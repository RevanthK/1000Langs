40001001	Búkaay yaregumi mati fiilaf fati Yensa Apakenaau Áamakau, búbajum bati Dauda, an akila búwolum bati Iburehima.
40001002	Iburehima ampaau ati Siyaaka. Siyaaka ampaau ati Yankuba. Yankuba ampaau ati Yúda di kutiool.
40001003	Yúda ampaau ati Pere di Jere, iñaayiil Tamar. Pere ampaau ati Hesurom. Hesurom ampaau ati Ram,
40001004	Ram ampaau ati Amminadab. Amminadab ampaau ati Naason. Naason ampaau ati Salimon.
40001005	Salimon ampaau ati Boas, iñaayool Rahab. Boas ampaau ati Yobed, iñaayool Ruut. Yobed ampaau ati Yese.
40001006	Yese ampaau ati áyiau Dauda. Dauda ampaau ati Suleimaan, iñaayool akaaneenumi aseekau ati Ouri.
40001007	Suleimaan ampaau ati Roboam. Roboam ampaau ati Abia. Abia ampaau ati Asaf.
40001008	Asaf ampaau ati Yosafat. Yosafat ampaau ati Yoram. Yoram ampaau ati Usia.
40001009	Usia ampaau ati Yotam. Yotam ampaau ati Akas. Akas ampaau ati Hesekia.
40001010	Hesekia ampaau ati Manase. Manase ampaau ati Amos. Amos ampaau ati Yosia.
40001011	Yosia ampaau ati Yekonia di kutiool, di nanan nan bukanak kasofimi kújeetumimi bee di mofam mati Babilon.
40001012	Nan kasofimi kújeetumimi bee di mofam mati Babilon: Yekonia ampaau ati Salatiel. Salatiel ampaau ati Jerubabel.
40001013	Jerubabel ampaau ati Abiud. Abiud ampaau ati Eliakim. Eliakim ampaau ati Asor.
40001014	Asor ampaau ati Sadok. Sadok ampaau ati Akim. Akim ampaau ati Aliud
40001015	Aliud ampaau ati Eleasar. Eleasar ampaau ati Matan. Matan ampaau ati Yankuba.
40001016	Yankuba ampaau ati Esufa, an eenomi Mariyaama ataool. Mariyaama oo awolumi Yensa, an kuwonkemi Apakenaau Áamakau.
40001017	Kápurumul Iburehima bee Dauda kankaan úwoloorum uñen di ubakiir, kápurumul Dauda bee kasofimi kújeetumimi bee di mofam mati Babilon kankaan úwoloorum wooni uñen di ubakiir, ban kápurumul kasofimi kújeetumimi bee di mofam mati Babilon bee nanan nati Apakenaau Áamakau, kankaan úwoloorum uñen di ubakiir.
40001018	Yensa Apakenaau Áamakau man awolimi eeno. Nan iñaayool Mariyaama di Esufa kukokeenimi búyabaab, bala’a kuyaboor, di kujukumi Mariyaama búrooko naake kápurumul di kánkumak kati Búyegetab Bátienaab.
40001019	Esufa eenomi Mariyaama ataool, nakankaan ániine ajoone ban amaŋut bee kapuñenool di bukanak. Nasofoorosofooro bee kakatenool ñátum kutunt.
40001020	Bare nan alakomi kawoonoor mo’ome, maleekaay yati Akiiyaau épuruloomi di sáautas soola, man yoonoomi, “Esufa, búbajum bati Dauda, takum úkoli di eŋar Mariyaama ukaanool aseeki. Mati búrookaab ban aakumiñaa búpurumulopurum di kánkumak kati Búyegetab Bátienaab.
40001021	Ban panaroŋ añiil ániine, noote ekaanool kareesak Yensa, mati panapaken bukanool di mukaanaiil majakutam.”
40001022	Mo’omu búrom mubajobajo bee káliren wan Akiiyaau aregeenumi kápurumul kuboñaak.
40001023	“Jijiker! Ámajira amanjutumi ániine! Panaaken búrooko ban panaroŋ añiil ániine, ban koote ewonkool Immanuel” (yoo eenomi, Atijamit di wulaal).
40001024	Esufa áyilomi di sáatas. Nan púrutomi, nakatool man akaan aseekool nan man maleekaay yati Akiiyaau eregoomi eeno.
40001025	Bare amanjutool di aseek bee nan Mariyaama aroŋe añiil ániine. Nakaanoomi kareesak Yensa.
40002001	Di kunakak kati Herod alakoeenumi áyiau, noo Yensa awolimi di Betelehem yati Yúdea. Kúniine kumanja kuceen kati bootab kápurumulo ban bala’ab búrabumemi bee di ésukey yáamakey yati Yerusalem, di kuceeŋumi,
40002002	“Añiilau awolimi oomei aatumi bee ekaaney áyiau ati Kúyahuudak? Mati wúli nujujuk yootey yápurulo yáyiisene ewoliey yoola ban bala’ab búrabumemi, moo nújawumulomi bee kákuntaajen man umiiceelaetool.”
40002003	Nan áyiau Herod ajammi mo’omu, di táañioomi máamak, naamoorumi poop bukan kajuupoe kati Yerusalem.
40002004	Nawonkulomi kúsimenaak kunifaanak kati Atijamit di kuliikitenaak kati sílingaas tákon man aceeŋiimi, “Boobei Apakenaau Áamakau aatumi bee ewoliey?”
40002005	Di koonoomi, “Di Betelehem yati Yúdea. Mati mo’omu aboñaau aciikumi eeno:
40002006	Atijamit nammi, ‘Wáay Betelehem yati Yúdea, ésukey yooluul yákon di sísuk safaŋumi man sibaje fúkaw sati Yúdea. Mati kápurumul di muyuul an aate ekaan arunga man apooy bukanak kúmboom Kuisiraelak.’”
40002007	Herod nawonkumi kumanjaak kati bootab ñátum di kutunt ban naceeŋiil kúceeŋ man amanj noonei yootey érajuliimi.
40002008	Ban naboñiimi bee di Betelehem, di aaney, “Jijaw ban di jiñes jak mati añiilau. Nampi jijukoomi jimanjenom mambi ijaw poop íkuntaajen man imiiceelaetool.”
40002009	Nan kujameenumi wan áyiau Herod aregiimi, di kujawumi buruŋiil. Jijiker, yootey yákoney yan kujukeenumi ban bala’ab búrabumemi eyabiimi fácul, bee mo tiejummi tan añiilau ammi.
40002010	Nan kujukumi yootey, di kulakomi kamaayoor máamak.
40002011	Nan kunokenumi kalimbisak di kujukumi añiilau di iñaayool Mariyaama, di kúkuntaajen man kumiiceelaetumi añiilau. Ñaa di kúwambulumi sijonkonkoroŋas sati muwulaam mabaje fúkaw máamak ban di kusenumomi añiilau mati sáni, di libano, di sumurun
40002012	Ñaa di kulaañumi bee mofam mooliil ñátum buruŋ buceen, mati Atijamit nagameniigamen ñátum di sáaut mati takum kubooko bee bati Herod.
40002013	Nan kumanjaak kulaañumi bóot, maleeka yati Akiiyaau di erajulomi Esufa di sáaut man yoonoomi, “Yito, ŋar añiilau di iñaayool, man jitey bee di mofam mati Misira. Jilako bo bee nampi iregimi jípurul bo, mati Herod oomu bo bee eñesey añiilau ban namaŋ bee ebujool.”
40002014	Di fukaf fukila Esufa nayitomi, naŋarumi añiilau di iñaayool, man kujawumi bee mofam mati Misira,
40002015	ban di kulakobomi bee nan Herod acete. Mo’omu moo mukaanikaan wan Akiiyaau aregeenumi mati aboñaau ubajobajo: “Niwonwonk añiilau úmboom kápurumul di mofam mati Misira.”
40002016	Herod di rioomi matatat nan amanjumi kumanjaak kati bootab kubuntoobunt. Nasenumi buruŋ kutiika man kubuj kuñiilak kúniinaak búrom kammi Betelehem di kapanak kukila. Kubujumi kuñiilak kabajumi simit sigaba bee tentaam. Mo’omu mukaanikaan riiboor di wan ajameenumi di kumanjaak di nanan nan kujukeenumi yootey.
40002017	Wan aboñaau Yeremaaya aregeenumi úlirooliroor:
40002018	“Bukanak di kujammi an aceen náruruuren di ésukey yati Raama, búyiloor di kagamoor, Rakel ammi di búweelab muñoolool, oo amaŋut an apankool, mati koo búrom kucecet.”
40002019	Nan Herod acetumi ceb, maleeka yati Akiiyaau di erajulomi Esufa di sáaut di mofam mati Misira, man yoonoomi,
40002020	“Yito, ŋar añiilau di iñaayool, ban di jilaañ bee di mofam mati Isirael, mati kalakoeenumi eñesey bee ebujey yati añiilau kucecet.”
40002021	Esufa nayitomi, naŋarumi añiilau di iñaayool, ban di kulaañumi bee mofam mati Isirael.
40002022	Bare nan ajammi mati Akela aŋarumi ejunkutey yati ampaool Herod di kapanak kati Yúdea, nákolimi bee elaañ bee bo. Ñaa nagamenigamen inki di sáaut siceen, nalaañumi bee kapanak kati Galili.
40002023	Ban di kujawumi kucinumi di ésukey yati Nasaret. Mo’omu moo mukammi wan kuboñaak kuregeenumi mati Apakenaau Áamakau mambi úliroor, “Oo aate ewonki ati Nasaret.”
40003001	Di kunakak kukila Yaaya Átiigulenaau nabilumi áriiŋen furimaf fati Atijamit di baŋaanab bati Yúdea.
40003002	Nammi, “Jítiiwoor jikat bálamuk majakutuul, mati jáyiaj jati bukinab bajakaab jilofulolof.”
40003003	Yaaya oo aboñaau Yesaaya alakoeenumi kasanken moola no’ona nan ammi, “Furimaf fati an facibuloulomi di baŋaanab: Jijoonen buruŋab bee mati Akiiyaau, jílus buruŋ bajoone tul bee mati oo.”
40003004	Yaaya nakaanokaano wañ wajoonenimi ñátum di bufal bati eñonkomma aban, napiinoorumi ñátum di kabaŋ. Furiaf foola foo eenomi fábangund di múkum.
40003005	Kati Yerusalem, kati Yúdea, di poop kati upanaw walofumi Yorudan bukan kajuupoe kúpurulomi kujaw bee di oo.
40003006	Di kufelumi úyegetiil man kuregumi wan kukammi noo wajakutaw ban Yaaya nátiiguleniimi di falaf fati Yorudan.
40003007	Bare nan ajukumi Kufarisa di Kusadusi kajuupoe di kubil mati kátiigulak, naaniimi, “Muyuul úlun! Ai agamenuul man jipak di kútekak kan Atijamit aate bee esenuul?
40003008	Jikaan mukaanaam maamu maate káyiisen mati jítiiwootiiwoor jikat bálamuk majakutam,
40003009	ban takum jisofooro man joonooro, ‘Wúli úwoloorumaw wati Iburehima.’ Ínje eem di ereguul mati Atijamit naŋooleŋŋoolen áruŋul kukoobaak uku man abaakenko akaan úwoloorumaw wati Iburehima.
40003010	Hani bee iñeme fúniiraf foofu man funeni bee epit kumuumak kati úbaaraw. Búbaar banoosani búwoleriitumi jak, pambupiti bubeteni di sambunas.
40003011	“Nítiigulenuumi ñátum mumel bee káyiisen jítiiwootiiwoor jikat majakutuul, bare aatumi ebiley bálamukom oo afaŋaam kánkum, usamataool ínje iŋotut eteb. Pánatiigulenuul ñátum Búyegetab Bátienaab di sambun.
40003012	Káyonkulumaool di kañenool bee kápajul éfuley di muriam. Abanjaat pananen muriam di bulampanool, bare éfuley panareemenuyo di sambunas sáceteriitumi.”
40003013	Yensa nápurulopur di Galili tiatook Yaaya di falaf fati Yorudan, mambi átiigulenool.
40003014	Bare Yaaya amaŋutumi man átiigulenool. Nammi, “Au oote kátiigulenom, bare au nújo’ol bee di ínje!”
40003015	Bare Yensa nalaañenoomi, “Kaan eenomiñaa iñeme, mati wulaal ootaale ekaan waafaw búrom wan Atijamit amaŋumi.” Yaaya nakammi wan Yensa alawoomi.
40003016	Nan Yaaya átiigulenumi Yensa aban, oo di épuruley di mumelam ceb, bukinab bajakaab di búwambuli. Ban najukumi Búyegetab Bátienaab bati Atijamit búwaloulomi bulon di oo nan kálaabaan.
40003017	Furim di fúpurumulomi di bukinab bajakaab man foone, “Ume eenomi Añoolom ati búsusom, an moola músuumammi máamak.”
40004001	Búyegetab Bátienaab di bukammi man Yensa ajaw bee di baŋaanab mambi Seetaanaay eyinkool.
40004002	Nalakobomi balatab kunak bukan kugaba fukaf di bala’ab, bacaarab di busofoomi máamak.
40004003	Seetaanaay di érajuloomi man yoonoomi, “Kaanjaat au Añiilau ati Atijamit, jáatiken kukoobaak uke man kulaañ muria.”
40004004	Bare nalaañenuyomi, “Ciikiciik, ‘Anau aatut éroŋum di muriaay ceb, bare di furim fanoosani fápurumulomi di Atijamit.’”
40004005	Seetaanaay di éjeetumoomi bee di ésukey yáamakey yálirooraay, ban di erembenoomi di donkaasey yati kasondak kati fukobaf fáamakaf,
40004006	man yoonoomi, “Kaanjaat au Añiilau ati Atijamit, baal bee tentaam! Mati ciikiciik, ‘Atijamit panareg simaleekaool man sipooyi. Ban pansipebi di uñenaw wooliso, takum kákamuni kunag túc di ekooba.’”
40004007	Yensa nalaañenuyomi, “Inki ciikiciik, ‘Ootut eyink Akiiyaau Atijamit ooli.’”
40004008	Seetaanaay di éjeetummi Yensa inki bee di fúlankiin fateboe, ban di éyiisenoomi jáyi janoosani jammi di dúniyaay búrom di mákalaam moolijo.
40004009	Di yoonoomi, “Uju búrom paniseni man urungujo, úkuntaajenjaat fáculom man umiiceelaetom.”
40004010	Yensa naanuyomi, “Tóro di ínje, Seetaanaay! Mati ciikiciik, ‘Oote kákuntaajen man umiiceelaet Akiiyaau Atijamit ooli ban numiiceelaetool oo cebool.’”
40004011	Seetaanaay di ekatoomi bálamuk, simaleeka di sijawulomi man sicookoorool man áliŋ.
40004012	Nan Yensa ajammi mati Yaaya kusofeenoosof kukul, no’onu nápurubomi alaañumi bee kapanak kati Galili.
40004013	Bare nápurumi Nasaret, ban najawumi acin di Kapaanaum yapanomi di falaf, di mofam mati fiilaf fati Sabulon di fati Nefutali.
40004014	Mo’omu mukaanikaan mambi wan aboñaau Yesaaya asankeneenumi woote káliroor man ammi,
40004015	“Mofam mati Sabulon di Nefutali, buruŋab bajawumi bee falaf, di kátipa kaaku kati falaf fati Yorudan, Galili, ban Kakaanutumi Kúyahuudak kucinumi!
40004016	Bukanak kammi di érimey kujujuk mawuŋ mákalaae. Ban mati bukanak kammi di érimey yati ecetey, mawuŋam mukila murajuloraj.”
40004017	Káŋarum nanan nikila, Yensa natooŋumi bee káriiŋen furimaf fajakaaf, di aaney, “Jítiiwoor jikat bálamuk majakutuul, mati jáyiaj jati bukinab bajakaab jilofulolof!”
40004018	Funak fákon nan Yensa alakomi kajaatoorak di kafintak kati falaf fati Galili, najukumi kutiaay kooni kugaba. Simon, an kuwonkemi Peter, di atiool Anduru kalakoe jaleeb di falaf, mati koo kuleeba.
40004019	Yensa naaniimi, “Jiriibenom, muyuul nan man jisofemi siwolas panikaanuul kuwonkena bukan.”
40004020	Yaŋ too galab di kubetenulobomi kuŋabiil palab man kuriiboomi.
40004021	Nan ápurutomi man awuujumi bee fáculey, najukubomi kutiaay kuceen kooni kugaba, Yankuba di atiool Yohan, Jebede kuñoolool. Kulakoeenlako di ampaiil Jebede di busaanaab, man kommi di kágolulak kuŋabiil, ban Yensa nawonkiimi man kuriibool.
40004022	Yaŋ di kukatulomi busaanaab di ampaiil, man kuriiboomi.
40004023	Yensa najawumi aŋomoor banoosani kapanak kati Galili, nalakomi kaliikitenak di kukobak kooliil ban di káriiŋen furimaf fajakaaf mati jáyiaj jati Atijamit. Nalakomi poop kasontenak bukanak kaakumi úsumutaw di kaakumi újuusaaw.
40004024	Kajamoak koola di kuyiisoorumi nañ banoosani di mofam mati Siria. Bukanak di kújeetumulo’oomi kusontaak búrom, kan úsumut wanaamutumi usofumi di jari yanoosani, di kan úgunaw wookumi, di poop kan kajekak kubetemi, di kabakomi, man akoyeniimi búrom.
40004025	Jameeŋ yati bukan eriibenoomi kápurumul di Galili di Dekapolis, di Yerusalem, di Yúdea, di kátipaak kati falaf fati Yorudan.
40005001	Funak fákon nan Yensa ajukumi jameeŋey, naremboorumi bee di fúlankiinaf. Nan áriiŋubomi alako, kuriibaool di kubilumi bee di oo.
40005002	Nataatumi kaliikiteniil, di aaney:
40005003	“Kágolumumi Atijamit ceb jakiijak, mati bukoo kati di jáyiaj jati bukinab bajakaab.
40005004	“Kammi di búlokab jakiijak, mati koo koote kabebeni úyeget.
40005005	“Kawalenooromi kúkoiil jakiijak, mati dúniyaay búrom panekaan yati bukoo.
40005006	“Kan emaŋey yooliil eenomi man kufaŋ man kukaane majoonam man Atijamit aceeŋumi jakiijak, mati pankuyajen tep.
40005007	“Kabonketumi bukaaku jakiijak, mati pankubonketi.
40005008	“Kan úyegetiil útienumi jakiijak, mati pankujuk Atijamit.
40005009	“Kakammi kufokaak sambunas jakiijak, mati pankuwonki kuñiil kati Atijamit.
40005010	“Kásuutukenimi mati koo kukankaan majoonam man Atijamit aceeŋumi jakiijak, mati Atijamit panayabiil di jáyiaj jati bukinab bajakaab.
40005011	“Muyuul jakuujak nan bukanak kujeluul ban di kúsuutukenuul, di kutaakenuul di kagaajoor kanoosani, mati muyuul kuriibaom.
40005012	Jimaayoor ban di súumuul, mati panjiyab bacaamuul báamak di bukinab bajakaab. Mati moo mákonam kúsuutukeneenumi kuboñaak kati Atijamit kati no’ona bala’a muyuul.
40005013	“Muyuul musis bee di bukanak búrom di dúniyaay. Bare kafirak koolimo kúpurujaat buu moote efir inki? Musisam ume mubeteni ceb ban di mutoboji tentaam.
40005014	“Muyuul mawuŋam mati dúniyaay. Ésukey yateepimi di fatiyena yati furemboor leteyofo jáng.
40005015	An letayaben éwuŋenuma ban naŋar katekel áfimenuyo, bare panaganduyo di fúganduma, tan yoote kawuŋen bukanak búrom kammi di kalimbisak.
40005016	Moo mákonam, mawuŋam mooluul moote kawuŋen di bújonlenab bati bukanak, mambi kujuk mukaanauul majakaam, ban di kusal Ampauul ammi di bukinab bajakaab.
40005017	Yensa narulenumi kaliikitenak naaniimi, “Takum jisof mati ínje nijawulojaw bee kakajen sílingaas sati Muusa mba kaliikitenak kati kuboñaak. Ínje ijawulout bee kakajenuso bare bee kálirenuso.
40005018	Ínje eem di ereguul malegenam, bee nampi tentaam di fatiya síjimmi, hani jiciika, mba hani bagorer léebujimurer di sílingaas sanoosani. Wanoosani waciikimi di so pánuliroor.
40005019	Ampi añoosumi hani wákon di wafaŋumi man utiitie di sílingaas use aban naliikiten bukaaku man kuñoosumo, oo panfaŋ man atiitie di jáyiaj jati bukinab bajakaab. Bare ampi akammi wan sílingaas siregumi ban naliikiten bukaaku man kukaanumo, oo panfaŋ man ákalaae di jáyiaj jati bukinab bajakaab.
40005020	Ínje eem di ereguul, majoonam mooluul mufaŋutujaat ewuuj kuliikitenaak kati sílingaas di Kufarisaak, leejinokender di jáyiaj jati bukinab bajakaab.
40005021	“Muyuul jimammanj mati kufannaaniŋuul koonikoon, ‘Takum ubuj an. Ampi abujumi an pánajeetumi bee di fugamenaf man kugamenool.’
40005022	Bare ínje eem di ereguul mati ampi añuumulumi di apaalool ariiba aceen pánajeetumi bee di fugamenaf man kugamenool. Ampi ajelumi apaalool ariiba aceen aanool, ‘Au lee waaf!’ pánajeetumi bee di fugamenaf man kugamenool. Ampi apaalool ariiba aceen aanool, ‘Au égot!’ oo pambialeebi bee di sambunas sáceteriitumi.
40005023	Ñaa óomijaat di esen kawulak kooli di fúsimenaf di fukobaf fáamakaf fati Atijamit, too nuwoolo mati waaf woom di titooruul di apaali ariiba aceen,
40005024	moo nukat kawulak kooli too di fácul fúsimenaf. Jaw bee di akila manti jibonketoor, mbi kiti úlaañul man usen kawulak kooli bee di Atijamit.
40005025	Ulakojaat ejaay di aloboori bee di bagam, uraagal man jijamoor, takum aloboori aruui bati agamenaau. Leejaat mo, o’omu panaseni apooya man akuli dán bukanak kukuleimi.
40005026	Ínje eem di ereguul malegenam, létupururerul bee nampi ucaamumi jaj wan agamenaau acaamenimi.
40005027	“Muyuul jijanjam koonikoon, ‘Takum usang aseek mba ániine ati an.’
40005028	Bare ínje eem di ereguul mati ániine anoosani ajikerumi aseek aceen ban namaŋ di búyegetool man kufinto, oo súm nasangoosang aban di búyegetool.
40005029	Kaanjaat jícili jírid jikaani man ukaan majakut, lóokul jo ubeten. Mo’omu múkoyume eniili búrom kabeteniak di sambunas sáceteriitumi.
40005030	Ban kaanjaat kañeni kúrid kukaani man ukaan majakut miinko ubeten, mo’omu múkoyume eniiley yooli búrom kabeteniak di sambunas sáceteriitumi.
40005031	“Kooneiil poop, ‘Ampi akatenumi aseekool, naate eciik letara yati kakatenak.’
40005032	Bare ínje eem di ereguul mati ániine anoosani akatenjaat aseekool, rino nasofoosof tap di ániine aceen, nukaanookaan áraadia ayabojaat ániine aceen. Ampi ayabumi aseek abanumi búyabaab oo áraadia.
40005033	Yensa nammi, “Muyuul jijanjam inki mati kufannaaniŋuul koonikoon, ‘Takum ulepoor, bare oote ekaan di bújonlenab bati Atijamit wan úbaatumumi.’
40005034	Bare ínje eem di ereguul, takum jibaat jáng, ñátum di bukinab bajakaab, mati boo ejunkutey yati Atijamit,
40005035	mba ñátum di dúniyaay, mati yoo fútobojuma fati úkamunaw wati Atijamit, mba ñátum di Yerusalem, mati yoo ésukey yáamakey yati Áyiau Áamakau.
40005036	Ban takum ubaat hani di fúkoi, mati ubajut hani kánkum kati ekaan man kal kákon kufinet mba di kulaen.
40005037	Oon, ‘Éey’ yooli ekaan ‘Éey’ mba ‘A’a’ yooli ekaan ‘A’a’. Waaf wawuujutomi wo’owu wati Seetaanaay.
40005038	“Muyuul jijanjam mati kooneiil, ‘Jícil pánjicaamum jícil, káñiiŋ pánkucaamum káñiiŋ.’
40005039	Bare ínje eem di ereguul, takum ugalen an ájakaatie. An atancijaat karaab, senool kaaku poop man atanci.
40005040	An amaŋujaat bee éjeetum au bee bagamab mati kaloai, katool man aŋaruko ban nusenool kuceen kákoyume man aŋar poop.
40005041	An amingenijaat man jijaw ékilomeetar yákon, jaw di oo síkilomeetar sigaba.
40005042	An alawimi senool. Takum ulat amaŋumi kamaageni.
40005043	“Muyuul jijanjam mati kooneiil, ‘Noote emaŋ alaoori, ban nulat alatoori.’
40005044	Bare ínje eem di ereguul, jimaŋ kulatooruul ban jilaw wajakaaw bee di kásuutukeneuumi poop.
40005045	Moo mambi jikaan kuñiil kati Atijamit Ampauul ammi di bukinab bajakaab. Mati oo akaanemi man bala’ab buyah bee di kajakaak di kajakutak kure’en cererer, ban poop akaanemi man emitey elub bee di kajoonaak di kajoonutak.
40005046	Jimaŋujaat kamaŋuumi ceb, buu panjiŋoolen jibaj kasal? Hani kulaga basaaf kukaanekaan moo mákonam!
40005047	Jisaafoorujaat di kan jipaalaayimi ceb, wei joom di ekaan wákoyume bukaaku? Hani kamanjutumi Atijamit kukaanekaan moo mákonam.
40005048	Muyuul joote káliroor nan man Ampaolaal Atijamit ammi di bukinab bajakaab áliroorumi eeno.
40006001	Yensa nammi, “Jíkaanum! Nampi jilakomi kamiiceelaet Atijamit di fáculey yati bukanak, takum jíyiisenooro mambi kujuk wan jikaanemi. Mati leejibaj bacaamab di Ampauul ammi di bukinab bajakaab.
40006002	“Nampi ulakomi eseney waaf an abajutumi, takum utebenelenooro man bukanak kumanj, nan man bukanak kati mamisam kukaanemi eeno di kukobak di uruŋaw mambi kuñes karees. Ínje eem di ereguul malegenam mati koo kuyayab bacaamiil kuban.
40006003	Bare nampi ulakomi esen waaf abajutumi, takum umaŋ man kañeni kumayak kumanj wan kañeni kúridak kusenumi.
40006004	Moo pankaan waaf wakaane kutunt. Ampai ajukemi wakaanimi di kutunt panacaami yaj.
40006005	“Nampi jilakomi elawey, jootut elaw nan bukanak kati mamisam. Mati kumaŋemaŋ bee ejuum di kukobak di uruŋaw man kulaw mambi bukanak kujukiil. Ínje eem di ereguul malegenam, koo kuyayab bacaamiil kuban.
40006006	Bare nampi ulakomi elawey, noken au cebi bee di fumooraf fooli, wambenooro ban nulaw Ampai Atijamit ájukeriitimi. Ampai Atijamit ajukemi wan ukammi di kutunt, panacaami yaj.
40006007	“Nampi jilakomi elawey, takum jiyesasoor nan man bukanak kamanjutumi Atijamit kukaanemi eeno. Mati kusofesof elawey yati kayesasooriil ekaanemi man Atijamit ayab kúlawiil.
40006008	Takum joono nan kukila, mati Ampauul Atijamit namammanj wan ceeŋumi man jibaj bala’a jilawool.
40006009	Jilaw maa: Ámpaoli ammi di bukinab bajakaab, mbi kareesi kúlebieni.
40006010	Mbi kunakak kati jáyiaj jooli kúriiŋul, mbi emaŋey yooli ekaani, di dúniyaay nan man yommi di bukinab bajakaab.
40006011	Wúnoli wampi uri funakoofunak.
40006012	Bonket majakutam móololi, mati wúli di kúko’oli ubonketemi kalomi di wúli.
40006013	Ban rúngoli takum Seetaanaay eŋoolen éyinkoli, bare pákenoli di yo.
40006014	Mati jibonketujaat kalomi di muyuul, moo Ampauul Atijamit poop ammi di bukinab bajakaab panabonketuul.
40006015	Bare jibonketutujaat kalomi di muyuul, moo Ampauul Atijamit poop letabonketuul.
40006016	“Nampi jilakomi balatab, takum jiyinennoor bóteni, nan man bukanak kati mamisam kukaanemi eeno, mati kúfeleriit wuuliil mambi bukan kujukiil. Ínje eem di ereguul malegenam mati kuyayab bacaamiil kuban.
40006017	Bare nampi ulakomi balatab, nujoonen fúkaaf fooli jak ban núbuulo.
40006018	Moo bukaaku leekumanj mati au balat noom di bo, rino Ampai Atijamit ájukeriitumi. Ampai Atijamit, ajukemi wakaanimi di kutunt, oo panacaami yaj.
40006019	“Takum jiraagal eyof fubajuul bee mati kúkouul baabe di dúniyaay, boo bulol di komoŋ dootumi kakajenufo jaj, di poop boo kúkuu kufumufo man kúkuut.
40006020	Bare jiyof fubajuul bee mati kúkouul di bukinab bajakaab boo lee bulol mba komoŋ yoote kakajenufo di poop boo lee kúkuu di kufumufo man kúkuut.
40006021	Mati ban fuyofuul fommi, boo úyegetuul panulako poop.
40006022	“Kúcilak éwuŋenumaay yati eniiley. Kúcili kújujaat eniili búrom panewuŋ.
40006023	Bare kúcili kúju’utujaat, eniili búrom pánerimen. Mawuŋam mammi di au mubilujaat múrim, moo pankaan érim yárimene mútutut!
40006024	“An letaŋoolen amiiceelaet kurunga kugaba. Mati panalat aamu man amaŋ aamu, mba pánalebien aamu man aheelen aamu. Leejiŋoolen jimiiceelaet Atijamit di sígodi síñakon.
40006025	“Moo kaane ínje eem di ereguul, takum jikaan síwoonooruul mati eroŋey, wan joote eri di eraan man jiroŋ, mba wan joote kakoko. Lee eroŋ efaŋe muria, mba lee eniil efaŋe wañ?
40006026	Jijiker bánaakayitaab fatiya búwañeriit: búlukeriit di bújaleriit. Búbajeriit ulampan bare Atijamit Ampaolaal ammi di bukinab bajakaab ákuumenebomi. Lee muyuul jíkoyume bo?
40006027	Ai di muyuul panaŋoolen akaan fuyiifool fubaak hani jayiinkun ñátum di ekaan síwoonoorool mati yo?
40006028	Wau kaane di joom di ekaan síwoonooruul mati wañ? Jijiker úrumpenaw wati mafosam di karambaak man uliileñaa eeno. Úrokeriit mba úliireriit wañ.
40006029	Bare ínje eem di ereguul mati hani áyiau Suleimaan di fúbajooro majakam mati wañool múriiŋut mati hani bákon di úrumpenaw uwu man woonomi eeno.
40006030	Atijamit akarenumi mafosam maliileñaa di karamba jaat wañ wajake bare kajom pammureemeni. Kammojaat, mante Atijamit letakarenuul wañ wuuj mo? Muyuul kan kafiumak kutiitiñaa!
40006031	Moo kaane takum jikaan síwoonooruul, di aaney, ‘Waa panuriaal?’ mba ‘Waa panuraanaal?’ mba ‘Waa panukaanoaal?’
40006032	Mati kamanjutumi Atijamit kuñesooremi uwu búrom. Ampaolaal Atijamit ammi di bukinab bajakaab namammanj mati joote ebaj uru búrom.
40006033	Bare jitooŋ jiñes jáyiaj jati Atijamit di majoonam moola, kammojaat uru búrom panabenenuul poop.
40006034	“Moo kaane takum jikaan síwoonooruul mati kajom, moo moolimo múbuto. Ceeŋut man jikaan síwoonooruul waatumi bee kabajoak funakoofunak.
40007001	“Takum jigamen an, Atijamit poop letagamenuul.
40007002	Mati mampi jigamenumi an, moo mákonam Atijamit panagamenuumi, ban káliikumaak kan jíliikumumi man jigamen bukaaku, Atijamit pánagamenumuul di káliikumaak kákonak.
40007003	Wau kaane nujuk jinukaj jammi di jícilaj jati aceen, ban ujukut fúbaaraf fammi di jícili?
40007004	Mba buu panuŋoolen uregool, ‘Kob man ípuren jinukaj jammi di jícili,’ nan ubajumi fúbaaraf fammi di jícili?
40007005	Au mamisam, utaat úpuren fúbaaraf fammi di jícili, mambi uŋoolen ujuk jak man úpuren jinukaj jammi di jícilool.
40007006	“Takum jisen waaf wáliroore wati Atijamit bee di siyen, mati pansibookouul man sirumuul. Takum jileeb pemaay yooluul fácul sikumba, takum sitantampoor yo.
40007007	“Jilaw, panjibaj. Jiñes, panjijuk. Jikongen, kábabumaak pánkuwambulouul.
40007008	Mati ampi alawumi, panabaj. Ampi añesumi, panajuk. Ban kábabumaak pánawambuli bee di ampi akongenukomi.
40007009	Ai di muyuul kumpaak, añoolool alawoojaat mbúur, nasenool ekooba?
40007010	Mba alawoojaat ewol, nasenool eyela?
40007011	Nan man muyuul kájakaatimi jimanjumi mampi jisenumi wajake kuñooluul, Ampauul Atijamit ati di bukinab bajakaab buu panafaŋ man amanje man asen wajake bee di kalawoomi!
40007012	Jikaan bukanak wan jimaŋumi man kukaanuul. Mati mo’omu moo sílingaas sati Muusa di wan kuboñaak kuceenak kuregumi.
40007013	“Nókenum fúlamutaf fagogaaf, mati fúlamutaf fawuŋaaf ban fúsuum éjawum, foo fújeetumemi bee di ecetey, kajuupoe dóo kújawumemi.
40007014	Bare fúlamutaf fugogog ban di fútaañi éjawum, foo fújeetumemi bee di eroŋey, ban kupinaay ceb dóo kújawumemi.
40007015	“Jíkaanum mati kuboña kubunta kabilemi bee di muyuul man kukaanalenooremi bukan kákajeneriit nan sisaha, bare bukan kakajene nan símunduŋo.
40007016	Pánjimanjumiil di búkaanumiil. Mante kutujetuj kureseŋ di utanja, mba kufiig di úlind?
40007017	Búbaar banoosani bajake buwolemi búwolum bajake, bare búbaar bajakut buwolemi búwolum bajakut.
40007018	Búbaar bajake búwoleneriit búwolum bajakut, ban poop búbaar bajakut búwoleneriit búwolum bajake.
40007019	Búbaar banoosani báwoleriitumi jak, bupiteipit buleebi di sambunas.
40007020	Moo pánjimanjummi kuboñaak kubuntaak di búkaanumiil.
40007021	“Lee anoosani awonkemi ínje, ‘Arungaau, Arungaau,’ aate kanoken di bukinab bajakaab, bare ampi akammi emaŋey yati Ampaom Atijamit ammi bukinab bajakaab.
40007022	Nampi funakaf fati bagamab fúriiŋumi kajuupoe pankuwonkom, ‘Arungaau, Arungaau! Lee wúli úriiŋenumi furimaf fati Atijamit ñátum di kareesi, ban ucesoorumi úgun di kan wookumi ñátum di kareesi, ban ninsi nukammi wajamurerutimi ñátum di kareesi?’
40007023	Bare panilaañeniil, ‘Imanjurerutuul. Jítoro di ínje, muyuul kájakaatiñaa!’
40007024	“Ampi ajamemi kurimom aban nakaanuko, panakaan nan ániine alinloe ateepumi eluupool di fukooba.
40007025	Emitey di elubumi, falaf di fumeeŋumi, mumelam máamakam muteyulomi, ban fárusaf fáamakaf di funagulomi eluupey ekila, bare elout mati eluupey ejuumenijuumen di fukooba.
40007026	Ampi ajamemi kurimom ban ákaaneriituko, panakaan nan égot yateepumi eluupuyo di kaluusak.
40007027	Emitey di elubumi, mumelam máamakam muteyulomi, ban fárusaf fáamakaf di funagulomi eluupey ekila, ñaa di elomi wám eyiisoorumi nañ.”
40007028	Nan Yensa abanumi kurimak uke, jameeŋey yalakotomi di wáaloiimi mati kaliikitenak koola.
40007029	Mati naliikiteniiliikiten nan an abajumi fujuum nan arunga, ban aanout nan kuliikitenaak kooliil kati sílingaas.
40008001	Nan Yensa awaloulomi di fúlankiinaf, jameeŋ yati bukan di eriibenoomi.
40008002	Yaŋ too galab ániine an kafaañ kusofe líip nabilumi bee di Yensa, nákuntaajenumi fáculool, di aaney, “Arungaau, umaŋujaat, panuŋoolen utilulom.”
40008003	Yensa nañuurumi kañenool man agoroomi, di aaney, “Nimammaŋ, tilulo.” Yaŋ too galab kafaañak di kukatenoomi.
40008004	Yensa naanoomi, “Yénten takum ureg hani an ákon. Bare jaw taac man úyiisen fúkoi bee di ásimenaau ati Atijamit man ámeeloi. Jéetum búsimen man ásimen nan man aboñaau Muusa aregumi man anoosani afium mati nutilulitilul ukoy.”
40008005	Nan Yensa áriiŋumi di ésukey yati Kapaanaum, arunga ati kutiika Kúrooman nabilumi fácul Yensa man alawoomi,
40008006	“Arungaau, arokaom oomu ró síndeey man afintoe, babakoe di bugaal báamak.”
40008007	Yensa naanoomi, “Panibil man isontenool.”
40008008	Bare arungaau ati kutiikaak Kúroomanak nalaañenoomi, “Arungaau, ínje íriiŋut man iwaleni síndo’om. Ubonket wéy, sanken ceb tan oomuñaa ban arokaom panakoy.
40008009	Mati ínje di fúko’om poop oomu di kañenak kati furungaf fanifaanom, ban kutiika kuceen kooku di kañenom. Eenjaat ákon, ‘Jaw,’ najaw, eenjaat aamu, ‘Bil,’ nabil. Eenjaat amiiceelom, ‘Kaan uwe,’ nakaan.”
40008010	Nan Yensa ajamoomi, di wáalo’oomi. Najonlenumi di jameeŋey yariiboomi, nammi, “Ínje eem di ereguul, ijukurerut an di Kúyahuudak kafium kákalaae mo’omu!
40008011	Ínje eem di ereguul, mati kajuupoe pánkupurumul ban bala’ab búrabumemi di ban bújonumemi man kulako furi di Iburehima, Siyaaka di Yankuba di káaningak kati di jáyiaj jati bukinab bajakaab.
40008012	Bare kan kootumi kalako di jáyiaj jati Atijamit koo pankubeteni téeŋey di érimey, to’otu too kootumi káciiŋit di katooñoor.”
40008013	Yensa nammi arungaau ati kutiikaak Kúroomanak, “Laañ, wan úyinenumi panukaani.” Nanan no’onu, arokaool áju’uteenumi nakoyumi.
40008014	Yensa najawumi bee di eluupey yati Peter, boo natookutomi Peter alolool anaaraau man afintoe di eniilool man ébolie.
40008015	Bare nan Yensa agorumi kañenool, káboliak kati eniiley di kurooŋomi sii. Aseekau nayitomi galab man acookooroomi.
40008016	Káliim kukila bukanak di kújeetumul kajuupoe kan úgun usofumi. Ñátum di furim ceb Yensa nacesoorumi úgunaw di bukoo ban nasontenumi káju’utumi búrom.
40008017	Yensa nakankaan mo’omu mambi wan aboñaau Yesaaya aregeneenumi úliroor, “Oo di fúko’ool naŋarumi újuusaoli ban nápuren úsumutoli.”
40008018	Nan Yensa ajukumi jameeŋey yáamak yaŋomenoomi, ñaa naregiimi kútip bee di kapan kaaku kati falaf fati Galili.
40008019	Aliikitena aceen ati sílingaas nabilumi man aanoomi, “Aliikitenaau, paniriibeni banoosani nuje’e.”
40008020	Bare Yensa nalaañenoomi, “Usiitil ubabaj usun dampi ucin, basuwa bubabaj wúul dampi bucin. Bare Añiilau ati anau abajut tan aate káyokulo.”
40008021	Ariiba aceen naanoomi, “Arungaau, mutooŋandam kob man ilaañ bóot bee kafokak kati ampaom.”
40008022	Bare Yensa naanoomi, “Riibenom, kat man kacetumi kufok kooliil kacetumi.”
40008023	Yensa nájupomi di busaanaab, kuriibaool di kuriibenoomi.
40008024	Yaŋ too galab, fárus fáamak di lonkos yáamak di siyitoulomi ñátum di kánkum di falaf, manteer busaanaab bumaŋ eyoom. Bare Yensa oo noo di kámoori.
40008025	Kuriibaool di kujawoomi man kúyilool, di kucibulomi, “Arungaau, pákenoli! Wulaal bukooku bo ecet!”
40008026	Yensa nalaañiimi, “Wau kaane man jíkoli? Muyuul kan kafiumak kutiitiñaa!” Nayitomi amakumi fárusaf di lonkosey, yaŋ too galab di siyinumi tem.
40008027	Kuriibaool di wáaloiimi di kuceeŋooromi, “Kama, umu an aanoe buu? Hani fárusaf di lonkosey di siyiiŋool!”
40008028	Nan Yensa di kuriibaool kútipumi bee di kapan kaaku kati falaf fati Galili di mofam mati Gadaren, di kúkamboorumi di kúniine kugaba kan úgun wooke, kaam di épuruley di fufokaf. An ákaañeneriit álamum di kapan kukila mati koo bukan kákoolenie.
40008029	Yaŋ too galab di kucibuloorumi, “Wáay, Añiilau ati Atijamit! Waa butumi boom di wúli? Mante nujawulojaw taate bee kásuutukenoli bala’a funakaf fati bagamab fúriiŋ?”
40008030	Di bajumi kamat kati sikumba salakomi kafoop lói jayiinkun di bukoo.
40008031	Úgunaw di ulawoomi, “Kaanjaat au bee kácesooroli, bonket úkatoli man unoken di kamatak kati sikumbaas usa.”
40008032	Yensa nareguwomi, “Jijaw!” Di úpurumi di kúniinaak ko’oku ban di unokenumi di kamatak kati sikumbaas. Yaŋ too galab kamatak kati sikumbaas búrom di kuteyumi bee di kayuuyak di kuwuuj kulo di falaf, kuyoom dó yem.
40008033	Kumataak di kuteyumi kujaw bee di ésukey yáamakey yalofumi di bo man kuregenumi waaf búrom di poop wabajoeenumi kúniinaak kan úgunaw wookeenumi.
40008034	Kati ésukey búrom di kúfatouumi di kutookulomi Yensa. Bare nan kujukoomi di kulawoomi man ápur di mofam mooliil.
40009001	Yensa nájupomi di busaana nátipumi alaañ bee di ésukool.
40009002	Bukan kuceen kutebuloteb bee di oo ániine abakoe bafintoe di silaakool. Nan Yensa ajukumi kafiumak kooliil, nammi ániinaau abakoaau, “Añoolom, beben búyegeti. Majakutam mooli mubonketibonket.”
40009003	Kuliikitena kuceen kati sílingaas di koonooromi, “Tíj, ániinaau o’omu nasankene ñíi.”
40009004	Yensa namanjumi wan kulakomi kawoonoorak di úyegetiil ban naceeŋiimi, “Wau kaane di joom di kawoonoor di úyegetuul jákaati mo’omuñaa?
40009005	Wei ufaŋe man uhiilie man ireg ániinaau abakoaau mati majakutool mubonketibonket mba man iregool yito man ajaw?
40009006	Bare ínje pániyiisuul mati Añiilau ati anau nababaj kánkum di dúniyaay man abonket majakutam mati bukanak.” Yensa nammi ániinaau abakoaau, “Yito, teb silaaki, ban nujaw bóot.”
40009007	Ániinaau nayitomi ban najaw bóot.
40009008	Nan jameeŋey ejukumi mo’omu, di kúkolimi. Di kulakomi esaley Atijamit mati man asenumi kánkumak kaanomi mo’omu bee mati bukanak.
40009009	Nan Yensa alakomi ewuujey bo, nákambumi ániine an kuwonkemi Matiu di furokaf fati basaafab. Yensa naanoomi, “Riibenom.” Nayitomi man ariiboomi.
40009010	Nan púrutomi jayiinkun, Yensa nalakomi furiaf di síndeey yati Matiu, kulaga basaaf kajuupoe di kasofutimi di waaf, di kuriibaool ró.
40009011	Nan Kufarisaak kujukumi mo’omu, di kuceeŋumi kuriibaool, “Wau kaane aliikitenauul naam di furi dákon di kulaga basaaf di kasofutimi di waaf?”
40009012	Nan Yensa ajamumomi, nalaañeniimi, “Bukan kájumi kuceeŋut asontena, bare káju’utumi ceb.
40009013	Jijaw ban jiliiken di wan Atijamit ammi, ‘Nimammaŋ man jibaj kabonketak bee di bukaaku, kóyume ekaaney búsimenab bee di ínje.’ Mati ínje ijawulout bee ewonk bukanak kajoonaak, bare kasofutimi di waaf.”
40009014	Funak fákon kuriibaak kuceenak kati Yaaya di kubilumi bee di Yensa man kuceeŋoomi, “Wau kaane wúli di Kufarisaak nukaanekaan balatab, bare kuriibai kúkaaneriitumo?”
40009015	Yensa nalaañeniimi, “Mante panjiŋoolen jikaan man ati fuyabaf kupaalool súumaati’iil di nanan nan ati fuyabaf ammi di bukoo? Funakaf pánfuriiŋ, nampi ati fuyabaf aŋarimi di bukoo, ban ñaa pankukaan balatab.
40009016	An átuutuleriit jipeket di kaloa kunkul man acik alook kéele, mati jipeketaj panjitutuulo di kéelaak, ban kajisak pankufaŋ man kúkalaae.
40009017	An létawulen wayiney yunkul di ubaŋ wafanlene, akammojaat, wayiney pánepambenuwo ulee di wayiney, ulee di ubaŋaw. Bare pánawulen wayiney yunkul ubaŋ wunkul.”
40009018	Nan Yensa alakomi kasankeniilak mo’omu, arunga nabilumi man ákuntaajenumi fáculool man ammi, “Ajaŋaau úmboom nacecet iñeme, bare ubonket ubil man uremben kañeni di oo, panaroŋ.”
40009019	Ñaa Yensa di kuriibaool di kuyitomi man kujawoorumi di ániinaau.
40009020	Aseek aceen too di bukoo, kásumut kati kañooak kátingoeriitumi nabaje, kásumutak kukila kooku di oo wáriiŋe simit uñen di sigaba, nájawumumi bálamuk Yensa, nálofulool man agorumi balisab bati kaloaool káamakak,
40009021	naanooromi, “Igorujaat kaloaool káamakak ceb, panikoy.”
40009022	Yensa nátiiwoorumi najukool ban naanoomi, “Añoolom, beben búyegeti! Kafiumak kooli kupakenipaken.” Yaŋ too galab nakokoy.
40009023	Nan Yensa ajawumi bee di síndeey yati arungaau aceenau, nátookuromi kati kuyinlaak kalakomi elit, ban jameeŋ di elakomi kasuuŋut,
40009024	nammi, “Jípur taate, mati jijaŋaaj jicetut, joo kamoor joom di ko.” Bare koo di kúluuoomi.
40009025	Bare nan jameeŋey épurenimi bee téeŋey ceb, nanokenumi dán jijaŋaaj jommi tíasofulool kañenool, ban nayitomi alako tees.
40009026	Mukaanaam mati mo’omu di muyiisoorumi nañ banoosani di upanaw ukila búrom.
40009027	Nan Yensa alakomi ejaay, kúniine kugaba kápuume di kuriibenoomi man koom di kacibulo, “Añiilau ati Dauda, baj káboteni di wúli.”
40009028	Nan agooŋumi di eluupey, kúniinaak kápuumaak di kubilumi bee di oo. Yensa naceeŋiimi, “Mante muyuul jíyinenyinen mati niŋooleŋŋoolen ikaan wan jimaŋumi?” Di kulaañenoomi, “Éey, Arungaau.”
40009029	Yensa nagorumi kúciliil, di aaney, “Wan jifiumammi man ikaan panubajo.”
40009030	Ñaa kúciliil di kúgaamulomi wasasas. Yensa nagamiimi mati takum kureg hani an ákon.
40009031	Bare koo di kujawumi kuregenumi banoosani mukaanaam moola di upanaw ukila búrom.
40009032	Nan Yensa di kuriibaool kulakomi ejaay buruŋiil, ániine an bágun booke bukaanool búnuŋa ájeetumimi bee di Yensa.
40009033	Nan Yensa acesoorubomi, ániinaau o’omu nalaañumi asanken inki, ñaa bukanak búrom kalakotomi di wáaloiimi máamak man kommi, “Wúli ujukurerut jáng mukaanaay maanoe nan mo’omu di mofam mati Isirael.”
40009034	Bare Kufarisaak di kommi, “Arungaau ati úgun asenoomi kánkum kati kacesoor.”
40009035	Yensa ninsi nájawunjawum bee di sísukas sayiinkunas di sáamakas, mansi alakomi kaliikiten di kukobak kooliil di poop káriiŋeniil furimaf fajakaaf mati jáyiaj jati Atijamit. Ban poop ninsi nalakomi kasonten bukanak kan újuusa di úsumut wanoowani usofumi.
40009036	Nan Yensa ajukumi jameeŋey, búyegetool di bumeeŋumi di káboteni bee di bukoo, mati koo kukankaan nan bukan kagaale máamak ban kuyetut kurambenooro nan sisaha sabajutumi amata man soonomi eeno.
40009037	Yensa nammi kuriibaool, “Ejaley busereŋab ékalaakalaa, bare kujalaak kuyajut.
40009038	Moo kaane jilaw Atijamit akilumi ejaley man abenenuul kujala bee di kalaakool.”
40010001	Yensa náwonkuumi kúriiŋenaool uñeney di kugabaak tákon, ban naseniimi buruŋ bati kacesoor úgun di poop kasonten bukanak kan úsumut wanoosani di úsumut wáñiie wanoosani usofumi.
40010002	Kúriiŋenaak kukila, ureesiil woo eenomi uwe: kutooŋandak, Simon, an kuwonkemi Peter, di atiool Anduru. Yankuba di atiool Yohan, koo Jebede kuñoolool.
40010003	Filip, Batolome, Tomas, di Matiu nakaaneenkaan alagaau ati basaafab. Yankuba añiilau ati Alif, di Tade,
40010004	Simon ati di Fujuumaf fati Kafaŋumi man kumaŋe moofiil, ban Yúdas Isikariot ápurumi di Yensa fáculey man akaan kusofool.
40010005	Yensa naboñumi kúriiŋenaak uñeney di kugabaak, nájaatikeniimi man ammi, “Takum jijaw mofam man Kakaanutumi Kúyahuudak kommi mba takum jinoken hani ésuk yákon yati Samaria.
40010006	Bare jijaw bee di bukanak kati Isirael koo kaanomi nan sisaha sájime.
40010007	Jíriiŋeniil furimaf fajakaaf nan man jijawumi eeno, ‘Jáyiaj jati bukinab bajakaab jilofulolof.’
40010008	Jisonten bukanak káju’utumi, di jiyiten kacetumi bee di eroŋey inki. Di jitilul kati kafaañak, ban di jicesoor úgun kan wookumi. Nisenuusen buruŋ bee ekaan uwe baceeŋutuul bacaam. Jijaw iñeme man jikaan bukaaku uwe mákonam, ban takum jiceeŋiil bacaam.
40010009	Takum an aaken sígodi sanoosani di jimaka jíkaanuma sígodi.
40010010	Takum an aŋar ejonkonkoroŋ ejaay kajaaburuŋ, mba kaloa kuceen, mba usamati, mba egol éjaatooruma. Mati arokaau aate eyab bacaamool.
40010011	Ésuk yáamak mba yayiinkun yampi jíriiŋumi, jinoken eluupey man jijukumi ampi amaŋumi man awalenuul di eluupool di jilako di eluupey ekila bee nampi jípurumi di ésukey ekila.
40010012	Nampi jilakomi bee kanokenak kati eluupool, jisaaf bukanak kálakodomi.
40010013	Kaanjaat kácindomi man kuwalenuul, kásuumaay kan jilawumi Atijamit pankulako di bukoo. Bare kukaanutumojaat, jilaw Atijamit takum álebien kúlawak kooluul man asen kásuumaayak kooluul bee di kukila.
40010014	Kaanjaat ampi amaŋutumi awalenuul mba áyentenutuul wan joote káriiŋen, jifank kaporak kakotumi di úkamunuul nampi jípurumi di ésukey ekila.
40010015	Ínje eem di ereguul mati di funakaf fati bagamab Atijamit Akiiyaau pánayiisen kabonket káamak bee kati Sodom di Gomora wuuj kati ésuk ekila yalatuumi.
40010016	“Ínje eem di eboñuul nan sisaha saate kalako ban játunt yati símunduŋo soom. Muyuul joote kalinlo nan ujeeru ban poop joote kayinennoor nan úlaabaan.
40010017	Jíkaanum! Mati bukan bukaaku pankusofuul kusen bee di fugamenaf fáamakaf di poop kutekuul di kukobak kooliil.
40010018	Mati muyuul kuriibaom pankuruu’uul fácul kunifaan di kúyi kati mofam, bee eregey malegenam mati ínje fáculiil di Kakaanutumi Kúyahuudak.
40010019	Bare nampi kuruu’uumi bee kagamen, takum jikaanooro síwoonooruul di mampi jootumi kasanken mba wampi jootumi ereg. Mati wampi jootumi ereg, woo paniseniuul di nanan no’onu.
40010020	Mati panjisanken, bare kurimak kampi jisankenumi pánkujawumul di Búyegetab Bátienaab bati Ampauul Atijamit ammi di bukinab bajakaab.
40010021	Kúniine bukaaku pankusen kútumbeiil mba kuti’iil man kubuji, ban kumpa bukaaku pankukaan moo mákonam di kuñooliil. Kuñiil bukaaku pankulat kuwolaiil ban pankuseniil man kubuji lus.
40010022	Bukanak búrom pankulatuul mati muyuul kuriibaom. Bare anoosani ajummi lit manteer bee mo di fúbanumaf, Atijamit panapakenool.
40010023	Nampi kúsuutukenuumi di ésuk ekila, jípur jitey bee di ésuk bee di ésuk. Ínje eem di ereguul mati leejiban burokab booluul búrom di sísukas sati Isirael bala’a Añiilau ati anau abil.
40010024	“Aliina áfaŋeriit kákalaa aliikitenaool, ban amiiceel áfaŋeriit kákalaa arungaool.”
40010025	Aliina aate kaano nan man aliikitenaool abajumi fumanjaf, moo mákonam, amiiceel aate kaano nan man arungaool abajumi kánkumak. Kaanjaat bukanak koone anifaanau ati fiilaf Belusebul anoosani ammi fiilaf pankuwonkool ureesaw wafaŋe man újakaatie.
40010026	“Takum jíkoli bukan kukila. Mati an aŋoolenut áfimen waaf manteer úrajaati, mba an aŋoolenut asanken furim fati kákuuluj manteer fújamoaati.
40010027	Wampi isankenuumi di kutunt di érimey, joote kasankenuwo inki di mawuŋam man jameeŋey búrom emanj. Wampi ibuusooruumi di kutunt joote kasankenuwo fatiya man jameeŋey búrom emanj.
40010028	Takum jíkoli kabujemi eniiley bare leekuŋoolen kubuj yuutey. Bare jifaŋ man jíkolie an abujumi aban, nababaj kánkum kati eŋar suut sati bukan ban naleebuso di sambunas sáceteriitumi.
40010029	Lee kunoomenenoomen mutitiir mooni mugaba asaari yákon ceb? Hani jákon di moo léejilorer tentaam Ampauul Atijamit bamanjut.
40010030	Ban hani waluul upinipin.
40010031	Moo kaane, takum jíkoli. Muyuul jifaŋe man jibaje fúkaw mutitiir juup!
40010032	Ampi aregumi di bújonlenab bati bukanak mati oo ariibaom, ínje poop paniregumo di bújonlenab bati Ampaom Atijamit ammi di bukinab bajakaab.
40010033	Bare ampi alatammi di bújonlenab bati bukanak mati oo ariibaom, ínje poop panilatool di bújonlenab bati Ampaom Atijamit ammi di bukinab bajakaab.
40010034	“Takum jisof mati ínje nijawulojaw bee kájeetumul kásuumaayak bee baabe di dúniyaay. Ínje ijawulout bee éŋarul kásuumaay, bare muliba mabaake.
40010035	Mati ínje nijawulojaw bee ekaan kápajuloor titoorey yati añiil ániine di ampaool, añiil anaare di iñaayool, ásampul anaare di alolaool anaare.
40010036	Kulatoorool kafaŋumi man kújakaatie pankaan kati fiilool.
40010037	Ampi amaŋumi ampaool mba iñaayool wuuj ínje, oo áriiŋut ekaan ariibaom, mba ampi amaŋumi añoolool ániine mba anaare wuuj ínje, oo poop áriiŋut ekaan ariibaom.
40010038	Ampi atebooroutumi ébaarey yoola yati búpinab man ariibenom, áriiŋut ekaan ariibaom.
40010039	Ampi añesumi kapaken eroŋey yoola, oo pánajimuyo, bare ampi ájimmi eroŋey yoola mati oo ariibaom, oo panabajuyo.
40010040	“Ampi awalenuumi oo ínje nawalene, ban ampi awalenammi, oo Ampaom Atijamit nawalene áboñulammi.
40010041	Ampi awalenumi aboña mati oo aboña ati Atijamit, panoote eyab oo di aboñaau bacaam bákon. Ampi awalenumi an ajoone mati oo najonjoon, panoote eyab oo di ajoonaau bacaam bákon.
40010042	Ampi awulumi an ákon di kuriibaom kasofutimi di waaf man araan hani jipot jati mumel majilene, mati oo ariibaom, malegenam oo létajim bacaamool.”
40011001	Nan Yensa abaneenumi kájaatiken kúriiŋenaool uñeney di kugabaak, nápurumi tan tikila ban najawumi bee kaliikiten di káriiŋen furimaf fajakaaf di sísukas sáamakas sati Kúyahuud.
40011002	Nan Yaaya Átiigulenaau alakomi dán bukanak kukuleimi, najammi wan Apakenaau Áamakau ammi di ekaaney, naboñumi kuriibaool ban nakaten furimool
40011003	man kuceeŋool, “Mante au eenomi aatumi bee ebiley, mba mante ujegoor aceen?”
40011004	Yensa nalaañeniimi, “Jilaañ tijireg Yaaya wan jijukumi di wan jijammi.
40011005	Kápuummi di kujuk, kabakomi di kuyito kujaw, kan kafaañak kusofumi di kutiluli, kájameriitumi di kujam, kacetumi di kuyito bee di eroŋey inki, ban furimaf fajakaaf fúriiŋeniriiŋen bee di kabajutumi.
40011006	Alatutumi kafiumomak wan ikammi, jakoojak.”
40011007	Nan kuriibaak kati Yaaya kulakomi elaañ bóot, Yensa natooŋumi eregey mati Yaaya bee di jameeŋey: “Waa jisofe bee ejuk nan jijawumi bee di baŋaanab? Mante jije’e bo bee ejuk mujit músaanuma man járusey yommi di enagey?”
40011008	Wau ñaa jije’e bo? Mante jije’e bo bee ejuk an akaroorumi wañ wajake? Bukanak kakarooremi mo’omu koo kucinemi di eluupey yati kúyi!
40011009	Ñaa wau jije’e bo? Mante jije’e bo bee ejuk aboña? Éey, ínje eem di ereguul, oo an jijukumi afaŋe katebo aboña.
40011010	Mati ume oo moola muciikimi, ‘Ínje oomu níboñeul aboñaom man ayab fáculi, aate bee kajoonen buruŋi.’
40011011	Ínje eem di ereguul malegenam, di bukanak karoŋumi búrom, bajut afaŋe kákalaa Yaaya Átiigulenaau. Bare afaŋumi man asofutimi di waaf di bukanak kalakomi di jáyiaj jati bukinab bajakaab, oo afaŋe kákalaa Yaaya!
40011012	Káŋarum kunakak kati Yaaya Átiigulenaau bee mo iñeme jáyiaj jati bukinab bajakaab jilakolako di bugaal báamak jákaati, ban bukan kákoolenie kuraagaraagal bee ébotul jo.
40011013	Mati bala’a Yaaya atooŋumi káriiŋen kurimak koola, sílingaas sati Muusa di poop síbukaas sati kuboñaak búrom síregaaliregaali mati jáyiaj jábileuumi.
40011014	Jimaŋujaat bee kafium wan kuregumi, Yaaya eenomi Eliya, aate élaañul nan man furimaf fati Atijamit fommi.
40011015	Anoosani abajumi uwos újamuma, najam!
40011016	“Bare di waa paniliikoorumi bukanak kati iñeme? Kukankaan nan kuñiil kammi di kaminnoor di kunoomenak di kuwonkoor di kupaaliil, kooniil:
40011017	‘Wúli nuleleew, ban jiboomut, nuyabumi kasiilena, ban jíruurenut.’
40011018	Mati Yaaya abilumi nakaanekaan balatab ban áraaneriit wayin, bukanak di koon, ‘Bágun bookool!’.
40011019	Añiilau ati anau najawulojaw narieri, naraaneraan, ñaa di joon, ‘Ániinaau akila oo áfeketa, ákalia, di poop apaala ati kulaga basaaf di kasofutimi di waaf!’ Bare malinlaam mati Atijamit, káyinenumomi búrom kujujuk mati mujonjoon.”
40011020	Di sísukas san Yensa áyiiseneenumi wajamurerutimi wajuupoe wuuj sísuk saasu, bukanak kumaŋut kútiiwoor kukat bálamuk majakutiil. Yensa natooŋumi bee kamandooriil man ammi,
40011021	“Búyiikab bulako di muyuul, kati Korasin! Búyiikab bulako di muyuul, kati Beteseda! Mati kaaneenjaat wajamurerutimi wáyiisenumi di sísukas sooluul woo úyiiseneenimi di Turo di Sidon, bukanak kooliil pankukaanoeen kurookal ban di kunannoor kábump man kúyiisen mati kútiiwootiiwoor kukat bálamuk majakutam!
40011022	Bare ínje eem di ereguul, di funakaf fati kagamenak Atijamit pánayiisen kabonket káamak bee di kati Turo di Sidon wuuj kati sísukas sooluul.
40011023	Muyuul kati Kapaanaum, mante Atijamit panatebenuul bee di bukinab bajakaab? A’a, Atijamit panawalenuul bee di Esuney. Mati kaaneenjaat wajamurerutimi wáyiisenimi di ésukey yooluul woo úyiiseneenimi di Sodom, ésukey ekila pányoomieen hani iñeme.
40011024	Bare ínje eem di ereguul mati di funakaf fati bagamab Atijamit pánayiisen kabonketak koola bee di kati Sodom wuuj muyuul.”
40011025	Yensa nalawumi kúlawak uke, “Ampaom, Akiiyaau au arungumi dúniyaay di bukinab bajakaab! Ínje oomu bo esali mati wan uyofumi kalinlomi di kamanjumi ban woo numanjenumi kamanjutumi.
40011026	Éey, Ampaom, mati mo’omu moo muyeimi.
40011027	Ampaom nasenansen wanoosani. Hani an amanje Añiilau rino Ampaau, ban poop hani an amanje Ampaau rino Añiilau, di kan Añiilau amukenumi man kumanj Ampaool.
40011028	Muyuul búrom kagaalumi di mati burokab booluul di úrookaaw wálebiaaw jitebemi, jibil bee di ínje panisenuul kayoolo.
40011029	Jigalo yookey yúmboom man jíliikenum di ínje. Mati ínje nijilenjilen ban niwalenoorowalenooro di ésigirom, ban poop panjibaj kayoolo di suutas sooluul.
40011030	Mati yookey yúmboom ehiilihiili kagalo, ban búrooko’om buhiilihiili.”
40012001	Funak fákon fati kálebienak, Yensa di kuriibaool balakoe ewuujey ulaakaw wati mulukiinam. Kuriibaool bacaarab di busofiimi, di kutaatumi ewuut di kutokoñumo.
40012002	Kufarisa kuceen kujukumi mo’omu, di kommi Yensa, “Jiker, kuriibai man koom di ekaaney wan sílingaas sífirenumi di funakaf fati kálebienak.”
40012003	Bare Yensa nalaañeniimi man aaniimi, “Mante jitamburerut jiliiken furimaf fati Atijamit wan áyiau Dauda akammi, nan oo di kuriibaool bacaarab busofumi?
40012004	Nanokennoken di éguutey yati Atijamit, man ayabulomi kúmbuurak káñiiaak kanenimi bújonlenab bati Atijamit, man ariko aban nacaabuko kuriibaool poop. Sílingaolaal sífirenfiren man an ariko leejaat kúsimenaak kati Atijamit cebiil.
40012005	Mba mante jitamburerut jiliiken di sílingaas sati Muusa mati kúsimenaak kati Atijamit kubabaj buruŋ bati erok di fukobaf fáamakaf di funakaf fati kálebienak? Hani an letareg mati bukoo kulolo.
40012006	Ínje eem di ereguul, wafaŋumi man ubaje fúkaw fukobaf fáamakaf woowe taate.
40012007	Jílauleenjaat wan furimaf fo’ofu fufelumi, ‘Nimammaŋ man bukanak kubaj kabonketak bee di bukaaku, lee ekaaney búsimen bee di ínje,’ léejifireneen bukanak kaloutumi.
40012008	Mati Añiilau ati anau eenomi arungaau ati mukaanaam mati funakaf fati kálebienak.”
40012009	Yensa nápurutomi najaw bee di fukobaf fati Kúyahuudak.
40012010	Di bajumi ániine an kañenool kucetumi. Bukan kuceen kálakodomi di kuceeŋumi Yensa, “Mante sílingaas soololaal sisenolaasen buruŋ bati kasonten di funakaf fati kálebienak?” mampi kukammi man kutaakenool.
40012011	Nalaañeniimi man aaniimi, “Kaanjaat an esahaool eloe di ekoloŋ, ai di muyuul létapurenuuyo galab, hani funakaf fati kálebienak?
40012012	Anau afaŋe ebaj fúkaw esaha! Mati sílingaas soololaal sisenolaasen buruŋ man ukaanaal waaf wajake di funakaf fati kálebienak.”
40012013	Nammi ániinaau, “Lanten kañeni!” Kañenak di kulantenumi war, ban di kukoyumi, nan man kaaku koonomi.
40012014	Kufarisaak kuceenak kúpurulomi di fukobaf man kujawumi kulako kamaloor bee eñesey buruŋab mampi kúbujummi Yensa.
40012015	Nan Yensa amanjumi wan kommi eñesey mampi kukammi, nápurumi tan tikila, jameeŋey yalakotomi di eriibooroomi. Nasontenumi káju’utumi búrom,
40012016	bare nagameniimi takum kureg hani an ákon mati oo.
40012017	Nakammi mo’omu mati wan aboñaau Yesaaya aregeenumi mati furimaf fati Atijamit woote káliroor:
40012018	“Jijiker, arokaau úmboom an imukenumi, oo ati búsusom, moola muyeom máamak. Panimeeŋenool di Búyegetab búmboom, ban panaregen bukanak búrom mati nanan nati kagamenak kúmboom nírindiiŋ.
40012019	Oo letakaan kansankenak mulobaam mba letacibuloor di an, mba an letajam furimool di uruŋaw.
40012020	Letatujer falint fákupoe mba letafok éwuŋenuma yamaŋe ecet, mo’omu moo naatumi kaanoak bee nampi akammi kapakenak kúmboom kuŋooleni,
40012021	ban bukanak búrom pankujuumen fúgolumaf fooliil di kareesool.”
40012022	Bukan kuceen kújeetumulojeetum an ájukeriit ban ásankeneriitumi bee di Yensa. Nasontenoosonten manteer akoyumi naŋooleŋŋoolen asanken di poop najuk.
40012023	Bukanak búrom di wáaloiimi man kommi, “Mante paŋŋoolen kaan Añiilau ati Dauda room?”
40012024	Bare nan Kufarisaak kujammi mo’omu di koonoomi, “Arungaau ati úgunaw, Belusebul esenool kánkumak kati kacesoor úgunaw.”
40012025	Yensa namanjumi wan kuwoonoorumi ban naaniimi, “Di jáyi janoosani bukan kulatoorumi joo panjifumo wúp di poop ésuk yanoosani mba fiil fanoosani bukan kulatoorumi leefujuum lit.
40012026	Kaanjaat Seetaanaay kacesoorooro, yoo épajulooropajulooro. Kama buu jáyiaj jooliyo joote ejuum eeno?
40012027	Kaanjaat Belusebul esenaam kánkumak kati kacesoor úgunaw, kama ai asenumi kuriibauul kánkumak kati kacesoor úgunaw poop? Wan kuriibauul kommi di ekaaney pankureguul mati jikooŋut.
40012028	Bare kaanjaat ínje oomu di kacesoor úgun ñátum di kánkumak kati Búyegetab Bátienaab bati Atijamit, kama ñaa jáyiaj jati Atijamit jíriiŋuloriiŋ jiban di muyuul.
40012029	Mba anau buu panaŋoolen anoken eluupey yati an afaŋool kánkum, man ábotul wanoosani woola, leejaat nakokenookoken aban? Kammojaat, malegen panaŋoolen ábotul wanoowaniaw woola di eluupool.
40012030	Ampi aleemi di ínje oo alatoorom, anoosani arambenutammi man ijojen bukanak tákon oo ayiisikena.
40012031	Moo kaane ínje eem di ereguul, ampi akammi majakut di asankenumi ñíi panabonketi, bare ampi asankenumi ñíi mati Búyegetab Bátienaab, letabonketi jáng.
40012032	Ampi asankenumi furim fati elat mati Añiilau ati anau, Atijamit panabonketool, bare ampi asankenumi furimaf fati elat mati Búyegetab Bátienaab, Atijamit letabonketurerool, iñeme mba nanan nábileuumi.
40012033	“Búbaar bajake buwolewol búwolum bajake, búbaar bajakut buwolewol búwolum bajakut. Mati búbaarab banoosani búmanjumeimanjum ñátum di búwolumab boolibo.
40012034	Muyuul ulun! Buu panjiŋoolen jisanken waaf wajake, nan muyuul di kúkouul jíjakaatimiñaa mo’omu? Mati butumab wápureuumi di búyegetab, woo busankenemi.
40012035	An alegen, oo ápureneuumi waaf wajake di funenool fati wajakaaw wáamakaw wammi di oo nan fuyofo. An alegenout, oo ápureneuumi waaf wajakut di funenool fati wajakut wáamak wammi di oo nan fuyofo.
40012036	Ínje eem di ereguul, di funakaf fati bagamab bukanak kasankenumi furim fanoosani fabajutumi fúkaw pankoote eyiiŋ.
40012037	Mati Atijamit pánagamenumumi kurimak kooluul fúkouko mati jilolo mba jilout.”
40012038	Di bajumi kuliikitena bukaaku kati sílingaas di Kufarisa bukaaku di kommi, “Aliikitenaau, wúli numammaŋ man úyiisoli fúmanjum.”
40012039	Bare nalaañeniimi, “Bukanak kájakaatimi ban di kulatumi Atijamit nan muyuul jilawomi man íyiisuul fúmanjum man jifium. Bare létiyiisuul manteer rino fúmanjumaf fati aboñaau Yunusa.
40012040	Mati nan man Yunusa alakomi kunak kúfeegiir di kuk kúfeegiir di faraf fati ewoley yáamakey, moo Añiilau ati anau, aatumi bee efokiey di tentaamey man alako kunak kúfeegiir di kuk kúfeegiir poop.
40012041	Di funakaf fati kagamenak, bukanak kati Niniwet pánkuyitoul man kujuum fácul bukanak kati iñeme man kutaakeniil ban di kúfireniil mati kulolo. Mati bukanak kati Niniwet kútiiwootiiwoor kukat bálamuk majakutam, nan kujammi káriiŋenak kati Yunusa. Ban súm taate an aceen afaŋumi kákalaa Yunusa, oome!
40012042	Di funakaf fati kagamenak, áyiau anaaraau ati mofam mammi di kapanak kati báridab, pánayitoul ajuum fácul bukanak kati jaat, man ataakeniil ban náfireniil mati kulolo. Mati nápurumulopurum di mof máloie bee ejamey yati malinlaam mati áyiau Suleimaan. Ínje eem di ereguul, ban súm an aceen afaŋe Suleimaan, oome!
40012043	“Nampi bágun búpurumi di an, di buyuunoor bee di baŋaan eñesey tampi bugoogo, bare buraŋenut tampi bulako.
40012044	Di buregooromi, ‘Ínje panilaañ bóot ban ípurumulomi.’ Nan bulaañumi, tibutookubo bati noo man boom tíikaar, man bútiene, ban di bucookoori jak.
40012045	Di bujawumi buñes úgun wooni futok di ugaba uceen wafaŋumi man újakaatie bo, woo búrom man úriiboorul ulaañ unoken di anau man ucin dó. Di múlamukaam, kásumutak kati an akila koote efaŋ man kumingene mútiyaaram. Moo mákonam eetumi bee ekaani di bukanak kati iñeme kájakaatimi.”
40012046	Nan Yensa alakomi kasankenak bukanak, iñaayool di kutiool di kujummi téeŋey, man kulawumi bee kasanken di oo.
40012047	An aceen di bukoo naregumi Yensa, “Iñaayi di kuti’i bukooku bo téeŋey, man kulawumi bee kasanken di au.”
40012048	Yensa nalaañenumi bee di ániinaau aregoomi, “Ai eenomi iñaayom? Di bukei eenomi kutiom?”
40012049	Yensa nañuurumi kuriibaool nammi, “Buke kukammi iñaayom di kutiom!
40012050	Ampi akammi emaŋey yati Ampaom Atijamit ammi di bukinab bajakaab, oo eenomi atiom, áliinom, di iñaayom.”
40013001	Funakaf fukila fákonaf, Yensa nápurumi di eluupey man ajawumi alako kaliikitenak di kapanak kati kafintak.
40013002	Di bajumi jameeŋ yati bukan yaje’e etookool bo, yakammi man ájupomi di busaana man alako dó. Man jameeŋey búrom ejummi di kafintak.
40013003	Natooŋumi kaliikiteniil wajuupoe ñátum di kúreg: “Bajeembaj awaña aceen ápurulomi bee eluk bálut.
40013004	Nan aleebubomi di kalaakak koola, baabu di bulomi di kapanak kati buruŋab, bánaakayitaab di buforubomi.
40013005	Baabu di bulomi di fukooba, ban mof mujuupout, di bucumulomi galab, mati mofam kásankiak koolimo kuyajut.
40013006	Bare nan bala’ab buyahulomi fijijij di buraayenumi bucetumi mati kufaarak kúsankiut.
40013007	Baabu di bulomi di úlind wajuupoe, di uliilumi man ugooyenubomi.
40013008	Bare baabu di bulomi di mof matoope ban di buliilumi, élut yanoosani yalagetumi ebabaj sílut sawuuje ceme, mba bukan kúfeegiir, mba kabanan di uñen wuuj wan alukumi.
40013009	Abajumi uwos újamuma, najam!”
40013010	Kuriibaool di kubilumi man kuceeŋumi, “Wau kaane nusanken bee di bukoo ñátum di kúreg ceb?”
40013011	Yensa nalaañeniimi, “Muyuul Atijamit nakaanuukaan man jílaul malegenam mayofoaam mati jáyiaj jati bukinab bajakaab, bare bukoo Atijamit asenutumo.
40013012	Ampi abajumi waaf, Atijamit panabenenool wuuj. Bare ampi abajutumi, Atijamit pánabotul hani wayiinkunaw wan abajumi.
40013013	Moo kaane ínje nisankeniil ñátum di kúreg, mati koo kajiker ban leekujuk, koo ejam ban léekulaul.
40013014	Malegen di bukoo wan aboñaau Yesaaya áriiŋeneenumi di furimaf fati Atijamit úlirooliroor di fommi: ‘Muyuul malegen panjijam bare léejilaulurer, ban malegen panjijiker bare leejijukurer.
40013015	Mati bukanak buke úyegetiil újameriit kaliikiten kanoosani, di kulat ejam, ban di kumoyen. Takum kúciliil kujuk di uwosiil ujam di poop úyegetiil úlaul man kúlaañul bee di ínje man ibonketiil.’
40013016	Yensa narulenumi di kasanken, “Bare muyuul jakuujak, mati kúciluul kujujuk, ban di uwosuul ujanjam.
40013017	Ínje eem di ereguul malegenam, kuboña kajuupoe di bukan kajoone kumammaŋ bee ejuk wan jijukeñaa, ban kujukutuwo di poop kumammaŋ kujam wan jijameñaa, ban kujamutuwo.
40013018	“Jíyenten ñaa mati kúregak kati awañaau.
40013019	Anoosani ajamemi furimaf fati Atijamit mati jáyiaj joola ban álaulut, moo kankaan nan bálutab balomi di kapanak kati buruŋab. Seetaanaay di ebil épurenufo di úyegetiil.
40013020	Bálutab balomi di fukooba, boo eenomi bukanak súumiisuum man kujam furimaf fati Atijamit, ban kuyabufo di kásuumaay galab.
40013021	Bare fúnokeneriit lói di úyegetiil, ban léekuyinen piyo. Nampi búyiik mba kásuutuken kubilumi mati kafiumak kati furimaf fati Atijamit, di kulaañ bálamuk.
40013022	Balutab balomi ban úlind wajuupoe, boo eenomi kajamemi furimaf fati Atijamit, bare síwoonooras, di fubajaf di kásuumaak kati eroŋey yooliil yati dúniyaay uye, doo búrom di gooyenumi, ban kuwolenut jak majakam di eroŋey yooliil.
40013023	Bálutab balomi di mof matoope, boo eenomi kajamemi furimaf fati Atijamit ban di kúlaul fo. Buku pankukaan mukaanaam majakaam kankaan nan bálut baliilumi, ban élut yanoosani yalagetumi ebabaj sílut sawuuje ceme, mba bukan kúfeegiir, mba kabanan di uñen wuuj wan alukumi.”
40013024	Yensa nalaañumi aregiil kúreg kuceen: “Jáyiaj jati bukinab bajakaab joonojoono nan awaña alukumi bálut bajake di kalaakak koola aban.
40013025	Bare fukaf fukila nan anoosani afintomi, alatoorool nabilumi man álukuromi bakonkab bati banogab ban najawumi.
40013026	Ñaa nan bálutab buliilumi manteer bumaŋ kapooñen, no’onu banogab poop buliilumi.
40013027	Kumiiceelak kati awañaau akila di kubilumi bee di oo man kommi, ‘Arungaau, lee au bálut bajake nulukumiñaa di kalaakak kooli? Kama ñaa banogab bándomi boo boobei búpurumulo?’
40013028	Awañaau nalaañeniimi, ‘Alatoorom aceen akammiñaa mo’omu.’ Ñaa di kumiiceelool di kuceeŋoomi, ‘Mante numammaŋ man wúli ujaw tíurupubo room?’
40013029	Nalaañeniimi, ‘A’a, jikatubo mati nampi jilakomi érupey, tikere pámbijirupoor di bálut buceen poop.
40013030	Jikatubo man siliiloor bee nampi ejaley ériiŋumi. Di nanan nikila, panireg kujalaak, man kúrup banogab ban di kukoken tákon man bureemeni, ban di kujal bálutab man kútebul bo man kukaan bo di bulampan.’”
40013031	Yensa nalaañ aregiimi kúreg kuceen: “Jáyiaj jati bukinab bajakaab joonojoono nan jikool jati jíbaar jimasitad jan an aluke di kalaakak koola.
40013032	Hani jikoolaj uju jifaŋe man jitiitie bakool baabu búrom, bare nampi jiliilumi joo bee efaŋ múbaar maamu búrom ban di jibil jikaan jíbaar man basuwaab bubil bulon dó, ban di búwuul dó mati bee ebajey bíinaat.”
40013033	Yensa naregiimi poop kúreg kuceen inki: “Jáyiaj jati bukinab bajakaab joonojoono nan múliitenuma man aseek aceen aŋare áciigoorumi wáriiŋe síkilo kabanan di futok sati epor bee ebol mbúur aban nákando múliitenuma, bee nampi éliitenumi búrom.”
40013034	Yensa naliikitenemi bukanak búromiil di kúreg. Malegen, asankenderut hani wákon leejaat ñátum kúreg.
40013035	Nakankaan mo’omu mati wan aboñaau áriiŋenumi búrom woote káliroor: “Ínje panisanken di kúreg, paniregiil wayofimi káŋarum no’ona di butuukab bati dúniyaay.”
40013036	Yensa nápurumi di jameeŋey, alaañumi bee di eluupey dán alakomi. Kuriibaool di kubilumi bee di oo, di aaney, “Úregoli kábatulak kati kúregak kati banogab bati di kalaakak.”
40013037	Yensa nammi, “Ampi alukumi bálutab bajakaab oo eenomi Añiilau ati anau.
40013038	Kalaakak koo eenomi dúniyaay, ban bálutab bajakaab boo eenomi kuñiilak kati jáyiaj jati Atijamit. Banogab boo eenomi kuñiilak kati Seetaanaay.
40013039	Alatooraau alukumi banogab oo eenomi Seetaanaay. Ejaley yoo eenomi ebaney yati dúniyaay, ban kujalaak koo eenomi simaleeka.
40013040	Nan man banogab búrupimi man bureemeni, moo mákonam eetumi kabajoak di ebaney yati dúniyaay.
40013041	Añiilau ati anau pánaboñul simaleekaool, man sípajul kápurumul di jáyiaj joola wakaanemi búrom man bukanak kukaan majakut di kájakaatimi búrom,
40013042	ban pansileebiil bee di fúur yáamak nan sambunas sáceteriitumi, to’otu too pánkuciiŋit di pankutooñoor.
40013043	Ñaa kajoonaak pankuwuŋen nan bala’ab di jáyiaj jati Ampaiil Atijamit. Abajumi uwos újamuma, najam!
40013044	“Jáyiaj jati bukinab bajakaab joonojoono nan waaf wabaje fúkaw máamak wafokimi di kalaak kan ániine ákambumi ban nafokuwomi. Mati súumoosuum manteer pak, najawumi bee kanoomen fubajaf fan aakumi búrom ban nárudumi sígodaas di enoomey kalaakak kukila.
40013045	“Inki, jáyiaj jati bukinab bajakaab joonojoono nan anoomena ammi eñesey yati bamaal balegen bati pema babajumi fúkaw máamak.
40013046	Nampi ajukuyomi yábutoe, najawumi anoomenumi búrom wan abajumi ban nanommi pemaay ekila.
40013047	Nalaañumi areg, “Inki, jáyiaj jati bukinab bajakaab joonojoono nan fuŋab fan kuleeba kuceen kuleebumi di falaf ban di kusofumi siwol sanoosani.
40013048	Nan kusofumi siwolas simeeŋenufo tep fúlebi tús, kuleeba di kuñakufomi bee di kásikak man kulakomi bee kápajul siwolas sáamakas di kukaan di utekel, banjaat di kubeten bapecab.
40013049	Mo’omu moo pambikammi di fúbanumaf fati dúniyaay eeno. Simaleekaas pánsirajul man sípajul kajakutak di kajakaak,
40013050	ban di sileeb kajakutak bee di fúur yáamak nan sambunas sáceteriitumi, to’otu too pánkuciiŋit di pankutooñoor.
40013051	Yensa naceeŋiimi, “Mante jílaulaul uwu búrom?” Di kulaañenoomi, “Éey.”
40013052	Ñaa nabenentomi, “Moo kaane aliikitena anoosani ati sílingaas abilumi akaan aliina di jáyiaj jati bukinab bajakaab, oo nakankaan nan ati eluupey ápurenulomi waaf uceen wunkul di waaf uceen wafanlene di fuyofaf foola.”
40013053	Nan Yensa abanumi káriiŋen kúregak uku, nápurubomi,
40013054	ban nalaañumi bee di ésukey yoola ban akurimi. Nan alakobomi kaliikitenak bukanak di fukobaf, ñaa di wáaloiimi di kommi, “Boobei nabajulo malinlaam ume ban naŋoolenulo wajamurerutimi uwe?
40013055	Jé! Kama ume let añiilau ati afaaŋenaau room? Lee iñaayool an kuwonkemi Mariyaama? Lee kutiool koo eenomi Yankuba, Esufa, Simon di Yúda?
40013056	Lee kúliinool búrom kulakomi di wulaal? Kama ñaa boobei nabajulo mukaanaam umu búrom?”
40013057	Moola di múyemiimi ban di kulatoomi. Bare Yensa naaniimi, “Aboñaau ati Atijamit nálebieneilebien banoosani manteer rino di ésukool di fiilool.”
40013058	Yensa akaanut wajamurerutimi wajuupoe bo, mati kábajaataak kati káyinenak kooliil.
40014001	Nan Herod ajammi mati kajamoak kati Yensa,
40014002	nammi kurokaool, “Ume Yaaya Átiigulenaau. Atijamit áyitenulool di kacetumi, moo kaane nabaj wánkumaw uwu man akaan wajamurerutimi wo’owu.”
40014003	Mati no’ona Herod naboñeenumi kutiika kuceen man kusofoomi kukoken ban di kukuloomi dán bukanak kukuleimi. Nakankaan mo’omu mati Herodias, oo aseekau ati atiool Filip.
40014004	Mati Yaaya ninsi naregeenooreg, “Sílingaas soololaal sisenut buruŋ man uŋar Herodias ukaan aseeki.”
40014005	Herod no’ona namammaŋ bee kakaten furimool man kubujool, bare nákolikoli Kúyahuudak, mati bukanak kusosof Yaaya mati oo aboña ati Atijamit ooliil.
40014006	Bare di funakaf fati karuukenak kati ebajiey yati Herod, añiilau anaaraau ati Herodias nabommi di fáculey yati kamaatumi búrom, násuumenumi Herod.
40014007	Herod nabaatumi man áligoomi bee esenool wampi amaŋumi.
40014008	Ñátum di kájaatikenak kati iñaayool nammi, “Senom taate too laj fúkaaf fati Yaaya di kapalaat.”
40014009	Áyiau moo di mútaañioomi, bare mati man abaatumi wan áligumi di poop amaŋut bee kakajen wan abaatumi di báligab di bújolenab bati kujaaburuŋool, nasenumi buruŋ atiika apooya man akammo.
40014010	Ban naboñoomi man kumiinumi fúkaaf fati Yaaya oo dóo dán bukanak kukuleimi.
40014011	Ban kújeetumi fúkaaf foola di kusenufomi jijaŋaaj ban nájeetufomi tan iñaayool ammi.
40014012	Yaaya kuriibaool di kubilumi kuteb biiŋab bati Yaaya kufok. Di kujawumi kureg Yensa wan kubajumi.
40014013	Nan Yensa ajammi wabajomi mati Yaaya aban, oo di kuriibaool kújupomi di busaanaab man kútipumi bee ban tunoore mambi Yensa aŋoolen alakobo cebool. Bareñaa bukanak nan kujamoomi, koo búrom di kúpuruumi di sísukas sooliil kuŋooben bee tan Yensa ammi man kuriibenoomi.
40014014	Nan Yensa awaloulomi di busaanaab, najukumi jameeŋey. Di kaanoomi káboteni káamak mati bukoo, ban ñaa nasontenumi káju’utumi.
40014015	Nan bala’ab bulakomi kátinkaak, kuriibool di kubilumi bee di oo man kommi, “Baabe ban tunooreñaa sii, súm bala’ab pambujon. Jikaten jameeŋey yati bukanak man ejaw bee di sísukas tíkunoomul di kúkoiil wampi kuri.”
40014016	Yensa nammi, “Ceeŋut man kujaw, tíkuñesooroul muri, muyuul jiseniil wampi kuri.”
40014017	Di koonoomi, “Wúli nubabaj kúmbuur kooni futok di siwol sigaba taate.”
40014018	Yensa nammi, “Jísenulom ro taate.”
40014019	Nájaatikenumi jameeŋey yati bukanak man kulako tentaam ban étuureey yommi. Ban naŋarumi kúmbuurak kooni futokey di siwolas sigabaas najiker fatiya, ban nasalumi bee mati muriaam. Ban natingukomi aban, nasenukomi di siwolas kuriibaak, man kucaabumomi di jameeŋey yati bukanak.
40014020	Bukanak búromiil di kurimi manteer kupooñ tep. Kuriibaool di kumukenumi burinenab biyok kumeeŋenumi utekel wooni uñen di ugaba di warinomi.
40014021	Karimi kúrindiiŋ kúniinaak kawuuje síwili futok kunaaraak di kuñiilak balee to.
40014022	Nan mo’omu múpurutomi ceb, Yensa nakammi man kuriibaool kújupo di busaanaab man kuyab fáculool bee di kátipaak kaaku ban kúpurumulomi, man oo afasiken bukanak.
40014023	Yensa nakammi man bukanak kufasoor kuban, naremboorumi cebool bee di fúlankiinaf bee elaw bo. Nan káliimaraak kúriiŋumi, nalakobomi cebool.
40014024	Bare di nanan nikila busaanaab ban kuriibaool kommi man súm búloie dóo di falaf, ban poop lonkosey di enagubomi. Ban járusey yooyu di epenteniil.
40014025	Nan ríiŋumi di waradabaw, Yensa nabilumi bee di bukoo ejaay di mumelam bámigut.
40014026	Nan kuriibaak kúŋandenuloomi, di kuwonlenoorumi wág, di aaney, “Umu ápurapur!” Di kúrigoorumi di kákoli di móro.
40014027	Bare yaŋ too galab nasankeniimi, “Jibeben súutuul, ínje. Takum jíkoli!”
40014028	Peter nalaañenumi, “Arungaau, kaanjaat au, jáatikenom man ibil di mumelam bee di au.”
40014029	Yensa nammi, “Bil.” Peter ápurumi di busaanaab ban natooŋumi ejaay di mumelam bee tan Yensa ammi.
40014030	Bare nan Peter ajukumi mati lonkosey ékalaakalaa, nákolimi ban natooŋumi émig, nacibuloorumi, “Arungaau, pakenom!”
40014031	Yaŋ too galab Yensa nañuurumi tiasofumi kañenool man ápurenuloomi aban naanoomi, “Wáay, au an kafiumak kutiitiñaa mo’omu. Wau kaane nubaj úyeget ugaba?”
40014032	Nan kújupomi di busaanaab, lonkosey di ekatumi tootooto.
40014033	Kalakomi dóo di busaanaab di kúkuntaajen man kumiiceelaetool, di aaney, “Di malegenam au eenomi Añiilau ati Atijamit!”
40014034	Nan Yensa di kuriibaool kútipumi, di kúriiŋumi mofam mati Gennesaret.
40014035	Bukanak kati bo di kumanjumi oo eenomi Yensa, di kuboñ bukan kuceen man kúriiŋenumi moola kapanak kukila búrom. Ban kújeetumulojeetum káju’utumi búrom bee di oo.
40014036	Di kulawoomi mambi abonket akat man kusontaak kugor balisab bati kaloaool ceb ban anoosani agorumi kaloaool nakoyumi.
40015001	Kufarisa kuceen di kuliikitena kati sílingaas kúpurumulo Yerusalem bee di Yensa di kommi,
40015002	“Kama wau kaane kuriibai di kuñoosumi esofey mukaanaam mati kufannaaniŋolaal kújaatikenolaami? Jijiker, kuñaakulenut nan man buruŋab boololaal buceeŋiimi bala’a kuri.”
40015003	Yensa nalaañeniimi, “Wau kaane muyuul di jiñoosumi wan sílingaas sati Atijamit siceeŋolaami ñátum di kariibenak kati mukaanaam mati kufannaaniŋuul?
40015004	Mati Atijamit nájaatikenolaajaatiken man ammi, ‘Lébien ampai di iñaayi,’ ban ‘Ampi álebienutumi ampaool mba iñaayool, oo aate ebuji pak.’
40015005	Bare joone mati kaanjaat ampi aregumi ampaool mba iñaayool, ‘Wan ooteenumi ebaj kápurumul di ínje woo wasenimi bee di Atijamit, oo ceeŋut bee kálebien ampaool.’
40015006	Di mo’omu, jimoosumi esofey wan sílingaas sati Atijamit siregumi ñátum di kariibenak kati mukaanaam mati kufannaaniŋuul.
40015007	Muyuul mamisam! Kama man aboñaau Yesaaya nakooŋeenkooŋ nan áriiŋeneenumi mati muyuul:
40015008	‘Bukanak buke kúlebienanlebien ñátum di utumiil, bare úyegetiil ulee di ínje.
40015009	Kamiiceelaetomak kooliil koo kubajut fúkaw, mati kuliikiteneliikiten bukaaku man kukaan sílingaas sati bukanak kaan nan súmboom.’”
40015010	Yensa nawonkumi bukanak bee di oo man aaniimi, “Jíyenten man jílaul.
40015011	Lee wanokenemi di butumab bati anau woo usikeneoomi, bare wápureuumi di anau, woo usikeneoomi.”
40015012	Ñaa kuriibaak di kubilumi man kuceeŋoomi, “Mante numammanj wan ureguñaa úsuumut Kufarisaak room?”
40015013	Yensa nalaañeniimi, “Mulukiinam manoosani man Atijamit Ampaom ammi di bukinab bajakaab alukutumomi pámmurupi.
40015014	Jikatiil bo, mati koo kukankaan nan kúpuuma kaam di karuuoor. Ápuuma aamu aruujaat apaalool ápuuma aamu, koo poopiil pankulo di busun jálaŋ.”
40015015	Bare Peter naceeŋumi Yensa, “Bátuloli wan kúregak uke kufelumi.”
40015016	Yensa naceeŋoomi, “Muyuul, kuriibaom jílauloorut hani bee iñeme.
40015017	Leejijuk mati wampi wanokenemi di butumab bati anau woo uje’emi di farool, múlamukaam, nalanjowo?
40015018	Bare wápureuumi di butumab bati anau woo úyiisenemi wammi di búyegetool, woo usikeneoomi.
40015019	Mati kápurumul di búyegetool síwoonoor sájakaatie sípureuumi sati bee ebuj an, basang di aseek mba ániine ati an, kaseeketak di kániine’etak, jákuut, elaañ di anau ñátum di kalepoor di kasuulen.
40015020	Uwu usikenumi anau, bare furiaf bañaakulenut nan man buruŋab booliil buceeŋumi, moo musikenut anau.”
40015021	Yensa oo di kuriibaool kúpurutomi kujaw bee di mofam mati Turo di Sidon.
40015022	Yaŋ too galab aseek ati Kanaan alakobomi kapan kukila nabilumi bee di oo man acibulomi, “Wáay Arungaau, Añiilau ati Dauda, bóteniom! Mati añoolom anaaraau bágun bookool máamak.”
40015023	Bare alaañenutool furim. Kuriibaool di kubilumi bee di oo man kulawoomi, di aaney, “Cesoorool ajaw, mati oo oomu nariiboore di wulaal mansi napababoor.”
40015024	Nalaañenumi, “Atijamit náboñulamboñ bee kapaken bukanak kati Isirael ceb, koo kukankaan nan sisaha sájime sabajutumi amata.”
40015025	Bare aseekau nabilumi ákuntaajenumi fáculool nammi, “Arungaau, rambenom.”
40015026	Yensa nalaañenoomi, “Senut man an aŋar muri mati kuñiilak, asenumo múkurukam man murimo.”
40015027	Aseekau nammi, “Éey, arungaau, bare hani múkurukam murieri burinenab bati ata mo.”
40015028	Yensa naanoomi, “Aseekau, au nubabaj kafium káamak! Atijamit panakaan wan umaŋumi.” Yaŋ too galab añoolool anaaraau nakoyumi.
40015029	Yensa nápurubomi man awuujumi kafintak kati kapanenaak kati falaf fati Galili. Boo naremboorumi fúlankiinaf aban, nalakotomi.
40015030	Di bajumi jameeŋ yati bukan yariibenoomi, di kújeetumuumi kabakomi, kámongomi, kájukeriitumi, kásankeneriitumi, kabajumi úsumut uceen kajuupoe di kújeetumiil fáculool, ban nasonteniimi.
40015031	Bukanak di wáaloiimi mati wan kujukumi kásankeneriitumi di kusanken, kámongomi di kabakomi di kuyito kujaw, kájukeriitumi di kujuk. Di kulakomi esaley Atijamit ati Isirael máamak mati mákalaam moola.
40015032	Yensa nawonkumi kuriibaool nammi, “Ínje nibabaj kabonket bee di jameeŋey yati bukanak. Buke kulakolako kariiben wulaal wáriiŋe kunak kúfeegiir, ban iñeme kubajut wampi kuri. Ínje letikatiil man kujaw bacaarab di bóro, takum kutundo di buruŋab.”
40015033	Kuriibaool di kuceeŋoomi, “Boobei nootaami ebaj muri mayaje baabe di baŋaanab mampi jameeŋey yare’e mo’omu erimi manteer epooñ?”
40015034	Yensa naceeŋiimi, “Kúmbuur kooni buu jibaje?” Di koonoomi, “Kooni futok di kugaba, di muwol mupinaay.”
40015035	Yensa nájaatikenumi jameeŋey man elako tentaamey.
40015036	Naŋarumi kúmbuurak kooni futokey di kugabaak di siwolas, nasalumi mati muriaam aban, natingukomi ban nasenukomi kuriibaak, man kucaabumi di jameeŋey yati bukanak.
40015037	Di kurimi manteer kupooñ kurinen, ñaa kuriibaool di kumukenumi warinomi manteer kumeeŋen utekel futok di ugaba.
40015038	Karimi kúrindiiŋ kúniinaak kawuuje síwili sibakiir, kunaaraak di kuñiilak balee to.
40015039	Mo’omu múpurutomi Yensa nakammi jameeŋey eyiisoor, nájupomi di busaana man átipumi bee mofam mati Magadan.
40016001	Funak fákon Kufarisaak di Kusadusiak kuceenak di kujawulomi di kuliikumi eyinkooley di áyiisiil fúmanjum man kufium mati kánkumool di Atijamit kújawumulo.
40016002	Nalaañeniimi, “Nampi bala’ab bulakomi ejoney, joonesoon, ‘Balay pambuwuŋen, mati kátula kúyenyem.’
40016003	Ban di bújomaraay, joonesoon, ‘Panelub jaat, mati kátula kúyenyem ban di kuralaak kujuupojuupo ban emitey émigemmigen máamak.’ Jimammanj waatumi kabajoak ñátum di kajikerak kuralaak, bare jiŋoolenut káfasul kúmanjumak mati nanan une!
40016004	Muyuul bukanak kájakaatimi ban kalatumi Atijamit jilawomi man íyiisenuul fúmanjum fákon. Bare ínje létiyiisenuul manteer rino fákon ceb, foo eenomi fati aboñaau Yunusa.” Nan asankenumi mo’omu aban nawuujumi buruŋool.
40016005	Nan kuriibaak kati Yensa kútipumi bee di kátipaak kaaku kati falaf, kújimeenjim kájeetumak kati hani mbúur.
40016006	Yensa naaniimi, “Jíkaanum múliitenumaam mati Kufarisaak di Kusadusiak.”
40016007	Kuriibaool di kumaloorumi titooriil wan Yensa aregumi man kumaloorumi, “Wulaal újeetumutaal mbúur.”
40016008	Yensa namanjumi wan koonoorumi nammi, “Wáay muyuul kan kafiumak di ínje kutiitiñaa, wau kaane di joom di kamaloor titooruul mati jibajut mbúur?
40016009	Mante jílauloorut hani bee mo iñeme? Mante jiwoolout mati bukanak kawuuje síwili futok buku, ínje íkuumeneeniimi ñátum di kúmbuurak kooni futokey di kugabaak? Barierab kuban, utekel wooni buu jimeeŋenumi di warinomi?
40016010	Mante jiwoolout mati bukanak kawuuje síwili sibakiir buku, ínje íkuumeneeniimi ñátum di kúmbuurak kooni futokey di kugabaak? Barierab kuban, utekel wooni buu jimeeŋeneenumi di warinomi?
40016011	Mante jílaulut hani bee iñeme mati ínje iregut mbúur di fúkouyo. Jíkaanum mati múliitenumaam mati Kufarisaak di Kusadusiak.”
40016012	Múlamukaam, kuriibaool di kúlaulumi mati Yensa aregutiil mati kákaanumak kati múliitenumaam mati mbúur bare naregiil mati kákaanumak kati kaliikitenak kati Kufarisaak di Kusadusiak.
40016013	Nan Yensa ajawumi kapanak kati Kasaaria Filipo ban naceeŋumi kuriibaool, “Ai bukanak kurege, oo Añiilau ati anau?”
40016014	Di kulaañenumi, “Bukaaku koone au Yaaya Átiigulenaau, bukaaku koone aboñaau Eliya, bukaaku koone aboñaau Yeremaaya mba bukaaku ákon di kuboñaak kati naaniŋ.”
40016015	Yensa naceeŋiimi, “Bare ai jirege oo ínje?”
40016016	Simon Peter nalaañenoomi, “Au eenomi Apakenaau Áamakau, Añiilau ati Atijamit aroŋaau.”
40016017	Yensa nalaañenoomi, “Simon añiilau ati Yohan, jakijak! Mati mo’omu let an amanjeni, bare moo Ampaom ammi di bukinab bajakaab amanjeni.
40016018	Ínje panibeti kareesak Peter, kan eenomi fukooba. Nampi fujojaf fati kuriibaom fubajomi, au panukammi fukoobaaf fúlakenumaaf, ban wánkumaw búrom wati ecetey letuŋoolen ukajenderufo.
40016019	Paniseni síkulumaas sati jáyiaj jati bukinab bajakaab. Wampi úfirenumi baabe di dúniyaay woote káfireni di bukinab bajakaab, ban wampi umaŋumi baabe di dúniyaay, woote emaŋi di bukinab bajakaab.”
40016020	Aban namakumi kuriibaool mati takum kureg hani an ákon, mati oo Apakenaau Áamakau.
40016021	Kabiñoo nanan nikila Yensa natooŋumi eregey tíen kuriibaool mati aate ejaw bee Yerusalem, ban naate egaal di waaf wajuupoe wákoolenie di Kúyahuudak kunifaanak, di kúsimenaak kunifaanak kati Atijamit, di kuliikitenaak kati sílingaas. Ban poop bukan kuceen koote ebujool, ban di funakaf fúfeegintenaf Atijamit pánayitenulool di kacetumi.”
40016022	Bare Peter nasofoomi di kañenak man kupano maa, di aaney, “Akiiyaau, moo leeŋoolen kaan. Emitey ekaan Atijamit, are’eten moo lói!”
40016023	Bare Yensa najonlenumi di Peter, man amakoomi, “Tóro di ínje, au Seetaani! Mati au akajena di buruŋab búmboom. Bawoonoorerab booli bati anau bare lee bati Atijamit.”
40016024	Yensa nammi kuriibaool, “Ampi amaŋumi ekaan ariibaom naate ekat bálamuk moola ban naate etebooro ébaarey yati búpinab ban nariibenom.
40016025	Mati ampi amaŋumi kapaken eroŋey yoola oo letabajuyo, bare ampi amaŋutumi kapaken eroŋey yoola mati oo ariibaom panabajuyo.
40016026	Mati kásuum kei anau aate ebaj, kaanjaat nababaj dúniyaay búrom ban nábajaati yuutey yoola? Mba waa anau panaŋoolen atitumi di yuutool fúkouyo?
40016027	Mati Añiilau ati anau pánalaañul di simaleekaool di mákalaam man Ampaool asenoomi, ban panacaam anoosani mati wan akammi.
40016028	Ínje eem di ereguul malegenam mati muyuul kuceen kammi taate man jijuume, leejicet bajukut ebiley yati Añiilau ati anau di jáyiaj jati Atijamit.”
40017001	Nan bajumi wáriiŋe funoom fákon Yensa naŋarumi Peter di Yankuba, Yohan Yankuba atiool, man arungiimi kuremboor di fatiyena yati fúlankiin.
40017002	Yensa funkool di fulaañoorumi di fúculey yati kuriibaool, buulool poop di boonomi nan bala’ab bawuŋe pasasas, di poop wañool uñiliñil ufiit pal.
40017003	Yaŋ too galab boo kuriibaak kúfeegiirak di kujukumi Muusa di Eliya kati noo kulakomi kámikak di Yensa.
40017004	Peter nammi Yensa, “Arungaau, jajak máamak man wúli ommi taate! Umaŋujaat panijuumen múguut múfeegiir taate, jákon bee di au, jákon bee di aboñaau Muusa, di jákon bee di aboñaau Eliya.”
40017005	Bare nan Peter alakomi kasankenak mo’omu ceb, furola fafiite fawuŋe máamak di fúyiniil, ñaa furim fápurumulomi dóo di furolaaf man fommi, “Ume eenomi Añoolom ati búsusom, an moola músuumammi, jijamool!”
40017006	Nan kuriibaool kujamufomi, di kúkolimi biyok kulo kúfima.
40017007	Bare Yensa nabilumi man anagiimi tac tac man ammi, “Jiyito, takum jíkoli.”
40017008	Nan kutebenumi lóog, di kujukut hani an bare Yensa cebool bajuume to.
40017009	Nan Yensa di kuriibaool kulakomi káwaloulak di fúlankiinaf, Yensa namakiimi, “Takum jireg hani an ákon di wan jijukumiñaa di sáaut, bee nampi Atijamit ayitenulomi Añiilau ati anau di kacetumi.”
40017010	Kuriibaool di kuceeŋoomi, “Lee kuliikitenaak kati sílingaas koonesoon Eliya aate etooŋ álaañul bala’a Apakenaau Áamakau?”
40017011	Yensa nalaañeniimi, “Eliya malegen panabil man ajonjooren bukanak búrom kati Atijamit.
40017012	Bare ínje eem di ereguul mati Eliya nabibil aban, bare bukanak kúlaulutool, ban di kukammi bee di oo wayeiimi. Ban lee piyo pankukaan man Añiilau ati anau kúsuutukenool.”
40017013	Kuriibaool di kúlaulumi wan Yensa ammi di kasanken mati Yaaya Átiigulenaau.
40017014	Nan Yensa di kuriibaool kulaañulomi di fúlankiinaf, di kúkamboorumi di jameeŋey. Ániine najawulomi bee di Yensa man ákuntaajen fáculool nammi,
40017015	“Arungaau, baj káboteni di añiilau úmboom, mati kásumut kati kajek koom di oo jákaati máamak. Naloelo di sambunas, mba di mumelam.
40017016	Níŋarulooŋar bee di kuriibai, bare kuŋoolenut kutilulool.”
40017017	Yensa nalaañenumi, “Wáay muyuul sibaŋoot, kakaanutumi kufiumaay! Bee nei neete kapiyo di muyuul? Bee nei neete kamuuten di muyuul? Jéetumulom añiilau bee taate iñeme.”
40017018	Yensa namandoorumi bágunab, bágunab búpurumi di oo tootooto, yaŋ too galab ápuraau nakoyumi jaj.
40017019	Kuriibaool di kubilumi bee di Yensa sicebiil di aaney, “Wau kaane wúli uŋoolenut ucesoorubo?”
40017020	Yensa naaniimi, “Mati kafiumak kooluul kutiititiiti. Ínje eem di ereguul, jibajujaat kafiumak kare’e nan jikool jati masitad, panjiŋoolen jireg fúlankiinaf ufe, ‘Jaw taate bee uta,’ ban panfujaw. Waaf ulee bo wampi jiyetut jikaan.”
40017021	Bare uru bájoeriit manteer riiboor di kúlawak di balatab.
40017022	Funak fákon nan Yensa di kuriibaool búromiil kulakomi ejoj tákon di Galili, Yensa naaniimi, “Añiilau ati anau koote esofool kusen di uñenaw wati bukan.
40017023	Pankubujool, bare di kunak kúfeegiir Atijamit pánayitenulool di kacetumi.” Di táañi’iimi máamak.
40017024	Nan Yensa di kuriibaool kúriiŋulomi Kapaanaum, di bajumi kulagaak kati basaafab kati di fukobaf fáamakaf, di kubilumi bee di Peter di kuceeŋiimi, “Mante aliikitenauul nacaamecaam basaafab bati fukobaf fáamakaf room?”
40017025	Peter nalaañeniimi, “Éey.” Nan alaañumi bóot, Yensa natooŋumi asanken di oo, di aaney, “Simon, waa nusofumi? Di bukan kei kúyi kuyabe basaafab bati dúniyaay? Mante kuyabubo di kacinumi mofam mba di kujaaburuŋiil?”
40017026	Peter nalaañenoomi, “Di kujaaburuŋiil,” Yensa naanoomi, “Kama bukaniil kupapak di ecaam basaaf.
40017027	Moo manoosani, wúli umaŋut bee elat bukoo, jaw bee di falaf buut, ŋar ewoley étiyaarey yasofimi ban úŋaabulujaat butumab booliyo pánutookudo égodi esater. Uŋaruyo man ucaamiil basaafab bee mati au di ínje.”
40018001	Nanan nikila kuriibaak kati Yensa di kubilumi bee di oo, di kuceeŋoomi, “Ai afaŋumi kákalaa di jáyiaj jati bukinab bajakaab?”
40018002	Yensa náwonkuumi añiil ajuumen di bújoleniil.
40018003	Nammi, “Ínje eem di ereguul malegenam, leejaat mukaanauul mútiiwootiiwoor nan mati kuñiil, leejinokender di jáyiaj jati bukinab bajakaab.
40018004	Moo kaane, ampi awalenooromi aano nan añiilau ume, oo afaŋumi kákalaa di jáyiaj jati bukinab bajakaab.
40018005	“Ampi awalenumi an nan añiilau ume ñátum di kareesom, oo ínje nawalene.
40018006	Bare ampi akammi man ákon di káyinenumi di ínje nan kuñiil man akaan majakut, kóyume man aleebi di falaf bakoker fukooba fúnegenuma di ekondoorool.
40018007	“Búyiik bulako di bukanak kati dúniyaay mati man kuyinkooremi majakutam! Kayinkoor léekubajaati kaate ekaan bukan man kukaan majakut, bare búyiikab pambulako di an akila áŋareuukomi!
40018008	Kaanjaat kañeni mba kákamuni kukaani man ukaan majakut, miinko pat ban nubeten. Kóyume man unoken di eroŋey yati bándoorey bámongoe mba babakoe, eniili yooken uñenaw mba úkamunaw ugabaaw ban nubeteni di sambunas sáceteriitumi.
40018009	Kaanjaat jícili jikaani man ukaan majakut, lóokul jo ubeten man ucin di eroŋey yati bándoorey, moo múkoyume eniili eeken kúcilak kugabaak ban di kabeteni di sambunas sáceteriitumi.
40018010	“Mbi jíkaanum takum jiheelen ákon di kafiummi di ínje nan kuñiilak buke. Ínje eem di ereguul mati di bukinab bajakaab simaleekaas sooliil sapooyeiimi, soo nanoosani sibabaj bakooŋab bati kanoken di bújonlenab bati Ampaom ammi di bukinab bajakaab.
40018011	Mati burokab bati Añiilau ati anau boo eenomi bee kapaken bukanak kájimmi.
40018012	Waa jisofumi man jikaan? Ániine abaje sisaha sooni ceme, kaanjaat yákon di éjim? Mante letakatubo saasu ban sommi di kafenak, man ajaw añes yákoney yájimimi bee nampi ajukuloyomi?
40018013	Nampi araŋenuloyomi, ínje eem di ereguul malegenam, oo panafaŋ man amaayoore máamak mati yákoney wuuj mati sooni bukan kubakiirak di bútinkeney di sibakiiras sájimurerutumi jáng.
40018014	Moo mákonam, Ampaom Atijamit ammi di bukinab bajakaab amaŋut man ákon di kafiummi di oo nan kuñiilak buke ájim bee bándoorey.
40018015	“Apaali ariiba alojaat di au, jaw bee di oo man umanjenool man akammi jakut, au di oo sigabauul. Áyentenijaat, nukaanookaan man jikaan dákon inki.
40018016	Bare áyentenutijaat, uwonk kupaali kuriiba kugaba mba kúfeegiir man kukaan kúyiisena kaate emaat, mambi furim fanoofani fúliŋeni titooruul.
40018017	Oo alatujaat káyenteniilak, núyiisen moo kati fujojaf fati Yensa. Alatujaat káyenteniilak hani kati fo, di jisofool oo nan kákoberiitumi Atijamit mba kulaga basaaf.
40018018	Ínje eem di ereguul malegenam, wampi úfirenumi baabe di dúniyaay woote káfireni di bukinab bajakaab, ban wampi umaŋumi baabe di dúniyaay woote emaŋi di bukinab bajakaab.
40018019	Ínje eem di ereguul, kaanjaat kugaba di muyuul kujamoorujaat mati waaf man kulaw baabe di dúniyaay, Ampaom ammi di bukinab bajakaab, panayiiŋuuwo.
40018020	Mati tan bukan kugaba mba kúfeegiir kujojumi man kulaw di kareesom, ínje oomu to di bukoo.”
40018021	Peter nalofumi Yensa naceeŋoomi, “Arungaau, ñooni buu neete kabonket apaalom ariiba alomi di ínje? Mante ñooni futok di ñagaba panyaj room?”
40018022	Yensa nalaañenoomi, “Lee au ootut kabonketool ñooni futok di ñagaba ceb, bare au oote kabonketool ñooni bukan kúfeegiir di uñen di futok di ñagaba.
40018023	“Moo kaane, jáyiaj jati bukinab bajakaab joonojoono nan áyi amaŋumi bee kámeelo butum buu kumiiceelool kumaagenool.
40018024	Nan atooŋumi kámeeloak mo ceb, di kújeetumuumi amaageenumi sígodi sitalant sooni síwili uñen.
40018025	Mati aŋoolenut acaam kanewak kati áyiaool, ñaa áyiau nasen buruŋ man kunoomen ániinaau, di aseekool, di kuñoolool nan kumiiceel, di poop wan akilumi búrom mambi acaam kanewak.
40018026	Mati mo’omu, amiiceelau nalomi kúfima di úkamunaw wati áyiau nalawumi, ‘Áyiau, baj kamuuten di ínje, panicaami wan imaageenumi búrom.’
40018027	Áyiau ati amiiceelau akila nábotenioomi, ñaa nabonketoomi kanewak koola ban nakatenool ajaw.
40018028	Bare amiiceelau ákonau akila, nan alakomi épurey di eluupey yati áyiau ceb, di kúkamboorumi di aceen di kupaalool kumiiceelak an amaageenumi sígodi sidenaari sooni ceme, nakuluj kumerool, naanool, ‘Caamom wan umaageenumi ínje!’
40018029	Apaalool amiiceelau nalomi kúfima di úkamunool man alawumi, ‘Baj kamuuten di ínje, panicaami.’
40018030	Bare nalatumi kamuutenak, ban nájeetumoomi tiasen kukulool dán bukanak kukuleimi bee nampi acammi kanewak jaj.
40018031	Nan kupaalool kumiiceel kuceenak kujukumi wabajoeenumi, di táañi’iimi máamak. Di kujawumi man kuregumi áyiaiil wabajoeenumi búrom.
40018032	Áyiau náwonkuumi amiiceelau an áyiau abonketeenumi kanewak koola búrom naanoomi, ‘Au amiiceelau ájakaatiaau, nibonketibonket kanewak kooli búrom mati man ulawammi.
40018033	Mante au ooteenut ebaj kabonket room di apaali amiiceelau nan man ínje ibajeenumi kabonketak di au?’
40018034	Áyiau di bólioomi biyok asen buruŋ man kusofool kusen karokemi dán bukanak kukuleimi man kúsuutukenool bee nampi acammi kanewak búrom.
40018035	Moo Atijamit Ampaom ammi di bukinab bajakaab panakammi bee di muyuul, jibonketutujaat kupaaluul kuriibaak kápurumul di úyegetuul.”
40019001	Nan Yensa abaneenumi eregey yati mo’omu ceb, nápurumi di kapanak kati Galili, man ajawumi bee di kapanak kati Yúdea di kapan kaaku kati falaf fati Yorudan.
40019002	Di bajumi jameeŋ yati bukan yariiboomi, ban nasontenubomi káju’utumi.
40019003	Kufarisa kuceen kujajaw man kuliikool ñátum di eceeŋ di kuwok di malinlo mambi kusofool, man kommi “Mante babaj élinga yábutoe yasene buruŋ man ániine akaten aseekool ñátum di manoosani?”
40019004	Yensa nalaañeniimi, “Jitamburerut jiliiken mati kabiñoo di fúcitumaf Atijamit Atuukaau atuukumi bukan, ániine di anaare.
40019005	Atijamit nammi, ‘Mati mo’omu ániine aate épur di ampaool di iñaayool, man abil kunampoor di aseekool, man koo kugabaak koote ebil kukaan ákon’?
40019006	Ñaa koo lee kugabaak bare ákonau. Moo kaane wan Atijamit anampenumi tákon, takum an apuun bee kápajuluwo.”
40019007	Di kuceeŋoomi, “Kama ñaa wau kaane Muusa nájaatikenolaami man an asen letara yati ebaney búyabaab, man akaten aseekool?”
40019008	Yensa naaniimi, “Mati esayey yati úyegetuul Muusa asenuumi buruŋ bee kakaten kuseekuul, bare noo di fúcitumaf kaaneenut mo’omu.
40019009	Ínje eem di ereguul, ampi akatenumi aseekool, leejaat nasofoosof tap di ániine aceen, ban ayabumi aseek aceen, oo áraadia.”
40019010	Kuriibaool di koonoomi, “Kaanjaat mo’omu moo eenomi mukaanaam mammi di ániinaau di aseekool, moo eenomi káyaboaataak kúkoyume.”
40019011	Bare Yensa nalaañeniimi, “Lee anoosani aŋoolenumi álaul man akaan wan isankenumiñaa, manteer kan Atijamit asenumi kálaulak uke ceb.
40019012	Babaj bukaaku kuŋoolenut kuyab mati koo kuwoliwol di mo mba mati baceeke. Bukaaku leekuyab mati kumammaŋ bee kamiiceelaet mati jáyiaj jati bukinab bajakaab. Anoosani aŋoolenumi álaul, nálaul ko.”
40019013	Kuñiil kuceen di kújeetumulimi bee di Yensa, mambi aremben uñenool di bukoo bee elaw. Bare kuriibaool di kumakiimi.
40019014	Bare Yensa nammi, “Jikat man kuñiilak kubil bee di ínje, takum jífireniil! Mati Atijamit panayab buke di jáyiaj jati bukinab bajakaab.”
40019015	Ban narembenumi uñenool di bukoo aban najaw.
40019016	Bajeembaj ániine aceen ajawulo bee di Yensa man ammi, “Aliikitenaau, wajake wei neete ekaan man íriiŋ eyab eroŋey yati bándoorey?”
40019017	Yensa nalaañenoomi, “Wau kaane noom di eceeŋom mati waa eenomi wajake? Babaj an ákon ceb aambomi ajakumi. Umaŋujaat panuyab eroŋey yati bándoorey, nukaan wan sílingaas sati Muusa siceeŋumi.”
40019018	Naceeŋoomi, “Sei?” Yensa nammi, “Takum ubuj an, Takum usang aseek mba ániine ati an, Takum úkuut, Takum ulepoor.
40019019	Lébien ampai di iñaayi. Noote emaŋ alaoori nan man umaŋumi fúkoi eeno.”
40019020	Ápuraau ániinaau nammi, “Níkaanunkaanum ekaaney wan sílingaas usu búrom siregumi. Uceen wei neete ekaan ibenen wawuujuto?”
40019021	Yensa naanoomi, “Umaŋujaat man úliroor úriiŋ bee eyab eroŋey yati bándoorey, jaw, noomen wan ukilumi, caab sígodi sikila kabajutumi, ban moo panubaj fubaj di bukinab bajakaab. Bil, riibenom.”
40019022	Nan ápuraau ániinaau ajammi mo’omu najawumi ban náboteniooromi mati oo abaja áamak.
40019023	Yensa nammi kuriibaool, “Ínje eem di ereguul malegenam, moo táañie man abaja anoken di jáyiaj jati bukinab bajakaab.
40019024	Ínje eem di ereguul inki, kanokenak kati eñonkomma di jíluaj jati écikuma kufaŋe man kuhiilie kanokenak kati abaja di jáyiaj jati Atijamit.”
40019025	Nan kuriibaool kujammi mo’omu di wáaloiimi, di aaney, “Kama ñaa ai aŋoolene apak?”
40019026	Yensa najikeriimi tem man aaniimi, “Wan anau aŋoolenutumi akaan di funoonool, woo búrom Atijamit naŋooleŋŋoolen akaan.”
40019027	Peter nalaañenoomi, “Jiker, wúli nukatulokat wanoosani wóololi bálamuk man uriibeni. Kama waa noote eyab?”
40019028	Yensa nalaañenumi, “Ínje eem di ereguul, nampi Añiilau ati anau aatumi kalako di ejunkutey yálirooraay yoola yati jíyiaj di dúniyaay yábileuumi. Muyuul kúriiŋenaom uñeney di kugabaak poop panjilako sijunkut sati jáyiaj, kagamenak kiilak uñeney di kugabaak kati Isirael.
40019029	Ban anoosani akatumi bálamuk siluupool, mba kútumbeool, mba kúliinool, mba ampaool mba iñaayool, mba kuñoolool, mba ulaakool, mati oo ariibaom, panayab bacaam báriiŋe ceme di wan akatubomi, ban nayab poop eroŋey yati bándoorey.
40019030	Bare kajuupoe káfaculomi iñeme pankukaan kúlamuka man kajuupoe kálamukomi iñeme, pankukaan kúfacula.
40020001	“Mati jáyiaj jati bukinab bajakaab joonojoono nan ániine ati kafat kati ureseŋ ápurumi di bújomaraay pím bee éñesuley kuroka mbi acaamiil.
40020002	Di kujamoorumi di kurokaak kuban mati panacaamiil bacaamab égodi edenaari yákon di funak fákon ban naboñiimi man kujaw bee di kafatak koola kati ureseŋaw.
40020003	Nan bajumi wáriiŋe sirig futok di sibakiir, natookumi kuroka kuceen poop man kujuume kulee di burok waaf di funoomenaf.
40020004	Naaniimi, ‘Muyuul jijaw poop jirok di kafatak kati ureseŋaw, man icaamuul wanoosani wan ceeŋumi.’ Ñaa koo di kujawumi.
40020005	Di nanan nati wáriiŋe sirig uñen di sigaba di poop wáriiŋe sirig sífeegiir tutularaay poop, nalaañumi inki man áwonkul kuroka kuceen mo’omu.
40020006	Di wáriiŋe sirig futok poop nápurumi inki bee di funoomenaf ban natookubomi kúniine kuceen bajuume. Naceeŋiimi, ‘Wau kaane di jijuum taate jilee di burok hani waaf?’
40020007	Di kulaañenoomi, ‘Mati hani an ákon áŋarutoli burok.’ Naaniimi, ‘Jijaw man jirok poop di kafatak kati ureseŋaw.’
40020008	Nan káliimak kúriiŋumi, ati kafatak kati ureseŋaw nammi arokaool áfaculaau, ‘Wónkul kurokaak man ucaamiil, mbi útooŋul écaamuley kálamukomi kubil burokab, manteer bee di katooŋumi kubil.’
40020009	Nan kurokaak kabilumi burokab di nanan nati wáriiŋe sirigas futokey di kubilumi, man acaamiimi anoosani ayab égodi edenaari yákon.
40020010	Nan katooŋumi burokab kubilumi, di kusofumi manteer koo pankuyab bacaam baate ewuuj bati kúlamukomi di burokab. Bare nacaamiimi poop anoosani égodi edenaari yákon.
40020011	Nan kuyabumi bacaamab booliil kuban, di kúkuumoorumi bee di ati kafatak,
40020012	man kommi, ‘Kurokaak kukila koo erig yákon ceb kuroke, bare núcaamolimi re cererer man wúli katebumi káboliak kati bala’ab di bugaalab di funakaf búrom.’
40020013	Ati kafatak nalaañenumi bukoo, ‘Apaalom, ínje ikaanut wajoonut di au. Lee au bacaamab ban ujamooraami boo eenomi égodi edenaari yákon ceb?
40020014	Uŋar bacaamab booli, jaw. Ínje imaŋe man icaam arokaau álamukomi o’omu di burokab jire’en di au.
40020015	Mante ínje ibajut bakooŋ di ekaan wan imaŋumi di sígodaas súmboom room? Mante nubabaj búlat di ínje wan ikammi jak?’”
40020016	Yensa nawuŋenumi, “Kúfaculaak pankukaan kúlamuka man kúlamukaak pankukaan kúfacula.”
40020017	Nan Yensa di kúriiŋenaool uñeney di kugabaak kulakomi ejaay bee Yerusalem, nawonkiimi sicebiil bee di oo, nan kulakomi ejaay di buruŋab naaniimi,
40020018	“Jijiker, wulaal bukooke bee ejaw bee Yerusalem. Añiilau ati anau aate esofi man aseni kúsimenaak kunifaanak kati Atijamit di kuliikitena kati sílingaas. Pankuregool aate ebuji,
40020019	ban di kusenool Kakaanutumi Kúyahuudak pankujelool, pankutekool ban pankufaaŋenool man kubujool di ébaarey yati búpinab. Di funakaf fúfeegintenaf Atijamit pánayitenumulool inki di kacetumi.”
40020020	Nan mo’omu múpurutomi iñaayaau ati kuñiilak kúniinaak kati Jebede nabilumi bee di Yensa di kuñoolool kúniinaak kugabaak, nákuntaajenumi man akobool fáculool man alawoomi mati waaf.
40020021	Yensa naceeŋoomi, “Waa numaŋe?” Nalaañenoomi, “Regom mati kuñiilak kugabaom mambi kulako di au, aamu di báridi, aamu di bamayi nampi ulakomi di ejunkutey yati áyi di jáyiaj jooli.”
40020022	Bare Yensa nalaañeniimi, “Muyuul jimanjut wan jilawemi di wo! Mante jiŋooleŋŋoolen jiraan di éraanumaay yati mátaañiaam yan ínje eetumi bee eraaney?” Di kulaañenoomi, “Wúli nuŋooleŋŋoolen.”
40020023	Yensa naaniimi, “Panjiraan di éraanumaay yúmboom, bare ibajut bakooŋ bati kamuken ampi alako di báridom mba di bamayom. Ampaom najonjoojonjoor aban man kootumi kalako.”
40020024	Nan kúriiŋenaool kooni uñeney kujammi mati moo, di bóli’iimi wút di kúniinaak buku kugabaak.
40020025	Bare Yensa náwonkuliimi man aaniimi, “Muyuul jimammanj mati kúyi kamanjutumi Atijamit kurungumi bukaniil di wanoosani, di poop kurungaiil kákalaae kubabaj kánkum pánkuyiisenuko wan koote ekaan di bukoo.
40020026	Lee mo’omu mootumi bee ekaaney di muyuul. Bare ampi amaŋumi bee ekaan an áamak titooruul oo aate ekaan arokauul,
40020027	ban ampi amaŋumi bee ekaan áfacula titooruul oo aate ekaan amiiceeluul.
40020028	Moo nokoorumi nan Añiilau ati anau oo ájawumulout man bukan kumiiceelaetool bare man amiiceelaet bukan. Ban man asen eroŋey yoola man acet bee kapaken bukan kajuupoe.”
40020029	Nan Yensa di kuriibaool kulakomi épurey Yeriko, jameeŋ yati bukan di elako kariibenool.
40020030	Di bajumi kúpuuma kugaba kalakoe di kápibenaak kati buruŋab. Nan kujammi mati Yensa alakomi ewuujey di buruŋ bukila, di kucibuloorumi, “Baj káboteni di wúli, Añiilau ati Dauda!”
40020031	Jameeŋey di etonkiimi man kutunten, bare koo di kufaŋumi man kucibuloore, “Arungaau, Añiilau ati Dauda, baj káboteni di wúli.”
40020032	Yensa najummi júr, ban náwonkuliimi naceeŋiimi, “Waa jimaŋe man ikaanuul?”
40020033	Di kulaañenoomi, “Arungaau, káanoli man ujuk.”
40020034	Yensa nabajumi káboteni di kukila nagorumi kúciliil ceb di kúwambulomi di kulaañ kujukumi fiit, di kubilumi kukaan kuriibaool.
40021001	Nan Yensa di kuriibaool kulofenumi Yerusalem, di kúriiŋumi ésukey yati Betufage di Furembooraf fati Uwoliiw. Yensa naboñumi kuriibaool kugaba man kulo fácul.
40021002	Naaniimi, “Jijaw bee di ésukey yan jijonkooraañaa, ban panjitook eroha yakoki di jiñooliyo bajuume di yo. Jífeluuso man jíjeetumul bee di ínje.
40021003	An aceeŋujaat waaf bee di muyuul, joonool, ‘Akiiyaau amaŋuso,’ ban panakaten galab man jíjeetumul so.”
40021004	Mo’omu mukankaan mambi wan aboñaau aregeenumi furimaf fati Atijamit woote káliroor, di foone,
40021005	“Jireg bukanak kati Sion, Jijiker, áyiau ooluul ábileuuñaa bee di muyuul, oo an awalenooroe, ban oomu di bálamuk bati eroha, yoo eenomi jiroha.”
40021006	Kuriibaak kugabaak kujawumi kukaan nan man Yensa ájaatikeniimi.
40021007	Di kújeetumulomi erohaay di jiñooliyo ban di kuleefumi uloaiil wáamakaw di bálamukab booliso, man Yensa aremboorumi man álakoumuwomi.
40021008	Kajuupoe di jameeŋ yati bukan di kufetumi uloaiil wáamakaw di buruŋab, bukaaku di kúfaluumi etojey yati úbaar mansi kunenuwo fáculool.
40021009	Jameeŋey yalo’oomi fácul di yáriibenuloomi bálamuk di kucibuloorumi, “Kasalak kooku di Atijamit mati Añiilau ati Dauda! Kásuumaayak kati Atijamit kooku di ampi ajawulomi, oo eenomi Áyiau ajawulomi di kareesak kati Akiiyaau! Kasalak kooku di Atijamit ammi di bukinab bajakaab!”
40021010	Nan Yensa anokenumi Yerusalem, bukanak búrom kammi di ésukey yáamakey ekila di kufumoulomi wálabab, di kuceeŋumi, “Kama, umu aima?”
40021011	Jameeŋey yati bukanak di yommi, “Umu aboñaau Yensa ápurumulomi Nasaret yati Galili.”
40021012	Yensa nanokenumi di fukobaf fáamakaf fati Atijamit ban nácesoorul kalakomi funoomaf di kayooŋenak dó. Nafarumi bibibil sitaabulas sati kúruŋulaak kati sígodaas di sijunkutas sati kanoomenemi úlaabaan.
40021013	Naaniimi, “Ciikiciik, ‘Eluupom panekaani fulaw,’ bare muyuul jikankaan yo fulako fati kúkuu.”
40021014	Kájukeriitumi di kabakomi kubilumi bee di oo, nasonteniimi boo di fukobaf fáamakaf.
40021015	Kúsimenaak kunifaanak kati Atijamit di kuliikitenaak kati sílingaas kujukumi wajamurerutimi wan Yensa alakomi ekaaney, di kuñiilak kándomi di kucibuloorumi dóo di fukobaf, “Kasalak kooku di Atijamit mati Añiilau ati Dauda!” Bare di kuñuumulumi máamak,
40021016	di kuceeŋumi Yensa, “Mante nujanjam wan kuñiilak kommi di eregey?” Yensa nalaañeniimi, “Éey, malegen mante jiliikenderut wan furimaf fati Atijamit furegumi, ‘Ñátum di kurimak kati kuñiilak di muñiilam au nukankaan kasal káliroore bee di fúkoi’?”
40021017	Nan ápurumi di bukoo man alaañumi bee Betani, ban amoorumi.
40021018	Fati kajomaf di bújomaraay, nan Yensa alakomi elaañey bee Yerusalem, bacaarab di busofoomi.
40021019	Nan alakomi ejaay najukumi búpunduun bammi di kápibenaak kati buruŋab. Najawumi bee to, ban atookut dó muria manteer etojey ceb, namandoorubomi, “Letuwolurer inki.” Yaŋ too galab búbaarab di bulalabenumi.
40021020	Nan kuriibaool kujukumomi di wáaloiimi, di kuceeŋumi Yensa, “Wau kaane man búbaarab bulalaben galab mo’omu?”
40021021	Yensa nalaañeniimi, “Ínje eem di ereguul malegenam, jifiumujaat Atijamit ban jibajut úyeget ugaba mati kánkumak koola, leejire to di wakaanimi búpunduunab, bare handeneen panjoon fúlankiinaf ufe, ‘Kábulo’ooro jaw úlo’ooro falaf,’ panfuyiiŋuul.
40021022	Jifiumujaat Atijamit, wampi jilawumi di kúlawak, panjiyabuwo.”
40021023	Nan Yensa alaañumi bee di fukobaf fáamakaf man alakomi kaliikitenak, kúsimenaak kunifaanak kati Atijamit di Kúyahuud kunifaan bukaaku di kubilumi bee di Yensa man kuceeŋoomi, “Di fujuum fei noom di ekaaney uru? Ai aseni fujuumaf ufe”?
40021024	Yensa nalaañeniimi, “Ínje poop paniceeŋuul kúceeŋ kákon pat. Jilaañenanjaat, ñaa ínje poop panireguul di fujuum fei níkaanumumi mukaanaam ume.
40021025	Man Yaaya átiigulenumi bukanak, ai asenoomi fujuum fukila mante Atijamit, mba bukan?” Mati mo’omu di kalakomi kamaloor di kúkoiil, di kommi, “Oonaajaat Atijamit asenoomi fo, panaceeŋolaal wau kaane jíyinenutool.
40021026	Bare oonaajaat bukan kusenoomi fo, núkoliaakoli jameeŋey yati bukanak, mati yoo búrom efiunfium Yaaya oo aboña ati Atijamit.”
40021027	Di kulaañenumi Yensa, “Wúli umanjut.” Yensa nammi, “Iyoo! Kama ínje letireguul ai asenaam fujuumaf ufe man ikaan uru.”
40021028	“Muyuul buu jisofumi mati kúregak uke? Bajeembaj ániine abaje kuñiil kúniine kugaba, ñaa najawumi bee di añoolool átiyaarau, naanoomi, ‘Añoolom, jaw man urok di kafatak kati ureseŋaw jaat.’
40021029	Nalaañenumi, ‘A’a, letijaw,’ bare fáculey nawoonoorumi ban najaw tiarok.
40021030	Ániinaau najawumi tiaregumi añoolool álamukaau moo mákonam. Oo nalaañenumi, ‘Baa, panijaw,’ bare ajawutubo.
40021031	Ai di buku kugabaak akammi wan ampaool amaŋumi?” Di kommi, “Átiyaarau.” Yensa naaniimi, “Ínje eem di ereguul malegen, mati kulagaak basaafab di kuseekak kayenetemi pankulo fáculuul man kunoken di jáyiaj jati Atijamit.
40021032	Mati Yaaya Átiigulenaau nabibil man áyiisuumi buruŋab bati majoonam bampi jisofumi, ban muyuul jíyinenutool, bare kulagaak basaafab di kuseekak káyenetemi di kúyinenoomi. Ban hani nan jijukumi wabajomi mo’omuñaa, di jilatumi kátiiwoor jikat mukaanauul majakut man jíyinenool.
40021033	“Jíyenten kúregak uke. Bajeembaj akilumi kafat asuwene ureseŋ di kafatool, nájongenukomi jak, ban nawokumi fuñaafen fati kureseŋ aban, nawokenumi jiremb jípooyuma dó. Nabilenukomi kuwaña kuceen ban najawumi kajaaburuŋ di mof muceen.
40021034	Nan muriaam maalumi, naboñumi kumiiceelool kuceenak bee di kuwañaak kabilenikomi bee éyabul bucaabool bati muriaam di kafatak.
40021035	Ban kuwañaak kabilenikomi di kúloummi kumiiceelool man kutekumi ákon, di kubujumi aamu, ban di kuleebumi aamu kubuj ñátum di bálankiin.
40021036	Nalaañumi aboñ kumiiceel kuceen, kawuuje bukaaku, bare di kukaaniimi moo mákonam.
40021037	Di múlamukaam, akilumi kafatak naboñumi añoolool ániine bee di bukoo, di aaney, ‘Pánkulebien añoolom.’
40021038	Bare nan kuwañaak kabilenikomi kujukumi añiilau ceb, di kuregoorumi, ‘Ume oo aatumi bee ekiley bulaañab. Jibil, ubujaalool dak, mambi ukilaal ko.’
40021039	Di kuradagenoomi taac kubetenool téeŋey yati kafatak ban di kubujootomi dak.
40021040	Nampi akilumi kafatak alaañulomi, waa panakaan bee di kuwañaak kukila kabilenimi kafatool?”
40021041	Kúsimenaak kunifaanak kati Atijamit di Kúyahuud kunifaan bukaaku di kulaañenoomi, “Panabuj kájakaatimi jákaati aban, nabilenuko kuwaña kuceen kampi kasenoomi bucaabab boola bati muriaam kéelookeel.”
40021042	Yensa naceeŋiimi, “Mante jiliikenderut di furimaf ufu fati Atijamit? ‘Fukoobaaf fo’ofu fan kuteepaak kulateenumi, foo fulaañumi fulako di égooleney yasofumi líŋ kukukak kati eluupey. Mo’omu moo búkaanumab bati Akiiyaau, meeŋolaameeŋ di kúcilolaal.’
40021043	Mati mo’omu ínje eem di ereguul, jáyiaj jati Atijamit pánjibotuli di muyuul ban panjiseni bukan kati mofam kamaŋumi man kukaan man ceeŋumi eeno.”
40021044	Ampi alomi di fukooba fukila panfutujerool jarak. Bare foo fulojaat di an akila, panfunokosool nakas.
40021045	Nan kúsimenaak kunifaanak kati Atijamit di Kufarisaak kujammi kúregak koola, di kumanjumi mati bukoo nalobumi.
40021046	Nan kuñesumi buruŋ bampi kúsofumoomi, di kúkolimi jameeŋey yati bukanak, mati yoo esofoosof nan aboña.
40022001	Yensa narulenumi di kaliikiten ñátum di kúreg kaaku man ammi,
40022002	“Jáyiaj jati bukinab bajakaab joonojoono nan áyi aregumi kumiiceelool man kujonjoor fuyabaf fati añoolool ániine,
40022003	naboñumi kumiiceelool bee di bukanak kabemeenimi bee di fuyabaf man aregiil kubil. Bare koo di kulatumi ebiley.
40022004	Nalaañumi aboñ kumiiceel kuceen bee di kabemeenimi man kuregiil, ‘Fuyabaf fucookooricookoor fuban, kúmuunaak di múmuunaam maruukaam múmboom báraamule. Wanoosani ujonjoorijonjoor uban. Jibil bee di fuyabaf!’
40022005	Bare koo di kumoosumi bukoo ban di kujawumi burokiil, aamu najawumi bee di kalaakool, aamu najawumi bee ban ammi kayooŋenak.
40022006	Bukaaku di kúloummi kumiiceelool di kutekiimi jákaati, manteer kubujiimi.
40022007	Áyiau nañuumulumi máamak, ban naboñumi kutiikaool man kubujumi kubujaak kukila ban di kureemenumi ésukey yáamakey yooliil jaj.
40022008	No’onu nammi kumiiceelool, ‘Fuyabaf fucookooricookoor fuban, bare kabemeenimi kuyajut ebil.
40022009	Iñeme jijaw bee di úwaalooraw wati uruŋaw wáamakaw wati ésukey jíbemul kan jiŋoolenumi jibem bee di fuyabaf.’
40022010	Ñaa kumiiceelool kukila di kúpurutomi bee di uruŋaw man kuwonkulomi anoosani an kúkamboorumi, bukan kajake mba kajakut, kalimbisak tan fuyabaf fommi di kumeeŋumi tep bukanak kábemulimi.
40022011	“Bareñaa nan áyiau anokenulomi di kalimbisak kukila bee ejukey kujaaburuŋak, nájukuromi ániine ákon akaanoutumi kaloaak káamakak kati fuyabaf.
40022012	Naceeŋoomi, ‘Apaalom, au buu nunokenulo taate bakaanout kaloaak káamakak kati fuyab?’ Bare ániinaau natuntenumi sii.
40022013	Áyiau nammi kurambenaak kati fuyabaf koola, ‘Jísingool ban di jileebool téeŋey di érimey. Ban búlok di katooñoor ceb kommi.’
40022014	Mati Atijamit nawonkenewonken kajuupoe, bare kupinaay kumukeni ceb.”
40022015	Fáculey jayiinkun Kufarisaak kuceenak di kujawumi man kumaloorumi man kuñesumi kúceeŋ di kuwok di manlinlo mampi kuŋoolenumi kusof Yensa.
40022016	Ban kuboñumi kuriibaiil kuceenak di kuriibaak kuceenak kati Herod bee di Yensa. Ñaa nan kúriiŋumi di koonoomi, “Aliikitenaau, wúli numammanj mati au malegenam nusankenemi, ban nuliikiteneliikiten wan Atijamit amaŋumi man bukanak kukaan malegenam. Mati au újawumeriit di kawoonoorak kati an di poop újikereriit fujuumaf fati an.
40022017	Régoli ñaa waa nusofumi? Mante sílingaas soololaal sisenolaasen buruŋ bati esen basaafab bee di jáyiaj jati Áyiau Áamakau ati Róoma, mba sisenut?”
40022018	Bare Yensa, namanjumi bújakaataab bati malinlaam mooliil, nammi, “Muyuul mamisam, wau joom di eñesey mampi jisofumi ínje ceb?
40022019	Jíyiisom égodaay yan jícaamumemi basaafab.” Di kúyiisool égodi edenaari yákon.
40022020	Ban Yensa naceeŋiimi, “Ai buulool di karees kei koom to?”
40022021	Di kulaañenoomi, “Kati Áyiau Áamakau.” Yensa naaniimi, “Moo, kama ñaa, kalaañen poop bee di Atijamit wan akilumi.”
40022022	Nan kujammomi, di wáaloiimi. Di kukatoomi bálamuk kujawumi taac.
40022023	Di funakaf fákonaf Kusadusi kuceen di kubilumi bee di Yensa, di kommi mati bajut káyitoulak di kacetumi. Di kuceeŋoomi kúceeŋ kákon,
40022024	di kommi, “Aliikitenaau, aboñaau Muusa naane, ‘Ániine abaje atiaay, acetujaat akatubo aseekool ban abajut añiil, atiool aate kálaañenul aseekau man koote ebaj kuñiil bee di ájimmi.’
40022025	Bajeembaj kutiaay kooni futok di kugaba titoorolaal. Átiyaarau nayabumi aseek ban nacet, babajut añiil aseekool nalaañumi ayabo di atiool.
40022026	Di moo mákonam mukammi di agabuntenau di áfeegintenau yok bee di atokenau di agabuntenau.
40022027	Di múlamukaam, aseekau nacetumi.
40022028	Nampi Atijamit ayitenulomi bukanak di ecetey, ai di kúniinaak futokey di kugabaak panakilool man akaan aseekool? Mati koo poopiil kuyabeenooyab.”
40022029	Yensa nalaañeniimi, “Muyuul jilolo, mati jimanjut furimaf fati Atijamit, di poop kánkumak kati Atijamit.
40022030	Mati nampi Atijamit ayitenulomi kacetumi, leekuyaboor. Bukoo pankoono nan simaleeka di bukinab bajakaab.
40022031	Bare iñeme, mati kapanak kati káyitoulak di kacetumi, mante muyuul jiliikenderut wan furimaf fati Atijamit fureguumi? Atijamit nammi,
40022032	‘Ínje eenomi Atijamit an Iburehima, di Siyaaka, di Yankuba kumiiceelaetumi.’ Atijamit eenomi lee ati kacetumi, bare ati karoŋumi ceb.”
40022033	Nan jameeŋey yati bukanak ejammomi, di wáaloiimi mati kaliikitenak koola.
40022034	Bare nan Kufarisaak kujammi mati Yensa natontonk Kusadusiak ñátum di man alaañeniimi, koo di kujojoorumi tákon.
40022035	Ákon di bukoo, amanja áamak ati sílingaas, nayinkool ñátum di kúceeŋ nawok di malinlo.
40022036	Naceeŋoomi, “Aliikitenaau, élingaay yei efaŋumi man ebaj fúkaw di sílingaas?”
40022037	Yensa nalaañenoomi, “‘Noote emaŋ Akiiyaau Atijamit ooli di ésigiri búrom, di yuuti búrom, di búyegeti búrom.’
40022038	Yo’oyu yoo eenomi étiyaarey ban yafaŋumi kákalaa di sílingaas búrom.
40022039	Egabunteney yoo ekankaan nan ekila, ‘Noote emaŋ alaoori nan man umaŋumi fúkoi eeno.’
40022040	Sílingaas sati Muusa di síbukaas sati kuboñaak sijummi di fúlakenumaaf fati sílingaas usu sigabaas.”
40022041	Nan Kufarisa kuceen kujojoorumi tákon, Yensa naceeŋiimi kúceeŋ kákon,
40022042	“Waa jisofumi mati Apakenaau Áamakau? Búbajum bíine bati ai?” Di kulaañenoomi, “Añiilau ati Dauda.”
40022043	Yensa naceeŋiimi, “Kama ñaa wau kaane nan Búyegetab Bátienaab bumeeŋumi Dauda, nawonkemi Apakenaau Áamakau Akiiyaool? Mati Dauda nammi,
40022044	‘Atijamit Akiiyaolaal narereg Akiiyaom, Lako di báridom, bee nampi ikammi kulatoori fútobojumaaf fati úkamuni’?
40022045	Kaanjaat Dauda nawonkeoowonk Akiiyaau, kama ñaa buu naŋoolene akaan búbajumool bíine eeno?”
40022046	Bajut ampi aŋoolen alaañenool furim, di poop kápurum di funak fukila, bajut ampi apeeto bee eceeŋool kúceeŋak di ewok di malinlo.
40023001	Nan mo’omu múpurutomi Yensa nammi jameeŋey yati bukanak di kuriibaool,
40023002	“Kuliikitenaak kati sílingaas di Kufarisaak kusankenesanken ñátum di fujuumaf fati Muusa.
40023003	Moo muyuul joote ekaan wampi kureguumi, bare takum jikaan nan man kukaanemi eeno. Mati kuliikiteneuuliikiten wampi jikammi bare koo di kúkoiil kúkaaneriit wo jáng.
40023004	Bukoo kurookenerooken búrooko bálebie bee di bukaaku, boo bútebab bátaañiaab bee eteb moo, bare bukoo di kúkoiil kúmaŋeriit karambeniil hani jayiinkun man kuteb bútebab bukila.
40023005	Kukaanekaan mukaanaiil búrom mambi bukanak kujukiil. Mati kujoonenejoonen muceesam mooliil maakumi furimaf fati Atijamit múkalaa ban balisab booliil bubaak di mo.
40023006	Kumaŋemaŋ mansi kulako fulakaaf fafaŋumi man fúlebienie di wáaning di kulakaak kafaŋumi man kujake di kukobak.
40023007	Kumaŋemaŋ mansi bukanak kusaafiil di kunoomenak, ban di kumaŋ mansi bukanak kuwonkiil kuliikitenaiil.
40023008	Bare hani ákon di muyuul aatut ewonki aliikitena mati muyuul aliikitena ákon ceb jibaje, mati muyuul búrom batiaay.
40023009	Ban hani ákon di muyuul jootut ewonk an ampauul baabe di dúniyaay, mati muyuul Ampa ákon ceb jibaje ammi di bukinab bajakaab.
40023010	Di poop hani ákon di muyuul aatut ewonki arunga. Mati muyuul arunga ákon ceb jibaje, Apakenaau Áamakau.
40023011	Afaŋumi man ákalaae di muyuul, oo aate ekaan arokauul.
40023012	Bare ampi atebenooromi Atijamit panawalenool tentaam, ampi awalenooromi Atijamit panatebenool fatiyaay.
40023013	Yensa narulenumi kasanken man aaniimi, “Búyiikab bulako di muyuul kuliikitenaak kati sílingaas di Kufarisa! Muyuul mamisam! Mati muyuul jiwambenumi fúlamutaf fati jáyiaj jati bukinab bajakaab fúculey yati bukanak. Di poop mati muyuul di kúkouul jilatumi kanokenak dó di jífirenumi kaliikumi bee kanokenak dó!
40023014	Búyiikab bulako di muyuul, kuliikitenaak kati sílingaas di Kufarisa bukaaku, muyuul mamisam! Mati muyuul jiguuñeguuñ waaf wati kuseek kati kújima, ban di jimaŋemaŋ bee éyiis ceb kalawemi baak. Moo kaane pánjiyabul kúnagak kafaŋumi man kúkalaae!
40023015	Búyiikab bulako di muyuul kuliikitenaak kati sílingaas di Kufarisa! Muyuul mamisam! Mati jijawoojawoor jítip fal bee fal di mofam búrom man jítiiw búyeget bati an man ajaw asof buruŋuul, ñaa nan asofubomi di jikaanool man abaj kútek di sambunas sáceteriitumi ñooni ñagaba manteer wuuj kooluul.
40023016	“Búyiikab bulako di muyuul! Mati muyuul jikankaan nan kúpuuma kaam di karuuoor! Muyuul joone, ‘Ampi abaatumi ñátum di fukobaf fáñiiaaf, kabaatak koola leekusofool. Bare an abaatumi ñátum di wambaraw wajoonenimi ñátum di sánaay yándomi dóo di fukobaf fáñiiaaf, kabaatak koola pankusofool.’
40023017	Muyuul sígot sájukeriitumi! Wei ufaŋumi man ubaje fúkaw, mante sánaay mba fukobaf fáñiiaaf fati Akiiyaau fakammi man sánaay éliroor?
40023018	Muyuul jommi, ‘Ampi abaatumi ñátum di fúsimenaf, kabaatak koola leekusofool. Bare ampi abaatumi ñátum di kawulak kammi to di fúsimenaf, kabaatak koola pankusofool.’
40023019	Muyuul kaanoñaa nan bukan kápuume! Wei ufaŋumi man ubaje fúkaw, mante kawulak di fúsimenaf, mba fúsimenaf fakammi man kawulak kúliroor?
40023020	Moo kaane ampi abaatumi ñátum di fúsimenaf, oo nababaat ñátum di fo di poop ñátum di kawulak kanoosani kasenimi to bee di Atijamit.
40023021	Ban ampi abaatumi ñátum di fukobaf fáñiiaaf, oo poop nababaat ñátum di fo di poop ñátum di Atijamit ácinudomi.
40023022	Ban ampi abaatumi ñátum di bukinab bajakaab, oo nababaat ñátum di ejunkutey yati Atijamit di poop ñátum di Atijamit alakomi di yo.
40023023	“Búyiikab bulako di muyuul kuliikitenaak kati sílingaas di Kufarisa! Muyuul mamisam! Mati jípurenepuren jakaay yati naana, yati diil di yati kumin yan jitujumi. Bare muyuul jimaŋut jisof kaliikitenak kafaŋumi man kubaje fúkaw di sílingaas búrom, kaanomi nan majoonam, káboteniak, di poop kafiumak, ure jooteenumi ekaan bamoosut waawu.
40023024	Muyuul jikankaan nan kápuume kaam di karuuoor! Muyuul éjiin ébira yalomi di muraanauul bare di jimer eñonkomma!
40023025	“Búyiikab bulako di muyuul kuliikitenaak kati sílingaas di Kufarisa! Muyuul mamisam! Mati jiposepos di jitilul téeŋeraay yati éraanumaay di ebooley ériumaay, bare di jimeeŋenusomi di muria di muraana man jibajumi kápurumul di kamingenak di máfeketam nan man eenomi di úyegetuul.
40023026	Muyuul Kufarisa kápuumiñaa! Jitooŋ jipos di jitilul síndeneey yati éraanumaay di ebooley ériumaay, kammojaat téeŋeraay yooliyo poop panetiluli.
40023027	“Búyiikab bulako di muyuul kuliikitenaak kati sílingaas di Kufarisa! Muyuul mamisam! Mati muyuul joonojoono nan kuyaak kanaanenimi lasa tíen lec, téeŋeraay yooliko ejoŋoojoŋoor máamak, bare síndeneey ememmeeŋ di wool wati kacete di wanoosani wasikoe dóo wommi.
40023028	Moo mákonam muyuul joonojoono nan bukan kajoone di fácul bukaaku, bare síndeneey yooluul jimemmeeŋ di mamisam di májakaataam.
40023029	“Búyiikab bulako di muyuul kuliikitenaak kati sílingaas di Kufarisa! Muyuul mamisam! Mati jiteepeteep kuyaakak kajakaak kati kuboñaak di kajoonumi ban di jikarenukomi máamak.
40023030	Ban di joone, ‘Kaaneenjaat wúli numaateemmaat no’ona di nanan nati kúfannaaniŋoli, wúli letunaamooreen di ebujey kuboñaak.’
40023031	Bare nan man kasankenak kooluul ko’oku kúyiisenumi eeno, mati muyuul eenomi úwoloorumaw wati kabujeenumi kuboñaak.
40023032	Ñaa jirulen jifabel wan kufannaaniŋuul kutooŋeenumi nan piyaay.
40023033	Muyuul siyela! Muyuul ulun! Buu joote epak di sambunas sáceteriitumi?
40023034	Mati mo’omu jijanten jak, malegen paniboñuul kuboña, di bukan kalinloe, di kuliikitenaak kati buruŋab bati Atijamit. Panjibuj kuceen, panjifaaŋen bukaaku di ébaarey yati búpinab, ban panjitek bukaaku jákaati di kukobak kooluul ban di jicesooriil ésuk bee di ésuk.
40023035	Moo kaane kútekak kati ebujey yati bukanak kakaanutumi waaf wajakut pánkoomi di muyuul, káŋarum no’ona man táatumulomi di ebujey yati Abel bee di ebujey yati Jakaria, añiilau ati Barakia an muyuul jibujumi too di titoorey yati fukobaf fáñiiaaf fati Akiiyaau di fúsimenaf.
40023036	Ínje eem di ereguul malegenam! Kútekak kati mukaanaam umu búrom pánkoomi di bukanak kati jaat.
40023037	“Wáay ínje! Yerusalem, Yerusalem! Yabujemi kuboñaak, yabujemi aleebumi sikooba kan Atijamit áboñeulimi! Ñoomasoon nimaŋeene kajojen tákon bukanak kooliyo di ínje nan man eyilool éfimenemi muciiwuyo eeno, bare jímaŋeriit.
40023038	Atijamit akaan eluupuul elako tíikaar.
40023039	Ínje eem di ereguul, leejilaañ jijukom, bee nampi jommi, ‘Kásuumaayak kati Atijamit kooku di ampi ajawulomi, oo eenomi ajawulomi di kareesak kati Akiiyaau.’”
40024001	Nan Yensa ápurumi di fukobaf fáamakaf ban nalakomi ejaay, kuriiba kuceen di kúlofuloomi, man kuñuuroomi man kúyiisool fukobaf fáamakaf.
40024002	Bare nalaañeniimi man ammi, “Uru ran jijukumiñaa, lee roo? Ínje eem di ereguul malegenam, pambaj hani fukooba fákon leefulako to faate karembenoor di fupaal fo.”
40024003	Di múlamukaam, nan Yensa alakomi di Furembooraf fati Uwoliiw, kuboñaool di kubilumi bee di oo koo sicebiil, di kuceeŋoomi, “Régoli, noonei uru búrom eete kabajo, ban fúmanjum fei noote ejuk mati élaañuley yooli di ebaney yati dúniyaay?”
40024004	Yensa nalaañeniimi, “Jíkaanum máamak takum jimaŋ man an abuntuul.
40024005	Mati bukan kajuupoe pánkujawumul di kareesom, di aaney, ‘Ínje eenomi Apakenaau Áamakau, ínje eenomi Apakenaau Áamakau,’ ban pankubunt bukan kajuupoe man kújim.
40024006	Panjijam mati kutiik di kákuumoorak kati kutiik bare takum jíkoli. Mati waafaw uwe woote emond ubajo, bare ebaney yati dúniyaay ériiŋoorut.
40024007	Mof pammutiiken mupaalumo mof, ban jáyi panjitiiken jipaalujo jáyi, ban pambaj bacaar báamak di káliliŋenoor kati yentaam káamak banoosani:
40024008	Bare mo’omu búrom mukankaan nan jariey yatooŋemi bala’a aseek aroŋ añiil.
40024009	“Mo’omu mubajojaat panjisofi, panjiteki ban di panjibuji. Bukanak kati dúniyaay búrom pankulatuul mati muyuul kuriibaom.
40024010	Kuriibaom kajuupoe pankulaañ bálamuk mati kafiumak kooliil ban pánkupuroor man kusenoor di poop pankulatoor.
40024011	Ban kuboña kubunta kajuupoe pankuyito man kubunt bukan kajuupoe man kújim.
40024012	Mati bújakaataab pambubeneno, kamaŋoorak kati bukan kajuupoe pánkulaamo.
40024013	Bare ampi amuutenumi bee mo di fúbanumaf, oo panabaj epak.
40024014	Bukanak kootumi káriiŋen furimaf fajakaaf ufe fati jáyiaj jati Atijamit banoosani di dúniyaay búrom nan káyiisen bee di kati mofam búrom, ban ñaa ebaney yati dúniyaay páneriiŋ.
40024015	“Panjijuk ‘Waafaw wajiteniaaw’ wan aboñaau Daniel asankeneenumi no’ona! Woo panujuumeni di fulakaaf fáñiiaaf (jikat man kuliina mbi kúlaul).
40024016	Ñaa kammi di kapanak kati Yúdea koote etey bee di kúlankiinak.
40024017	An ammi di kasondak kati eluupey, takum anoken eluupool bee eŋar wambarool.
40024018	An ammi di kalaakool takum álaañul man aŋar kaloaool káamakak.
40024019	Di kunakak ko’oku, búyiikab bulako di kuseekak kaakumi úrookaaw di kuseekak kammi di karaafenak!
40024020	Jilaw Atijamit mambi funakaf fati etey fúbajoaati titoorey yati fujamaraay mba di funakaf fati kálebienak.
40024021	Mati búyiik báamak baatumi kabajoak butamburerut bubajo baanomi nan mo’omu kabiñoo di fúcitumaf fati dúniyaay bee mo iñeme, ban bootut kabajorer jáng.
40024022	Atijamit átemienutujaat kunakak kati búyiikab, hani an letaŋoolen aroŋ. Bare mati bukanak kamukenimi koola, kunak kukila pánkutemi.
40024023	Ampi areguumi mo’omu, ‘Jijiker, Apakenaau Áamakau oome!’ mba ‘Ooma!’ takum jifium.
40024024	Mati kupakena káamak kubunta di kuboña kubunta pánkuyitoul ban di kúyiisen kúmanjum di wajamurerutimi man kubunt kuŋoolenjaat hani kan Atijamit amukenumi.
40024025	Jíyenten, nireguureg no’ona.
40024026	Ñaa koonuujaat, ‘Jijiker, oo ooma di baŋaanab,’ takum jípur bee bo. Koonuujaat, ‘Jijiker, oo ooma dáara di kumoorak,’ takum jíyineniil.
40024027	Mati élaañuley yati Añiilau ati anau, yoo panekaan nan kaliboorak kápurumeuumi ban búrabumemi ban di kufijijen bee ban bújonumemi nanoosani.
40024028	Nan man sígutum siraakemi eeno, moo múyiisenyiisen mati biiŋ boom bo.
40024029	“Nampi kunakak uku kati búyiikab kubanumi, bala’ab pámburimen túk, ban jileeŋaj leejiwuŋen, bootab pámbuloul di kátula, ban wánkumaw wammi di fatiya pánuliliŋeni.
40024030	Ñaa fúmanjumaf fati Añiilau ati anau panfuraj di fatiya, ban bukan kati kasankenookasanken búrom di dúniyaay pánkuciiŋit. Di élaañuley yati Añiilau ati anau di kurola kati fatiya, bukanak pankujuk kánkumak koola káamakak di mawuŋam máamakam mabajumi di Atijamit di móro.
40024031	Nampi kábiil káamak kulitenimi, Añiilau ati anau panaboñ simaleekaas soola bee di ufeefaw ubakiiraw wati dúniyaay, man sijojen bukanak kan Atijamit amukenumi kápurumul banoosani.
40024032	“Jíliikenum búpunduunab. Nampi bulakomi ereebey ceb muyuul di jimanj mati súm fujamaf fulofulolof.
40024033	Moo poop, nampi jijukumi uru búrom, di jimanj mati élaañuley yoola elofulolof ñaj.
40024034	Ínje eem di ereguul malegenam, mati bukanak kati iñeme leekucet uru búrom babajout.
40024035	Dúniyaay di bukinab bajakaab pánsijim, bare kurimom léekujimurer.
40024036	“Bare an amanjut mati funak fukila di nanan nikila. Hani simaleeka mba Añiilau amanjut, bare Ampaau ceb.
40024037	Nampi élaañuley yati Añiilau ati anau panokoor nan wabajoeenumi di kunakak kati Nuha.
40024038	Mati no’ona bala’a mumelam máamakam mubilumi, bukanak kulakoeenlako furi di baraan, di kayaboor, bee nan funakaf fukila fan Nuha ájupomi di busaanaab báamakab.
40024039	Bukanak kumanjut waatumi kabajo bee mo nan mumelam máamakam mubilumi muyoomeniimi búrom. Mo’omu mootumi ekaaney nampi Añiilau ati anau alaañulomi.
40024040	Kúniine kugaba pankulako burok di kalaak, ákon panaŋari man aamu akati to.
40024041	Kuseek kugaba pankulako etamp tákon, ákon panaŋari man aamu akati to.
40024042	Moo kaane, jíkaanum mati jimanjut funak fei Akiiyauul aatumi bee ebiley.
40024043	Bare jimanj mo’ome, ati eluupey amanjeenujaat nei ákuuau aateenumi ebiley di fukaf, moo pánakaanumeen ban letakatenool man afum eluupool.
40024044	Muyuul joote kajonjoor nanoosani. Mati Añiilau ati anau pánalaañul nan jileemi di kawoonoor mati ebiley yoola.
40024045	“Kama ai eenomi amiiceelau afiumaay ban nalinlo? Lee oo an arungaool akatumi búrookaab bati eseney furiaf bee kumiiceelak bukaaku nan ceeŋumi?
40024046	Amiiceelau akila jakoojak nampi arungaool alaañulomi bee síndo’ool pánatookul nakaan burokool.
40024047	Ínje eem di ereguul, arungaau panakaten amiiceelau akila man ateb búrokaab bati fubajool búrom.
40024048	Bare kaanjaat amiiceelau akila ájakaatimi naanooromi, ‘Arungaom létalaañaaliul,’
40024049	ban nataatumi etekey kupaalool kumiiceel bukaaku, ban nalako furi di eraan, nákali di kupaalool.
40024050	Arungaau ati amiiceelau akila pánalaañul funak fákon di nanan nan amiiceelau o’omu asofutumi mati élaañuley yoola.
40024051	Arungaool panatekool jákaati ban nanaamoorool di bukanak kati mamisam, ban káciiŋit di katooñoor kommi.
40025001	“Jáyiaj jati bukinab bajakaab joonojoono nan mo’omu. Di bajumi kujaŋa kooni uñen kaŋarumi síwuŋenumaiil ban di kúpurumi bee kayaño ati fuyabaf.
40025002	Kujaŋa kooni futok di bukoo kulinlout, ban futokey yaayu kalinloe.
40025003	Mati nan kalinloutak kuŋarumi síwuŋenumaiil, kújeetumut karasiin yiceen di yóro,
40025004	bare kalinlaak di kuŋarumi síwuŋenumaiil di karasiin yiceen di yóro.
40025005	Ati fuyabaf áriiŋaaliulout, di wuujuto kaaniil búromiil kaŋot di kúmoorimi.
40025006	Bareñaa nan ríiŋumi di titoorey yati fukaf di kujammi kacibuloorak, ‘Ati fuyabaf oomu nábileul! Jípurul jijaw bee kañayo’oolak.’
40025007	Ñaa kujaŋaak kukila búromiil di kuyitomi man kújeekenumi síwuŋenumaiil.
40025008	Ban kalinloutak di kommi kalinloaak, ‘Jíwunoli karasiiney yooluul, mati síwuŋenumaoli karasiin ebamban.’
40025009	Bare kalinlaak di kulaañeniimi, ‘Ukammojaat, karasiiney leeyaj bee di wúli ban poop leeyaj bee di muyuul. Jijaw bee kanoomeneyomi man jínoomul bee di kúkouul moo faŋ man jake.’
40025010	Kalinloutak koo di kúpurulomi kujaw bee énoomuley karasiin ceb, ati fuyabaf náriiŋuumi. Kalinlaak kajonjoorumi di kunokenoorumi di ati fuyabaf síñakon bee di fuyabaf kuban, kábabumaak di kuwambenimi.
40025011	Bálamuk jayiinkun kalinloutak di kúriiŋuumi poop, di kucibulomi, “Arungaau, arungaau, wámbuloli kábabumaak.”
40025012	Bare nalaañeniimi, ‘Ínje eem di ereguul malegenam, imanjutuul.’
40025013	Moo kaane, jíkaanum mati jimanjut funakaf mba nanan nati élaañuley yúmboom.
40025014	“Jáyiaj jati bukinab bajakaab joonojoono nan mo’omu. Di bajumi ániine aate ejaw kajaaburuŋ, náwonkuumi kumiiceelool man akatenumi búrookaab bati fubajool.
40025015	Nasenumi anoosani wampi aŋoolenumi. Ákon nasenoomi sígodi sitalant sooni futok, aamu sigaba, áfeegintenau yákon riiboor. Ban najawumi kajaaburuŋ.
40025016	Ákon ayabeenumi sígodaas sitalantas sooni futokey najawumi galab arokensomi. Ban nabajumi búrembenab bati sitalantas sooni futok.
40025017	Moo mákonam aamu ayabeenumi sígodaas sitalantas sooni sigaba narokenusomi poop nabajumi búrembenab bati sigaba poop.
40025018	Aamu ayabeenumi égodaay etalantey najawumi tiawokumi busun man ayof égodaay yati arungaool.
40025019	Nan piyomi arungaau ati kumiiceelak kukila nalaañulomi di kajaaburuŋ ban namaŋ bee emanj man kurokenumi sígodaas soola eeno.
40025020	Ayabeenumi sitalantas futokey nájeetumuumi sitalantas sooni futok sati búrembenab, di aaney, ‘Arungaom, au sitalantas sooni futokey nusene ínje. Jiker, nibabaj búrembenab bati sooni futok.’
40025021	Arungaool naanoomi, ‘Nukankaan jak, au amiiceel alegen ban afiumaay. Mati núrindiiŋ kafium di waaf wasiinkun, panikaten búrookaab bati waaf wáamak. Nókenul man ubaj kásuumaak kati arungai.’
40025022	Ban aamu abajeenumi sitalantas sigabaas poop nabilumi, di aaney, ‘Arungaom, au sitalantas sigaba nusene ínje. Jiker, ínje nibabaj búrembenab bati sitalantas sigaba poop.’
40025023	Arungaool naanoomi, ‘Nukankaan jak, au amiiceel alegenoe ban afiumaay. Mati núrindiiŋ kafium di wasiinkun, panikateni búrookaab bati waaf wáamak. Nókenul man ubaj kásuumaak kati arungai.’
40025024	Ayabeenumi etalantey yákoney poop nabilumi, di aaney, ‘Arungaom, ínje nimammanj mati au an átaañie, nukankaan nan an ajalemi wan alukutumi, ban najojenemi ban ayiisikenutumi bálut.
40025025	Ñaa ínje níkolieenkoli, nijawumi iwokumi busunab man iyofuyomi. Jiker, yo’oye yan usenammi.’
40025026	Bare arungaool nalaañenoomi, ‘Au amiiceel ájakaatie ban nálaamoe! Au numanjeemmanj mati ínje nikankaan nan an ajalemi muri man alukutumi, ban najojenejojenumo ayiisikenutumi bálut?
40025027	Au ooteene kamaageneen etalantey yúmboom kamaagemi man kurok. Kaaneemmojaat, nan ilaañulomi paniyabeneene búremben di yo.
40025028	Ñaa jíbotul etalantey yákoney di oo, man jisen abajumi sooni uñeney.
40025029	Mati ampi abajumi Atijamit panabenenool, bare ampi abajutumi, hani jasiinkuney di wan asofumi woo naake, Atijamit pánabotuuwo di kañenool.
40025030	Ban nabetenumi amiiceelau umu alegenoutau téeŋey di érimey, ban káciiŋit di katooñoor kommi.’
40025031	“Nampi Añiilau ati anau alaañulomi di mákalaam moola nan áyi di simaleekaool búrom, panalako di ejunkutey yálirooraay yati jáyiaj joola.”
40025032	Bukanak búrom kati dúniyaay pankujojenoor tákon di bújonlenool. Ban pánapajul bukanak bukaaku di bukaaku, nan man amataau ápajulemi sisahaas di sijaameenas eeno.
40025033	Pananen sisahaas di báridool, bare sijaameenas di bamayool.
40025034	Ñaa áyiau panaan kalakomi di báridool, ‘Wóoy muyuul kan Ampaom Atijamit asenumi kásuumaayak. Jibil man jooken jáyiaj jajonjoorimi mati muyuul káŋarum no’ona di butuukab bati dúniyaay.
40025035	Nan icaaretumi di jisenammi wampi iri, nan baraanab busofammi di jisenammi wampi iraan, nan ikammi ajaaburuŋ di jiwalenammi jak,
40025036	nan mutugenam musofammi di jisenammi wampi ikaano, nan íju’utumi di jibilumi man jijukammi, nan ilakomi dán bukanak kukuleimi di jibilumi jijukammi.’
40025037	Ñaa kajoonaak pankulaañenool, ‘Akiiyaau, noonei nujuki man ucaarete ban nuseni wampi uri, mba noonei nujuki baraan man busofi ban nuseni wampi uraan?
40025038	Noonei nujuki man ukaane ajaaburuŋ man uwaleni jak, mba noonei nujuki mutugenam man musofi ban nuseni wampi ukaano?
40025039	Noonei nujuki man úsumute mba dán bukanak kukuleimi ban nubil ujuki?’
40025040	Áyiau panalaañeniil, ‘Ínje eem di ereguul malegenam, nanoosani nan jikammomi an ákon di kuriibaom kasofutimi di waaf, moo ínje jikammi!’
40025041	Áyiau panaan kalakomi di bamayool, ‘Jítoro di ínje! Atijamit abet búyiik di muyuul. Jijaw di sambunas sáceteriitumi sajoonenimi mati Seetaanaay di simaleekaas sooliyo.
40025042	Mati nan icaaretumi jisenutom wampi iri, nan baraanab busofammi jisenutom wampi iraan,
40025043	nan ikammi ajaaburuŋ jiwalenutom, nan mutugenam musofammi jisenutom wampi ikaano, nan íju’utumi jisontenutom, nan kukulammi jibilut jijukom.’
40025044	Koo pankulaañen poop, ‘Akiiyaau, noonei nujuki man ucaarete, mba baraan di busofi, mba nukaan ajaaburuŋ, mba mutugen di musofi, mba núsumut, mba di kukuli dán bukanak kukuleimi, ban wúli umaŋut urambeni room?’
40025045	Áyiau panalaañeniil, ‘Ínje eem di ereguul malegenam, nanoosani nan jikaanutumi an ákon di kuriibaom kasofutimi di waaf, moo ínje jikaanutumi.’
40025046	Bukanak buke pankucesoori bee ban kútekak kúbaneriitumi, bare kajoonaak pankuyab eroŋey yati bándoorey.”
40026001	Nan Yensa abaneenumi kaliikitenak koola, nammi kuriibaool,
40026002	“Nan man jimanjumi eeno mati kunak kugaba fácul káaningak kati Ewuujey yati Njalayiri pánkuriiŋul, ban Añiilau ati anau pankusofool kusen kulatoorool man kufaaŋenool di ébaarey yati búpinab.”
40026003	Nanan nákonan kúsimenaak kunifaanak kati Atijamit di Kúyahuud kunifaan kuceen di kujojumi tákon di síndeey yati ásimenaau áamakau ati Atijamit, an kuwonkemi Kayafas.
40026004	Di kuñesumi buruŋ mampi kusofumi Yensa ñátum kutunt man kubujool.
40026005	Bare di kommi, “Takum ukaanaal mo di nanan nati káaningak uke, kaanutumojaat pankuyiten káguuloor.”
40026006	Yensa nalakoeenumi di ésukey yati Betani di síndeey yati Simon, ániine an kafaañak kusofeenumi.
40026007	Nan kulakomi káliimenak, aseek aceen nanokenulomi di jiraafa jati alabasuta jabajumi mumelam maputemi súum jan butumujo burioe máamak, náyuenumomi di fúkaaf fati Yensa.
40026008	Nan kuriibaool kujukumomi, di bóli’iimi máamak, di kommi, “Jijiker, man akajenumiñaa?
40026009	Mati mumelam ume mooteene kanoomeneeni butum báamak, ban sígodi sikila pansiseneeni kabajutumi”
40026010	Bare Yensa namanjumi wan kusankenumi nalaañeniimi, “Waa kaane di joom di kagaalen aseekau? Nakankaan mukaana majake di ínje.
40026011	Muyuul panjibaj kabajutumi nanoosani, bare leejibajom nanoosani.
40026012	Man áyueññaa mumelam maputemi súum di ínje moo bee kajonjoorom kafokak kúmboom.
40026013	Iñeme ínje eem di ereguul malegenam, banoosani bampi bukanak kúriiŋenumi furimaf fajakaaf ufe fati Atijamit bee di kati dúniyaay búrom, pankuregen wan aseekau umu akammi man bukanak kuwoolo mati oo.”
40026014	Yúdas Isikariot, ákon di kúriiŋenaak uñeney di kugabaak kati Yensa, najawumi bee di kúsimenaak kunifaanak kati Atijamit.
40026015	Man ammi, “Irambenuujaat man jisof Yensa, waa joote esenom?” Di kuliikumi sígodifori sooni kabanan di uñen ban di kucaamoomi so.
40026016	Ban káŋarum to Yúdas nalakomi eñes buruŋ bampi ápurumi akaan kusof Yensa.
40026017	Di funakaf fútiyaaraf fati karuukenak kati káaningak kati Mbúur Yabajutumi Múliitenuma, kuriibaak kati Yensa di kubilumi bee di oo, di aaney, “Boobei numaŋumi man ujaw ucookoori furiaf fati káaningak kati Ewuujey yati Njalayiri?”
40026018	Nalaañeniimi, “Jijaw bee di ésukey yáamakey tijoon an aceen, ‘Aliikitenaau naane, nanan noola nírindiiŋ. Oo di kuriibaool pankuruuken káaningak kati Ewuujey yati Njalayiri di eluupi.’”
40026019	Ñaa kuriibaool di kukammi nan man Yensa aregiimi eeno, man kucookoorumi furiaf fati káaningak kati Ewuujey yati Njalayiri.
40026020	Nan ríiŋumi káliimaraay, Yensa di kúriiŋenaool uñeney di kugabaak di kulakomi tákon furiaf.
40026021	Nan kulakomi furiaf, naaniimi, “Ínje eem di ereguul malegenam, ákon di muyuul pánapur di ínje.”
40026022	Di táañi’iimi máamak, di kutaatumi eceeŋooley ákon-akon, “Arungaau, mante ínje room?”
40026023	Nalaañenumi, “Ákon di muyuul an uriooremi di ínje di ebooley yákoney, oo aatumi bee épurey di ínje.
40026024	Añiilau ati anau, panalet nan man ciikimi moola eeno. Bare búyiikab bulako di aatumi bee ekaaney man kusofom. Pánkoyumeen an akila awoleenutijaat!”
40026025	Yúdas, aatumi épurey di Yensa fáculey, poop naceeŋumi, “Aliikitenaau, mante ínje room?” Yensa naanoomi, “Au urege mo.”
40026026	Nan kulakomi furiaf káliimenak, Yensa naŋarumi fúmbuur, nasalumi aban, namiinufomi asen kuriibaak, di aaney, “Jiyab jiri. Ure eniilom.”
40026027	Naŋarumi éraanuma, nasalumi aban naseniimi, di aaney, “Jiyab jiraan, búromuul.
40026028	Ure fúsimom, ñátum di fo Atijamit nakaan kasofoorak koola di muyuul. Pánfuyui, man bukan kajuupoe majakutiil mubonketi.
40026029	Ínje eem di ereguul, ínje letilaañ iraander wayin bee nampi funakaf fukila fúriiŋumi fampi ínje di muyuul ootaami eraan wayin yunkul di jáyiaj jati Ampaom Atijamit.”
40026030	Yensa di kuriibaool di kúcimmi kácim kati esaley yati Atijamit, ban di kúpurutomi kujaw bee Furembooraf fati Uwoliiw.
40026031	Yensa naaniimi, “Di fukaf fo’ofu fati jaat, muyuul búrom panjilaañ bálamuk mati ínje. Mati ciikiciik mati, ‘Panibuj amataau, ban kayooŋak kati sisahaas pankuyiisoori nañ.’
40026032	Bare nampi Atijamit áyitenulammi bee eroŋey, paniyabuul fácul bee Galili.”
40026033	Peter naregoomi, “Handeneen bukoo búrom pankulaañ bálamuk mati au, ínje letilaañ bálamuk jáng.”
40026034	Yensa nalaañenoomi, “Ínje eem di ereguul malegenam. Fukaf fo’ofu fati jaat, bala’a kéenak kulit, panuñoosom ñooni ñáfeegiir mati umanjutom.”
40026035	Peter naanoomi, “Handeneen au oote ecet di ínje, letiñoosi.” Kúriiŋenaool karinomi moo mákonam kuregoomi eeno.
40026036	Yensa di kuriibaool di kujawoorumi bee tanat tati Gesemani, nammi kuriibaool, “Jilako taate, man ínje ijaw bee uba man ilaw bo.”
40026037	Naŋarumi Peter di kuñiilak kugabaak kati Jebede man kuriiboorumi, no’onu di tooŋoomi káboteni man táañioomi máamak.
40026038	Naaniimi, “Yuutom egagaal máamak, jeheemeen bee ecet. Jilako taate, man jikooñaam.”
40026039	Napummi tet ceb nalomi kúfima tentaam ban nalawumi, “Ampaom, kaanjaat paŋŋoolen kaan, ure’eten éraanumaay uye yati búyiikab di ínje. Hani moo takum wan imaŋumi mbi ukaan, bare wan umaŋumi mbi ukaan.”
40026040	Nalaañulomi bee di kuriibaool, tiatookiimi kámooraak yím. Nammi Peter, “Kama, jiŋoolenut jíkaanum di ínje wáriiŋe erig yákon room?
40026041	Jíyilo man jilaw Atijamit takum Seetaanaay eŋoolen étiiwuul. Mati búyegetab malegen bubebeb, bare eniiley élaamolaamo.”
40026042	Nalaañumi ápur kagabuntenak man alawumi, “Ampaom, kaanjaat leeŋoolen kaan man íraanaati éraanumaay uye yati búyiikab di ínje, wan umaŋumi mbi ukaan.”
40026043	Nalaañulomi inki nátookuliimi man kúmoorie, mati kúcilak kooliil kúlebilebi.
40026044	Ñaa nakatiimi bálamuk, nalaañumi káfeegintenak man alawumi kúlawak kákonak.
40026045	Nalaañumi bee di kuriibaool man aaniimi, “Muyuul, hani bee iñeme jooju kámoori mba kayoolo? Jijiker, nanan nírindiiŋ. Añiilau ati anau pánkupur di oo ban di kukaan man kusofom kusen di kañenak kati kukaana majakut.
40026046	Jiyito, man uja’aal. Jijiker, aatumi épurey di ínje akaan man kusofom náriiŋuloriiŋ.”
40026047	Nan Yensa aamimi kasankenak, Yúdas, ákon di kúriiŋenaool uñeney di kugabaak, náriiŋulotomi di jameeŋ yáamak yaakenulo muliba mabaake di simooŋ. Bukoo kúsimenaak kunifaanak kati Atijamit di Kúyahuudak kunifaanak kuceen kuboñumi man kusof Yensa.
40026048	Iñeme Yensa ápuraool Yúdas naregeeniireg mati fúmanjum, di aaney, “Ampi icuufumi di jimanj oo, jisofool.”
40026049	Ñaa Yúdas najoonenumi taac bee di Yensa, nammi, “Aliikitenaau, isaafi kásuumaay!” aban nacuufoomi.
40026050	Yensa nammi, “Apaalom, waa nubile taate?” di kubilumi kutookoomi ban di kúbiipooroomi bíp man kusofoomi.
40026051	Ákon di kalakomi di Yensa náfoonulumi jilibaaj jabaakaaj joola man acanumi kawosak kati ákon di kumiiceelak kati ásimenaau áamakau ati Atijamit.
40026052	Yensa naanoomi, “Laañen jilibaaj jabaakaaj jooli di kafoonak. Mati anoosani áfoonulumi jiliba bee mati futiik, namanj mati pánacetum di jiliba.
40026053	Mante au nusosof mati letiŋoolen ilaw Ampaom, yaŋ man áboñul taate uyooŋ wawuuje uñen di ugaba wati simaleeka sitiika?
40026054	Bare kammojaat, buu pan furimaf fati Atijamit fúliroor, fasankenumi mati mo’omu moote kabajo?”
40026055	Nanan nikila Yensa nammi jameeŋey, “Mante ínje ákuu, an jibile bee esofomey di muliba mabaake di simooŋ? Balayoobalay, nilakoeenlako kaliikiten muyuul dóo di fukobaf fáamakaf, ban jisofutom noo.
40026056	Bare mo’omu búrom mukankaan mambi wan kuboñaak kuciikumi di furimaf fati Atijamit úliroor.” No’onu kuriibaool búrom di kúpurumi di oo man kuteyumi kufasoor.
40026057	Bukanak kasofeenumi Yensa di kújeetumoomi bee di síndeey yati ásimenaau áamakau ati Atijamit, an koonemi Kayafas, ban kuliikitenaak kati sílingaas di kunifaanak kati bukanak kujojumi.
40026058	Bare Peter nariiboomi bálamuk lói bo biyok alofen titoorey yati fankaf fati síndeey yati ásimenaau áamakau ati Atijamit. Nájawudomi alako tákon di kupooyaak bee ejuk waatumi bee kabajoak.
40026059	Kúsimenaak kunifaanak kati Atijamit di kugamenaak kati fugamenaf fáamakaf búrom di kujojumi tákon kuñesumi kalepoor mati Yensa, mambi kubaj buruŋ bati ebujool.
40026060	Handeneen kúyiisena kubunta kajuupoe man kubilumi kúyiisen kurim kati kalepoor mati oo, bare kuŋoolenut kuñes an nan man kumaŋumi eeno. Di múlamukaam, kúniine kugaba kamaate kápurulo kujuum fáculiil
40026061	man koone, “Ániinaau o’omu nammi, panaŋoolen akajen fukobaf fáñiiaaf fati Akiiyaau ban nalaañ ateepufo aban di kunak kúfeegiir.”
40026062	Ñaa ásimenaau áamakau ati Atijamit nayitomi ajuum júd man ammi, “Mante ubajut kalaañen room? Wo’owu waa kúniinaak buke kommi di kasankenak kati kataaken mati au?”
40026063	Bare Yensa aregut hani furim. Ásimenaau áamakau ati Atijamit naanoomi, “Ínje ibaateni di kareesak kati Atijamit aroŋaau, régoli kaanjaat au eenomi Apakenaau Áamakau, Añiilau ati Atijamit.”
40026064	Yensa nalaañenoomi, “Muyuul jirege mo. Bare ínje eem di ereguul, fáculey panjijuk Añiilau ati anau balakoe di kañenak káridak kati Atijamit ati Kánkum, man aam di káwaloul di kurolaak kati fatiya!”
40026065	Ásimenaau áamakau ati Atijamit nacacumi uloaool wáamakaw aban nammi, “Oo asankenumiñaa ñíi! Wau kaane man uñesaal kúyiisena kuceen! Wulaal di kuko’olaal nujamaajam kasankenak koola ñíi!
40026066	Waa jiwoonoorumi kama?” Di kucibulomi, “Oo aate ebuji.”
40026067	Di kulacenumi di buulool ban di kutekumi, bukaaku di kutancool,
40026068	man kooneñaa, “Au aboñaau, Apakenaau Áamakau! Régoli ai ateki?”
40026069	Nan Peter alakomi téeŋeraay di titoorey yati fankaf fati síndeey yati ásimenaau áamakau ati Atijamit. Amiiceel ajaŋa aceen ati ásimenaau áamakau ati Atijamit, nabilumi bee di oo man aanoomi, “Au poop oomueen di Yensa ati Galili.”
40026070	Bare Peter nañoosumomi di fáculiil búrom, “Ínje imanjut wan usankeneñaa di wo.”
40026071	Di múlamukaam, nápurubomi bee too di fúlamutaf, ajaŋa aceen ajukoomi, nammi bukaaku kammi bajuumerab, “Ániinaau o’omu oomueen di Yensa ati Nasaret.”
40026072	Peter nalaañumi añoos aban nabaat, “Ínje imanjut ániinaau umu.”
40026073	Nan piyout mo’omu bukaaku kammi bajuumerab kulofumi Peter di koonoomi, “Di malegenam, au poop ákon di bukoo, mati hani basankenerab booli burereg mo.”
40026074	Bare Peter nabaatumi kabaat, “Ínje imanjut ániinaau umu.” Mo’omu nasankenumi aban ceb, kéen di kulitumi.
40026075	Peter nawoolomi wan Yensa aregeenoomi: “Bala’a kéenak kulit, panuñoos ñooni ñáfeegiir mati umanjutom.” Nápurumi bee téeŋeraay man áruurenumi manteer alikij.
40027001	Di bújomaraay pím, kúsimenaak kunifaanak kati Atijamit di Kúyahuudak kunifaanak di kumaloor inki mampi kusofumi bee mati ebujey yati Yensa.
40027002	Di kukokenoomi kuruuool bee di bújonlenab bati Pilat, Anifaanau Ároomanau.
40027003	Nan Yúdas ápurumi di oo, amanjumi mati Yensa kugamenoogamen mati aate ebuji, napotojumi ban nalaañenumi sígodiforaas kabananey di uñeney bee di kúsimenaak kunifaanak kati Atijamit di Kúyahuudak kuceenak kunifaanak.
40027004	Ban nammi, “Ínje nikankaan majakut, mati nípupur ikaan man kusof anau akaanutumi waaf wajakut man acet.” Di kulaañenoomi, “Wúli, moo bútumoli bulee bo, moo búrookoi.”
40027005	Yúdas nabetenumi sígodiforaas dóo fukobaf fáñiiaaf fati Atijamit, núpurumi di bo ban najawumi tiakammi fulatenaf di fatiyaay man abujooromi.
40027006	Bare kúsimenaak kunifaanak kati Atijamit, di kumukenumi sígodiforaas di kommi, “Sílingaas soololaal sisenut man sígodiforaas use silako di funenaf fati fukobaf fáamakaf, mati sikankaan sasikoe mati an kúbujumumeso.”
40027007	Di kumaloorumi man kootumi ekaaney di so, ban di kunommi kalaakak kati ateepaau ati ubikaw, bee ekaan fufok fati kujaaburuŋ.
40027008	Moo kaane kuwonkewonk kalaakak kukila Kalaakak kati Fúsim hani bee funakaf fati jaat.
40027009	Wan aboñaau Yeremaaya asankeneenumi úlirooliroor, di aaney, “Ban di kuŋarumi sígodiforaas kabananey di uñeney, san bukanak kati Isirael kúligumi bee ecaamey mati fúkaaf foola.
40027010	Di kucaamiimi di sígodaas sikila bee enoom kalaakak kati ateepaau ati ubikaw, nan man Akiiyaau ájaatikenammi man ikaan eeno.”
40027011	Yensa najummi di bújonlenab bati Pilat, anifaanau Ároomanau. Naceeŋumi Yensa, “Mante au eenomi Áyiau ati Kúyahuudak?” Yensa nalaañenoomi, “Au urege mo.”
40027012	Bare nan kúsimeanaak kunifaanak di Kúyahuud kunifaan bukaaku kutaakenoomi wan akammi, bare alaañenutiil waaf.
40027013	Pilat naanoomi, “Mante au ujamut room kataakenak kajuupoaak uku kan buku kurembenimi?”
40027014	Bare Yensa alaañenutool hani wákon. Moo mukammi anifaanau Ároomanau di wáalo’oomi máamak.
40027015	No’onu káaningak kanoosani kati Ewuujey yati Njalayiri kúriiŋujaat mukaanaam mati anifaanau ati mofam nakatenekaten an ákon di dán bukanak kukuleimi an jameeŋey emaŋumi.
40027016	Di bajumi no’ona álaputa áamak, an kuwonkemi Baraba.
40027017	Nan kujojumi tákon, Pilat naaniimi, “Ai jimaŋe man ikaten bee di muyuul, Baraba mba Yensa an kuwonkemi Apakenaau Áamakau?”
40027018	Mati Pilat namammanj mati di kurungaak kati Kúyahuudak di kukammi man kusof Yensa kusenool moo kápurumul di búlatab.
40027019	Benento, nan alakomi di ejunkutey yati bagamab, aseekool náboñuumi furim bee di oo man ammi, “Takum ukaan butumi di ániinaau akila ajoonumi. Mati jaat nibabaj sáaut sajakut mati oo sakammi búyegetom di bugaal máamak.”
40027020	Kúsimenaak kunifaanak kati Atijamit di Kúyahuudak kunifaanak di kubuntoorumi bukanak di elaw Pilat man akaten Baraba man akaan kubuj Yensa.
40027021	Anifaanau ati mofam nalaañumi aaniil, “Ai jimaŋumi di buku kugabaak man ikaten bee di muyuul?” Di kommi, “Baraba!”
40027022	Pilat naaniimi, “Kama waa neete ekaan di Yensa an kuwonkemi Apakenaau Áamakau?” Koo búrom di kucibulomi, “Katool man afaaŋeni!”
40027023	Pilat naceeŋumi, “Wau? Búlaput bei nakaane?” Bare di kufaŋumi man kucibuloore máamak, “Katool man afaaŋeni!”
40027024	Nan Pilat ajukumi mati abajut buruŋ buceen bampi akaan, bare najukumi mati káguuloor kooku bo etooŋ kayito, naŋarumi mumelam man añaakulenumi fáculey yati jameeŋey yati bukanak, di aaney, “Ínje butumom bulee bo mati ecetey yati ániinaau ume, ñaa mo’omu búrookouul.”
40027025	Bukanak búrom di kulaañenoomi, “Búrookaab bati ecetey yoola mbi bulako di wúli di poop kúñoololi!”
40027026	Pilat nakatenumi Baraba bee di bukoo. Ban nakatenumi furim man kuŋar Yensa kutek máamak ban di kusenool man kufaaŋenool di ébaarey yati búpinab.
40027027	Noo kutiikaak kati Pilat kújeetummi Yensa bee di eluupey yati anifaanau, ban di kujojenumi uyooŋaw wooliil wati kutiikaak fáculool.
40027028	Di kúbulul kaloaak kati Yensa man kukaano’oomi kaloa káamak kakaayene éyem nan kati áyi.
40027029	Di kunapumi úlind kaan nan bompoŋ bati áyi man kuloopenumi di fúkaaf foola, ban di kusenoomi egol di kañenool káridak. Di kulomi kúfima di bújonlenab boola mansi kúluuool, di aaney, “Atijamit akati di karulen ebaj fuyiif fabaake! Áyiau ati Kúyahuudak!”
40027030	Di kulacenoomi, di kuyabumi egoley man kutekool fúkaaf foola.
40027031	Nan kúnaruloomi kuban di kúbulul kaloaak koola man kukaano’oomi kaloaak koola fúkouko, ban di kújeetumoomi kufaaŋenool di ébaarey yati búpinab.
40027032	Nan kulakomi épuruley bee téeŋey bati arungaiil, di kúkamboorumi di ániine aceen, an koonemi Simon ati Kurene. Di kumingenool man kúrookenool ébaarey yati Yensa.
40027033	Di kúriiŋulomi bee tan koonemi Golugota (yan eenomi ‘Tanat tati Kakonkaam’).
40027034	Too kutiikaak Kúroomanak kusenumi Yensa wayin yan kunaamoore di bubeeben bátalie, bare nan ajakenuyomi, nalatumi bee eraanuyo.
40027035	Nan kufaaŋenoomi di ébaarey yati búpinab kuban, di kulakomi man kukaan bulukoor, man kucaaboorumi wañool.
40027036	Di kulakomi tentaamey páf mansi kurulen kajikerool bo.
40027037	Di fatiyenaay yati fúkaaf foola, kuciciikuto mo’ome waa kammi man kubujool, “Ume eenomi Yensa áyiau ati Kúyahuudak.”
40027038	Di bajumi kúkuu kuceen kugaba kafaaŋenimi di oo, ákon báridool aamu bamayool.
40027039	Kawuujutomi insi kúŋuk mansi kúnarulool.
40027040	Di kommi, “Au ooneenumi bee efum fukobaf fáñiiaaf fati Akiiyaau wúp, ban nuteepulankenufo di kunak kúfeegiir, pakenooro! Kaanjaat au eenomi Añiilau ati Atijamit, wáloul di ébaarey yati búpinab.”
40027041	Kúsimenaak kunifaanak kati Atijamit di kuliikitenaak kati sílingaas sati Atijamit poop di Kúyahuud kunifaan kuceen di kulako kánarulool man kommi,
40027042	“Napakempaken bukaaku, aŋoolenut apakenooro. Lee oo Áyiau ati Isirael? Áwaloul iñeme di ébaarey yati búpinab, pánuyinen di oo.
40027043	Oo nafiunfium di Atijamit ban nammi, ‘Ínje eenomi Añiilau ati Atijamit.’ Kaanjaat Atijamit namammaŋ bee kapakenool iñeme, apakenool man ujukaal iñeme!”
40027044	Kúkuuak kafaaŋenoorimi tín tákon di oo koo poop insi kujelool mo’omu.
40027045	No’onu kajuum balaraay yok bee mo wáriiŋe sirig sífeegiir tutularaay di rímmi túk fímenumi mof mukila búrom.
40027046	Ban nan ríiŋumi sirig sífeegiir Yensa nacibulomi, “Eli, Eli, Lema Sabak-taani?” Yoo eenomi, “Atijamit úmboom, Atijamit úmboom, wau kaane nubetenom?”
40027047	Bukan kuceen di kajuumutomi man koom di ejamey mo’omu di kommi, “Ániinaau umu oomu bo nawonke Eliya.”
40027048	Ákon di bukoo nateyulomi galab aŋar jibur aboojenumi di binegar aban nakaanujomi di funuk man asenumi Yensa man acuut.
40027049	Bare karinomi di kommi, “Jikobaal man ujukaal manteer Eliya panabil bee kapakenool!”
40027050	Yensa nalaañ acibuloorumi, ban nañak lár.
40027051	Kafulak káamakak káyinimi fatiyaay di síndeneey yati fukobaf fáñiiaaf di kujisomi fac titoorey, kápurum fatiya bee tentaam. Mofam di múliliŋenoorumi kukoobaak di kufumomi wúm.
40027052	Kuyaakak poop di kúwambulimi, ban bukan kajuupoe kati Atijamit kaceteenumi di kuyitomi bee di eroŋey
40027053	nan Yensa Atijamit áyitenuloomi di kacetumi. Di kúpurum di kuyaakak kooliil kujaw bee di ésukey yáamakey yálirooraay, boo bukan kajuupoe kujukiimi.
40027054	Nan arungaau ati kutiikaak Kúroomanak di kutiikaak koola kalakomi kapooyak Yensa, di kujukumi káliliŋenak kati yentaamey di wanoosani wakammi, di kúkolimi máamak di kommi, “Malegen ume eenomi Añiilau ati Atijamit!”
40027055	Di bajumi poop kuseek kajuupoe kariibooreenulomi di Yensa kápurumul Galili bee karambenool, kajummi lói man kommi di kajiker.
40027056	Kuseek kukila kalakotomi, koo eenomi Mariyaama ati Magadalen, di Mariyaama Yankuba di Yosef iñaayiil, di poop aseekau ati Jebede.
40027057	Nan ríiŋumi káliimaraay, di bajumi abaja áamak ápurulo Arimate, an koonemi Esufa, oo nakankaan poop ariiba ati Yensa no’ona.
40027058	Najawumi bee di Pilat man alawoomi mati biiŋab bati Yensa. No’onu Pilat nakaten furim man kusenool bo.
40027059	Esufa natebumi biiŋab aban, naguububomi di jíboocin.
40027060	Nájeetumubomi ban nafintenubomi dóo di fuyaakool funkulaf facemeenimi di fúlankiinaf aban, nabakenumi fukooba fáamak alook di fúnokenumaaf fati fuyaakaf, ban nápurubomi.
40027061	Mariyaama ati Magadalen di Mariyaama aamu koo noo to, man kulakoe kujonkoorufomi.
40027062	Di furabooraf, foo eenomi funakaf fati kálebienak, kúsimenaak kunifaanak kati Atijamit di Kufarisaak kuceenak kujojumi di bújonlenab bati Pilat.
40027063	Di kommi, “Anifaanau, wúli nuwoolowoolo man agaajooraau akila aregeenumi nan alakomi dúniyaay: ‘Kunak kúfeegiir fácul, pániyitenuli di kacetumi.’
40027064	Moo kaane sen buruŋ man kupooy fuyaakool manteer bee kunak kúfeegiir, takum kuriibaool kujaw kúkuut biiŋool, ban di kureg bukanak, nayitouloyito di kacetumi. Ban fugaajooraf fúlamukaaf panfufaŋ man fújakaatie fútiyaaraf.
40027065	Pilat nalaañiimi, “Jiŋar kupooya kápuye man jijaw jipooyufo jak nan man jiŋoolenumi eeno.”
40027066	Di kujawumi kulookulanken lit fukoobaaf fácilimbenimi ban di kukaan fúmanjum mbi kumanj kaanjaat bagorene fúnokenumaaf fati fo ban di kujuumenuto kupooya man kupooy jak.
40028001	Nan funakaf fati kálebienak fubanumi, di waradabaw wati funakaf futooŋandaf fati funoomaf futooŋumi, Mariyaama ati Magadalen di Mariyaama aamu kujawumi bee ejuk fuyaakaf.
40028002	Yaŋ too galab di bajumi káliliŋen káamak kati yentaam kabajoe, mati maleeka yati Akiiyaau yawaloulomi di bukinab bajakaab man ejawumi tiebakenumi fukoobaaf fácilimbenimi fulook bee di kapan kaaku ban di elakomi di fo tees.
40028003	Búyesoorab booliyo bukankaan nan kaliboorak kati emitey, ban kaloaak kooliyo kútientien lec.
40028004	Mati kupooyaak kápuyaak di kúkolimi máamak, manteer insi kuleleben di kulomi kúfima tentaamey lererer nan wiiŋ.
40028005	Bare maleekaay di yommi kuseekak, “Takum jíkoli. Mati nimammanj mati muyuul Yensa joom di eñesey an kufaaŋeneenumi di ébaarey yati búpinab.
40028006	Oo alee déere mati Atijamit náyitenulooyiten di kacetumi, nan man areguumi eeno. Jibil man jijuk dán biiŋab boola bufintoeenumi.
40028007	Jijaw galab tijireg kuriibaool mati oo Atijamit náyitenulooyiten di kacetumi. Jijiker, oo bee ejaw ayabuul fácul bee Galili. Boo panjijukoomi. Moo nireguureg.”
40028008	Di kúpurumi di fuyaakaf, kákoliak di kóro bare di kubajumi kásuumaak káamak, di kuteyumi bee ereg kuriibaool wabajomi.
40028009	Yaŋ too galab Yensa di kuseek kukila di kúkamboorumi nammi, “Jisaafuul, kásuumaay!” Di kúlofuloomi kulomi kúfima ban di kusofumi úkamunool, man kumiiceelaetoomi.
40028010	Yensa naaniimi, “Takum jíkoli. Jijaw tijireg kuriibaom kujaw bee Galili, pankutookom bo.”
40028011	Nan kuseekak kulakomi ejaay di buruŋiil, kuceen di kutiikaak kupooyaak kápuyaak di kujawumi bee di ésukey yáamakey ban di kuregumi kúsimenaak kunifaanak kati Atijamit wanoosani búrom wabajoeenubomi.
40028012	Nan kujojeenumi di Kúyahuudak kunifaanak di kumaloor furim fati malinlo kuban, di kusenumi kutiikaak sígodi síbuntooruma.
40028013	Di kommi kutiikaak, “Jireg bukan mo’omu, ‘Kuriibaool di kúriiŋumi di titoorey yati fukaraay man kúkuutumi biiŋab boola wúli no’onu bámoorie.’
40028014	Furimaf ufe fulojaat di uwosaw wati anifaanau Ároomanau, wúli panoonool moo kaanut ñátum di kabetak kooluul, takum jibaj síwoonoor.”
40028015	Kutiikaak kupooyaak di kuyabumi sígodaas man kukammi nan man kújaatikeniimi eeno. Hani bee mo jaat furimaf ufe fufetenifeten mo’omu banoosani di Kúyahuudak búrom.
40028016	Kúriiŋenaak uñeney di ákon di kujawumi bee di fúlankiinaf di kapanak kati Galili fan Yensa ájaatikeneeniimi tikujaw beet.
40028017	Nan kujukumi Yensa ceb, di kulomi kúfima man kumiiceelaetoomi. Bare bukaaku di kubajumi úyeget ugaba.
40028018	Yensa najawumi man aaniimi, “Fujuumaf búrom fammi di bukinab bajakaab di dúniyaay fasenimi bee di ínje.”
40028019	Moo kaane jijaw man jikaan bukanak búrom kati dúniyaay banoobani kuriibaom, ban di jítiiguleniil ñátum di kareesak kati Ampaau, di kati Añiilau, di kati Búyegetab Bátienaab.
40028020	Ban di jiliikiteniil man kukaan wan íjaatikenuumi búrom. Jijiker, ínje oomu di muyuul nanoosani, bee mo fúbanumaf fati dúniyaay.”
41001001	Mo’omu moo furimaf fajakaaf futooŋumi mati Yensa Apakenaau Áamakau, Añiilau ati Atijamit.
41001002	Nan man aboñaau Yesaaya aciikumi di búkaay yoola, “Ínje oomu níboñeul aboñaom man ayab fáculi, aate bee kajoonen buruŋi.
41001003	Furimaf fati an facibuloulomi di baŋaanab: Jijoonen buruŋab bee mati Akiiyaau, jílus buruŋ bajoone tul bee mati oo.”
41001004	Yaaya Átiigulenaau nápurumulomi di baŋaanab, man ammi di káriiŋeniil furimaf fati Atijamit nammi koote kátiiwoor kukat bálamuk majakutiil ban di kútiiguli mambi Atijamit abonket majakutiil.
41001005	Bukan kajuupoe kápurumulomi di kapanak kati Yúdea búrom, di ésukey yáamakey yati Yerusalem di kujawumi bee káyenten Yaaya. Di kufelumi úyegetiil man kuregumi wan kukammi wajakut ban Yaaya nátiiguleniimi di falaf fati Yorudan.
41001006	Yaaya nakaanomi wañ wajoonenimi ñátum bufal bati eñonkomma. Napiinoorumi ñátum di kabaŋ, ban narieri fábangund di múkum.
41001007	Nalakomi káriiŋeniil furimaf fati Atijamit, di aaney, “Pambaj aatumi ebil, oo afaŋaam kánkum, ínje iŋotut bee éñup bee efel unewaw wati usamataool.
41001008	Nítiiguleneuutiigulen ñátum di mumel, bare pánatiigulenumuul ñátum di Búyegetab Bátienaab.”
41001009	Funak fákon Yensa nápurulomi Nasaret yati Galili, tíariiŋulomi falaf fati Yorudan, boo Yaaya átiigulenoomi.
41001010	Nan Yensa alakomi épuruley di mumelam, yaŋ najukumi bukinab bajakaab man búwambuli, no’onu Búyegetab Bátienaab bulon di oo nan kálaabaan.
41001011	Furim di fúpurulomi bukinab bajakaab, “Au eenomi Añoolom ati búsusom, ban mooli muyeanye máamak.”
41001012	Yaŋ too galab Búyegetab Bátienaab di bukammi Yensa ajaw bee di baŋaanab.
41001013	Nalakobomi wáriiŋe kunak bukan kugaba, noo Seetaanaay elakomi eyinkooley. Sínukuruŋas sákooleniaas sombomi poop, bare simaleeka sati Atijamit di sibilumi sicookoorool man áliŋ.
41001014	Di múlamukaam, nan kukulumi Yaaya dán bukanak kukuleimi kuban, Yensa najawulomi bee di kapanak kati Galili, man alakomi káriiŋenak furimaf fajakaaf.
41001015	Nammi, “Nanan nírindiiŋ, ban jáyiaj jati Atijamit jíriiŋuloriiŋ. Jítiiwoor jikat bálamuk majakutam mooluul ban di jifium di furimaf fajakaaf.”
41001016	Funak fákon nan Yensa alakomi ejaay di kafintak kati Falaf fati Galili, najukumi Simon di atiool Anduru man kulakoe jaleeb di falaf, mati koo kuleeba.
41001017	Yensa naaniimi, “Jiriibenom, muyuul nan man jisofemi siwolas panikaanuul kuwonkena bukan bee di ínje!”
41001018	Yaŋ too galab di kukatulomi kuŋabiil palab man kuriiboomi.
41001019	Yensa narulenumi ejaay fácul jayiinkun di kafintak najukumi kutiaay kugaba kuceen, Yankuba di atiool Yohan, kuñiilak kati Jebede. Kulakoeenlako di busaanaiil man kommi di kágolulak kati kuŋabiil.
41001020	Yaŋ too galab Yensa nawonkiimi, di kukatulobomi ampaiil Jebede di busaanaab di kurokooriil man kuriiboomi.
41001021	Yensa di kuriibaool di kujawumi bee di ésukey yati Kapaanaum. Koo di ériiŋey piyout ceb funakaf fati kálebienak di fúriiŋumi, najawumi dóo di fukobaf man alakomi kaliikitenak bukanak.
41001022	Bukanak di wáaloiimi man aliikitenemi eeno, mati naliikiteniimi di furimool fabaje fujuum di kánkum nan arunga, ban aanout nan kuliikitenaak kati sílingaas.
41001023	Yaŋ too galab di bájudomi fukobaf fooliil ániine an bagun busofe.
41001024	Nacibulomi fatiya, “Yensa ati Nasaret, waa numaŋumi di wúli? Mante nujawulojaw bee kákajenoli room? Nimammanj ai eenomi au, Álirooraau Ákonau ati Atijamit.”
41001025	Yensa namakubomi man ammi, “Tunten! Púr di oo!”
41001026	Bágunab di bukaanoomi kalelebenak ban di bukaawumi máamak man búpurumi di oo.
41001027	Bukanak búrom di wáaloiimi, di kutaatumi kaceeŋoor man kommi, “Kurimak uke kaanoe buu? Kaliikitenak kunkul kubajoe! Namakumi ñátum di kurimak kabajumiñaa fujuum di kánkum nan arunga, hani úgunaw uyiiŋeooyiiŋ.”
41001028	Mukaanaam mati Yensa di mujammomi galab di kapanak búrom kati Galili.
41001029	Yaŋ too galab Yensa di kuriibaool Yankuba di Yohan di kúpurumi di fukobaf ban di kunokenumi di eluupey yati Simon di Anduru.
41001030	Simon alolool anaaraau man afintoe eniilool man ébolie. Yensa yaŋ di ériiŋuley ceb bukanak di kuregoomi mati moola.
41001031	Yensa nalofoomi, nan asofumi kañenool man áyitenulool alako, káboliak kati eniiley di kurooŋenumi sii ban nacookooriimi wampi kuri.
41001032	Di káliim kukila, bala’ab di eloey, bukanak di kújeetumulumi káju’utumi búrom di kan úgun wookumi bati Yensa.
41001033	Bukanak búrom kati ésukey kujojulomi tákon di butumab bati kalimbisak.
41001034	Yensa nasontenumi kajuupoe kabajumi úsumut wanaamutaw, ban nakosoorumi úgun wajuupoe. Bare mati kumammanj ai eenomi oo, nalatumi esen buruŋ man úgunaw usanken.
41001035	Bújomaraay pím fati kajomooraf, Yensa náyilaalimi bala’a bala’ab búteboul, ban nápur bee tan tunoore sii, too nalawumi.
41001036	Di múlamukaam, Simon di kuceenak katooñoomi di kúpurumi eñesooley.
41001037	Nan kujukoomi di kommi, “Anoosani oomu bo eñesiey.”
41001038	Bare nalaañeniimi, “Wulaal ootaale ejaw bee sísuk saasu. Ínje neete káriiŋen furimaf fati Atijamit poop, mati moo nijawulojaw beet.”
41001039	Najawumi banoosani di Galili man alakomi káriiŋen furimaf fati Atijamit di kukobak kooliil ban nakosoor kan úgun wookumi.
41001040	Di bajumi ániinaau an kafaañak kusofe abilumi ban nákuntaajenumi di fáculey yati Yensa, di elawool karamben nammi, “Umaŋujaat, panuŋoolen utilulom.”
41001041	Yensa nabajumi káboteni di oo, nañuurumi kañenool man agoroomi. Nammi, “Nimammaŋ, tilulo.”
41001042	Yaŋ too galab kafaañak di kukatenoomi, natilulimi akoy.
41001043	Yensa natonkoomi ban naanoomi ápuruto galab.
41001044	Nan aregumomi aban, “Janten takum ureg hani an ákon. Bare jaw taac ban núyiisen fúkoi bee di ásimenaau ati Atijamit man ámeeloi. Jéetum búsimen man ásimen nan man aboñaau Muusa aregumi man anoosani afium mati nutilulitiluli ukoy.”
41001045	Bare nápurulomi awuuj ban natooŋumi eregey bukan kajuupoe mati wabajo’oomi búrom. Moo mukammi man Yensa aŋoolenut anoken bee di ésuk ñaa nápurubomi ajaw bee tan tunoore sii, bare bukanak kúpureuupur banoosani bee ejukooley.
41002001	Kunak kupinaay fácul nan Yensa abookomi bee Kapaanaum, di kujammomi mati Yensa oomu dó síndo’ool.
41002002	Bukan kajuupoe di kujojumi tákon di kalimbisak dán ammi di kumeeŋenukomi tep manteer kúreaati, mati bukanak kumemmeeŋ bee mo di téeŋey yati fúlamutaf. Nalakomi káriiŋeniilak furimaf fajakaaf.
41002003	Di bajumi kúniine kubakiir katebulomi ániine abakoe di silaak.
41002004	Mati jameeŋey yati bukanak, manoosani, kuŋoolenutumi kúriiŋetumool alof bati Yensa. Di kúlumi kasondak fatiyenaay yati dán ammi. Nan kukammi mo’omu, di kúyuunuloomi di silaakas san afintomi.
41002005	Nan Yensa ajukumi kafiumak kati kúniinaak katebulomi, nammi ániinaau abakoaau, “Añoolom, majakuti mubonketibonket.”
41002006	Bare di bajumi kuliikitena bukaaku kati sílingaas kalakoeene to di kuceeŋooro di úyegetiil man kommi,
41002007	“Tíj! Kama wau kaane ániinaau o’omu nasankenumiñaa mo’omu? Moo ñíiñii! Ai aŋoolene abonket majakutam mati anau leejaat Atijamit cebool?”
41002008	Yensa namanjumi wan kulakomi kawoonoorak, ñaa naceeŋiimi, “Wau kaane di jiwoonoor mo’omu?
41002009	Wei ufaŋe man uhiilie man ireg ániinaau abakoaau majakutool mubonketibonket mba man iregool ayito, aŋar silaakool man ajaw?
41002010	Pániyiisuul mambi jimanj mati Añiilau ati anau nababaj kánkum di dúniyaay man abonket majakutam mati bukanak.” Yensa nammi ániinaau abakoaau,
41002011	“Ínje eeni, yito, teb silaaki man ujaw bóot!”
41002012	Nayitomi ajuum sem, naŋar silaakool ban nápurumi bee bóot fáculiil búrom. Kamaatumi búromiil di wáaloiimi, ñaa di kusalumi Atijamit mati mákalaam moola, di aaney, “Húm! Jaat nujujuk waaf wafaŋe kúko’oli!”
41002013	Yensa nalaañumi inki bee di kafintak kati falaf fati Galili. Jameeŋ yati bukan di ejojubomi di oo, ñaa nalakomi kaliikiteniilak.
41002014	Nan oo arulenumi ejaay, natookumi alagaau Lewi añiilau ati Alif man alakoe di furokool. Yensa naanoomi, “Riibenom.” Lewi nayitomi ariiboomi.
41002015	Nan Yensa di kuriibaool kulakomi furiaf síndeey yati Lewi. Di kamaatubomi kulaga basaaf kajuupoe di kasofutimi di waaf. Bukan kajuupoe kuceen poop di kunaamoorutomi.
41002016	Bare nan kuliikitena bukaaku kati sílingaas kammi di fujuumaf fati Kufarisaak kujukumi mati Yensa nalakolako furiaf di kasofutimi di waaf di kulaga basaaf, di kuceeŋumi kuriibaool, “Wau kaane naam di furi dákon di kulaga basaaf di kasofutimi di waaf?”?”
41002017	Nan Yensa ajammomi, naaniimi, “Bukan kájumi kuceeŋut asontena, bare káju’utumi ceb. Ínje ijawulout bee ewonk kajoonaak bare kasofutimi di waaf man kútiiwoor kukat bálamuk majakutam.”
41002018	Kuriibaak kati Yaaya di kati Kufarisaak di kulakomi ekaaney balatab. Funak fákon bukan kuceen di kubilumi bee di Yensa di kuceeŋoomi, “Wau kaane kuriibaak kati Yaaya di kati Kufarisaak di kukammi balatab, bare kooli koo kúkaaneriitubo?”
41002019	Yensa nalaañenumi, “Mante ati fuyabaf kupaalool pankuŋoolen kukaan balatab nan ati fuyabaf oo too di bukoo? Nan ati fuyabaf ammi di bukoo, moo leeŋoolen kaan.
41002020	Bare kunakak pánkuriiŋ, nampi ati fuyabaf aŋarimi di bukoo, ñaa pankukaan balatab kunak kukila.
41002021	An átuutuleriit jipeket di kaloa kunkul man acik alook kéele. Akammojaat, jipeketaj panjitutuulo di kéelaak ban kajisak pankufaŋ man kúkalaae.
41002022	An áwuleneriit wayiney yunkul di ubaŋ wafanlene. Akammojaat, wayiney pánepambenuwo, ulee di wayiney, ulee di ubaŋaw. Bare wayiney yunkul eete éwuleni di ubaŋ wunkul.”
41002023	Di funakaf fati kálebienak Yensa di kuriibaool balakoe ewuujey di ulaakaw wati mulukiinam. Nan kulakomi ejaay buruŋiil kuriibaool, di kutaatumi ewuutumo.
41002024	Bare Kufarisaak di kuceeŋoomi, “Jiker, wau kaane man koom di ekaaney wan sílingaas sífirenumi di funakaf fati kálebienak?”
41002025	Yensa naaniimi, “Mante jitamburerut jiliiken wan áyiau Dauda akaaneenumi, nan akila amaŋeenumi wan aate furi? Oo di kuriiboorool man kucaarete,
41002026	man anokenumi di éguutey yati Atijamit man ayabulomi kúmbuurak káñiiaak kanenimi bújonlenab bati Atijamit. Mo’omu mubajomi nan Abiasar alakomi ásimenaau áamakau ati Atijamit. Sílingaas soololaal sífirenfiren man an ariko leejaat kúsimenaak kati Atijamit cebiil, bare Dauda nariri aban nasen kuriibaool poop.”
41002027	Yensa poop naaniimi, “Funakaf fati kálebienak fujuumenijuumen mati anau, bare kaanut anau ajuumenumi mati funakaf fati kálebienak.
41002028	Moo Añiilau ati anau eenomi arungaau ati hani mukaanaam mati funakaf fati kálebienak.”
41003001	Yensa nalaañumi anokenumi di fukobaf ban nátookudomi ániine an kañenool kucetumi.
41003002	Di bajumi bukan kuceen di kulakomi káninguloor Yensa, manteer panasontenool di funakaf fati kálebienak, mambi kutaakenool.
41003003	Yensa nammi ániinaau, “Bil, juum titoorey yati bukanak.”
41003004	Ban najonleniimi ban naceeŋiimi, “Waa sílingaas soololaal sisene buruŋ man ukaanaal di funakaf fati kálebienak? Buruŋ bee ekaan waaf wajake mba wajakut, kapaken an mba kápakenaati an?” Bare di kulatumi kalaañenak.
41003005	Yensa di yémool máamak nan ajikerumi álireniil, bare di yookenoomi máamak poop mati úyegetiil usasay. Nammi ániinaau, “Lanten kañeni.” Nalantenukomi war, di kukoyumi inki nan noo.
41003006	Yaŋ too galab Kufarisaak di kúpurumi di fukobaf tikumaloorumi di kuriiba kuceen kati Herod, mampi kubujoomi eeno.
41003007	Yensa di kuriibaool di kúpurumi kujaw bee di kafintak kati falaf, jameeŋ yati bukan di eriibooroomi. Bukoo kúpurumulomi di kapanak kati Galili di Yúdea,
41003008	Yerusalem, Idumea, kátipaak kaaku kati falaf fati Yorudan, kapanak kaŋomenumi sísukas sati Turo di Sidon. Bukan kajuupoe ko’oku kajawulomi bee ejuk Yensa mati kujameenjam wan alakomi ekaaney.
41003009	Yensa naregumi kuriibaool man kúŋarulool jisaana takum jameeŋey elitenool.
41003010	Mati nasonteneensonten bukan kajuupoe, man bukaaku káju’utumi búrom di kulakoeenumi kafaroor bee egorool.
41003011	Nanoosani kan úgunaw wookumi kujukumi Yensa, koo búromiil elo di bújonlenool man kucibulo, “Au eenomi Añiilau ati Atijamit.”
41003012	Bare Yensa natonkiimi takum kureg hani an ákon ai eenomi oo.
41003013	Yensa naremboorumi di fúlankiin ban náwonkul kuriibaak kan amaŋumi bee di oo, ñaa di kubilumi.
41003014	Namukenutomi kooni uñeney di kugabaak kaate kalako di oo, ban naboñiimi man kúriiŋen furimaf fajakaaf,
41003015	ban naseniimi fujuum man kucesoor úgun.
41003016	Buke koo eenomi kúriiŋenaool uñeney di kugabaak kan amukenumi: Simon, an Yensa akammi karees kuceen Peter.
41003017	Yankuba di atiool Yohan koo Jebede kuñoolool, Yensa nakaaniimi karees kuceen Silikandi, moo felumi kañuumulemi galab.
41003018	Anduru, Filip, Batolome, Matiu, Tomas, Yankuba, añiilau ati Alif, Tade, Simon ati di Fujuumaf fati Kafaŋumi man kumaŋe moofiil.
41003019	Ban Yúdas Isikariot ápurumi di Yensa fáculey akaan man kusofool.
41003020	Yensa di kuriibaool di kulaañumi bóot. Jameeŋ yáamak inki di ebilumi ejojubo inki, manteer Yensa di kuriibaool kuŋoolenut kubaj hani buruŋ bati furi.
41003021	Nan kukiloorool kujammomi, di kúpurulomi bee ébotulool bee síndeey, mati bukanak koone, “Nagonogono.”
41003022	Bare kuliikitena bukaaku kati sílingaas kápurumulomi Yerusalem koone, “Belusebul yookool, arungaau ati úgun. Yoo esenool kánkumak kati kacesoor úgunaw.”
41003023	Yensa náwonkuliimi man aregiimi kúreg, “Buu paŋŋoolen man Seetaanaay ekosoorooro?
41003024	Kaanjaat jáyi janoosani bukan kulatoorumi, jáyiaj jikila leejiŋoolen jijuum lit.
41003025	Moo kaanjaat eluup yanoosani bukan kulatoorumi, eluupey ekila leteŋoolen ejuum lit.
41003026	Kaanjaat Seetaanaay katiikenooro ban di pajulooro, jáyiaj jooliyo leejiŋoolen jijuum lit, bare panjiban.
41003027	An letaŋoolen anoken eluupey yati an afaŋool kánkum afumuyo man ákuut wanoosani woola, leejaat natataat asofool akok. Moo malegen panaŋoolen ákuut di eluupey yoola.
41003028	“Ínje eem di ereguul malegenam, ampi akammi majakut di wanoosani wan asankenumi ñíi, panabonketi.
41003029	Bare ampi asankenumi ñíi mati Búyegetab Bátienaab, letabonketi jáng, bare oo nalolo mati majakut mákon mati bándoorey.
41003030	Mati koo kooneenumi, “Bágun bookool.”
41003031	Yensa iñaayool di kutiool di kúriiŋumi, di kujummi téeŋey man kuboñumi man kúwonkulool.
41003032	Di bajumi jameeŋ yati bukan di elakomi eŋomen Yensa, di yoonoomi, “Iñaayi di kuti’i bukooku bo téeŋey, koone kumammaŋ ejuki.”
41003033	Yensa nalaañenumi, “Ai eenomi iñaayom? Bukei eenomi kutiom?”
41003034	Najikerumi áliren bukanak kálakodomi aban nammi, “Jijiker! Buke eenomi iñaayom di kutiom!
41003035	Ampi akammi wan Atijamit amaŋumi oo atiom, áliinom, di poop iñaayom.”
41004001	Yensa natooŋumi kaliikitenak inki di kapanak kati kafintak. Di bajumi jameeŋ yati bukan yaje’e etookool bo, yakammi man Yensa ájupomi di busaanaab man alako dó di falaf, ban jameeŋey di ejummi di kafintak.
41004002	Nalakomi kaliikiteniilak waaf wajuupoe ñátum kúreg, ban di kaliikitenak koola naaniimi:
41004003	“Jíyenten! Bajeembaj awaña aceen ápurulomi bee eluk bálut.
41004004	Nan aleebubomi di kalaakak koola, baabu di bulomi di kapanak kati buruŋab, bánaakayitaab di buforubomi jaj.
41004005	Baabu di bulomi di fukooba ban mof mujuupout, di bucumulomi galab, mati mofam kásankiak koolimo kuyajut.
41004006	Bare nan bala’ab butebulomi buyahulomi fijijij, di buraayenumi, mati kufaarak kúsankiut.
41004007	Baabu di bulomi ban úlind ujuupoe, di buliilumi man ugooyenubomi, ñaa bálutab bulorenut.
41004008	Baabu di bulomi di mof matoope ban di buliilumi jak ban di bulagetumi. Di bubilumi bubaj élut yanoosani yalagetumi ebabaj sílut sawuuje kabanan di uñen, bukan kúfeegiir di poop ceme.”
41004009	Yensa nammi, “Oo abajumi uwos újamuma, najam!”
41004010	Di múlamukaam, nan Yensa alakomi cebool di kúriiŋenaak uñeney di kugabaak, kan kulaoorubomi di kuceeŋoomi wan kúregak kúbatulumi.
41004011	Yensa naaniimi, “Muyuul Atijamit nakaanuukaan man jílaul malegenam mayofoaam mati jáyiaj joola. Bare bukaaku nisankeniisanken ñátum di kúreg,
41004012	mambi kujiker ban leekujuk, kujam ban léekulaul, takum kulaañ man ibonketiil.
41004013	Yensa naceeŋiimi, “Mante jílaulut wan kúregak uke kúbatulumi? Kama buu panjikammi man jílaul kúregak uke búrom?
41004014	Awañaau alukumi bálutab boo eenomi furimaf fati Atijamit.
41004015	Bálutab balomi di kapanak kati buruŋab, boo eenomi nan kajamemi furimaf fati Atijamit ban Seetaanaay yaŋ too galab di ebil épurenufo di úyegetiil.
41004016	Bálutab balomi di fukooba, boo eenomi kajamemi furimaf fati Atijamit, di kuyabufo di kásuumaay.
41004017	Bare fúnokeneriit lói di úyegetiil, bare léekuyinen piyo. Nampi búyiik mba kásuutuken kubilumi mati kafiumak kati furimaf fati Atijamit, di kulaañ bálamuk galab.
41004018	Bálutab balomi ban úlindaw ujuupomi, boo eenomi kajamemi furimaf fati Atijamit,
41004019	bare síwoonooras, di fubajaf di kásuumaak kati eroŋey yooliil, di emaŋey yati ebajey waaf uceen, doo búrom di gooyenumi furimaf, moo kaane kúŋareriit waaf úyegetiil.
41004020	Bare bálutab balomi di mofam matoopaam, boo eenomi kajamemi furimaf fati Atijamit, ban di kusofufo lit, ban di kuwolen wajakaaw di eroŋey yooliil búrom. Di bubilumi bubaj élut yanoosani yalagetumi ebabaj sílut sawuuje kabanan di uñen, bukan kúfeegiir di poop ceme.”
41004021	Yensa naceeŋiimi, “Mante an panaŋar éwuŋenuma aban naŋar katekel áfimenuyo, mba nakaanuyo di fátaam fati bacaac? Letaganduyo di fúganduma room?
41004022	Mati wanoosani wayofimi panurajeni téeŋey, ban wanoosani wáfimenimi pánwopuli di mawuŋam.
41004023	Anoosani abajumi uwos újamuma, najam!”
41004024	Naaniimi poop, “Jíkaanum wan jijammi. Káliikumaak kan jíliikumumi an, koo Atijamit pánaliikumumi muyuul ban Atijamit panabenenuul máamak wuuj wan jiliikumi.
41004025	Mati ampi abajumi Atijamit panabenenool, bare ampi abajutumi hani jasiinkuney di wan aakumi, Atijamit pánabotuuwo di kañenool.”
41004026	Yensa nammi poop, “Jáyiaj jati Atijamit kankaan nan awaña aleebumi eboña di kalaakak koola,
41004027	ban námoorimoori fukaraay ban náyitoul nan bala’ab burabumi. Bare man eboñaay yoom di ecumbuley ban di ebaak, mo’omu kaaneookaan síwoonoor.
41004028	Yentaamey fúkouyo ekammi eliilenemi mulukiinam. Di mútiyaaram kacumbak etojey épureuumi mbi kiti epooñen.
41004029	Nampi mulukiinam maalumi ceb, awañaau naŋarumi éjituma man ajit, mati eyimey érindiiŋ.”
41004030	Yensa naaniimi, “Waa panuliikooraami di jáyiaj jati Atijamit? Kúreg kei panusenaami mati jo?
41004031	Joonojoono nan jikool jati jíbaaraj jimasitad jalukimi di kafatak koola. Joo jifaŋ man jitiitie bakoolab búrom di dúniyaay,
41004032	nampi jibilumi jiliil jikaan jíbaar jafaŋe múbaar maamu. Ban di jileebumi waanaw woolijo, mansi basuwaab bulon dó, ban di búwuul dó mati bee ebaj bíinaat.”
41004033	Yensa náriiŋenumi furimaf fati Atijamit bukanak, di eregiil ñátum di kúregak kajuupoe kaanoe nan uke, naregiimi bee nan kuŋoolenumi kúlaul.
41004034	Asankenderut di bukoo báyiisenutiil waaf ñátum di kúreg, bare nampi oo di kuriibaool kulakomi sicebiil, nábatuliil wanoosani.
41004035	Nan bala’ab bujinlenumi, Yensa nammi kuriibaool, “Jítipaal bee di kapan kaaku kati falaf.”
41004036	Di kukatulomi jameeŋey bálamuk, kuriibaool man kújupomi nan Yensa aameenumi dóo di busaanaab. Di bajumi usaana uceen wansi kujawoor di oo síñakon.
41004037	Bare fárus fáamak di lonkos yáamak di siyitoulomi di falaf, mansi enag busaanaab manteer súm bumaŋ eyoom.
41004038	Yensa nalakomi kámoori di fúkund di fulamaf fati busaanaab. Kuriibaool di kúyiloomi man kommi, “Aliikitenaau, mante butumi bulee bo mati wulaal bukooke bee ecet?”
41004039	Nan Yensa áyilomi, namakumi fárusaf ban nammi lonkosey di falaf, “Jiyin! Jiyin tem!” Fárusaf di fuyinumi, di bajumi tunoor sii.
41004040	Yensa nammi kuriibaool, “Wau kaane man jíkoli? Kama kafiumak kooluul kookei?”
41004041	Di wáaloiimi ban di kúkolimi máamak, di kuregoorumi, “Kama umu an aanoe buu, handeneen fárusaf di lonkosey di falaf di siyiiŋool?”
41005001	Yensa di kuriibaool di kútipumi bee kapan kaaku kati falaf, kammi di mofam mati Gerasen.
41005002	Nan Yensa awaloulomi di busaanaab ceb, di kúkamboorubomi di ániine an bágun booke aam di épuruley di fufokaf,
41005003	boo nalakoemi di fufokaf. An áŋooleneriit asofool aŋooben, hani di ñiwuj.
41005004	Mati ñajuupoe úkamunool di uñenool uŋoobeneeneiŋooben ñátum ñiwuj, bare ninsi náraawul ño ban namiinuño di úkamunool. Di poop akila an áŋooleneriit bee ejontool.
41005005	Fuk di balay búrom ninsi nalakomi kayuunoor di kufokak di kuremboorak boo nalako ninsi nakaaw, ban nábukenooro di bakooba.
41005006	Nan aŋandenulomi Yensa lói, nateyulomi kúkamboor ban nákuntaajenumi fáculool man amiiceelaetool.
41005007	Ban nacibulomi man ammi, “Yensa, Añiilau ati Atijamit Afaŋumi Katebo, waa butumi boom di ínje? Nilawilaw di bújolenab bati Atijamit, takum úsuutukenom!”
41005008	Mati Yensa aaneenumi, “Au, bágun! Púr di ániinaau!”
41005009	Ñaa Yensa naceeŋoomi, “Kareesi buu?” Ániinaau nalaañenoomi, “Wajuupoe, mati wúli nujuupojuupo.”
41005010	Nalawumi Yensa máamak takum acesooruwo úpur di mofam mukila.
41005011	Di bajumi kamat kati sikumba salakomi kafoop di kapanak kati furembooraf,
41005012	ban úgunaw búrom di ulawoomi, “Sénoli buruŋ man ujaw unoken di sikumba usa.”
41005013	Nasenuwomi buruŋ man úpur. Úgunaw di úpurumi di ániinaau, ban di unokenumi bee di sikumbaas, ban kamatak kati sikumbaas káriiŋe síwili sigaba búrom di kuteyumi bee di kayuuyak di kuwuuj kulo di falaf, ban kuyoom dó yem.
41005014	Kumataak kati sikumbaas di kuteyumi kujaw bee di ésukey yáamakey di sísukas sati fatiya man kuregumi bukanak mati wabajomi. Bukanak di kúpurulomi kujaw bee ejukey wabajoeenumi.
41005015	Kati sísukas di kúfatouumi bee tan Yensa ammi, di kutookulomi ániinaau an úgunaw Wajuupoe usofeenoomi. Oo balakoe bo bakaanoerab wañaw ban búyegetool man bujuume cek inki, di kúkolimi máamak.
41005016	Kajukeenumi wabajoeenumi di an úgunaw wookumi di sikumbaas di kuregumi bukanak mati mo’omu.
41005017	Ban di kutooŋumi elawey Yensa ápur di mofam mooliil.
41005018	Nan Yensa alaañulomi ájupo di busaanaab, ániinaau an úgunaw usofeenumi nalawoomi manteer mbi akatool man kuriiboor.
41005019	Bare Yensa nalatumi ban naanoomi, “Laañ bóot bee di bukani, tiuregiil wanoosani wan Akiiyaau akammi di au, di poop buu náyiisumi kabonketak koola di au.”
41005020	Ániinaau nápurubomi ajaw bee di Dekapolis sati kapanak kukila ban natooŋumi karegeniil wan Yensa akaaneenoomi búrom. Kajamoomi búrom di wáaloiimi máamak.
41005021	Nan Yensa átipumi alaañ di busaanaab inki bee kapanak kaaku kati falaf fati Galili, boo di kásikak jameeŋ yati bukan di ejojubomi bee mati oo.
41005022	Yairus, oo arunga aceen ati fukobaf fati bo, náriiŋulumi di kásikak ban nan ajukumi Yensa, nalomi kúfima fáculool,
41005023	man alawoomi máamak, di aaney, “Jijaŋaom jooju bee ecet. Bil man uremben uñeni di jo, mambi jibaj éju di eroŋ.”
41005024	Yensa di kujawoorumi di oo. Jameeŋ yati bukan di eriibenoomi di ebaj yafaŋe man eriibenool.
41005025	Di bajumi aseek aceen di jameeŋey abajumi kásumut kati kañooak kátingoeriitumi, kásumutak kukila kooku di oo wáriiŋe simit uñen di sigaba,
41005026	ban nárudeenumi sígodaas soola búrom di kasontenoorak, bare moo manoosani éju’utey yoola ékoyumut jáng bare dihi éfannum.
41005027	Najameenjam wan bukanak kusankeneenumi mati Yensa, nanokenumi di jameeŋey yati bukanak man ájawumumi di bálamukab bati Yensa man agorumi balisab bati kaloaool káamakak.
41005028	Mati naregooromi, “Igorujaat hani balisab bati kaloaool káamakak, panikoy jaj.”
41005029	Yaŋ too galab kañooak koola di kutingomi ban namanjooromi di eniiley yoola mati nakokoy di kásumutak koola.
41005030	Yensa namanjumi di fúko’ool mati kánkumak kúpupur di oo. Nátiiwoorumi galab bee di bukanak man aceeŋumi, “Ai agoreñaa kaloaom?”
41005031	Kuriibaool di koonoomi, “Au nujujuk man jameeŋey yati bukanak yoom di kaŋomeni di kamingeni eeno, bare noone, ‘Ai agoraam?’”
41005032	Bare Yensa najikerumi álireniil bee ejuk ai agoreenoomi.
41005033	Aseekau namanjumi mati oo nararaj, nabilumi ákoli di kaleleben di móro, ban oo di fúko’ool nalomi kúfima di fáculey yati Yensa, man aregoomi malegenam manoosani.
41005034	Yensa naanoomi, “Añoolom, kafiumak kooli kukaane man ukoy. Jaw di kásuumaay. Kásumutak kooli léekulaañurerul bee di au.”
41005035	Nan Yensa alakomi eregooley mo’omu, kuboña kuceen kubile kápurumulomi di síndeey yati arungaau ati fukobaf di kúboñak man kommi, “Añooli nacecet. Wau kaane di joom kagaalen Aliikitenaau man áriiŋ bo?”
41005036	Bare Yensa namoosumi wan kommi ban nammi arungaau ati fukobaf, “Takum jíkoli, jíyinen ceb.”
41005037	Yensa náfirenumi bukanak takum kuriiboorool leejaat Peter, kutiaak kugabaak Yohan di Yankuba.
41005038	Nan kúriiŋulomi di eluupey yati arungaau ati fukobaf, Yensa natookubomi busuuŋut bati bukanak kalakotomi búrom, kuceen di kulakomi kagamoor, kuceen di kulakomi búlok báamak.
41005039	Nan anokenumi síndeneey yati kalimbisak nammi bukanak, “Wau kaane di joom di busuuŋut di kagamoor? Añiilau acetut bare oo kámoori naam di ko.”
41005040	Di kúluuoomi, ñaa nacesooriimi kúpur búrom bee téeŋey, ban nawonkumi añiilau ampaool di iñaayool di kuriibaool kúfeegiir kalakomi di oo man kunokenumi dán jiñiilaj jommi.
41005041	Yensa násofulool di kañenak aban, naanoomi, “Talita, koum,” yoo eenomi, “Jaŋa, neeni, yito.”
41005042	Yaŋ too galab jijaŋaaj jiyitomi ban jijummi man jitaatumi ejaay (nababaj simit uñen di sigaba), nan mo’omu mubajomi di wáaloiimi máamak.
41005043	Yensa natonkiimi máamak mati takum kumanjen an, ban naaniimi kusen jijaŋaaj waaf ari.
41006001	Yensa nápurubomi, oo di kuriibaool di kulaañumi bee di ésukool ban akurimi.
41006002	Di funakaf fati kálebienak nataatumi kaliikitenak dóo di fukobaf, kajuupoe di kujantenumi kaliikitenak koola di wáaloiimi. Di kuceeŋumi, “Boobei nabajulo wahaw uwu búrom? Malinlo maano buu naake? Bei nabaje kánkum bee ekaan wajamurerutimi uwe!
41006003	Kama lee oo afaaŋenaau, añiilau ati Mariyaama ban nakaan kutiaak kati Yankuba, Yose, Yúda di Simon, ban kúliinool poop lee bukooku man kucinoore di wulaal? Di kulatool jáng.
41006004	Yensa naaniimi, “Aboña ati Atijamit nálebieneilebien banoosani, manteer rino di ésukool, bukanool di fiilool.”
41006005	No’onu Yensa aŋoolenut áyiisiil wajamurerutimi máamak leejaat bukan káju’utumi kupinaay ceb di ésuk ekila kan arembenumi uñenool man kukoy.
41006006	Yensa wáalowaalo máamak mati kubajut káyinen di oo. Ban najawumi sísukas salofoorumi man alakomi kaliikitenak bukanak.
41006007	Nawonkulomi kúriiŋenaool kooni uñeney di kugabaak bee eboñiil kugaba-kugaba man kufasoor, ban naseniimi buruŋ bati kacesoor úgunaw.
41006008	Nájaatikeniimi takum kujaw waaf di wóro, takum an aaken mbúur, di ejonkonkoroŋ, ban takum an aaken sígodi di jimaka jíkaanuma sígodi, leejaat egol éjaatooruma.
41006009	Naregiimi man kukaano usamati bare takum an aaken hani kaloa kuceen.
41006010	Ban naaniimi, “Di eluupey yati an jiwalenimi, jilako eluupey ekila bee nampi jípurumi di ésukey.
41006011	Nampi jíriiŋumi ésukey eceen bare kácindomi di kulat kawalenuul ban di kulat káyentenuul, nampi jilakomi épurey ésukey ekila, jifank kaporak kakotumi di úkamunuul, di káyiiseniil mati utumuul ulee bo di éjimey yooliil.”
41006012	Di kúpurulomi man koom di káriiŋenak furimaf fati Atijamit di eregey bukanak koote kátiiwoor kukat bálamuk majakutam.
41006013	Di kucesoorumi úgun wajuupoe ban di kunaanen túlu káju’utumi kajuupoe ban di kusonteniimi.
41006014	Áyiau Herod di ejamey wan kulakomi kasankenak, mati kareesool kujamojamo bee di bukanak ban di kuyiisoor banoosani. Bukan kuceen koonsoon, “Yaaya Átiigulenaau Atijamit áyitenulool di kacetumi. Moo kaane, nababaj wánkum uwe woowu di burok di oo.”
41006015	Bukaaku koonsoon, “Oo Eliya.” ban bukaaku koonsoon, “Oo aboña, ákon di kuboñaak kati noo.”
41006016	Nan Herod ajammomi mati Yensa nammi, “Yaaya, an ínje isenumi buruŋ man kumiin fúkaaf foola, ayitoulo di kacetumi.”
41006017	Mati Herod naboñeemboñ kutiika kuceen man kusof Yaaya, kukokenoomi ban di kukuloomi dán bukanak kukuleimi. Herod nakankaan mo’omu mati Herodias, oo nayabeenooyab, handeneen oo aseekau ati atiool Filip.
41006018	Yaaya Átiigulenaau ninsi naregeenumi Herod, “Mo’omu ñíiñii mati sílingaas soololaal siregut man au úbotul aseekau ati ati’i uyab.”
41006019	Herodias nabajumi búlat bee di Yaaya man amaŋumi ebujool, bare aŋoolenut akammo.
41006020	Mati Herod nákolikoli Yaaya, namammanj mati Yaaya ániine ajoone ban náliroor, napooyipooy jak. Nan Herod ajammi wan asankenumi, búyegetool di bújiisoorumi, bare ninsi áyentenool di kásuumaak.
41006021	Bareñaa di múlamukaam, aseekau Herodias nabajumi buruŋ. No’onu funakaf fati karuukenak kati ebajiey yati Herod, nawonkulomi kupaalool kurokoorool di kurungaool kutiikaak káamakak di poop kúfacula kubaja kati Galili.
41006022	No’onu añiilau anaaraau ati Herodias ajawulomi aboom, násuumenumi Herod di kujaaburuŋak koola. Áiyau Herod nammi ajaŋaau, “Lawom mati wampi umaŋumi paniseniwo.”
41006023	Nababaat bee di oo nammi, “Wampi ulawammi, paniseniwo, hani bútingumab bati jáyiaj júmboom.”
41006024	Ban nápurulobomi, naceeŋumi iñaayool, “Kama wei panilawool man asenom?” Iñaayool nalaañenoomi, “Fúkaaf fati Yaaya Átiigulenaau.”
41006025	Nawookoorumi alaañ bati Herod, nalawoomi man aanoomi, “Ínje nimammaŋ man usenom taate too laj fúkaaf fati Yaaya Átiigulenaau di kapalaat.”
41006026	Herod súumutool máamak. Bare aŋoolenut áfiren mati kabaatak kan akammi di bújonlenab bati kujaaburuŋak kalakomi furiaf di oo búrom.
41006027	Yaŋ too galab áyiau naboñumi furimool apooya manti áŋarulool fúkaaf fati Yaaya. Atiikaau apooyaau najawumi bee dán bukanak kukuleimi man kumiinulofomi.
41006028	Atiikaau apooyaau nájeetumulofomi di kapalaat, ban nasenufomi ajaŋaau, tíariiŋenufomi iñaayool.
41006029	Nan Yaaya kuriibaool kujammi wabajomi, di kubilumi kuŋarumi biiŋab boola tikufok.
41006030	Kúriiŋenaak di kulaañulomi bee di Yensa, man kuregoomi wanoosani wan kukaaneenumi di wan kuliikiteneenumi bukanak.
41006031	Yensa naaniimi, “Jipumaal úloiaal jayiinkun jameeŋey bee tan tunoore man úyokuloaal jayiinkun.” Mati bukan kajuupoe kommi di ebiley di kujaw manteer Yensa di kúriiŋenaool kubajut hani nanan nati furi.”
41006032	Di kújupomi man kujaw di busaanaab bee ban tunoore mambi kuŋoolen kulako bo cebiil.
41006033	Bare bukan kajuupoe di kujukiimi di ejaay, di kumanjumi bukoo. Ñaa di kuteyumi kujawubomi di úkamun kápurumul di sísukas búrom, di kupiiten Yensa di kuriibaool.
41006034	Nan Yensa awaloulomi di busaanaab najukumi jameeŋ yáamak yati bukanak, nabajumi káboteni káamak bee di bukoo, mati kukankaan nan sisaha sabajut amata. Nataatumi kaliikeniilak upan wajuupoe wati Atijamit.
41006035	Nan bala’ab bulakomi kátinkaak, kúriiŋenaool di kubilumi bee di oo man kommi, “Baabe tunootunoor sii, ban bala’ab boobu di ejon.
41006036	Katen bukanak man kuŋoolen kujaw bee di sísukas salofumi baabe di urambaaw bee enoom wampi kuri.”
41006037	Bare Yensa nalaañeniimi, “Muyuul di kúkouul jiseniil wampi kuri.” Di kulaañenoomi, “Mante numammaŋ wúli panujaw man unoom mbúur butum sígodi sidenaari siceme sigaba man useniil kuri?”
41006038	Naaniimi, “Kúmbuur kooni butum buu jibaje? Jijaw jijuk.” Nan kumanjumi butum buu kubaje, di kulaañenoomi, “Kooni futok di siwol sigaba.”
41006039	Yensa nájaatikeniimi búromiil man kulako tentaam ban étuureey yommi kukaan kujoj.
41006040	Di kukammi kujoj man kulako tanootani, bukaaku wáriiŋe bukan kugaba di uñen, bukaaku ceme.
41006041	Yensa naŋarumi kúmbuurak kooni futokey di siwolas sigabaas, man ajikerumi fatiya, nasalumi bee mati muriaam. Natingukomi aban, nasenukomi kúriiŋenaool, man kucaabukomi bukanak, ban nacaabiimi siwolas sigabaas poop manteer anoosani amaatumi nabaj.
41006042	Bukanak búrom di kurimi biyok kupooñ tep.
41006043	Kúriiŋenaak di kumukenumi burinenab manteer kumeeŋenumi utekelaw wooni uñen di ugaba.
41006044	Karimi kúmbuurak kukila kooni futokey koo eenomi kúniinaak kawuuje síwili futok.
41006045	Nan mo’omu múpurutomi ceb, Yensa naregumi kúriiŋenaool kújupo di busaanaab man kútip kapan kaaku bee Beteseda man kuyabool fácul. Man oo afasiken jameeŋey yati bukanak kujaw.
41006046	Nan kukatoorumi di bukoo, najawumi aremboorumi di fúlankiinaf man alawumi.
41006047	Nan ríiŋumi káliimaraay, Yensa nalakobomi cebool. Kúriiŋenaool di kurinoulomi dóo di busaanaab di titoorey yati falaf fati Galili.
41006048	Naŋandenumi mati kuriibaool di bugaal báamak di kulakomi jaweenaj, mati fárusaf fáamakaf foofu di kapenteniil baabaaba di falaf. Di nanan náriiŋe sirig sífeegiir di futok di yákon di waradabaw, Yensa nalakomi ejaay di mumelam. Nasofeenumi bee ewuujiil.
41006049	Bare nan kujukoomi ejaay di mumelam, di kusofoomi mati oo ápurapur, di kucibuloorumi.
41006050	Mati koo búromiil kujukoojuk, di kúkolimi máamak. Bare Yensa nasankeniimi galab man ammi, “Jibeben suutuul, ínje, takum jíkoli.”
41006051	Nájupomi di busaanaab di bukoo, ban fárusaf di fuyinumi tem. Di wáaloiimi máamak.
41006052	Mati kuŋoolenut kúlaul wan kákuumenak kati bukanak ñátum di kúmbuurak, mati úyegetiil usasay.
41006053	Nan kútipumi kapan kaaku, di kúriiŋulomi mofam mati Gennesaret, di kukok busaanaab di kásikak.
41006054	Nan kuwaloulomi di busaanaab, bukanak kantomi bajuumer di kúlauloomi galab.
41006055	Di kuteyumi bee di siluupas san kucinoorumi búrom kapanak kanoosani kan kujameoomi, di kutooŋumi kájeetumulak káju’utumi di silaakas sooliil.
41006056	Baabaaba naje’e, di sísuk sayiinkun, di sáamak, mba di sísuk sati fatiya ninsi kufinten káju’utumi di kunoomenak, bukoo di kulawumi mati Yensa man abonket akat man káju’utumi kugor hani balisab bati kaloaool káamakak, man anoosani aŋoolenumi agoruko nakoy jaj.
41007001	Funak fákon Kufarisa bukaaku di kuliikitena kupinaay kati sílingaas kápurumulomi di ésukey yáamakey yati Yerusalem di kubilumi kujoj tákon di Yensa.
41007002	Di kujukumi mati kuriibaak bukaaku kati Yensa kuriri ñátum di uñeniil man usikoe, moo eenomi bañaakuleneenut nan man buruŋab booliil buceeŋumi.
41007003	(Mati Kufarisaak di Kúyahuudak búrom, kúrieriit bañaakulenut nan man buruŋab booliil kuceeŋumi, moo eenomi esofey mukaanaam mati kufannaaniŋiil.
41007004	Nan kúpurulomi di funoomenaf kúrieriit waaf wan kunommi, leejaat utilulitilul. Kubabaj poop mukaanaay majuupoe man kukaanemi, maanomi nan katilulak kati síraanuma, sileera di sibool san kujoonenumi ñátum mulap máyeme.)
41007005	Kufarisaak di kuliikitenaak kati sílingaas di kuceeŋumi Yensa, “Wau kaane kuriibai kúriibeneriit kájaatikenak kati mukaanaam mati kufannaaniŋolaal, bare ninsi kuri ñátum di káñaakulenaataak?
41007006	Yensa nalaañeniimi, “Muyuul mamisam! Kama aboñaau Yesaaya nakooŋeenkooŋ nan áriiŋeneenumi mati muyuul, nan man ciikimi, ‘Bukanak buke kúlebienanlebien ñátum di utumiil ceb, bare úyegetiil ulee di ínje.
41007007	Kamiiceelaetomak kooliil koo kubajut fúkaw, mati koo kuliikiteneliikiten bukanak sílingaas sati bukanak kaan nan súmboom.’
41007008	Muyuul jiñoosumi esofey sílingaas sati Atijamit san aceeŋolaami, ban di jisof líŋ kaliikitenak kati mukaanaam mati bukanak.”
41007009	Yensa naaniimi, “Muyuul jikankaan jak di ebaj buruŋ balinloe bati eñoosey wan Atijamit ájaatikenumi man jisofumi mukaanaam mati kufannaaniŋuul ceb!
41007010	Sílingaas sati Muusa soone, ‘Lébien ampai di iñaayi,’ ban, ‘Anoosani álebienutujaat ampaool mba iñaayool, oo aate ebuji pak.’
41007011	Bare di jiliikitenemi bukanak mati an abajujaat waaf wampi árambenumumi ampaool mba iñaayool, di joonool areg, ‘Wo’owu woo Koruban’ (moo eenomi, wasenimi bee di Atijamit)
41007012	Kukammojaat usenutiil buruŋ bee karamben ampaiil di iñaayiil.
41007013	Ñátum di mo’ome jiheelenumi furimaf fati Atijamit man jiliikiten mukaanaam mati kufannaaniŋuul bee di úwoloorumuul woote ekaan. Di bajumi waaf uceen wajuupoe wan jikaanemi wanokoorumi nan mo’omu.
41007014	Yensa nawonkulomi bukanak inki man kubil tákon ban naaniimi, “Muyuul búrom, jíyentenom man jílaul.
41007015	Lee waaf wanokenemi di butumab bati anau woo usikeneoomi, bare wápureuumi di butumab bati anau woo usikeneoomi.”
41007016	Kaanjaat anoosani abajumi uwos újamuma, najam!
41007017	Nan Yensa akatumi jameeŋey bálamuk, man anokenumi di kalimbisak, kuriibaool di kúlofuloomi man kuceeŋoomi wan kúregak kufelumi.
41007018	Naaniimi, “Mante muyuul poop jílaulut? Mante jimanjut mati wanoosani wan an akaanemi di butumool, uŋoolenut usikenool.
41007019	Mati woo letunoken di búyegetool bare di farool, ban nalanjowo?” (Naregumomi mati muriaam búrom muŋoolene muri’i.)
41007020	Ban nabenentomi, “Wápureuumi di anau woo usikeneoomi.
41007021	Mati di síndeneey yati anau, búyegetab bati anau, ure púreuumi síwoonoor sájakaatie, kaseeketak di kániine’etak, jákuut, ebujey, di basang aseek mba di ániine ati an,
41007022	emaŋ wan ukilutumi, bújakaati, kabunt, kayenet, kaleetoor, kasuulen, máyuo di mágotet.
41007023	Májakaataam umu búrom múpurumulopurum di búyegetab bati anau, moo musikenoomi.”
41007024	Yensa nápurutomi najaw bee di mofam mati Turo. Boo nalakomi di eluup eceen namaŋeenumi kayofo, takum bukanak kumanj mati oomu bo, bare aŋoolenut ayofo.
41007025	Bare yaŋ di bajumi aseek an jijaŋaool bágun busofe, najammi karankool ban nabil bee di oo man alomi kúfima.
41007026	Nalawoomi manteer Yensa nacesoor bágunab di jijaŋaool. Aseekau umu oo Ágirik, awolimi di kapanak kati Fonekia di mofam mati Siria.
41007027	Yensa naanoomi, “Kob man kuñiilak kutooŋ kuri kupooñ, mati senut man an aŋar muri mati kuñiilak, asenumo múkurukam man muri.”
41007028	Bare nalaañenoomi, “Éey, arungaau, bare hani múkurukam murieri tan oomaañaa di furiaf, burinenab bati kuñiilak.”
41007029	Yensa naanoomi, “Mati balaañenerab booli, mbi ujaw. Bágunab bukatenkaten añooli.”
41007030	Nan áriiŋumi síndeey nátookudomi añoolool man afintoe di bacaacab ayin tem, di kumanjumi mati bágunab búpupur di oo.
41007031	Yensa nápurumi kapanak kati Turo ban najawumi bee kapanak kati Sidon bee falaf fati Galili, ban nájawumumi di kapanak kalofumi Dekapolis.
41007032	Boo di kújeetumulo ániine ájameriitumi ban ásankeneriit, di kulawoomi man agorool.
41007033	Yensa nápurenoomi di jameeŋey bee kapan kuceen koo sicebiil. Nárudumi musinkool di uwosaw wati ániinaau. Ñaa nalacenumi musinkool, nagorumi fúredimpaf fati ániinaau.
41007034	Najikerumi fatiya, nafoolen, naanoomi, “Efafata!” yoo eenomi, “Wámbul uwosaw.”
41007035	Yaŋ too galab uwosaw wati ániinaau di úwambulimi ban fúredimpool di fukatenumi natooŋ kasankenak luul.
41007036	Yensa natonkiimi mati takum kureg hani an ákon. Bare nafaŋumi man aaniil takum kureg an, koo di kufaŋumi man kubaje fuuñ fati emaŋ man kureg mukaanaool.
41007037	Kajammomi di wáaloiimi wuuj kúkoiil di kommi, “Wanoosani wan akammi ujajak máamak. Nakammi hani kájameriitumi di kujam kásankeneriitumi di kusanken!”
41008001	Funak fákon jameeŋ yiceen yáamak yati bukan inki ejojeenumi tákon. Nan bukanak kubajutumi wampi kuri, Yensa náwonkuumi kuriibaool man aaniimi,
41008002	“Nibabaj káboteni káamak bee di jameeŋey. Buke kulakolako di wulaal wáriiŋe kunak kúfeegiir bálamuk, babajut waaf wan koote eri.
41008003	Eeniijaat kulaañ bóot bákuumenutiil, pankulo kutujo di buruŋab. Mati kuceen kújawumulojawum ban lóie.”
41008004	Kuriibaool di kuceeŋoomi, “Buu pan an aŋoolen ákuumen bukanak buke baabe di baŋaanab?”
41008005	Yensa naceeŋiimi, “Kúmbuur kooni buu jibaje?” Di kulaañenoomi, “Kooni futok di kugaba.”
41008006	Nájaatikenumi jameeŋey elako tentaam. Naŋarumi kúmbuurak kooni futokey di kugabaak, nasalumi aban natingukomi ban nasenumi kuriibaak man kucaabumi bukanak. Di kukaan mo’omu di jameeŋey yati bukanak nan man Yensa aregiimi.
41008007	Di bajumi muwol mupinaay, Yensa nasalumi mati mo. Nájaatikenumi kuriibaool kucaabiil mo.
41008008	Di kurimi manteer anoosani apooñ mab. Warinomi kuriibaool di kumukenumi, manteer kumeeŋenumi, utekel wooni futok di ugaba.
41008009	Di bajumi kúniinaak káriiŋe síwilaas sibakiiras kamaatubomi. Yensa nakammi man bukanak kulaañ bee sísindoiil,
41008010	Oo di kuriibaool kújupomi di busaanaab galab man kútipumi bee kapanak kati Dalumanuta.
41008011	Kufarisa kuceen kujawulojaw bati Yensa man kutaatumi kañoosoorak di oo. Di kuliikumi eyinkooley di áyiisiil fúmanjum, man kufium mati kánkumool di Atijamit kújawumulo.
41008012	Yensa nayiifumi fáap di búyegetool nammi, “Wau kaane bukanak kati jaat bee eñes man íyiis bukoo fúmanjum? Ínje eem di ereguul malegenam, fúmanjumaf fukila létiyiis bukanak kati jaat.”
41008013	Nápurumi di bukoo, nájupomi inki di busaanaab, ban nátipumi bee kapanak kaaku kati falaf.
41008014	Bare kuriibaak kati Yensa kújimeenjim kájeetumul mbúur, rino fúmbuur fákon ceb di bukoo dóo di busaanaab.
41008015	Yensa nagameniimi nammi, “Jijiker, jíkaanum múliitenumaam mati Kufarisaak di mati kati Herod.”
41008016	Di kulakomi kamaloor wan aregumi di kommi, “Ubajutaal mbúur.”
41008017	Bamanjerab waa eenomi síwoonooriil, ñaa Yensa naceeŋiimi, “Wau kaane di jimaloorumi mati jibajut mbúur? Mante hani bee iñeme jíjukeriit mba jílauleriit room? Mante úyegetuul usasay?
41008018	Jooken kúcil leejijuk, ban jooken uwos leejijam? Leejiwoolo wan ikammi?
41008019	Nan itingumi kúmbuurak kooni futokey man íkuumenumi bukanak kawuuje síwili futok, utekel wati burinenab wooni buu jimukene jimeeŋen nan jirimi jiban?” Di koonoomi, “Wooni uñen di ugaba.”
41008020	“Kama nan itingumi kúmbuurak kooni futokey di kugabaak man íkuumenumi kawuuje bukan síwilaas sibakiiras, utekel wati burinenab wooni buu jimukene jimeeŋen nan jirimi jiban?” Di koonoomi, “Wooni futokey di ugabaaw.”
41008021	Naceeŋiimi, “Mante bee jaat jílauloorut room?”
41008022	Nan Yensa di kuriibaool kúriiŋumi Beteseda, bukan kuceen kájeetumulo ániine ájukeriitumi bee di oo, ban di kulawoomi manteer nabaj kabonket man agor ániinaau.
41008023	Yensa násofulomi kañenak kati ániinaau ájukeriitumi, man aruuoomi kúpur di ésukey. Nalacenumi kúcilool aban, narembenumi uñenool di ko ban naceeŋoomi, “Mante nujujuk waaf room?”
41008024	Ániinaau najikerumi áliren ban nammi, “Nijujuk bukan, bare bukoo kammi di ejaay koonokoono nan úbaar.”
41008025	Yensa inki nalaañumi aremben uñenool di kúcilool. Ániinaau umu najikerumi taw, kúcilool di kukoy jaj, ñaa naŋooleŋŋoolen ajuk tíen wanoosani.
41008026	Yensa naanoomi alaañ bóot, man aanool, “Takum ulaañ bee di ésukey.”
41008027	Yensa oo di kuriibaool di kujawumi bee sísukas salofoorumi di Kasaaria Filipo. Nan koomeenumi di ejaay di buruŋab, Yensa naceeŋiimi, “Kama, ai bukanak kurege oo ínje?”
41008028	Di kulaañenoomi, “Yaaya Átiigulenaau. Bukaaku koone, au aboñaau Eliya. Bukaaku poop koone, au ákon di kuboñaak kati naaniŋ.”
41008029	Ban naceeŋiimi, “Bare muyuul, ai jisofumi oo ínje?” Peter nalaañenoomi, “Au eenomi Apakenaau Áamakau.”
41008030	Bare napankiimi mati takum kureg hani an ákon mati oo.
41008031	Yensa nataatumi kaliikitenak kati kuriibaool mati Añiilau ati anau naate egaal di waaf wajuupoe wákoolenie, ban naate ebaj búlat, kunifaanak, kúsimenaak kunifaanak kati Atijamit di kuliikitenaak kati sílingaas. Bukanak pambikubujool, bare di funakaf fúfeegintenaf Atijamit pánayitenulool di kacetumi inki.
41008032	Yensa naregumomi tíen bee di kuriibaool, bare Peter nawonkool kupano ban namakoomi.
41008033	Najonlenumi ban najiker kuriibaool, napankumi Peter man ammi, “Tóro di ínje, au Seetaani! Mati au ulaañut bati Atijamit, bare nulanlaañ bati bukanak.”
41008034	Nawonkulomi jameeŋey di kuriibaool man aaniimi, “Ampi amaŋumi bee kariiben ínje, naate ekat bálamuk kawoonoorak koola di kamaŋak koola, ban natebooro ébaarey yati búpinab ban nariibenom.
41008035	Ampi amaŋumi kapaken eroŋey yoola, oo letabajuyo. Bare ampi amaŋutumi kapaken eroŋey yoola mati oo ariibaom, panabajuyo.
41008036	Mati kásuum kei anau aate ebaj, kaanjaat nababaj dúniyaay búrom ban nábajaati yuutey yoola?
41008037	Waa anau panaŋoolen atitum di yuutool fúkouyo?
41008038	Ampi apuñomi ínje di kurimom titoorey yati buke kalatumi Atijamit di kájakaatimi! Oo poop Añiilau ati anau panapuño’ool, nampi álaañuumi di mawuŋam mati Ampaool di simaleekaas sálirooraas.”
41009001	Yensa naaniimi, “Ínje eem di ereguul malegenam, kuceen di muyuul kammi bajuume taate leekucet bajukut jáyiaj jati Atijamit jábileuumi di kánkumak koolijo.”
41009002	Nan bajumi wáriiŋe kunak futok di fákon, Yensa naŋarumi Peter, di Yankuba, di Yohan man kujawoorumi bee di fúlankiin fateboe man kulako sicebiil, man kommi di kajikeroolak, Yensa funkool di fulaañoorumi,
41009003	wañool di ukammi uñiliñil ufiit pal, bajut hani an di dúniyaay ampi apos ufiit nan wo.
41009004	Muusa di Eliya di kúrajuliimi man kulakomi kasankenak di Yensa.
41009005	Ban Peter nammi Yensa, “Aliikitenaau, mo’omu múrindiiŋ síwoonoor máamak mati jajak man wúli ommi taate di au! Kob man ujuumen múguut múfeegiir, jákon bee di au, jákon bee di aboñaau Muusa, di jákon bee di aboñaau Eliya.”
41009006	Koo kúfeegiirak di kúkolimi máamak manteer amanjut waa naate ereg.
41009007	Furola di fúyiniil ban furimaf di fúpurulomi dóo di furolaaf di fommi, “Ume eenomi Añoolom ati búsusom, jijamool!”
41009008	Yaŋ too galab di kujikerumi kúliren bare kujukut an, leejaat Yensa di bukoo.
41009009	Nan kommi di káwaloulak ceb di fúlankiinaf, Yensa napankiimi takum kureg hani an ákon wan kujukeenumi, bee nampi Añiilau ati anau ayitoulomi di kacetumi.
41009010	Di kusofooromi wan Yensa ajuumenumi, bare koo sicebiil kutaatumi kamaloorak mati wan kayitouloak di kacetumi ufelumi.
41009011	Di kuceeŋoomi, “Wau kaane kuliikitenaak kati sílingaas koonesoon Eliya aate etooŋ abil bala’a Apakenaau Áamakau?”
41009012	Nalaañeniimi, “Aboñaau Eliya malegen aate etooŋ abil man ajoonenlanken wanoosani. Buu ciikimi eeno di furimaf fati Atijamit mati Añiilau ati anau aate egaal di waaf wákoolenie ban koone oo lee waaf?
41009013	Bare ínje eem di ereguul, mati aboñaau Eliya najawulojaw aban, bukanak di kukaanoomi wayeiimi nan man ciikimi mati oo.”
41009014	Nan kúriiŋenaak karinomi kuceen kunaamoorumi di kuriibaak bukaaku, di kujukumi jameeŋ yáamak yalofiil. Ban kuliikitena kati sílingaas bukaaku bukooku man koom di kañakoor di bukoo.
41009015	Yaŋ too galab jameeŋey búrom nan ejukumi Yensa di sáloiimi máamak, di kuteyumi bee di oo man kusaafoomi jak.
41009016	Yensa naceeŋiimi, “Kama waa joom di kajaloor?”
41009017	Di bajumi ákon di jameeŋey alaañenoomi nammi, “Aliikitenaau, bonket wey níjeetumulojeetum añoolom bee di au, mati bágun bookool ban ásankeneriit.”
41009018	Nanoosani bágunab ube bookool, bubeteoobet tentaam, ban kagufak insi kúpurul di butumool, úñiiŋaw ninsi utooñoor ban eniiley di esay. Nilawumi kuriibai manteer di kucesoorubo, bare kuŋoolenut kukammo.
41009019	Yensa naaniimi, “Wáay muyuul kakaanutumi kufiumaay! Bee nei neete kapiyo di muyuul? Bee nei neete ebaj kamuuten di muyuul? Jéetumulool bee taate.”
41009020	Di kújeetumul añoolool bee di oo. Bare nan bágunab bujukumi Yensa, yaŋ di bukaan añiilau aboboken, ban nalomi tentaam mansi nabakoor, kagufak insi kúpurul di butumool.
41009021	Yensa naceeŋumi ampaool, “Kama biñoo nei mo’omu moom di oo?” Nalaañenoomi, “Biñoo di mañiilenaam moola.
41009022	Ninsi bumammaŋ ebetool di sambun di mumel bee ebujool. Baj káboteni di wúli, uŋoolenjaat mbi úrambenoli.”
41009023	Yensa naanoomi, “Wau joone, ‘Uŋoolenjaat’? Ampi áyinenumi naŋooleŋŋoolen akaan wanoosani.”
41009024	Yaŋ too galab añiilau ampaool nacibulomi man aanoomi, “Níyinenyinen. Urambenom manteer nibaj káyinen káriiŋe!”
41009025	Nan Yensa ajukumi mati jameeŋ yooyu di kábenenoul, namakumi bágunab, man aanubomi, “Au bágunab bakaanemi an ájameriit di poop ásankeneriit, ínje eem di eregi, púr di oo ban takum úlaañurerul bee di oo.”
41009026	Bágunab di bukaawumi ban di bubetoomi tím di búpurumi di oo. Añiilau nasayumi jund nan biiŋ, moo mukammi, bukan kajuupoe di kommi, “Há! Naceceture.”
41009027	Bare Yensa nasofulomi kañenak kati ápuraau ayitenulomi man ajuum sem.
41009028	Nan Yensa anokeneenumi eluupey, kuriibaool di kuceeŋoomi koo sicebiil, “Wau kaane wúli uŋoolenut ucesoor bágunab ubu?”
41009029	Yensa nalaañeniimi, “Bágunab baanomi nan ube an letaŋoolen acesoorubo manteer alawujaat.”
41009030	Yensa di kuriibaool di kúpurumi di kapan kukila, man kúlamumumi kapanak kati Galili. Yensa amaŋut man an amanj boobei oo ammi,
41009031	mati man alakomi kaliikiten kuriibaool naaniimi, “Añiilau ati anau bukan koote épur di oo. Panabuji, ban kunak kúfeegiir fácul pánayitoul di kacetumi.”
41009032	Bare kúlaulut wan Yensa alakomi eregey, di kúkolimi eceeŋooley wan felumi.
41009033	Yensa di kuriibaool di kúriiŋumi ésukey yati Kapaanaum. Nan kulakomi di eluupey, naceeŋiimi man ammi, “Waa jilakoeene kamaloor di buruŋab nan ulakoaami ebiley?”
41009034	Bare di kutunoorumi sii, mati kulakoeenlako kamaloor di buruŋab mati ai afaŋe kákalaa.
41009035	Nalakomi ban nawonkulomi kúriiŋenaak uñeney di kugabaak. Naaniimi, “Ampi amaŋumi elo fácul, oo aate elaañ bálamuk ban nakaan amiiceel ati anoosani.”
41009036	Ñaa naŋarumi añiil, ban najuumenool fáculiil aban, nagaabool man aaniimi,
41009037	“Ampi awalenumi añiilau ume ñátum di kareesom ínje nawalene, ban ampi awalenammi, lee ínje nawalene bare áboñulammi nawalene.”
41009038	Yohan nammi Yensa, “Aliikitenaau, wúli nujujuk ániine alakoeene kacesoor úgun ñátum di kareesi, bare wúli núfirenoofiren man akaan, mati oo di wulaal uletaal buruŋ bákon.”
41009039	Bare Yensa nammi, “Takum jífirenool. Mati ampi akammi wajamurerutimi wákon ñátum di kareesom oo yaŋ letaŋoolen asanken wájakaatie mati ínje.
41009040	Mati ampi alatutumi wulaal, oo oomu di wulaal.
41009041	Ínje eem di ereguul malegenam mati ampi abajulomi mumel asenuul man jiraan mati muyuul kuriibaom, an akila malegen létabajaati búgalenab boola.
41009042	“Ampi akammi man ákon di káyinenumi di ínje nan kuñiilak man akaan majakut, kóyume man aleebi di falaf bakoker fukooba fúnegenuma di ekondoorool.
41009043	Kañeni kukaanijaat man ukaan majakut, miinko pat ban nubeten. Kóyume man unoken di eroŋey yati bándoorey bámongoe, eniili yooken uñenaw Ugabaaw ban nubeteni di sambunas síceteriitumi.
41009044	Ban balolab báceteriitumi buriemi siniiliil ban sambunas síceteriitumi.
41009045	Di poop, kákamuni kukaanijaat man ukaan majakut, miinko pat ban nubeten. Kóyume man unoken bámongoe di eroŋey yati bándoorey di bukinab bajakaab, eniili yooken úkamunaw ugabaaw ban nubeteni di sambunas sáceteriitumi.
41009046	Ban balolab báceteriitumi buriemi siniiliil ban sambunas síceteriitumi.
41009047	Kaanjaat jícili jikaani man ukaan majakut, lóokul jo ban nubeten. Kóyume man unoken di jícil jákon di eroŋey yati bándoorey di bukinab bajakaab, eniil yooken kúcilak kugabaak ban nubeteni di sambunas sáceteriitumi,
41009048	ban balolab báceteriitumi buriemi siniiliil ban sambunas síceteriitumi.
41009049	Mati sambun pansikaan anoosani atiluli nan man musisam mukaanemi búsimen butiluli.
41009050	Musis waaf wabaje fúkaw, bare kafirak koolimo kúpurujaat, buu pammuŋoolen mukaan man mufir inki? Jibaj futitooruul bapaalaab bajummi nan musisam ban di jibaj kásuumaay bee di anoosani.”
41010001	Yensa nápurutomi ajaw bee di kapanak kati Yúdea, tíatipumi kapan kaaku kati falaf fati Yorudan. Ban jameeŋey elaañ ejojumi di ebilumi bee di oo, nalakomi kaliikiten bukoo inki nan man apiimi eeno.
41010002	Kufarisa bukaaku di kubilumi man kumaŋ eyinkool man kuwok di malinlo. Di kuceeŋoomi, “Régoli, mante sílingaas soololaal sisensen ániine man akaten aseekool room?”
41010003	Yensa nalaañeniimi, “Waa sílingaas sati aboñaau Muusa siregumi mati mo?”
41010004	Di kulaañenoomi, “Muusa nasensen buruŋ man ániine aciik letara yati kakatenak, man akaten aseekool.”
41010005	Bare Yensa nalaañeniimi, “Muusa naciciik élingaay uye bee di muyuul mati úyegetuul usasay.
41010006	Bare biñoo di fúcitumaf fati butuukab, ‘Atijamit natutuuk anau, ániine di anaare.’
41010007	‘Mati mo’omu ániine aate épur di ampaool di iñaayool man abil kunampoor di aseekool.
41010008	Koo kugabaak koote ebil kukaan ákon. Ñaa koo lee kugabaak, bare ákonau.
41010009	Moo kaane kan Atijamit anampenumi tákon takum an apuun bee kápajuliil.”
41010010	Di múlamukaam, Yensa di kuriibaool di kulaañumi bee síndeey, di kuceeŋoomi mati wan asankenumi.
41010011	Naaniimi, “Ániine ampi akatenumi aseekool man ayab aceen, oo áraadia mati nátataas wan élingaay yati búyabaab éfirenumi.
41010012	Kaanjaat aseek ampi akatenumi ataool man ayabo di ániine aceen, oo áraadia mati nátataas wan élingaay yati búyabaab éfirenumi.”
41010013	Funak fákon bukan kuceen di kújeetumulomi kuñooliil bati Yensa mambi agoriil, bare kuriibaool di kupankiimi.
41010014	Bare nan Yensa ajukumomi, di bólioomi wút man aaniimi, “Jikat kuñiilak man kubil bee di ínje, takum jífireniil. Mati bukanak kajummi nan kuñiilak buke koo kati di jáyiaj jati Atijamit.
41010015	Ínje eem di ereguul malegenam, ampi asofutumi jáyiaj jati Atijamit nan añiil, oo létanokenderudo.”
41010016	Ban nasofulomi kuñiilak aban narembenumi kañenool di ákon-akon man alawiimi Atijamit man aseniil kawulak.
41010017	Nan Yensa alakomi ejaay kajaaburuŋ, di bajumi ániine ateyulo, ákuntaajen fáculool man aceeŋoomi, “Aliikitenaau ajakaau, waa neete ekaan manteer nibaj eroŋey yati bándoorey?”
41010018	Yensa naceeŋoomi, “Wau kaane nuwonkom ajakaau? An alee bo ajake, leejaat Atijamit cebool.
41010019	Au numammanj sílingaas sati Atijamit, soone: ‘Takum ubuj an, Takum usang aseek mba ániine ati an, Takum úkuut, Takum ulepoor, Takum uguuñ, Lébien ampai di iñaayi.’”
41010020	Ániinaau naanoomi, “Aliikitenaau, biñoo noo di mañiilenaam, níkaanunkaanum ekaaney sílingaas use búrom.”
41010021	Yensa najikeroomi taw aban nabajumi kamaŋ di búyegetool ban naanoomi, “Babaj wákon wan ukate bálamuk. Jaw unoomen wan ukilumi búrom, man ucaab sígodi sikila kabajutumi, moo panubaj fubaj dóo di bukinab bajakaab. Bil, riibenom.”
41010022	Nan ániinaau ajammomi di yóoneniool, najawumi di kabotenoor mati oo abaja áamak.
41010023	Yensa najikerumi álirenumi kuriibaool ban naaniimi, “Moo táañie bee di bukanak kabajumi man kunoken di jáyiaj jati Atijamit!”
41010024	Kuriibaool di wáaloiimi wan asankenumi. Bare Yensa inki naaniimi, “Kúpaalumom, moo táañie bee di bukanak kabajumi kanokenak di jáyiaj jati Atijamit!
41010025	Kanokenak kati eñonkomma di jíluaj jati écikuma kufanfaŋ man kuhiilie kanokenak kati abaja di jáyiaj jati Atijamit.”
41010026	Di wáaloiimi wuuj kúkoiil, ban di koonoomi, “Kama ñaa ai aŋoolene apak?”
41010027	Yensa najikeriimi caw man aaniimi, “Wan anau aŋoolenutumi akaan di funoonaf foola, woo Atijamit naŋooleŋŋoolen akaan.”
41010028	Peter naanoomi, “Jikeruma, wúli nukatulokat wóololi búrom man uriibeni.”
41010029	Yensa nammi, “Ínje eem di ereguul malegenam, mati ampi akatulomi kalimbisool, mba kútumbeool, mba kúliinool, mba kutiool, mba iñaayool, mba ampaool, mba kuñoolool, mba ulaakool mati oo ariibaom di furimaf fajakaaf.
41010030	Di kéelak uke, oo panayab wawuuje ulimbis ceme, di kutiaay ceme, di kúlinaay ceme, di siñaayaay ceme, di kuñiil ceme, di ulaak ceme di poop kásuutuken kawuuje ceme. Kéelak kábileuumi panabaj eroŋey yati bándoorey.
41010031	Bare bukan kajuupoe kalomiñaa fácul pankulako bálamuk, ban kuceen kálamukomiñaa pankulo fácul.”
41010032	Yensa di kuriibaool kulakolako ejaay di buruŋab, man kuremboorumi bee mo Yerusalem. No’onu Yensa alomi fáculey yati kuriibaool. Bukoo di wáaloiimi, káriibeuloomi di kúkolimi. Nawonkumi kúriiŋenaak uñeney di kugabaak man aregiimi inki mukaanaam maatumi bee ebajooley.
41010033	Yensa naaniimi, “Wulaal bukooku di karemboor bee Yerusalem. Añiilau ati anau panaseni di kañenak kati kúsimenaak kunifaanak kati Atijamit di kuliikitenaak kati sílingaas. Pankuregool oo aate ebuji ban kusenool Kakaanutumi Kúyahuudak mambi kubujool,
41010034	pánkunarulool, pankulacenool, pankutekool, ban pankubujool, bare di funakaf fúfeegintenaf pánayitoul di kacetumi inki.”
41010035	Yankuba di Yohan, kuñiilak kúniinaak kati Jebede, di kúpurulomi fáculey yati Yensa man koonoomi, “Aliikitenaau, wúli numammaŋ úkaanoli wanoosani nuceeŋi.”
41010036	Yensa naceeŋiimi, “Waa jimaŋe man ikaanuul?”
41010037	Di koonoomi, “Sénoli buruŋ man au di wúli ulakoaal dákon di mákalaam mooli man ákon alako di báridi, aamu di bamayi nampi ulakomi di ejunkutey yati jáyiaj jooli.”
41010038	Bare Yensa nalaañeniimi, “Muyuul jílaulut wan jommi di elawey. Mante muyuul panjiŋoolen jiraan di éraanumaay uye yati búyiikab nan man ínje eete éraanumumi di yo mba jítiiguli nan man ínje eete kátiiguli?”
41010039	Di kommi, “Panuŋoolen ukammo.” Yensa nammi, “Éraanumaay yati mátaañiaam yampi ínje eetumi eraaney yoo jootumi eraaney, kátiigulak kan ínje eetumi kátiigulak, koo jootumi kátiiguli,
41010040	bare ínje ibajut bakooŋ bati kamuken ampi alako di báridom mba di bamayom. Atijamit najonjoojonjoor aban kan kootumi kalako.”
41010041	Nan kúriiŋenaak uñeney kujammi mati mo, di bóli’iimi wút bee di Yankuba di Yohan.
41010042	Yensa náwonkuliimi búromiil tákon, man aaniimi, “Muyuul jimammanj mati kuceen di kamanjutumi Atijamit kawonkooroemi kúyi man kurungumi bukaniil, ban di kúyiisen kánkumiil bee di bukoo.
41010043	Bare di muyuul lee mo’omu eetumi bee ekaaney. Ampi amaŋumi ekaaney an áamak oo aate ekaan aroka ati bukaaku,
41010044	ban ampi amaŋumi ekaaney áfacula, oo aate ekaan amiiceel ati bukaaku búrom.
41010045	Mati Añiilau ati anau poop ajawulout man bukan kumiiceelaetool. Bare najawulojaw man amiiceelaet bukan, ban nasen eroŋey yoola man acet bee kapaken bukanak búrom kati dúniyaay.”
41010046	Yensa di kuriibaool di kúriiŋumi di ésukey yati Yeriko. Di múlamukaam, nan kulakomi épuruley di ésukey, jameeŋ yati bukan di elako kariibeniil. Di bajumi ániine alawa sadaa ápuume, añiilau ati Timeu an koonemi Baatimeu, oo balakoe alof di kápibenaak kati buruŋab.
41010047	Nan ajammi mati Yensa ati Nasaret aam bo, natooŋumi kacibulo, “Yensa! Añiilau ati Dauda, baj káboteni di ínje!”
41010048	Bukan kajuupoe di kupankoomi man atunten. Bare oo nafaŋumi man acibuloeñaa, “Añiilau ati Dauda, baj káboteni di ínje!”
41010049	Yensa najummi júd man ammi, “Jíwonkulomool.” Di kuwonkulomi ániinaau ápuumaau man koonoomi, “Beben yuuti. Yito, oo oomu di ewonki.”
41010050	Ápuumaau umu naleebumi kaloaool káamakak ban nabaal fatiya aban nabilumi bee di Yensa.
41010051	Yensa naanoomi, “Waa numaŋe man ikaani?” Ániinaau ápuumaau nalaañenoomi, “Aliikitenaau, nimammaŋ man ijuk.”
41010052	Yensa naanoomi, “Jaw buruŋi. Kafiumak kooli kupakenipaken.” Yaŋ too galab naŋoolenumi ajuk fiit! Ñaa nariibenumi Yensa di buruŋ bukila.
41011001	Yensa di kuriibaool kúriiŋumi sísukas sati Betufage di Betani di Furembooraf fati Uwoliiw. Nan kulakomi kalofenak Yerusalem, Yensa naboñumi kugaba di kuriibaool man kulo fácul.
41011002	Naaniimi, “Jijaw bee di ésukey yan jijonkooraañaa, bare nampi jilakomi kanokenak kati di ésukey, panjijuk jiroha jakoki jan an aremboorurerut. Jífeluujo man jíjeetumul bee taate.
41011003	An aceeŋujaat man aanuul, ‘Kama wau kaane di joom di efelujo?’ joonool, ‘Akiiyaau amaŋujo ban pánalaañenul jo galab bee taate.’”
41011004	Kuriibaak kugabaak di kujawumi, tikutookumi jirohaaj jakoki di téeŋey di fúlamutaf fati kalimbis kuceen di buruŋab, kaboñimi di kulako éfeluujo.
41011005	Kuceen kajuumutomi di kuceeŋiimi, “Waa kaane di joom efel jirohaaj?”
41011006	Di kulaañeniimi wan Yensa aregeenumi, di kukatiibomi man kujaw.
41011007	Di kújeetumuumi jirohaaj bee bati Yensa ban di kuleefumi uloaiil wáamakaw di bálamukab boolijo kuban, naremboorumi alako di wo.
41011008	Bukan kajuupoe di kufetumi uloaiil di buruŋab, bukaaku insi kúmiinul balita di kagoos man kufet di buruŋab.
41011009	Bukanak káfaculomi di kálamukomi di kutooŋumi kacibuloak, “Kasalak kooku di Atijamit! Kásuumaayak kati Atijamit kooku di ampi ajawulomi, oo eenomi Áyiau ajawulomi di kareesak kati Akiiyaau!
41011010	Kásuumaayak kooku di jáyiaj jábileuumi, jáyiaj jábileuumi jati áyiau Dauda afannaaniŋolaal! Kasalak kooku di Atijamit ammi di bukinab bajakaab!”
41011011	Yensa náriiŋumi Yerusalem ban najawumi bee di fukobaf fáamakaf. Najaatoorumi man ajuk wanoosani, bare mati bala’ab súm bujonjon. Ñaa nápurumulomi ajaw bee ésukey yati Betani di kúriiŋenaak kooni uñeney di kugabaak.
41011012	Furabooraf di bújomaraay, nan kúpurumulomi Betani, Yensa man acaarete.
41011013	Naŋandenumi búpunduun babaje etoj, najawumi bee to man ámeelo manteer panaŋoolen abaj muria. Bare mati ewoley yoolibo ériiŋut, atookut dó hani waaf, leejaat etojey cebuyo.
41011014	Yensa nammi búpunduun, “Hani an letarirer búwolumi inki.” Kuriibaool di kujammomi.
41011015	Nan kulaañumi kúriiŋ Yerusalem, Yensa najawumi bee di fukobaf fáamakaf ban natooŋumi kácesoorul kalakomi kanoomenak di enoomey dó. Insi nafarumi bibibil sitaabulas sati kúruŋulaak kati sígodaas di sijunkutas sati kanoomenemi úlaabaan,
41011016	ban náfiren yém hani an man ájeetumul múnoomenaam bee dó.
41011017	Yensa nalakomi kaliikiteniilak man aaniimi, “Furimaf fati Atijamit foone, ‘Eluupom panekaani fulaw bee mati bukanak búrom.’ Bare muyuul jikankaan yo fulako fati kúkuu.”
41011018	Kúsimenaak kunifaanak kati Atijamit di kuliikitenaak kati sílingaas nan kujammomi di kulakomi eñesey buruŋ bampi kubujool. Kúkoliookoli mati jameeŋey búrom di wáaloiimi máamak baliikitenerab boola.
41011019	Di káliim kukila, Yensa di kuriibaool di kúpurumi di ésukey yáamakey yati Yerusalem.
41011020	Furabooraf di bújomaraay, nan koomeenumi di ejaay, di kujukumi búpunduun man bulalabene busay jororor.
41011021	Peter nawoolomi wabajoeenumi naanoomi, “Aliikitenaau, jikeruma! Búpunduunab ban au unummi fuken bulalabenlalaben wababab.”
41011022	Yensa nalaañenumi kuriibaool, “Joote ebaj kafium di Atijamit.
41011023	Ínje eem di ereguul malegenam, ampi aregumi fúlankiinaf ufe, ‘Kábulo’ooro jaw úlo’ooro falaf,’ ban nábajaati úyeget ugaba, bare náyinen mati wan aregumi, panukaani bee di oo.
41011024	Moo kammi ínje eem di ereguul malegenam, wampi jilawumi di kúlawak, jíyinen mati jiyayab wo jiban, pankaan wooluul.
41011025	Bare nampi jiyitomi jijuum man jilaw, joote kabonket bukaaku kalomi di muyuul, mambi Atijamit Ampauul ammi di bukinab bajakaab abonket majakutuul.”
41011026	“Bare jibonketutujaat, Atijamit Ampauul ammi di bukinab bajakaab poop letabonket majakutuul.”
41011027	Yensa di kuriibaool di kujawulomi bee Yerusalem inki. Nan Yensa aameenumi kajaatoorak di fukobaf fáamakaf, no’onu kúsimenaak kunifaanak kati Atijamit, kuliikitenaak kati sílingaas di Kúyahuudak kunifaanak kuceenak di kubilumi bee di oo.
41011028	Di kuceeŋoomi, “Régoli di fujuum fei noom di ekaan uru? Ai asenifo bee ekammo?”
41011029	Yensa nalaañeniimi, “Ínje paniceeŋuul kúceeŋ kákon pat. Jilaañenom, kammojaat panilaañuul di fujuum fei nikaane uru mo’omu.
41011030	Man Yaaya átiigulenemi bukanak, ai asenoomi fujuum fukila, mante Atijamit mba bukan? Jilaañenom!”
41011031	Di kulakomi kamaloor sicebiil, “Oonaajaat Atijamit asenoomi fo, panaceeŋolaal wau kaane úyinenutool.
41011032	Bare mante wúli oote eregey bukan kusenoomi fo?” Kúkolikoli bukanak mati koo kufiunfium Yaaya oo malegen aboña ati Atijamit.
41011033	Mati mo’omu di kulaañenumi Yensa, “Wúli umanjut.” Yensa nalaañeniimi, “Iyoo! Kama ínje letireguul di fujuum fei nikaane uru búrom.”
41012001	Yensa natooŋumi kasankeniilak ñátum di kúregak: “Bajeembaj ániine aceen asuwene ureseŋ di kafatool, ban nájongenuko aban, nawokumi fuñaafenaf fati kureseŋ, nawokenumi jiremb jípooyuma dó. Nabilenuko di uñen wati kuwaña kuceen, aban oo najawumi kajaaburuŋ di mof muceen.
41012002	Nan muriaam maalumi naboñumi amiiceel ákon bee di kuwañaak kabilenikomi man kusenool bucaabool bati muriaam di kafatak.
41012003	Bare kuwañaak kukila di kúloummi amiiceelool man kutekoomi, ban di kucesooroomi alaañ uñen útiikaar.
41012004	Akilumi kafatak nalaañumi aboñ amiiceel aceen, di kúbukenoomi di fúkaaf kuban di kujeloomi máamak.
41012005	Naboñumi amiiceel aceen inki, oo di kubujoomi. Moo mákonam, nakammi bee di bukan kajuupoe, bukaaku di kutekiimi, bukaaku di kubujiimi.
41012006	Akilumi kafatak an ákon ceb arinoe, oo eenomi añoolool ániine ati bususool. Di múlamukaam, naboñoomi man ammi, ‘Tikere, pánkulebien añoolom.’
41012007	Bare kuwañaak kabilenikomi di kulako kamaloor, ‘Ume oo aatumi bee ekiley bulaañab. Jibil, ubujaalool dak, mambi wan ampaool akilumi mbi ukaan woololaal.’
41012008	Di kúbiipooroomi kusof kuban di kubujoomi ban di kúfuulumi biiŋool kúpuren taac téeŋey yati di kafatak kati kureseŋ.
41012009	Akilumi kafatak waa naate ekaan? Panabil man abujiil búrom, ban nasen kafatak bee di bukan kuceen.
41012010	Mante jitamburerut jiliiken mo’omu di furimaf ufe fati Atijamit: ‘Fukoobaaf fo’ofu fan kuteepaak kulateenumi foo fulaañumi fulako di égooleney yasofumi líŋ kukukak kati eluupey’.
41012011	Mo’omu moo búkaanumab bati Akiiyaau, meeŋolaameeŋ di kúcilolaal.’”
41012012	Kurungaak kati Kúyahuudak kumaŋeemmaŋ esofool to, bare kúkolikoli jameeŋey, mati kúlauleenlaul mati Yensa bukoo nalobe. Di kukatoobomi man kujaw.
41012013	Di kuboñumi Kufarisa kuceen di kuriiba kuceen kati Herod man kutaaken di furim fati eceeŋool di kuwok di malinlo.
41012014	Di kubilumi man koonoomi, “Aliikitenaau, wúli numammanj mati au nusankenesanken malegenam, ban au újawumeriit di kawoonoorak kati an. Mati újikereriit fujuumaf fati an, bare malegen au uliikitenemi buruŋab bati Atijamit. Régoli, mante sílingaas sisenolaasen buruŋ bati esen basaafab jáyiaj jati Áyiau Áamakau ati Róoma mba sisenut?
41012015	Oote ecaamiil, mba ootut ecaamiil?” Yensa namanjumi mamisam mooliil, naaniimi, “Wau kaane di jimaŋ bee eyinkom? Jíjeetumulom égodi edenaari man ijuk.”
41012016	Di kuŋarulomi yákon. Yensa naaniimi, “Ai buulool di karees kei koom to?” Di koonoomi, “Kati Áyiau Áamakau.”
41012017	Yensa naaniimi, “Moo kama joote kalaañen bee di Áyiau Áamakau wan Áyiau Áamakau akilumi, bare poop joote kalaañen bee di Atijamit wan Atijamit akilumi.” Di wáaloiimi mati oo.
41012018	Kusadusiak kupinaay di kubilumi bati Yensa, di kommi bajut káyitoulak di kacetumi. Di kuceeŋumi kúceeŋak uke:
41012019	“Aliikitenaau, aboñaau Muusa aciike élingaay uye bee di wulaal, mati ániine abaje atiaay, acetujaat akatubo aseekool bare abajut añiil, atiool aate kálaañenul aseekau man koote ebaj kuñiil bee di ájimmi.
41012020	Bajeembaj kutiaay kooni futok di kugaba. Átiyaarau nayabumi aseekau, nan acetumi babajut añiil.
41012021	Agabuntenaau poop nayabumi aseekau akila, ban nacetumi babajut añiil, moo mákonam mubajomi áfeegintenau,
41012022	ban futokey di kugabaak, moo kulaañenoomi, ban di kucetumi búromiil babajut añiil. Di múlamukaam, aseekau poop nabilumi acet.
41012023	Régoli, nampi Atijamit áyitenoulomi bukanak di ecetey, aseekau ai aatumi ekaaney ataool? Mati kooni futokey di kugabaak poopiil kuyabeenooyab.”
41012024	Yensa naaniimi, “Lee mo’omu mukammi muyuul jilolo mati jílaulut furimaf fati Atijamit, di poop kánkumak kati Atijamit?
41012025	Mati nampi Atijamit ayitenulomi bukanak di kacetumi, leekuyaboor. Pankoono nan simaleeka di bukinab bajakaab.
41012026	Mati káyitoulak kati kacetumi, mante jitamburerut jiliiken di síbukaas sati Muusa tan aciikumi mati jijofaaj, buu Atijamit aaneenoomi, ‘Ínje eenomi Atijamit an Iburehima, di Siyaaka, di Yankuba kumiiceelaetumi’?
41012027	Atijamit lee ati kacetumi, bare ati karoŋumi ceb. Muyuul jilolo máamak.”
41012028	Ákon di kuliikitenaak kati sílingaas najuum to, ban najammi kañoosoorak. Najukumi mati Yensa nalaañeniilaañen jak, naceeŋoomi, “Élingaay yei di sílingaas efaŋumi man ebaje fúkaw?”
41012029	Yensa nalaañeniimi, “Élingaay yátiyaaraay yafaŋumi man ebaje fúkaw yoo eenomi, ‘Jijantenom, bukanak kati Isirael: Akiiyaau Atijamit oololaal oo eenomi Akiiyaau ákonau ceb.
41012030	Noote emaŋ Atijamit Akiiyaau ooli di ésigiri búrom, di yuuti búrom, di búyegeti búrom, di kánkumi búrom.’
41012031	Élingaay egabunteney yafaŋumi man ebaj fúkaw yoo eenomi, ‘Noote emaŋ alaoori nan man umaŋumi fúkoi eeno.’ Élinga yiceen elee bo yafaŋe man ebaje fúkaw wuuj use sigabaas.”
41012032	Aliikitenaau ati sílingaas nalaañenumi, “Aliikitenaau, nukonkooŋ. Malegen nurege mati Atijamit Ákon ceb abajoe, banjaat Atijamit aceen abajout leejaat oo.
41012033	Ban poop noote emaŋool ñátum di ésigiri, di búyegeti, di kánkumi, di poop noote emaŋ alaoori nan man umaŋumi fúkoi eeno, mo’omu búrom mufaŋe ebaj fúkaw di eseney kawul kareemenimi di búsimen bee di Atijamit.”
41012034	Yensa najukumi balaañenerab boola di malinlaam moola, naanoomi, “Au úloiut di jáyiaj jati Atijamit.” Nan mo’omu múpurutomi hani an apuunut bee eceeŋool kúceeŋ.
41012035	Di múlamukaam, nan Yensa alakomi kaliikitenak bukanak dóo di fukobaf fáamakaf, naceeŋumi, “Buu kuliikitenaak kati sílingaas pankuŋoolen kureg mati Apakenaau Áamakau eenomi lee búbajum bíine bati Dauda ceb?
41012036	Dauda di fúko’ool, narereg nan man Búyegetab Bátienaab bújaatikenool ban namanjenumi, ‘Atijamit Akiiyaolaal narereg Akiiyaom, Lako di báridom, bee nampi ikammi kulatoori kukaan fútobojumaaf fati úkamuni.’
41012037	Dauda di fúko’ool nawonkeoowonk Akiiyaool. Kama ñaa buu naŋoolene akaan búbajumool bíine eeno?” Jameeŋey di súumuyomi káyentenoorak.
41012038	Di kaliikiteniilak koola nammi, “Jíkaanum kuliikitenaak kati sílingaas. Mati koo kumaŋemaŋ kakaano uloa wáamak man kujaatoor, ban kumaŋemaŋ man anoosani álebieniil man asaafiil jak di uñen ugaba di weelumaw.
41012039	Di poop, kumaŋemaŋ mansi kulako tan faŋumi man lébieni di kukobak mba wáaning,
41012040	bare kuguuñeguuñ waaf wati kuseek kati kújima, ban kulawelaw baak Atijamit man kukaanalenoor nan bukan kajoone! Pánkuyabul kúnagak kafaŋumi man kúkalaae.”
41012041	Yensa nalakomi ajonkoor jiceesaj jati kawulak, ban nakooñaam man jameeŋey yati bukanak yoom di eseney kawulak kooliil. Kubaja kajuupoe kúkankando kawul kajuupoe.
41012042	Di bajumi aseek aceen ati ájima abajutumi nabilumi ákatendo sígodi sileputa sigaba ceb.
41012043	Nawonkulomi kuriibaool man aaniimi, “Ínje eem di ereguul malegenam, aseekau ati ájimaau o’omu abajutumi wan ákatendomi ufaŋe wati bukaaku búrom.
41012044	Mati bukaaku búrom kúkankando kapan di wajuupoaaw wan kubajumi búrom, bare oo di kábajaataak koola nákankando wan abajumi búrom bee mati eroŋey yoola.”
41013001	Nan Yensa alakomi épurey di fukobaf fáamakaf, ákon di kuriibaool naanoomi, “Aliikitenaau jiker, kukoobaak uke kujooŋoojooŋoor di ulimbis poop moo!”
41013002	Yensa nalaañenoomi, “Nujujuk ulimbisaw uwu wáamakaw búrom? Uru ran jijukeñaa, kunak pánkuriiŋ nan rootut karino to manteer hani ekooba leterembeni di epaaluyo.”
41013003	Di múlamukaam, Yensa alakomi di Furembooraf fati Uwoliiw fajonkoorumi fukobaf fáamakaf. Noo Peter, Yankuba, Yohan di Anduru di kutookoomi man kuceeŋoomi sicebiil,
41013004	“Régoli, kama ñaa nei uru búrom eete kabajo? Fúmanjumaf fei noote ejuk nampi funakaf fan uru dootumi kabajoak fúriiŋumi?”
41013005	Yensa natooŋumi kasankenumi man aaniimi, “Jíkaanum, takum jimaŋ man an abuntuul.
41013006	Mati kajuupoe pánkujawumul di kareesom di aaney, bukoo eenomi Apakenaau Áamakau, ban pankubunt kajuupoe.
41013007	Nampi jijammi mati kutiik di mati kákuumoorak kati kutiik, takum jíkoli. Mati waafaw uwe búrom woote emond ubajo, bare ebaney yati dúniyaay ériiŋoorut.
41013008	Mof pammutiiken mupaalumo mof, jáyi panjitiiken jipaalujo jáyi. Pambaj káliliŋenoor kati yentaam káamak banoosani, di poop pambaj bacaar báamak. Bare mukaanaam umu búrom mukankaan nan jariey yatooŋemi bala’a aseek aroŋ añiil.
41013009	“Jíkaanum! Bukan bukaaku pankusofuul kusen bee di kugamenaak kati fugamenaf fáamakaf, ban poop pankutekuul di kukobak. Pankuruu’uul fácul kunifaan di kúyi kati mofam mati muyuul kuriibaom, mambi jiregiil malegenam mati ínje.
41013010	Bare bala’a fúbanumaf fati dúniyaay, furimaf fajakaaf foote káriiŋeni di bukanak kati dúniyaay búrom.
41013011	Bare nampi kúsofuumi man kújeetumuul bee kagamenuul di kukobak, takum jikaanooro síwoonooruul mampi jootumi kalaañen eeno. Jireg wan Atijamit asankenumi di úyegetuul nanan nikila, mati lee muyuul jisankene bare Búyegetab Bátienaab.
41013012	Atia panasof atia aceen man asen kubujool, ban ampa panasof añoolool aceen man asen kubujool, ban kuñiil kuceen pankuñoos kuwolaiil man kusen kubujiil.
41013013	Bukanak búrom pankulatuul mati muyuul kuriibaom. Bare ampi amuutenumi manteer bee ebaney yati eroŋey yoola Atijamit panapakenool.
41013014	“Bare nampi jijukumi waafaw wájiteniaaw man ujuumeni tanat tan wootutumi ejuum (jikat man kuliina mbi kúlaul), kammi di kapanak kati Yúdea koote etey bee di kúlankiinak.
41013015	Ban anoosani ammi téeŋey yati kalimbisak, aatut kanoken bee di kalimbisool man ajojenoor wambaraw woola.
41013016	Moo mákonam, anoosani ammi di kalaakool, aatut élaañul man aŋar kaloaool káamakak.
41013017	Di kunak kukila, búyiikab bulako di kuseek kaakumi úrookaaw di kuseek kammi di karaafenak!
41013018	Jilaw man mátaañiaam umu takum mubajo nanan nan ñonkañ ñíkalaaemi.
41013019	Mati kunak kukila búyiik báamak baatumi kabajoak butamburerut bubajo baanomi nan mo’omu kabiñoo no’ona di fúcitumaf fati dúniyaay bee mo iñeme, ban bootut kabajorer jáng.
41013020	Leejaat Akiiyaau átemien kunakak kati búyiikab, hani an letaŋoolen aroŋ. Bare mati bukanak kamukenimi koola nátemientemien kunak kukila.
41013021	An areguujaat, ‘Jijikeruma! Apakenaau Áamakau oome!’ mba ‘Jijikeruma ooma!’ takum jíyinenool.
41013022	Kupakena Káamak kubunta di kuboña kubunta, pankubil man kúyiisuul kúmanjum di wajamurerutimi man kubuntuul. Kuŋoolenjaat pankubunt hani kan Atijamit amukenumi aban.
41013023	Bare jíkaanum! Ínje nireguureg mo’omu búrom bala’a mukaanaam ume mubajo.
41013024	“Bare di kunak kukila, nampi búyiik bukila báamak buwuujumi, bala’ab pámburimen túk, jileeŋaj leejiwuŋen,
41013025	di poop bootab pánsibuloul di kátula, ban wánkumaw wammi di fatiya pánuliliŋeni.
41013026	Bukanak pankujuk Añiilau ati anau náwaloul di kurola di kánkum káamak di mawuŋ máamak mati Atijamit di móro.
41013027	Ban pánaboñul simaleekaool bee di ufeefaw ubakiiraw wati dúniyaay man sijojen bukanak kan Atijamit amukenumi kápurumul fúcitumaf fati dúniyaay bee fúbanumaf fati yo búrom.
41013028	“Jíliikenum búpunduun: nampi bulakomi ereebey ceb, muyuul di jimanj mati súm fujamaf fulofulolof.
41013029	Moo nampi jijukumi uru búrom wan isankenuumiñaa, di jimanj mati Añiilau ati anau nalofulolof ñaj.
41013030	Ínje eem di ereguul malegenam, bukan kati jaat leekucet kubao mukaanaam umu búrom babajout.
41013031	Dúniyaay di bukinab bajakaab pánsijim, bare furimaf fúmboom léefujimurer bee bándoorey.
41013032	“Bare let hani an amanj funak fukila mba nanan nikila, let hani simaleekaas sammi di bukinab bajakaab, mba Añiilau ati Atijamit. Ampaom Atijamit cebool amanje.
41013033	Jíkaanum mati muyuul jimanjut noonei noote kabajo.
41013034	Moo mukankaan nan ániine aam di ejaay kajaaburuŋ. Nakatumi kumiiceelool man kucookoor síndo’ool. Nájaatikenumi anoosani wampi akaan ban amiiceel apooya ati fúlamutaf man ákaanum jak.
41013035	Moo kaane jíkaanum mati muyuul jimanjut nei ati eluupey aate élaañul, ŋooleŋŋoolen kaan di káliimaraay, mba di titoorey yati fukaraay, mba di waradabaw, mba bújomaraay.
41013036	Ati eluupey alaañulojaat amanjenutuul, takum átookuluul bámoorie.
41013037	Wan ínje eem di ereguuley, woo ínje eem di ereg anoosani. Jíkaanum.”
41014001	No’onu kunak kugaba bala’a kutooŋ karuukenak kati káaningak kati Mbúur Yabajutumi Múliitenuma, kan koonemi poop káaningak kati Ewuujey yati Njalayiri. Kúsimenaak kunifaanak kati Atijamit di kuliikitenaak kati sílingaas kulakoeenlako eñes buruŋ mampi kubuutoor man kusof Yensa man kubujool.
41014002	Man kommi, “Takum ukaanaal mo di nanan nati káaningak uke, kaanutumojaat pankuyiten káguuloor.”
41014003	No’ona Yensa di ésukey yati Betani man alakoe di síndeey yati Simon an kafaañak kusofeenumi. Nan alakomi furiaf dó, aseek najawulomi di jiraafa jati naad jabajumi mumelam maputemi súum máamak, jan jajoonenimi ñátum di bakooba, butumab boolijo buriri máamak. Aseekau nafatujomi ákambul ban náyuenumomi di fúkaaf fati Yensa.
41014004	Bare di bajumi kuceen karegoorumi yém man kommi, “Wau kaane naam di kakajen mumelam maputemi súum mo’omu?
41014005	Mati mumelam ume maputemi súum pammuŋooleneen munoomeneeni wawuuje sidenaari sooni siceme sífeegiir, ban siseneeni kabajutumi.” Ban di kupuñenoomi.
41014006	Bare Yensa nalaañeniimi, “Jikatool bo. Wau kaane di joom di kagaalenool? Nakaanankaan waaf wajake.
41014007	Mati panjibaj kabajutumi nanoosani, ban jimaŋujaat panjiŋoolen jirambeniil nanoosani. Bare leejibajom baabe nanoosani.
41014008	Nakankaan wan aŋoolenumi búrom ban nanaanennaanen eniilom ñátum di mo bee kajonjoor bala’a efokomey ériiŋ.
41014009	Ínje eem di ereguul malegenam, banoosani bampi furimaf fajakaaf fúriiŋenimi di dúniyaay búrom, mukaanaam mati aseekau umu pammuregeni bukanak di kawoolen moola.”
41014010	Yúdas Isikariot, ákon di kúriiŋenaak uñeney di kugabaak kati Yensa, najawumi bee di kúsimenaak kunifaanak kati Atijamit man ápurumi akaan man kusof Yensa.
41014011	Nan kujammomi di súumiimi máamak, di kúligoomi mati ecaamool sígodi. Yúdas nataatumi eñes buruŋ bee épur di oo akaan man kusofool.
41014012	Di funakaf fútiyaaraf fati karuukenak kati káaningak kati Mbúur Yabajutumi Múliitenuma, ban kúraamulumi jisahaaj jati búsimenab bati Ewuujey yati Njalayiri, noo kuriibaak kati Yensa man koonoomi, “Boobei numaŋumi man ujaw ucookoori furiaf fati káaningak kati Ewuujey yati Njalayiri?”
41014013	Yensa aboñumi kugaba di kuriibaool man aaniimi, “Jinoken di ésukey yáamakey, pánjikamboor di ániine arookoe kárumba kati mumel. Jiriibenool
41014014	bee di eluupey yampi anokenumi, man joon ati eluupey, ‘Aliikitenaau naceeŋumi, kalimbisak kan oo di kuriibaool kootumi furiaf fati karuukenak kati káaningak kati Ewuujey yati Njalayiri kookei?’
41014015	Pánayiisuul fatiyena kalimbis kawuŋe kacookoori kuban wan umaŋaami bee ekaaney búrom, dóo panjicookoorumi furiaf bee mati wulaal.”
41014016	Di kujawumi bee ésukey yáamakey yati Yerusalem, di kutookumi waafaw búrom nan man Yensa aregiimi eeno. Di kucookoorubomi káaningak.
41014017	Nan bala’ab bujinlenumi Yensa náriiŋulomi di kúriiŋenaool uñeney di kugabaak.
41014018	Nan kulakomi furiaf, Yensa naaniimi, “Ínje eem di ereguul malegenam, ákon di muyuul pánapur di ínje, oo oome nuriaale tákon di fulakaaf ufe.”
41014019	Bukoo di súumaati’iimi, ñaa di kutaatumi eceeŋooley ákon-akon man kuceeŋoomi, “Mante ínje room?”
41014020	Naaniimi, “Ákon di muyuul uñeney di kugabaak kammiñaa, an ommi di érud mbúur síñakon di ebooley.
41014021	Mati Añiilau ati anau aate ecet nan man ciikimi mati oo no’ona. Bare búyiikab bulako di an akila aatumi épurey di Añiilau ati anau. Pánkoyumeen an akila awoleenutijaat.”
41014022	Nan kulakomi furiaf, Yensa naŋarumi fúmbuur, nasalumi aban namiinufomi ban naseniimi nammi, “Jiyab jiri, ure eniilom.”
41014023	Naŋarumi éraanuma, ban nasalumi aban naseniimi kuraanuyo.
41014024	Ban naaniimi, “Ure fúsimom, fáyuimi bee mati bukan kajuupoe, ban ñátum di fo Atijamit akammi kasofoorak.
41014025	Ínje eem di ereguul malegenam, letilaañ iraander wayin bee nampi iraan wayiney yunkuley inki di jáyiaj jati Atijamit.”
41014026	Di kúcimmi kácim kati esaley yati Atijamit ban di kúpurulomi kujaw bee di Furembooraf fati Uwoliiw.
41014027	Yensa naaniimi, “Muyuul búrom panjilaañ bálamuk. Mati ciikiciik, ‘Panibuj amataau, ban kayooŋak kati sisahaas pankuyiisoori nañ.’
41014028	Bare nampi Atijamit áyitenulammi bee di eroŋey, panirunguul fácul bee Galili.”
41014029	Peter naanoomi, “Handeneen bukoo búrom pankulaañ bálamuk, ínje let.”
41014030	Yensa nalaañenoomi, “Ínje eem di eregi malegenam ume, fukaf fo’ofe fati jaat, bala’a kéenak kulit ñagaba, panuñoosom ñáfeegiir man oon umanjutom.”
41014031	Bare Peter nalatumi yém, man aanoomi, “Handeneen au di ínje kacetoor, letiñoosi!” Kúriiŋenaool karinomi oo mákonam kuregoomi eeno.
41014032	Yensa di kuriibaool di kujawoorumi bee tanat tati Gesemani. Yensa nammi kuriibaool, “Jilako taate bee nampi ibanumi kúlawak.”
41014033	Yensa naŋarumi Peter, Yankuba di Yohan man kujawumi. Tootooto di kaanoomi yiriyir ban di gaalenool búyeget máamak.
41014034	Naaniimi, “Yuutom egagaal máamak, jaheemeen panicet. Jilako taate, man jíkaanum.”
41014035	Nan abajumi apum lói jayiinkun nalomi kúfima man alawumi mo’ome, kaanjaat paŋŋoolen, nanan nikila takum kaan di oo.
41014036	Ban nammi, “Ampaom, Ampaom! Au uŋoolene ukaan wanoosani, ure’eten éraanumaay uye yati búyiikab di ínje. Bare takum wan imaŋumi mbi ukaan, bare wan umaŋumi mbi ukaan.”
41014037	Nalaañulomi natookumi kuriibaool di kámooraak túc, nammi Peter, “Simon, mante au númoorimoori? Mante uŋoolenut úkaanum wáriiŋe hani erig yákon?
41014038	Jíkaanum man jilaw Atijamit, takum Seetaanaay eŋoolen eyinkuul. Malegen búyegetab bubebeb, bare eniiley élaamolaamo.”
41014039	Yensa nalaañumi ápur ban najaw kúlawak, nan kati di mútiyaaram.
41014040	Nalaañulomi inki tiatookiimi di kámooraak, mati kámooraak kúlaameniilaamen máamak. Kumanjut wan koote kalaañenool.
41014041	Nan abookoulomi káfeegintenak, naaniimi, “Mante muyuul bee jaat kámooraak di káyokulak joom di ko? Jiyitoñaa reooreoor! Nanan nírindiiŋ mati Añiilau ati anau koote épur di oo man kusof kusenool bee di kañenak kati kukaana majakut.
41014042	Jiyito, man uja’aal. Jijikeruma, ániinaau aatumi bee épurey di ínje akaan man kusofom oome taate di wulaal, kúriiŋuloriiŋ.”
41014043	No’onu nan Yensa alakomi kasankenak, Yúdas, an umanje ákon di kúriiŋenaool, náriiŋulomi bee to di jameeŋ yaakenulo muliba mabaake di simooŋ. Bukoo kúsimenaak kunifaanak, kuliikitenaak kati sílingaas, di Kúyahuudak kunifaanak kuceen kuboñumi man kusof Yensa.
41014044	Iñeme Yúdas naregeeniireg mati fúmanjum, di aaney, “Ampi icuufoomi di jimanj oo. Jisofool jisen kupooya man kújeetumool.”
41014045	Nan kúriiŋulomi, Yúdas najoonumi taac bee di Yensa nammi, “Aliikitenaau!” Ban Yúdas nacuufoomi.
41014046	Kúniinaak bukaaku di kúbiipoorumi kusof Yensa.
41014047	Bare ákon di kajuumutomi lof, náfoonulumi jilibaaj jabaakaaj joola aban nacanumi kawosak kati amiiceelau ati ásimenaau áamakau ati Atijamit.
41014048	Yensa naceeŋiimi, “Mante ínje álaputa di muyuul, an jibile di muliba mabaake di simooŋ bee esofomey?
41014049	Balayoobalay ínje nilakoelako kaliikitenak muyuul dóo di fukobaf fáamakaf, ban jisofutom. Bare jikat man wan furimaf fati Atijamit furegumi úliroor.”
41014050	Kuriibaak kati Yensa búrom kukatoomi bálamuk di kuteyumi kúpur man kupak.
41014051	Di bajumi ápura ániine aceen ariibene Yensa bálamukool, nagaayoorumi kaful ceb. Bukanak di kusofoomi,
41014052	bare nápurumi atey tíikaarool, nakatubomi kafulak koola bálamuk.
41014053	Di kújeetumi Yensa bee di eluupey yati ásimenaau áamakau ati Atijamit, dán kúsimenaak kunifaanak kati Atijamit, Kúyahuudak kunifaanak kuceen di kuliikitenaak kati sílingaas kujojumi.
41014054	Peter nalakomi ébuuyul nariib bálamuk lói bo, tiajawumi anokenumi bee mo titoorey yati fankaf fati síndeey yati ásimenaau áamakau ati Atijamit. Dóo nalakomi di kupooyaak man koom di fánumaf kálumbaak.
41014055	Kúsimenaak kunifaanak kati Atijamit di kati fugamenaf fáamakaf búrom kulakolako karaagal eñes kalepoor di oo man kubaj buruŋ mampi kubujumi Yensa, bare kubajutuko.
41014056	Mati bukan kajuupoe kulepoolepoor mati Yensa, bare kurimiil kujawut dákon.
41014057	Di múlamukaam, bukaaku kayitoe kujuum man kureg kalepoor bee mati Yensa, koo di aaney,
41014058	“Wúli nujanjam naane, ‘Panikajen fukobaf fáñiiaaf ufe fati Akiiyaau fan uñenaw wati bukanak uteepumi, ban di kunak kúfeegiir, paniteepulanken fuceen fan bukan kuteeput.’”
41014059	Bare handeneen mo, kurimiil kujawut dákon.
41014060	Ásimenaau áamakau ati Atijamit nayitomi ajuum look titoorey yati koo búrom, man aceeŋumi Yensa, “Mante ubajut kalaañen room? Wo’owu woo kúniinaak buku kommi di kataakeni?”
41014061	Yensa natuntenumi sii aregut hani furim. Ásimenaau áamakau ati Atijamit nalaañ aceeŋool, “Mante au eenomi Apakenaau Áamakau, Añiilau ati Atijamit ati Kásuumaayak?”
41014062	Yensa nammi, “Ínje oo, ban panjijuk Añiilau ati anau balakoe di báridab bati Atijamit ati Kánkum, ammi di káwaloul di kurolaak kati di fatiya.”
41014063	Ásimenaau áamakau ati Atijamit nacacumi uloaool wáamakaw man ammi, “Wau kaane man uñesaal kúyiisena kuceen?
41014064	Muyuul búrom jijanjam mati man asankenumi ñíi. Waa jiwoonoorumiñaa kama?” Koo búrom di kommi oo aate ebuji.
41014065	Bukaaku di kutooŋumi kalacenool, ban kúmiipoomi di kútuk man kutek, di koonoomi, “Au aboñaau! Régoli ai ateki?” Kupooyaak di kujontenoomi.
41014066	Nan Peter ammi titoorey yati fankaf, noo bajumi amiiceel ajaŋa ati ásimenaau áamakau ati Atijamit ánokenuloromi.
41014067	Oo najukumi Peter di fúko’ool kálumbaak, najikeroomi caw aban nammi, “Au poop oomueen di Yensa ati Nasaret.”
41014068	Bare Peter nañoosumi yém, di aaney, “Ínje imanjut wan usankeneñaa di wo.” Nápurulomi fut bee di fúlamutaf fúnokenumaaf.
41014069	Amiiceelau ajaŋaau naŋandenumi Peter nammi kammi bajuumer to, “Ániinaau ume an ákon di bukoo.”
41014070	Bare nañoosoorumi inki. Nan bajumi piyo jayiinkun, kájuumum to kuceen di kommi inki Peter, “Tíentien lec au an ákon di bukoo, mati au ati Galili.”
41014071	Peter di fúko’ool nabaatumi ñíi nammi, “Ínje imanjut ániinaau umu an jisankenemi moola.”
41014072	Yaŋ too galab kéenak di kugabuntenumi kulit. No’onu Peter nawoolomi wan Yensa aaneenoomi, “Bala’a kéenak kulit ñagaba panuñoosom ñáfeegiir man oon umanjutom.” Naweelomi búruudenab.
41015001	Fati kajom bújomaraay pím, kúsimenaak kunifaanak kati Atijamit, Kúyahuud kunifaan kuceen, kuliikitenaak kati sílingaas di kugamenaak kati fugamenaf fáamakaf búrom, di kujojumi man kumaloor man kootumi ejaw di mukaanaam umu eeno. Di kukokenumi Yensa, ban di kuruuoomi kusen di kañenak kati Pilat.
41015002	Pilat naceeŋumi Yensa, “Mante au eenomi áyiau ati Kúyahuudak?” Yensa nalaañenoomi, “Au urege mo.”
41015003	Noo kúsimenaak kunifaanak kati Atijamit kutaakenoomi di mukaanaay majuupoe.
41015004	Pilat nalaañumi aceeŋool, “Mante ubajut wan oote kalaañen? Jiker kataakenak kajuupoaak kan kurembenimi.”
41015005	Bare Yensa aregut hani furim, ñaa Pilat di múwaalo’oomi.
41015006	Káaning kanoosani kati Ewuujey yati Njalayiri kúriiŋumi, anifaanau Ároomanau nakatenekaten an ákon di dán bukanak kukuleimi an jameeŋey emaŋumi.
41015007	No’onu dán bukanak kukuleimi, babaj ániine an koonemi Baraba. Oo di kúlaputa kuceen kusofisof mati kukaaneenumi jabuj bukan kuceen di káguuloorak.
41015008	Nan jameeŋey ejawulomi ejojumi déeri Pilat nan man epiimi di elawoomi.
41015009	Nalaañeniimi, “Mante jimammaŋ man íkatenuluul Áyiau ati Kúyahuudak?”
41015010	Pilat namammanj mati kúsimenaak kunifaanak kati Atijamit kusofeensof Yensa tikuseneenool mati kaleetooriil.
41015011	Bare kúsimenaak kunifaanak kati Atijamit kommi di káliŋen jameeŋey man elaw Pilat man akaten Baraba bare lee Yensa.
41015012	Pilat nalaañumi asankeniil man aaniimi, “Kama waa jimaŋumi man ikaan di ániinaau an joonemi Áyiau ati Kúyahuudak?”
41015013	Di kucibulomi inki, “Faaŋenool!”
41015014	Bare Pilat naceeŋiimi, “Wau? Kama búlaput bei nakaane?” Bare di kufaŋumi man kucibuloe, “Faaŋenool!”
41015015	Pilat, namaŋumi ekaan jameeŋey éyilo, nákatenuliimi Baraba. Nakatumi furim man kutiikaak kupooyaak kuŋar Yensa kutek máamak aban naseniil man kufaaŋenool di ébaarey yati búpinab.
41015016	Kupooyaak kuceenak di kújeetumoomi dóo di bati anifaanau Ároomanau (tan koonemi puretori). Ban kuwonkumi kupaaliil kutiika karinomi búrom.
41015017	Di kukaano’oomi kaloa káamak kakaayene éyem nan kati áyi, ban di kunapumi úlind kaan nan bompoŋ bati áyi man kuloopenumi di fúkaaf foola.
41015018	Di kutaatumi esaafooley di kálebienalenoor man koone “Atijamit akati di karulen ebaj fuyiif fabaake! Áyiau ati Kúyahuudak!”
41015019	Di kutekoomi di fúkaaf foola ñátum egoley, kulacenool, di kúkuntaajenool di kakaanalenoor nan kúlebienoolebien.
41015020	Nan kúnarulumi kuban, di kúbulul kaloaak káamakak kakaayene éyem di kulaañ kukaano’oomi kaloaool. Di kújeetumoomi téeŋ kafaaŋenoolak di ébaarey yati búpinab.
41015021	Boo di buruŋab nan kulakomi kájeetumoolak, di kúkamboorumi di Simon ati Kurene, ampaau ati Alesandar di Ruf man ápurumulomi di karambaak. Kutiikaak kupooyaak di kusofoomi ban di kumingenoomi man kúrookenool ébaarey yati búpinab yan Yensa árookeenumi.
41015022	Di kújeetumulomi Yensa bee tan koonemi Golugota, (yan eenomi ‘Tanat tati Kakonkaam’).
41015023	Di kugaasoorumi wayin di bubeeben bati sumurun man kusenool araan, bare nalatumi eraanuyo.
41015024	Di kufaaŋenoomi di ébaarey yati búpinab, ban di kucaaboorumi wañool ñátum di baluk anoosani namanj kapan kei panabaj.
41015025	Nan kufaaŋenumi Yensa kankaan sirig futok di sibakiir di bújomaraay.
41015026	Kuciciik to mo’ome waa kammi man kubujool, “Áyiau ati Kúyahuudak.”
41015027	Di kufaaŋenumi kúlaputa kugaba di oo tákon, ákon báridool aamu bamayool.
41015028	Furimaf fati Atijamit fúlirooliroor fammi, “Kupinoopin di kúlaputaak.”
41015029	Kuwuuja bukaaku insi kúŋuk, mansi kúnarulool man kommi, “Ahaa! Au ooneenumi bee efum fukobaf fáñiiaaf fati Akiiyaau wúp, ban nuteepulankenufo di kunak kúfeegiir!
41015030	Pakenooro, ban núwaloul di ébaarey yati búpinab!”
41015031	Moo mákonam kúsimenaak kunifaanak kati Atijamit di kuliikitenaak kati sílingaas di kulako kánarulool man koonoorumi, “Napakempaken bukaaku, bare aŋoolenut apakenooro!
41015032	Lee oo Apakenaau Áamakau, Áyiau ati Isirael! Áwaloul iñeme di ébaarey yati búpinab mambi ujuk man úyinen di oo.” No’onu kafaaŋenoorimi tín tákon di oo koo poop insi kujelool.
41015033	No’onu kankaan kajuum balaraay, ñaa di rímmi túk fímenumi mof mukila búrom manteer bee mo sirig sooni sífeegiir.
41015034	Nan ríiŋumi sirig sífeegiir tutularaay Yensa nacibulomi, “Élo-i, Élo-i, Lema Sabak-taani?” yoo eenomi, “Atijamit úmboom, Atijamit úmboom, Atijamit úmboom, wau kaane nubetenom?”
41015035	Bukaaku kammi bajuumer to di kujammomi man kommi, “Jíyenten, oo oomu bo nawonke Eliya.”
41015036	Ákon di bukoo nateyulomi aŋar jibur aboojenumi di binegar aban, nakaanujomi di funuk, ban nasenumi Yensa man acuut aban di aaney, “Jikob, man ujukaal manteer aboñaau Eliya panabil áwalenulool di ébaarey yati búpinab.”
41015037	Yensa nacibulomi inki aban, nañak lár.
41015038	No’onu, kafulak káamakak káyinimi fatiyaay di síndeneey yati fukobaf fáñiiaaf di kujisomi fac titoorey, kápurum fatiya bee tentaam.
41015039	Arungaau ati kutiikaak Kúroomanak nan ajonkoorumi najukumi mati nañañak lár, nammi, “Malegenam, ániinaau ume nakankaan Añiilau ati Atijamit!”
41015040	Kuseek kuceen kajuumulo lói, man koom di kajikerool, di buku Mariyaama ati Magadalen, Mariyaama Yankuba ayiinkunau di Yose iñaayiil di poop Salome.
41015041	Buku kuriibenooriiben nan alakoeenumi di kapanak kati Galili, ban kurambenooramben wan amaŋumi. Kuseek bukaaku kajuupoe poop kariiboorulomi di oo bee mo Yerusalem.
41015042	Funak fo’ofu fati kajonjoorak, foo eenomi bala’a funakaf fati kálebienak futooŋumi. Nan ríiŋumi káliim,
41015043	ániine ati Arimate, an koonemi Esufa an kúlebienool oo ákon di fugamenaf fáamakaf. Nalakoeenlako poop ekob mambi ajuk nei jáyiaj jati Atijamit joote ériiŋul. Nabajumi búyeget babebe man ajawumi bati Pilat man alawoomi mambi asenool biiŋab bati Yensa.
41015044	Pilat aŋoolenut áyinen mati Yensa nalelet, ñaa nawonkulomi arungaau ati kutiikaak Kúroomanak ban naceeŋoomi manteer Yensa nalelet aban.
41015045	Arungaau ati kutiikaak Kúroomanak naregoomi tíen mati Yensa nalelet aban, Pilat nasenumi Esufa buruŋ man ajaw aŋarubo.
41015046	Esufa nanommi jíboocin, ban nakammi man kuwalenumi biiŋab bati Yensa man aguububomi di jíboociney, ban nájeetumubomi áfintendomi di fuyaak facemeenimi di fúlankiinaf. Ban ñaa nabakenumi fukooba fáamak alook di fúnokenumaaf fati fuyaakaf ban najawumi bóot.
41015047	Mariyaama ati Magadalen di Mariyaama Yose iñaayool kujujuk ban Yensa afokimi.
41016001	Furabooraf di káliimaraay, nan funakaf fati kálebienak fubanumi, Mariyaama ati Magadalen, Mariyaama Yankuba iñaayool di Salome di kujawumi kunoomulo muraafa mati mumelam maputemi súum mambi kujaw kunaanen biiŋab bati Yensa.
41016002	Di funakaf futooŋandaf fati funoomaf bújomaraay pím, nan bala’ab butebulomi buban di kujawumi bee di fuyaakaf.
41016003	Man koonoorumi, “Ai panabakenolaal fukoobaaf fan kulookumi fúnoonumaf fati fuyaakaf?”
41016004	Bare nan kúriiŋulobomi, di kujukumi mati fukoobaaf, foo fúkalaakalaa, fubakeneenibaken bee di kapan kaaku.
41016005	Koo di kanokenak di fuyaakaf ceb, di kútookudomi ápura ániine alakoe di kapanak kúridak man akaanoe wañ wátiene púl, di wáaloiimi.
41016006	Bare ániinaau naaniimi, “Takum wáalouul. Muyuul joom di eñesey Yensa ati Nasaret, an kufaaŋeneenumi di ébaarey yati búpinab. Oo alee déere! Atijamit náyitenulooyiten di kacetumi! Jijikeruma dán biiŋab boola bufokimi.
41016007	Bare ñaa jijaw tijireg Peter di kuriibaool karinomi mati Yensa panalouul fácul bee Galili. Boo pantijitookool, nan man aregeenuumi eeno bala’a acetumi!”
41016008	Kuseekak kuteyulomi di fuyaakaf, bawonloe manteer ninsi kuleleben máamak. Bukoo kuŋoolenut kusanken di an, mati kúkolikoli máamak.
41016009	Di funakaf futooŋandaf fati funoomaf di bújomaraay pím Yensa nan áyitoulomi di kacetumi, natooŋumi árajul Mariyaama ati Magadalen, di oo Yensa acesooreenumi úgun wooni futok di ugaba.
41016010	Nápurulomi bee eregey kariibooreenumi di oo, di kulokumi manteer kulikij.
41016011	Bare nan kujammi mati oomu bo man aroŋe mati oo najukeenoojuk, kúyinenut mo.
41016012	Di múlamukaam, Yensa narajulomi funoon fuceen di kuriibaool kugaba, nan kulakomi ejaay bee sísukas sati fatiyaay.
41016013	Nan kulaañumi tikuregumi kuriibaool karinomi, bare kúyinenutiil.
41016014	Di múlamukaam, nalaañumi árajul kúriiŋenaak uñeney di ákonau, koo di kúkoiil nan kulakomi furiaf tákon. Namandooriimi mati káyinenaataak kooliil di esayey yati úyegetiil bee káyinen wan kajukeenoomi nan ayitouloeenumi di kacetumi.
41016015	Naaniimi, “Jijaw dúniyaay búrom jíriiŋen furimaf fajakaaf bee di bukanak búrom.
41016016	Anoosani áyinenumi furimaf fajakaaf ban di jítiigulenool Atijamit panapakenool. Bare anoosani alatumi man áyinen furimaf fajakaaf, Atijamit letapakenool.
41016017	Káyinenumi ínje pánkuyiis kúmanjum uke: pankucesoor úgun di kareesak kati Yensa, ban pankusanken di usanken wunkul.
41016018	Hani pankusof siyela, di kuraan busiken manoosani, waaf letubajiil. Pankuremben uñeniil di káju’utumi, pankukoy.”
41016019	Nan Akiiyaau Yensa asankenumi mo’omu di kuriibaool aban, nájeetumimi bee di bukinab bajakaab tialako báridab bati Atijamit.
41016020	Kuriibaool di kujawumi banoosani kúriiŋen furimaf fajakaaf, Akiiyaau narambeniimi noonoono mati káriiŋenak kooliil kukankaan malegen, kápurumul di wajamurerutimi wan kukaanemi. Amen.
42001001	Anifaanau áamakau Teofil, nusaafisaaf máamak. Bukan kajuupoe kuliliik eciik wan kuŋoolenumi búrom mati wan Atijamit akammi titoorolaal.
42001002	Bukanak kukila koo kuciikumi wan ujammi kápurumul kakammi kúyiisena mati uru biñoo di fúcitumaf ban kúriiŋena kati furimaf fati Atijamit.
42001003	Ínje niwoonoorumi poop, anifaanau áamakau, mati níningulooninguloor mukaanaam umu biñoo di fúcitumaf. Moo kaane, cenceeŋ man iciikuto furimaf ufe di kapan kuceen bee di au nan man mukaanaam mujawoorumi eeno.
42001004	Ínje nikankaan mo’omu mambi umanj malegenam tíen mati wanoosani wan ujammi.
42001005	Noo di kunakak kati Herod alakoeenumi áyiau ati Yúdea, bajeembaj ásimena aceen ati Atijamit, an koonemi Jakaria, oo ati di kayooŋak kati kúsimenaak kati Atijamit kati fiilaf fati afannaaniŋiil, Abia. Aseekool kareesool Elisabet, oo ati úwoloorumaw wati Aaruna, ásimenaau áamakau ati Atijamit ati noo, nápurulo.
42001006	Koo búrom bukan kajoone di bújonlenab bati Atijamit, ban di kulako kákaanum kájaatikenak di sílingaas sati Akiiyaau búrom.
42001007	Bare kubajut añiil, mati Elisabet amanjut fufaan, ban oo di Jakaria búrom kufanlenfanlen kuban.
42001008	Funak fákon Jakaria alakomi di bújonlenab bati Atijamit, di ekaan burokool bati ásimena ati Atijamit di mati funoomaf fati kayooŋak kati fiilaf foola fúriiŋe.
42001009	Wariiboorumi di mukaanaam mati kúsimenaak kati Atijamit kati noo, kumukenoomuken ñátum di baluk, ban di kukaanool man ajaw anoken di fukobaf fáñiiaaf fati Akiiyaau, man akooren búsiifet bati bubaliin dó.
42001010	Nan alakomi kakooren búsiifetab bati bubaliinab, jameeŋ yati kukoba bukaaku búrom di elakomi téeŋey man elawumi.
42001011	Di bajumi maleeka yati Akiiyaau yarajulomi nan Jakaria ajummi di kapanak kúridak kati di jirembaj, tan búsiifetab bati bubaliinab bukooreneimi.
42001012	Nan Jakaria ajukuyomi, nawonlomi ban nákoli.
42001013	Bare maleekaay di yoonoomi, “Jakaria, takum úkoli! Mati Atijamit nayayab kúlawak kooli, di poop aseeki Elisabet pánabajuli añiil ániine, an oote ekaan kareesool Yaaya.
42001014	Panubaj kásuumaak káamak manteer pak, ban bukanak pánsuumiil máamak mati ewoliey yoola,
42001015	mati panakaan an áamak di bújonlenab bati Akiiyaau. Oo aatut eraan bunuk bajoobe di baale, hani bunkaay poop ban Búyegetab Bátienaab pambookool, hani biñoo oo di faraf fati iñaayool mbi kiti awoli.
42001016	pánalaañenul bukan kajuupoe kati Isirael bee di buruŋab bati Akiiyaau Atijamit ooliil.
42001017	Panayab fácul Akiiyaau ñátum di kánkumak kákonak di Búyegetab Bátienaab bákonab ban aboñaau Eliya abajumi. Pánalaañenul sísigiras sati kumpaak bee di kuñiilak kooliil man kujamoor inki, di poop pánalaañenul kañoosemi Atijamit, akaaniil nan man kajoonaak kuwoonooremi eeno. Di mo’omu poop panajonjoor bukan kaate bee kamiiceelaet Akiiyaau.”
42001018	Jakaria nammi maleekaay, “Buu neetumi ekaaney man imanj mo’omu malegen? Mati ínje di aseekom búrom nufanlenfanlen.”
42001019	Maleekaay di yoonoomi, “Ínje Jibiriin, ajuumemi di bújonlenab bati Atijamit bee kamiiceelaetool. Náboñulamboñ man isankeni di poop níriiŋeni furimaf fajakaaf ufe.
42001020	Panukaan búnuŋa bee nampi funakaf fati kurimom fúlirumi, mati au úyinenut kurimom. Ban funakaf fúriiŋujaat kurimom súm pankukaan malegen.”
42001021	No’ona bukanak di kulakomi ekobey Jakaria man ápur bee téeŋey, di kawoonoor káamak wau kaane napiyo mo’omu di fukobaf fáñiiaaf fati Atijamit.
42001022	Nan ápurulomi, aŋoolenut asanken di bukoo, ban di kumanjumi mati najukeenjuk waaf nan sáaut dóo di fukobaf fáñiiaaf fati Atijamit. Nataatumi káyiisenumiil ñátum uñenool di fúkaaf foola, ban narulenumi di kásankenaataak.
42001023	Nan funoomaf foola fati burokab fubanumi dóo di fukobaf fáamakaf, nalaañumi bóot.
42001024	Nan mo’omu múpurutomi, aseekool Elisabet nabilumi aŋar búrooko, wáriiŋe kuleeŋ futok nayofomi, ban nalako kawoonoor di síndeey yoola, man aanooromi,
42001025	“Akiiyaau akaane mo’omu búrom bee di ínje. Di kunakak uke náyiisenanyiisen kabonketak koola, manteer bukanak takum kupuñenom.”
42001026	Nan Elisabet abajumi búrooko bati kuleeŋ futok di fákon, Atijamit naboñulomi maleekaay Jibiriin bee Nasaret yati Galili.
42001027	Ebabaj kurim bee di ámajiraau, an koonemi Mariyaama, amanjutumi ániine, an kujuumenoom mambi ayabo an koonemi Esufa, oo ati di úwoloorumaw wati áyiau Dauda.
42001028	Maleekaay Jibiriin di erajulomi Mariyaama man yoonoomi, “Isaafi, súumi au an Atijamit álebienumi máamak, Akiiyaau oomu di au!”
42001029	Bare Mariyaama di gaalenoomi máamak mati kurimak kan maleekaay éjeetumulomi. Di kaanoomi kawoonoor mati waa kasaafak uke kurege.
42001030	Maleekaay di yoonoomi, “Mariyaama, takum úkoli, mati au eenomi an Atijamit álebienumi máamak.
42001031	Yénten man iregi tíen! Panooken búrooko ban panuroŋ añiil ániine, an oote ekaan kareesool Yensa.
42001032	Panakaan an áamak ban Atijamit panakaan kareesool Añiilau ati Atijamit Afaŋumi Katebo. Akiiyaau Atijamit panakaanool áyi, nan man akaaneenumi afannaaniŋool áyiau Dauda,
42001033	ban panarung úwoloorumaw wati Yankuba bee bándoorey, di poop jáyiaj joola leejiban!”
42001034	Mariyaama naceeŋumi maleekaay, “Jé! Mo’omu buu paŋŋoolen kaan di ínje, bamanjut ániine?”
42001035	Maleekaay di elaañenoomi man yoonoomi, “Búyegetab Bátienaab pambulako di au, ban kánkumak kati Akiiyaau Afaŋumi Katebo pánkuyini nan bíinaat di au. Mati mo’omu, añiilau álirooraau aatumi ewoliey pankuwonkool, Añiilau ati Atijamit.
42001036	Asupaapi Elisabet, oo poop oomu di búrooko bati añiil ániine, hani moo bafanlenerab. Oo ansi kooneenumi amanjut fufaan, bare iñeme oomu di búrooko bati kuleeŋ futok di fákon!
42001037	Mati bajut wan Atijamit ayetut akaan.”
42001038	Mariyaama nammi, “Ínje amiiceelau ati Akiiyaau, mbi kaan di ínje, nan man furimi furegumi eeno.” Maleekaay di ekatumi bálamuk.
42001039	Nan piyoutumi mo’omu, Mariyaama najawumi di buliim kajaaburuŋ bee di ésuk yati Yúdea ban meeŋumi kuremboor.
42001040	Nan áriiŋubomi nanokenumi di eluupey yati Jakaria, man asaafumi Elisabet.
42001041	Nan Elisabet ajammi kasaafak kati Mariyaama, añiilau ammi di farool nagoroorumi. Elisabet nameeŋenimi di Búyegetab Bátienaab
42001042	man acibulomi, “Hé! Mariyaama, Atijamit nasenisen kásuumaayak koola wuuj kuseekak búrom! Ban kásuumaayak kukila kooku di añiilau an ootumi ebajey!
42001043	Kama buu nire’e ibaj karuuken kaanoe mo’omu, man iñaayaau ati Akiiyaom abil ejukom?
42001044	Ínje yaŋ di ejamey kasaafi ceb, añiilau ammi di farom nagoroorumi di kásuumaay káamak.
42001045	Jakijak mati áyinenumi wan Akiiyaau aregimi panukaan malegen!”
42001046	Mariyaama nalaañenoomi, “Hé! Akiiyaau, yuutom élebienilebien mati mákalaam mooli,
42001047	ban búyegetom boobu di kamaayoor di Atijamit Apakenaom,
42001048	mati di búyegetool ájimoorutom, ájimoorutom amiiceelaool awalenooromi. Káŋarum iñeme úwoloorum bee di úwoloorum pankoonom jakijak,
42001049	mati oo Atijamit ati Kánkum, nakankaan waaf wáamak bee di ínje, ban malegen kareesool Álirooraau Ákonau.
42001050	Náyiiseneyiisen kabonketak koola bee di kálebienoomi káŋarum úwoloorum bee di úwoloorum.
42001051	Nakankaan mukaanaay mabaje kánkum káamak ñátum uñenool, man afasikenumi ká’aamakalenooremi.
42001052	Nawalenumi kúyi kati kánkum di sijunkutiil sati jáyiaj jooliil, bare kawalenomi natebeniimi bee fatiya.
42001053	Kabajutumi naseniil waaf wajake, bare kabajumi nacesooriil man kujaw uñen útiikaar.
42001054	Narambenramben wulaal, bukanak kati Isirael koo kurokaool, ájimoorut di káyiisen kabonketak koola,
42001055	nan man áligeenumi mo’omu di afannaaniŋolaal, Iburehima di úwoloorumaw woola búrom bee bándoorey.”
42001056	Mariyaama nalakomi bati Elisabet wáriiŋe kuleeŋ kúfeegiir mbi kiti alaañ bóot.
42001057	Nan funakaf fati Elisabet eroŋey yoola fúriiŋumi, naroŋumi jiñiil jíniine.
42001058	Kulaoorool di kukiloorool di kujammi mati Akiiyaau náyiiseneenooyiisen kabonket káamak, di kulakomi kamaayoorak di oo.
42001059	Nan funakaf futokey di fúfeegintenaf fúriiŋumi di kubilumi bee etampool, noo kumaŋeemmaŋ bee ekaanool kareesak kati ampaool Jakaria.
42001060	Bare iñaayool nammi, “A’a, lee mo! Kareesool pankuwonkool Yaaya!”
42001061	Di koonoomi, “Bare bajut an di kukiloori abaje karees kaanoe mo!”
42001062	Di kukammi káyiisen ampaool di eceeŋ, man kumanj kareesak kan amaŋumi ekaan añoolool.
42001063	Jakaria nammi kusenool tampi aciikukomi, ñaa naciikumi, “Kareesool Yaaya.” Ban koo búrom di wáaloiimi máamak.
42001064	Yaŋ too galab Atijamit nakaanoomi man aŋoolen asanken inki, nataatumi kasankenak, di esaley Atijamit.
42001065	Kulaoorool búrom saalas sooliil di sijisumi wáj. Bukanak kammi di kapanak kati Yúdea mofam mameeŋumi kuremboor di kulakomi kasankenak mati mukaanaam ume búrom.
42001066	Anoosani ajammi mo’omu di wáalo’oomi di kuceeŋooromi, “Kama añiilau ume, buu naate kaano?” Mati kañenak kati kánkumak kati Akiiyaau, kulakoeenlako di oo.
42001067	Jakaria, añiilau ampaool, di Búyegetab Bátienaab bookoomi, ñaa náriiŋenumi kamanjenak kati furimaf, di aaney,
42001068	“Kasalak kooku di Akiiyaau Atijamit ati Isirael, mati najawulojaw bee kapakenolaal, wulaal kakammi bukanool.
42001069	Oo naboñulolaaboñ Apakena áamak ati kánkum, kápurumul di fiilaf fati arokaool Dauda,
42001070	nan man áligeenolaami kápurumul di kuboñaool kálirooraak kati noo,
42001071	mati panapakenolaal di kulatoorolaal ban poop di kánkumak kati kalatolaami búrom.
42001072	Nammi pánayiisen kabonketak koola, di poop létajimurer kasofoorool kálirooraak.
42001073	Nababaat bee di afannaaniŋolaal Iburehima
42001074	mati panapakenolaal di uñenaw wati kulatoorolaal, mambi uŋoolenaal umiiceelaetool bákoliut,
42001075	manteer mbi úlirooraal ban nujoonaal kamiiceelaetool di bújonlenab boola di kunakak kati eroŋey yoololaal búrom.
42001076	Au, añoolom, pankuwonki aboña ati Atijamit Afaŋumi Katebo, mati au panuyab fácul Akiiyaau bee kajoonen buruŋool.
42001077	Panureg bukanool mati Atijamit pánapakenumiil di kabonketak kati majakutiil.
42001078	Mati Atijamit oololaal nababaj kabonket káamak ban násunsuum, panakaan an man árajulolaal nan mawuŋ, mawuŋ maanomi nan bala’ab búyitoeuumi wulaal di fatiya
42001079	bee esen mawuŋam kammi di érim di poop kammi di buruŋab bati ecetey, bee erungolaal kútaagulak koololaal di buruŋ bati kásuumaayak.”
42001080	Añiilau Yaaya nabaakumi, nabilumi akaan ápura áliŋe di búyeget balegen. Nan anifaanomi nacinumi di baŋaanab bee nampi funakaf fan Atijamit áyiisenoomi bee di bukanak kati Isirael.
42002001	Di kunak kukila Áyiau Áamakau Augosut ati mofam mati Róoma nasen buruŋab bati epin bukanak kati mofam mukila búrom.
42002002	Nan epiney yátiyaaraay yati bukanak ekaanimi, Kurenis oo alakomi anifaanau ati mofam mati Siria.
42002003	Anoosani najajaw bee di ésukey yati kufannaaniŋool bee mati epiney yati bukanak.
42002004	Esufa poop nápurumulomi Nasaret yati Galili, ajaw bee Betelehem yati Yúdea. Ésukey yáamakey ekila boo áyiau Dauda awolimi. Esufa najawumi bee bo mati oo di fiilaf fati áyiau Dauda nápurumulomi.
42002005	Najawubomi man kuciik ureesaw wati oo di Mariyaama, an kujuumenool aatumi bee kayabo di Esufa, oo noo di búrooko.
42002006	Nan kulakobomi, funakaf foola di fúriiŋumi.
42002007	Naroŋumi jiñiil jíniine jítiyaaraj, naguubenoomi di kuleef aban, nafintenoomi di búruug, mati kubajut fumoor di eluupey yati dán kujaaburuŋ kuwannooremi.
42002008	Funak fukila bajeembaj kumata bukaaku kalakoe di kapanak kukila di fukaraay, man kóomi di fújinaamaf fati ésukey fumat sisahaiil.
42002009	Yaŋ too galab maleeka yati Akiiyaau di érajuliimi, ban mawuŋam mati Akiiyaau di muwuŋeniimi muŋoobeniimi. Di kúkolimi máamak,
42002010	bare maleekaay di yooniimi, “Takum jíkoli! Ínje níŋaruluuŋar furim fajake fabile bee ekaan man bukanak búrom kumaayoorumi.
42002011	Mati funakaf fati jaat, Apakenaau Áamakau, nawoliwol bee di muyuul di ésukey yati Dauda. Oo Apakenaau Áamakau. Oo eenomi Akiiyaau!
42002012	Mo’ome moo jootumi émanjumey: panjitook jiñiil jaguubeni di kuleef ban di jifinteni di búruug.”
42002013	Yaŋ too galab jameeŋ yati simaleeka, di erajulomi kápurumul bukinab bajakaab sinampoor di yaayu, man soom di esal Atijamit di sireg,
42002014	“Kasalak kooku di Atijamit ati fatiya, di tentaam kásuumaayak koola kooku di bukanak, di kan Atijamit mooliil muyeoomi!”
42002015	Nan simaleekaas sirajulomi di bukoo silaañ bee di bukinab bajakaab, kumataak di kulakomi karegoor, “Jija’aal bee di ésukey yati Betelehem man jijukaal waafaw wáwaaniaaw uwe wabajomi, wan Akiiyaau amanjenolaami.”
42002016	Ñaa di kuwookoorumi eñesooley di móro, di kutookumi Mariyaama di Esufa, di jiñiilaj jan kufintenumi di búruugab.
42002017	Nan kumataak kujukoomi, di kuregenumi furimaf di wan maleekaay eregiimi mati jiñiilaj uje.
42002018	Kajammi wan kumataak kuregiimi mo’omu di wáaloiimi.
42002019	Bare Mariyaama nayofumi uru búrom di búyegetool, man aam di kawoonoor ró.
42002020	Kumataak di kulaañumi, di kulakomi di esaley mákalaam mati Atijamit. Di kusalool mati wan kujukumi di wan kujammi búrom nan man maleekaay eregeeniimi eeno.
42002021	Nan bajumi funakaf futokey di fúfeegintenaf man kutampool fúriiŋumi, di kutampumi jiñiilaj, no’onu kuwonkujo Yensa, kareesak kan maleekaay esenumi bala’a iñaayool aŋar búrookaab.
42002022	Funakaf fati katilulak di fúriiŋumi ekaaney Mariyaama man átien nan man sílingaas sati Muusa siceeŋumi, Esufa di Mariyaama di kújeetummi jiñiilaj bee Yerusalem man kúyiisenoomi di bújonlenab bati Akiiyaau.
42002023	(nan man ciikimi eeno di sílingaas sati Akiiyaau, “Jiñiil jíniine jítiyaar joote eseni Akiiyaau man jimiiceelaetool.”)
42002024	Di kújeetumulomi poop wan kootumi esen ásimenaau ati Atijamit bee ekaan kásimenak nan man sílingaas sati Akiiyaau siceeŋumi, “Joote esen ubundunda ugaba mba múlaabaan mugaba.”
42002025	No’ona bajeembaj ániine an koonemi Simeon acinumi Yerusalem. Ániinaau akila an ajoone, ban akoba áamak, nalakomi káyenten di ekob piyo Atijamit nan aatumi bee kapakenak kati Isirael. Búyegetab Bátienaab di buwaloulomi bee di oo.
42002026	Atijamit náyiisenooyiisen ñátum di Búyegetab Bátienaab mati letacet oo bajukut Apakenaau Áamakau.
42002027	Balay bukila, Búyegetab Bátienaab di bújeetumoomi bee di fukobaf fáamakaf. Nan kuwolaak kújeetumulomi añoolool bee ekaan wan mukaanaam mati sílingaas sati Atijamit muceeŋumi,
42002028	Simeon di kúkamboorubomi. Nayabumi añiilau man apeboomi di uñenool ban nasal Atijamit, di aaney,
42002029	“Akiiyaau, ínje amiiceelau ooli, nuŋoolene ukatenom man icet di kásuumaay, nan man furimi fúligammi ubajobajo.
42002030	Mati di kúcilom malegen nijujuk aatumi kapaken kati Isirael,
42002031	an ujuumenumi man bukanak búrom kujukool.
42002032	Oo eenomi mawuŋ, mawuŋam maate eraj wan Atijamit amaŋumi bee di Kakaanutumi Kúyahuudak búrom, di poop oo eenomi kasalak, kasalak bee di kati Isirael, wúli bukanak kooli.”
42002033	Kuwolaak koola di wáaloiimi wan Simeon alakomi eregey moola.
42002034	Simeon nalawumi Atijamit man aseniil kásuumaayak koola aban, nammi iñaayool Mariyaama, “Yénten, añiilau o’omu Atijamit amukenumi man akaan eloey di kayitoak kati bukan kajuupoe kati Isirael. Oo panakaan fúmanjum kápurumul di Atijamit mati fo bukan kajuupoe kutacoor moola.
42002035	(ban man au, aseekau di fúkoi, jariey panekajen búyegeti nan an kuyahe jiliba di búsusool.) Bare síwoonoor sayofomi di úyeget wati bukan kajuupoe pansiraj.”
42002036	Bajeembaj aboña anaare ati Atijamit an kareesool Anna. Oo añiilau ati Fanuel, ati di fiilaf fati Aser nápurumulo ban nafanlenfanlen. Di fajaŋaetool nayaboeenyabo man kulako di ataool wáriiŋe simit futok di sigaba.
42002037	Nan mo’omu múpurutomi, nabilumi akaan aseek ati ájima bee nan abaje simit bukan kubakiir di sibakiir. Ápureriit fukobaf fáamakaf, bare narulenumi man amiiceelaetumi Atijamit, fuk di balay balatab di elawey.
42002038	Anna náriiŋulotomi no’onu ban nalakomi esaley Atijamit mati añiilau umu. Nasankenumi bee mati oo bukanak búrom kalakomi ekobey an Atijamit aatumi kapakenak Yerusalem.
42002039	Nan Esufa di Mariyaama kukammi mukaanaam umu búrom kuban nan man sílingaas sati Akiiyaau siceeŋumi, di kulaañumi bee di ésukiil yáamakey Nasaret yati Galili.
42002040	Boo añiilau abaakumi ban nabilumi áliŋ di móro, nameeŋenimi di malinlo, mati kawulak kati Atijamit kooku di oo.
42002041	Emitooemit kuwolaak kati Yensa kujaweenejaw bee Yerusalem bee emaat karuukenak kati káaningak kati Ewuujey yati Njalayiri.
42002042	Nan Yensa abajumi simit uñen di sigaba, di kujawoor kumaat káaningak kukila nan man mukaanaam mati Kúyahuudak muregumi.
42002043	Nan kunakak kati káaningak kubanumi, di kulakomi elaañey bóot bee Nasaret, bare ápuraau Yensa naremi bálamuk bo Yerusalem. Kuwolaool kumanjutumo,
42002044	mati di kusofumi manteer oo oomu bo nábileul di bukan bukaaku, man kulakomi ejaay bala’ab búrom. Nan kúkaanumumi, di kutooŋumi eñesooley di kukilooriil, di poop kupaaliil di kuñesoomi.
42002045	Nan kujukutoomi, di kulaañumi bee Yerusalem bee eñesooley.
42002046	Nan bajumi kunak kúfeegiir di kutookoomi di fukobaf fáamakaf, man alakoe titoorey yati kuliikitenaak kati sílingaas sati Atijamit, man aam di káyentenak di bukoo ban naceeŋiil kúceeŋ.
42002047	Kajamoomi búrom di wáaloiimi mati malinlaam di bálaulerab di balaañenerab boola.
42002048	Nan kuwolaool kujukoomi, di wáaloiimi máamak, iñaayool naanoomi, “Há! Añoolom, wau kaane núkaanoli mo’omu? Baa ooli di ínje, wúli núkolikoli máamak man ulakoeñaa eñesiey.”
42002049	Naceeŋiimi, “Wau kaane di jilako eñesom? Mante jimanjut ínje eete kalako di eluupey yati Ampaom?”
42002050	Bare kúlaulut wan alakomi eregiiley.
42002051	Yensa nabookomi di kuwolaool bee Nasaret, nakobumi bukoo. Iñaayool nakatumi waafaw uwe búrom di búyegetool.
42002052	Yensa nabaakumi di malinlo di móro, ban mukaanaool músunsuum Atijamit di bukanak kamanjoomi búrom.
42003001	No’ona nan Tiberi Áyiau Áamakau, alakoeenumi Áyiau Áamakau ati mofam mati Róoma, abajumi emitey yakammi simitas bútinkeney di jáyiaj joola, noo Pontius Pilat Anifaanau ati Yúdea. Herod. akammi arungaau ati Galili, atiool Herod Filip oo akammi arungaau ati kapanak kati Itura di Tarakonit. Lisaniu poop akammi arungaau ati kapanak kati Abilen.
42003002	Annas di Kayafas koo kulakomi kúsimenaak káamakak kati Atijamit di fukobaf fáamakaf. No’onu Atijamit asankenumi di Yaaya oo noo man alakoe di baŋaanab.
42003003	Yaaya najawumi mofam búrom malofoorumi di falaf fati Yorudan, man aam di káriiŋeniil furimaf fati Atijamit, “Jítiiwoor jikat bálamuk majakutuul jikaan man kútiigulenuul moo Atijamit panabonketuul.”
42003004	Nan man ciikimi di búkaay yati aboñaau Yesaaya: “Furimaf fati an facibuloulomi di baŋaanab: ‘Jijoonen buruŋab bee mati Akiiyaau, Jílus buruŋ bajoone tul bee mati oo!
42003005	Kálum kanoosani pankufokeni, fúlankiin fanoofani di furemboor fanoofani panfufati fútemi, uruŋaw waŋondoorumi panujooneni, uruŋaw wafosumi pánulusi kuur.
42003006	Ban anoosani aroŋumi panajuk man Atijamit aatumi kapakenoolak!’”
42003007	Jameeŋey yajawulomi man étiiguli bare naaniimi, “Muyuul ulun! Ai agamenuul man jipak, kañuumulak kati Atijamit kaatumi ebiley?
42003008	Jikaan nan úbaaraw wawolemi jak, jikaan mukaana maate káyiisen mati jítiiwootiiwoor jikat bálamuk majakutam. Takum jisofooro mati man jikammi muyuul úwoloorumaw wati Iburehima, panjipak. Ínje eem di ereguul tíen mati Atijamit naŋooleŋŋoolen áruŋul hani kukoobaak uke man akaanko úwoloorumaw wati Iburehima!
42003009	Bee mo iñeme fúniiraf foofu di Atijamit bee epit kumuumak kati úbaaraw. Moo kaane, búbaar banoosani báwoleriitumi muria majake, pambubeti buleebi di sambunas.”
42003010	No’onu jameeŋey yati bukanak di eceeŋumi, “Kama waa wúli oote ekaan?”
42003011	Yaaya nalaañeniimi, “Oo abajumi uloa ugaba, wul kaaku abajutumi. Moo mákonam, oo abajumi muria poop wul mo abajutumi.”
42003012	Kulaga basaaf poop kabilumi bee ekaan man kútiiguleniil di kommi, “Aliikitenaau, wúli waa noote ekaan?”
42003013	Nalaañeniimi, “Takum jilag sígodi wuuj wan Kúroomanak kureguumi.”
42003014	Ñaa kutiika poop di kuceeŋoomi, “Man wúli, waa noote ekaan?” Yaaya nalaañeniimi, “Takum jibot sígodi sati an di kánkum mba di balaaf. Jire di bacaamab booluul.”
42003015	Bukanak di kulakomi ñátum kágolum, ban di kuwoonoor di úyegetiil, manteer Yaaya oo eenomi Apakenaau Áamakau.
42003016	Yaaya nalaañeniimi búrom, “Nítiiguleneuutiigulen ñátum mumel, bare aatumi ebiley oo afaŋaam kánkum, ínje iŋotut bee efel unewaw wati usamataool. Oo pánatiigulenumuul Búyegetab Bátienaab di sambun.
42003017	Káyonkulumaak koola koo naakenumi, bee kápajulak éfuley di muriam. Abanjaat pananen muriam di bulampanool, bare éfuley yoo panareemen di sambunas sáceteriitumi.”
42003018	Ñaa di uruŋ wajuupoe, Yaaya nalakomi káriiŋen bukanak furimaf fajakaaf.
42003019	Yaaya amakeenumi arungaau Herod mati naboteembot ayab Herodias, oo aseekau ati atiool, ban poop mati bújakaataab búrom ban akaaneenumi.
42003020	Herod nalaañ abenenumi wafaŋumi man újakaatie búrom, moo eenomi nakammi Yaaya akuli dán bukanak kukuleimi.
42003021	Funak fákon nan bukan kajuupoe kútiigulimi ban Yensa oo di fúko’ool poop átiigulimi. Nan alakomi elawey, bukinab bajakaab di búwambuli.
42003022	Búyegetab Bátienaab di buwaloulomi bee di oo nan fumuum fati élaabaan, ban furim di fuwaloulomi di bukinab bajakaab man foone, “Au Añoolom ati búsusom, ban mooli músuumansuum máamak.”
42003023	Nan Yensa ataatumi burokab bati Atijamit, nabajumi wáriiŋe simit kabanan di uñen. Yensa (namanjomanjo) añiilau ati Esufa, Esufa añiilau ati Heli.
42003024	Heli añiilau ati Matat, Matat añiilau ati Lewi. Lewi añiilau ati Meleki, Meleki añiilau ati Yanne. Yanne añiilau ati Esufa,
42003025	Esufa añiilau ati Matati, Matati añiilau ati Amos, Amos añiilau ati Nahum, Nahum añiilau ati Eseli, Eseli añiilau ati Naage,
42003026	Naage añiilau ati Maat, Maat añiilau ati Matati, Matati añiilau ati Semein, Semein añiilau ati Yosek, Yosek añiilau ati Yoda.
42003027	Yoda añiilau ati Yoanan, Yoanan añiilau ati Resa, Resa añiilau ati Jerubabel, Jerubabel añiilau ati Salatiel, Salatiel añiilau ati Neri,
42003028	Neri añiilau ati Meleki, Meleki añiilau ati Adi, Adi añiilau ati Kosam, Kosam añiilau ati Elamadam, Elamadam añiilau ati Er,
42003029	Er añiilau ati Yahosua, Yahosua añiilau ati Elieser, Elieser añiilau ati Yorim, Yorim añiilau ati Mataat, Mataat añiilau ati Lewi,
42003030	Lewi añiilau ati Simeon, Simeon añiilau ati Yúda, Yúda añiilau ati Esufa, Esufa añiilau ati Yonam, Yonam añiilau ati Eliakim,
42003031	Eliakim añiilau ati Melea, Melea añiilau ati Menna, Menna añiilau ati Matata, Matata añiilau ati Naatan, Naatan añiilau ati Dauda,
42003032	Dauda añiilau ati Yese, Yese añiilau ati Yobed, Yobed añiilau ati Boas, Boas añiilau ati Salimon, Salimon añiilau ati Naason,
42003033	Naason añiilau ati Amminadab, Amminadab añiilau ati Adumin, Adumin añiilau ati Aruni, Aruni añiilau ati Hesurom, Hesurom añiilau ati Pere, Pere añiilau ati Yúda,
42003034	Yúda añiilau ati Yankuba, Yankuba añiilau ati Siyaaka, Siyaaka añiilau ati Iburehima, Iburehima añiilau ati Tera, Tera añiilau ati Nakor,
42003035	Nakor añiilau ati Seruk, Seruk añiilau ati Ragau, Ragau añiilau ati Pelek, Pelek añiilau ati Eber, Eber añiilau ati Sala,
42003036	Sala añiilau ati Kainam, Kainam añiilau ati Arefasad, Arefasad añiilau ati Sem, Sem añiilau ati Nuha, Nuha añiilau ati Lemek,
42003037	Lemek añiilau ati Matusala, Matusala añiilau ati Enok, Enok añiilau ati Yeret, Yeret añiilau ati Malele’el, Malele’el añiilau ati Kainam, Kainam añiilau ati Enos,
42003038	Enos añiilau ati Set, Set añiilau ati Adama, Adama añiilau ati Atijamit.
42004001	Nan Yensa alaañulomi kápurumul di falaf fati Yorudan, nameeŋumi di Búyegetab Bátienaab bati Atijamit. Búyegetab Bátienaab di bújeetumoomi bee di baŋaanab mambi buyuunenool.
42004002	Boo nalakomi wáriiŋe kunak bukan kugaba, noo Seetaanaay elakomi eyinkooley. Di kunakak kukila búrom barirerut waaf, di múlamukaam, bacaarab di bubilumi busofool.
42004003	Seetaanaay di yoonoomi, “Kaanjaat au Añiilau ati Atijamit, jáatiken ekooba uye man elaañ muria.”
42004004	Bare Yensa nalaañenuyomi, “Ciikiciik, ‘Lee muria ceb anau aate éroŋum.’”
42004005	Seetaanaay di éjeetumoomi bee tan teboe man éyiisoomi sísuk siceen sati mofam búrom nanan nátemie.
42004006	Di yoonoomi, “Paniseni sísukas use búrom man urunguso di fujuum ban nukil majakam mooliso búrom, mati Atijamit asenammi woo búrom, ban paniŋoolen isenuwo anoosani an imaŋumi.
42004007	Úkuntaajenjaat fáculom man umiiceelaetom, uru búrom panukil ro.”
42004008	Yensa nalaañenuyomi, “Ciikiciik, ‘Panoote kákuntaajen man umiiceelaet Akiiyaau Atijamit ooli, ban numiiceelaetool, oo cebool.’”
42004009	Seetaanaay di éjeetumoomi bee Yerusalem, man erembenoomi di donkaasey yati kasondak kati fukobaf fáamakaf, di yoonoomi, “Kaanjaat au Añiilau ati Atijamit, baal bee tentaam!
42004010	Mati ciikiciik, ‘Atijamit panareg simaleekaool man sipooyi jak,’
42004011	ban foone, ‘Di uñenaw wooliso pansipebi, takum kákamuni kunag túc di ekooba.’”
42004012	Yensa nalaañenuyomi, “Ciikiciik, ‘Ootut eyink Akiiyaau Atijamit ooli.’”
42004013	Nan Seetaanaay ebanumi eyinkey Yensa, di ekatoomi ñaake man épurumi ejawumi bee niceen inki.
42004014	Yensa nalaañumi bee kapanak kati Galili. Kánkumak kati Búyegetab Bátienaab kooku di oo. Mukaanaool di muyiisoorumi di mofam maŋoobenumi búrom.
42004015	Nalakomi kaliikitenak di kukobak kooliil, ñaa anoosani ajammi nálebienoomi.
42004016	Yensa nalaañumi bee Nasaret, ban akurimi. Di funakaf fati kálebienak, najawumi bee di fukobaf nan man apiimi nayitomi ajuum man aliik furimaf fati Atijamit.
42004017	Di kusenoomi búkaay yan aboñaau Yesaaya aciikumi. Nábooñuluyomi tan kuciikumi tíen furimaf fati Atijamit man foone,
42004018	“Búyegetab Bátienaab bati Akiiyaau boobu di ínje, mati namukenammuken man íriiŋen furimaf fajakaaf kalekumi. Náboñulamboñ bee karegen mati epakey kasofimi, di poop mati ewuley yati ejukey kájukeriitumi, bee kapaken kan búyiikab bommi di kañenak kati kulatooriil,
42004019	bee karegen mati emitey yan Akiiyaau abilumi bee kapakenak bukanool érindiiŋ.”
42004020	Nabooñ búkaay, ban nalaañenumi asen arambenaau ati fukobaf aban, nalakomi. Bukanak búrom kammi di fukobaf di kujikeroomi yém.
42004021	Nataatumi eregiiley, “Funakaf fati jaat, furimaf fo’ofu fan jijamuñaa fúlilir, nan man jijammi eeno.”
42004022	Koo búrom kamaatumi di kúlebienool, mati di furimaf falegenaf fan alakomi kasankenak di fukaan wáaloiil. Di kulakomi eregey man kommi, “Jé! Kama room ume let añiilau ati Esufa?”
42004023	Yensa naaniimi, “Nisofe malegen panjiregom kúregak uke, ‘Asontenaau, sontenooro.’ Muyuul panjoonom man ikaanuul baabe di ésukey yúmboom nan man jijamulomi wan ikaaneenumi di ésukey yati Kapaanaum.’”
42004024	Ban nammi, “Ínje eem di ereguul malegen, bájeriit aboña ati Atijamit ampi bukanak kati ésukey yoola kusofe jak.
42004025	Bajeembaj kuseek kajuupoe kati kújima di mofam búrom mati Isirael di kunakak kati aboñaau Eliya nan bajumi burank wáriiŋe simit sífeegiir di bútingum, no’onu bacaar báamak buloulomi di bukanak búrom.
42004026	Atijamit aboñut Eliya bee di hani ákon di bukoo, bare naboñooboñ bee di aseek ati ájima ajaaburuŋ ati Jerefet di mofam mati Sidon.
42004027	Di kunakak kati aboñaau Elisa bajeembaj kati kafaañak kajuupoe di mofam mati Isirael, ban hani ákon di bukoo atiluluti, leejaat Naaman ati mofam mati Siria.”
42004028	Bukanak búrom kammi di fukobaf nan kujammi mo’omu di bóli’iimi wút.
42004029	Di kuyitomi man kufarenoomi ápur di ésukey yáamakey ekila, ban di kújeetumoomi bee mo di kayuuyak kati furembooraf fan ésukey yooliil eteepimi. Di kusofumi mambi kúfarulool kúbetulool tentaam.
42004030	Bare naweejulomi di jameeŋey ajaw buruŋool.
42004031	Yensa najawumi bee Kapaanaum yati Galili. Di funakaf fati kálebienak, nalakomi kaliikitenak di fukobaf.
42004032	Bukanak di wáaloiimi man aliikitenemi eeno, mati furimool fubabaj fujuum nan arunga.
42004033	Di fukobaf babaj dó, ániine an úgun wookoomi nacibulomi máamak bee di Yensa nammi,
42004034	“Wáay! Yensa ati Nasaret, waa numaŋumi di wúli? Mante nujawulojaw bee kákajenoli room? Nimammanj au ai! Au eenomi Álirooraau Ákonau ati Atijamit!”
42004035	Yensa namakumi bágunab, di aaney, “Tunten! Púr di oo!” Bágunab di bubetumi ániinaau titooriil, ban di búpurumi bujaw bábukenutool.
42004036	Bukanak búrom di wáaloiimi di kuregoorumi, “Kama ñaa, kurimak uke kaano buu? Mati oo amakumi úgunaw di kurimak kabajumiñaa fujuum di kánkum nan arunga, man ujam ban di ukatenool!”
42004037	Moola di mujammomi di upanaw uŋomenumi Kapaanaum.
42004038	Yensa nápurumi di fukobaf ban najawumi agooŋumi di eluupey yati Simon. No’onu Simon alolool anaaraau man afintoe, eniilool man ébolie, ñaa di kulawumi Yensa man asontenool.
42004039	Najummi di kapanak kati bacaacab náñup bee di oo, ban namakumi káboliak kati eniiley di kurooŋomi sii. Aseekau nayitomi galab man acookooriimi.
42004040	Nan bala’ab bulakomi ejoney, bukanak kabajumi kusonta kati úsumut wanaamut di kújeetumuliimi bee di Yensa. Narembenumi uñenool di anoosani di bukoo, ban nakoyeniil.
42004041	Benento, úgun poop di úpurumi di bukan kajuupoe, di ekaawey di yóro, “Au eenomi Añiilau ati Atijamit!” Yensa namakumi úgunaw ban náfirenuwo man usanken mati umammanj oo eenomi Apakenaau Áamakau.
42004042	Fati kajomooraf, di bújomaraay pím, Yensa najawumi ápur ésukey yati Kapaanaum, man ajawumi alako cebool tan tunoore sii. Jameeŋey yati bukanak di elakomi eñesooley, ñaa nan kujukoomi di kutaatumi esofool takum ajaw.
42004043	Bare nalaañeniimi, “Ínje eete káriiŋen furimaf fajakaaf mati jáyiaj jati Atijamit di sísuk saasu poop, mati moo Atijamit áboñulammi beet.”
42004044	Narulenumi káriiŋenufo di kukobak di mofam mati Yúdea búrom.
42005001	Funak fákon nan Yensa Ajummi di kafintak kati falaf fati Gennesaret, jameeŋey yati bukan kajuupoe di elakomi kafaroor bee ejamey Yensa mati furimaf fati Atijamit.
42005002	Yensa najukumi usaana ugaba di kásikak, wan kuleebaak man kuwaloe man kulakomi efank kuŋabak kooliil.
42005003	Nájupomi di busaana bákon di wo, ban Simon akilumi, man aanoomi afarubo jayiinkun bee di mumelam. Nálakoromi man aliikiten bukanak kápurumul dó.
42005004	Nan abanumi káriiŋenak kati furimaf fati Atijamit, nammi Simon, “Pumen busaanaab ban sánkimi, au di kurokoori ban di jileeb kuŋabak kooluul man jisof siwolas.”
42005005	Simon nalaañenoomi, “Há! Arungaau, wúli nunanaab di fukaf búrom bare usofut hani waaf! Bare uregujaat mo’omu, panuleeb kuŋabak.”
42005006	Nan kuleebumi kuŋabak, di kusofumi siwolas simeeŋenuko tep kúlebi tús manteer kumaŋ katuutulo.
42005007	Di kúbirulomi kurokooriil kammi di busaanaab baabu di eñes karamben, ban koo di kubilumi kurambeniil. Di kúriiŋulotomi di kumeeŋenumi usaanaaw ugabaaw di siwolas, manteer umaŋ eyoom.
42005008	Nan Simon Peter ajukumi wabajomi, nákuntaajenumi di bújonlenab bati Yensa, di aaney, “Wáay, Akiiyaau! Bonket ukatom, mati ínje akaana majakut.”
42005009	Mati oo di kurokoorool búrom di wáaloiimi mati kajuupoak kati siwolas san kusofumi.
42005010	Simon kurokoorool Yankuba di Yohan, Jebede kuñoolool, koo poop di wáaloiimi. Yensa nammi Simon, “Takum úkoli! Kápurum iñeme panukaan awonkena bukan bee di ínje!”
42005011	Nan kúpurenumi usaanaiil bee di kásikak ceb, di kukatumi bálamuk wanoosani wooliil man kuriiboomi.
42005012	Nan Yensa alakomi di ésuk yáamak yiceen, ániine an kafaañak kusofe líip nabilumi. Nan ániinaau ajukumi Yensa nalomi kúfima nalawoomi man ammi, “Akiiyaau, umaŋujaat, panuŋoolen utilulom!”
42005013	Yensa nalantenumi kañenool man agoroomi, di aaney, “Nimammaŋ, tilulo.” Yaŋ too galab kafaañak di kukatenumi ániinaau.
42005014	Yensa natonkoomi takum areg hani an ákon, bare “jaw ban núyiisen fúkoi bee di ásimenaau ati Atijamit man ámeeloi. Jéetum búsimen man ásimen nan man aboñaau Muusa aregumi man anoosani afium mati nutilulitiluli ukoy.”
42005015	Bare kareesak kati Yensa di kufaŋ man kujamoe banoobani, jameeŋey yati bukanak di ebilumi bee ejamooley di kubaj kasonten.
42005016	Bare niceen najawejaw alako cebool di baŋaanab man alaw.
42005017	Funak fákon nan Yensa alakomi kaliikiten, Kufarisa kuceen di kuliikitenaak kati sílingaas balakoe to kápurulomi di sísuk sati Galili, di sati Yúdea, di ésukey yáamakey yati Yerusalem. Kánkumak kati Akiiyaau kulakolako di Yensa man asonten káju’utumi.
42005018	Kúniine kuceen katebulo ániine abakoe di silaak. Di kulakomi eñes bee kánokenumulool man kunenool di bújonlenab bati Yensa,
42005019	bare kuyetut kubaj buruŋ bampi kúnokenumulool bee di Yensa mati bukanak kumemmeeŋ, di kuremboorumi kasondak, di kúlukomi ban di kúyuunuloomi di silaakas san abakoaau afintomi bee titoorey yati bukanak di bújonlenab bati Yensa.
42005020	Nan Yensa ajukumi kafiumak kooliil kúkalaakalaa nammi, “Añoolom, majakuti mubonketibonket.”
42005021	Kuliikitenaak kati sílingaas di Kufarisaak di kulakomi kawoonoor, man koone, “Tíj, kama ume ai asankeneñaa ñíi? Ai aŋoolene abonket majakutam, leejaat Atijamit cebool?”
42005022	Yensa amanjumi wan kulakomi kawoonoor, ñaa naceeŋiimi, “Wau kaane di jilako kawoonoor kaanoe mo’omu?
42005023	Wei ufaŋe man uhiilie man ireg ániinaau abakoaau majakutool mubonketibonket mba man iregool ayito man ajaw?
42005024	Bare nimammaŋ mambi jimanj mati Añiilau ati anau nababaj kánkum di dúniyaay man abonket majakutam mati bukanak.” Yensa najawumi bee di ániinaau abakomi nammi, “Ínje eeni, yito teb silaaki man ujaw bóot!”
42005025	Yaŋ too galab nayitomi di fáculiil, natebumi silaakool tan afintoeenumi, ban najawumi bóot, di esaley máamak mati mákalaam mati Atijamit di móro.
42005026	Koo búrom di wáaloiimi máamak. Di kubajumi kákoli, di kusalumi Atijamit, di aaney, “Há! Jaat nujukaajuk wajamurerutimi wafaŋe kúko’olaal!”
42005027	Nan mo’omu múpurutomi, Yensa nápurulomi ákamb alaga basaaf, an koonemi Lewi, tan arokemi. Yensa naanoomi, “Riibenom.”
42005028	Ñaa Lewi nakatumi bálamuk wanoosani woola, man ariiboomi.
42005029	Lewi nakammi káaniŋ káamak di síndo’ool bee mati Yensa. Di bukanak kamaatubomi, babaj kulaga basaaf kajuupoe máamak di poop bukanak kuceenak.
42005030	Kufarisaak di kuliikitenaak kooliil kati sílingaas di kulakomi kákuuluj bee di kuriibaool, man kommi, “Wau kaane di jiri dákon di kulaga basaaf di kasofutimi di waaf?”
42005031	Yensa nalaañeniimi, “Bukan kájumi kuceeŋut asontena, bare káju’utumi ceb.
42005032	Ínje ijawulout bee ewonk bukanak kajoonaak, bare kasofutimi di waaf, man kútiiwoor kukat bálamuk majakutam.”
42005033	Kufarisaak di kuliikitenaak kooliil kati sílingaas di kommi Yensa, “Kuriibaak kati Yaaya Átiigulenaau kukaanekaan balatab di kulaw, kati Kufarisaak koo poop moo, bare kuriibai eri di kuraan nanoosani bakaanut balatab.”
42005034	Yensa naceeŋiimi, “Mante panjiŋoolen jikaan man ati fuyabaf kupaalool kukaan balatab, oo too di bukoo?
42005035	Kunakak pánkuriiŋ nampi ati fuyabaf aŋarimi di bukoo, ñaa kunakak kukila pankukaan balatab.”
42005036	Yensa poop naregiimi kúregak uke: “An átuutuleriit jipeket di kaloa kunkul man acik alook kéele. Akammojaat, panatuutul kaloaak kunkulak, ban jipeketaj jati kaloaak kunkulak di kéelaak lee siriiboor.
42005037	Moo mákonam, an áwuleneriit wayin yunkul di ubaŋ wafanlene. Akammojaat, wayiney yunkuley pánepambenuwo, ulee di wayiney, ulee di ubaŋaw.
42005038	Wayin yunkul eete éwuleni di ubaŋ wunkul.
42005039	An ámaŋeriit wayin yunkul baraanerab wayin yafanlene aban. Mati naanesaan, ‘Wayin yafanlene ejajak.’”
42006001	Di funak fákon fati kálebienak, nan Yensa di kuriibaool kulakomi ewuujey ulaakaw wati mulukiinam, kuriibaool kuwuwuut ban di kulokos di uñeniil man kutokoñ mo.
42006002	Bare Kufarisaak kuceen di kuceeŋiimi di kommi, “Wau kaane man joom di ekaan wan sílingaas sífirenumi di funakaf fati kálebienak?”
42006003	Yensa nalaañenumi man aceeŋiimi, “Mante jitamburerut jiliiken wan áyiau Dauda akaaneenumi nan oo di kuriiboorool kucaaretumi?
42006004	Nanokenumi di éguutey yati Atijamit man ayabulomi kúmbuurak káñiiaak kanenimi bújonlenab bati Atijamit, man ariko aban nasen kuriibaool poop. Sílingaolaal sífirenfiren man an ariko leejaat kúsimenaak kati Atijamit cebiil.”
42006005	Yensa naaniimi, “Añiilau ati anau oo eenomi arungaau ati mukaanaam mati funakaf fati kálebienak.”
42006006	Di funak faafu fati kálebienak, Yensa najawumi bee di fukobaf man alakomi kaliikiten. Di bajumi ániine an kañenool kúridak kuceteenumi ammi dó.
42006007	Kuliikitenaak kati sílingaas sati Atijamit di Kufarisa kuceen di kulakomi káninguloor Yensa, manteer panasonten di funakaf fati kálebienak, mambi kutaaken Yensa di ekaan majakut.
42006008	Bare Yensa namanjumi wan kusofumi di úyegetiil, nammi ániinaau an kañenool kucetumi, “Bil, juum taate.” Ániinaau nayitomi ajuum to.
42006009	Yensa naaniimi, “Paniceeŋuul, waa sílingaas soololaal sisene man ukaanaal di funakaf fati kálebienak? Buruŋ bati ekaan wajake mba wajakut, kapaken an mba kápakenaati an?”
42006010	Najikeriimi álireniil koo búrom, naanoomi, “Lanten kañeni.” Nalantenukomi war, ban kañenool di kukoy.
42006011	Mati mo’omu, di kuñuumulumi ban kutaatumi kasankenoorak wampi kukammi Yensa.
42006012	Funak fákon Yensa nápurulomi aremboor fúlankiinaf bee elawey, nakaanubomi fukaf búrom elawey yati Atijamit.
42006013	Nan bala’ab burabumi náwonkuumi kuriibaool búrom tákon, man amukenumi kooni uñeney di kugabaak di bukoo bee di oo, kan awonkumi kúriiŋenaak.
42006014	Simon, an Yensa akammi kareesak kuceenak Peter, Anduru Simon atiool, Yankuba di Yohan, Filip di Batolome,
42006015	Matiu, Tomas, Yankuba añiilau ati Alif di Simon ati di fujuumaf fati Kafaŋumi man kumaŋe moofiil.
42006016	Yúdas añiilau ati Yankuba, Yúdas Isikariot aatumi épurey di Yensa.
42006017	Nan Yensa, oo di kúriiŋenaool kuwaloulomi di fúlankiinaf, ban najummi tan pánloe di kuriibaool kajuupoe. Jameeŋey yati bukanak elakolako to yápurulo di mofam búrom mati Yúdea. Di bajumi bukaaku kápurumulo di ésukey yáamakey yati Yerusalem, di poop sísukas sati Turo di Sidon sapanomi falaf fáamakaf.
42006018	Bukanak uke kajawulomi bee káyenten furimool di poop kasontenoor úsumutiil. Ban kan úgunaw usofumi koo nasonteniisonten.
42006019	Jameeŋey yati bukanak búrom di elako eñes bee egorool, mati kánkum kati kasonten kúpurumulopurum di oo ban di kusonteniimi poopiil.
42006020	Yensa natebenumi fúkaaf lóog man ajikerumi kuriibaool ban naaniimi, “Muyuul kabajutumi jakuujak, mati muyuul kati di jáyiaj jati Atijamit.
42006021	“Muyuul kacaaretumi iñeme jakuujak, mati panjiri jipooñ. “Muyuul kammi di búlokab iñeme jakuujak, mati pánjiluu.
42006022	“Muyuul jakuujak nampi bukanak kumaŋutuumi, di kulatuumi, di kujeluumi, ban di kukajen ureesuul mati muyuul kuriibaak kati Añiilau ati anau.
42006023	Nampi mo’omu mubajuumi, jibaal di jimaayoor di kunak kukila, mati bacaamuul báamakab boobu bo bukinab bajakaab. Moo mákonam, kufannaaniŋuul kukaaneenumi bee di kuboñaak kati Atijamit.
42006024	“Bare muyuul kabajumi búyiikab bulako di muyuul, mati jibabaj jiban eñabey yati úsusuul.
42006025	“Muyuul kapooñumi iñeme búyiikab bulako di muyuul, mati panjicaaret. “Muyuul kammi di éluuey di kásuumaay iñeme búyiikab bulako di muyuul, mati panjilok di mátaañie!
42006026	“Muyuul bukan kajuupoe kommi di esaluuley búyiikab bulako di muyuul, mati kufannaaniŋiil moo poop kukaaneenumi bee di kuboñaak kubuntaak.”
42006027	“Ínje eem di ereguul ure kajamemi: Jimaŋ kulatooruul, jikaan wajake bee di kalatuumi.
42006028	Jilaw Atijamit man asen kásuumaayak bee di kanumuumi, ban di jilawool bee mati kásuutukenuumi.
42006029	An atancijaat karaab, senool kaaku poop man atanci, an aŋarujaat kaloai káamakak takum ulat man aŋar kaloai kayiinkunak.
42006030	Alawimi waafi uwulool. Takum uceeŋ bukanak man kulaañeni wan kuŋarumi di au.
42006031	Jikaan bukanak wan jimaŋumi man kukaanuul.
42006032	“Jimaŋujaat kamaŋumi muyuul ceb, buu panjiŋoolen jibaj kasal? Mati hani kukaana majakut kukaanekaan mo!
42006033	Jikaanjaat wajake bee di kakammi wajake bee di muyuul, buu panjiŋoolen jibaj kasal? Mati hani kukaana majakut kukaanekaan mo!
42006034	Jimaagenjaat kupaaluul kan jígolummi pankucaamuul fáculey, buu panjiŋoolen jibaj kasal? Mati hani kukaana majakut, kumaagenemaagen bee di kakaanemi majakutam, mambi kulaañeniil wan kusenumi.
42006035	Bare jimaŋ kulatooruul, ban di jikaaniil jak, jimaagen ban takum jiwoonoor pankulaañenuul waaf. Moo panjibaj bacaamab booluul báamakab, ban panjikaan kuñiilak kati Atijamit Afaŋumi Katebo. Mati oo najajak bee di kásaleriitoomi di kájakaatimi.
42006036	Joote ekaan kubonketa nan man Ampauul akammi abonketa.
42006037	“Takum jigamen bukaaku, Atijamit poop letagamenuul. Takum jijuk eloey yati bukaaku, Atijamit poop letajuk elouul. Jibonket bukaaku, Atijamit poop panabonketuul.
42006038	Jiwul bukaaku, Atijamit poop panawuluul. Malegen, panjiyab wuuj bukaaku kan jiwulumi, manteer réaati di uñenuul yúo. Mati káliikumaak kan jíliikumumi bukaaku, koo Atijamit pánaliikumumi muyuul.”
42006039	Yensa naregiimi poop kúregak uke: “Mante kúpuuma kugaba pankuŋoolen kuruuoor? Kammojaat, koo poopiil pankulo di busun jálaŋ, lee mo?
42006040	Aliina áfaŋeriit kákalaa aliikitenaool, bare aliina anoosani nampi abanumi kaliikenak koola, panaano nan aliikitenaool.
42006041	“Wau kaane nujuk jinukaj jammi di jícilaj jati an, bare ujukut fúbaaraf fammi di jícili?
42006042	Mba buu panuŋoolen urege apaali ariiba, ‘Atiom, bonket kob man ípuren jinukaj jammi di jícili,’ nan uŋoolenutumi ujuk fúbaaraf fammi di jícili? Au mamisam! Utaat úpuren fúbaaraf fammi di jícili, banjaat panuŋoolen ujuk tíen man úpuren jinukaj jammi di jícilool.
42006043	“Búbaar bajake búwoleriit búwolum bajakut, ban búbaar bajakut búwoleriit búwolum bajake.
42006044	Búbaar banoobani búmanjumeimanjum ñátum di búwolum boolibo. Kútujeriit búwolum bati búpunduun di úlind, mba kútujeriit búwolum bati kúul di utanja.
42006045	Anau alegenau oo ápureneuumi wajake di búyegetool, ban anau alegenoutau oo ápureneuumi wajakut di boola. Mati butumab wápureuumi di búyegetab, woo busankenemi.
42006046	Yensa naaniimi, “Wau kaane di jiwonkom ‘Arungaau, Arungaau,’ ban letukaan wan ireguumi?
42006047	Ampi abilumi bee di ínje najam kurimom ban nakaanuko pániyiisuul man aanomi.
42006048	Nakankaan nan ániine aam di kateep eluup, awokumi sánki, man ajoonen fúlakenumaaf di fukooba. Nampi mumel máamak muteyulomi bee di eluupey ekila, leemuŋoolen mugorenuyo mati élinliŋ.
42006049	Bare ampi ajammi kurimom ban ákaaneriituko, nakankaan nan ániine ateepumi eluup, ban awokut fúlakenumaaf sánki. Nan mumel máamak muteyulomi bee di eluupey ekila, yaŋ too galab eluupey ekila panelo wám!”
42007001	Nan Yensa abanumi káriiŋenak kurimool búrom bukanak, nalaañumi bee Kapaanaum.
42007002	Arunga ati kutiika Kúrooman nabajumi amiiceel, an moola músuumoomi máamak o’omu náju’utumi manteer amaŋ ecet.
42007003	Nan ajammi mati Yensa, naboñumi Kúyahuud kunifaan kuceen, man kulawool abil asonten amiiceelool.
42007004	Di kúriiŋubomi kulawumi tíen Yensa, di aaney, “Oo áriiŋe ebaj karambenak kiiya.
42007005	Mati namammaŋ búkanoli, ban oo di fúko’ool akammi man fukobaf fáamakaf fóololi futeepi.”
42007006	Yensa di bukoo di kujawumi. Nan alofenumi eluupey, arungaau ati kutiikaak Kúroomanak, naboñumi kupaalool kuceen, man koonool, “Arungaau, takum ugaalen fúkoi, mati ínje íriiŋut man iwaleni síndo’om.
42007007	Moo kaane ínje di fúko’om isofoorout an áriiŋe man íjo’ol bee di bújonleni. Bare uboñ furimi ceb arokaom panakoy.
42007008	Mati ínje di fúko’om oomu di kañenak kati furungaf fati kunifaanom, ban kutiika kuceen kooku di kañenom, eenjaat ákon, ‘Jaw,’ najaw, mba eenjaat aamu, ‘Bil,’ nabil. Ban poop, eenjaat amiiceelom, ‘Kaan uwe,’ nakaan.”
42007009	Nan Yensa ajammi mo’omu di wáalo’oomi, ñaa najonlenumi di jameeŋey yariiboomi man ammi, “Ínje eem di ereguul, ínje ijukurerut hani an di mofam mati Isirael an kafium kákalaae mo’omu!”
42007010	Nan káboñulimi kulaañumi bee di eluupey yoola, di kutookumi amiiceelau man akoye jaj.
42007011	Nan púrutomi mo’omu ceb, Yensa najawumi bee di ésukey yan koonemi Nain. Kuriibaool di jameeŋey yati bukanak yammi di kariibooroolak.
42007012	Nan kulofenumi fúlamutaf fati ésukey, bukanak man kutebe biiŋ bati ániine acete bee ejaw kafok. Acetumi oo aseek ati ájima oo cebool nabajumi. Jameeŋey yati bukanak yariiboorumi di aseekau épurumulopurum ésukey yáamakey.
42007013	Nan Akiiyaau Yensa ajukoomi, di bóteniool man aanoomi, “Takum ulok.”
42007014	Najawumi agor elaakey yati biiŋab, ñaa kújeetumaak kati biiŋab di kujummi. Yensa nammi, “Ápuraau, neeni, yito!”
42007015	Ápuraau acetumi nayitomi nataatumi kasankenak! Yensa nalaañenoomi bee di iñaayool.
42007016	Kamaatumi búrom di kúkoli. Di kulakomi esaley Atijamit máamak, di kommi, “Aboña áamak nápurulopur di wulaal!” Di poop kommi, “Atijamit najawulojaw bee kapaken bukanool.”
42007017	Mukaanaam ume mati Yensa di muyiisoorumi di mofam búrom mati Yúdea manteer mútip élingaay.
42007018	Kuriibaak kati Yaaya di kuregumi Yaaya bee mati wan Yensa ammi di ekaaney búrom. Yaaya náwonkuumi kugaba di kuriibaool,
42007019	ban naboñiimi bee di Akiiyaau Yensa man kuceeŋool, “Mante au an wúli umanjumi aatumi bee ebiley, mba mante ujegoor aceen?”
42007020	Nan kúriiŋumi tan Yensa ammi, man koonoomi, “Yaaya Átiigulenaau áboñuloli man uceeŋi, ‘Mante au an wúli umanjumi aatumi bee ebiley, mba mante ujegoor aceen?’”
42007021	No’onu, Yensa nalakomi kasontenak bukan kajuupoe káju’utumi mba kabajumi jariey mba napakenumi kan úgun usofumi. Nakammi kápuumumi man kuŋoolen kujuk.
42007022	Nalaañenumi kuriibaak kati Yohan, “Jilaañ jireg Yaaya, wan jijukumi di wan jijammi. Kápuumumi di kujuk inki, kabakomi di kuyito kujaw, kan kafaañak kusofenumi di kutiluli, kájameriitumi di kujam, kacetumi di kuyito inki, ban furimaf fajakaaf fúriiŋeniriiŋen bee di kabajutumi.
42007023	Ampi alatutumi kafiumomak, namanj jakoojak.”
42007024	Nan kúriiŋenaak kati Yaaya kulaañumi, Yensa nasankenumi bee di jameeŋey mati Yaaya, “Waa kaane di jijaw bee di baŋaanab bee ejuk? Mante jijajaw bee ejuk mujit músaanuma man járusey enage?
42007025	Waa jije’e bee ejukubo? Mante jijajaw bee ejuk an akaroorumi wañ wajake? Bukanak kakarooremi mo’omu koo kucinemi di eluupey yati kúyi!
42007026	Ñaa waa jije’e bee ejuk bo? Mante aboña? Éey, ínje eem di ereguul, an ujukumi ufaŋe katebo aboña ati Atijamit.
42007027	Mati Yaaya, ciikiciik mati oo, ‘Jíyenten, ínje oomu níboñeul aboñaom man ayab fáculi, an aate bee kajoonen buruŋi.’
42007028	Ínje eem di ereguul, bajut afaŋe kákalaa Yaaya di bukanak karoŋeenumi búrom di dúniyaay. Ban súm afaŋumi man asofutimi di waaf di jáyiaj jati Atijamit, oo afaŋe kákalaa Yaaya!”
42007029	(Bukanak búrom, bukoo di hani kulagaak basaafab kajoonutak, nan kulakomi ejamey kurimak kati Yensa, kúlaulaul mati buruŋab bati Atijamit bukankaan malegen, mati bukoo Yaaya nátiiguleneeniitiigulen.
42007030	Bare Kufarisaak di kumanjaak káamakak kati sílingaas di kulatumi wan Atijamit amaŋumi bee di kúkoiil, di kulateenumi man Yaaya átiiguleniil.)
42007031	Yensa naceeŋumi, “Di waa paniliikoorumi bukanak kati iñeme, ban buu koonoe?
42007032	Kukankaan nan kuñiil kammi di kaminnoor di kunoomenak, di kuwonkoor di kupaaliil man kooniil, ‘Wúli nuleleew, ban jiboomut, nuyabumi kasiilena, ban jíruurenut.’
42007033	Mati Yaaya Átiigulenaau najawulojaw nakaanekaan balatab ban áraaneriit muraanaay malaañoore, muyuul joone, ‘Bágun bookool.’
42007034	Añiilau ati anau najawulojaw, narieri, naraaneraan, di joone, ‘Ániinaau akila áfeketa, ákalia, di poop apaala ati kulaga basaaf di kasofutimi di waaf!’
42007035	Bare malinlaam mati Atijamit múyiiseneiyiisen kankaan malegen kápurumi di mukaanaam mati káyinenumomi.”
42007036	Ákon di Kufarisaak nabemmi Yensa, najawumi bee síndo’ool, man kulako furiaf.
42007037	Bajeembaj aseek aceen di ésuk ekila, an kareesool kukañoe di kúniine. Nan ajammi mati Yensa oomu bo furiaf di síndeey yati Afarisaau, nájeetumulomi jiraafa jati mumelam maputemi súum.
42007038	Najummi di bálamukab bati úkamunool, man aam di búruuden, mukulool di musot di úkamunool, ban nayuuyuwomi ñátum walool. Nacuufuwomi náyuenumi mumelam maputemi súum di wo.
42007039	Nan Afarisaau abemeenoomi ajukumi mo’omu, naanooromi, “Kaanjaat ániinaau ume aboña ati Atijamit, panamanjeen aseekau o’omu ai ban an aano buu agoreooñaa. Panamanjeen mati oo akaana majakut!”
42007040	Yensa nalaañenoomi, “Simon, ínje nibabaj wan imaŋe bee eregi.” Simon nalaañenoomi, “Aliikitenaau, sanken.”
42007041	Yensa naanoomi, “Kúniine kugaba kamaage bágodi bati amaagena aceen. Ákon namaagumi sígodi sidenaari sooni siceme futok, aamu sooni bukan kugaba di uñen.
42007042	Bare kuŋoolenut kucaamool, nabonketiimi koo búrom. Ñaa iñeme ai di bukoo panafaŋ man amaŋool?”
42007043	Simon nalaañenoomi, “Nisosof an ati kanewak káamakak panafaŋ man amaŋool.” Yensa naanoomi, “Nukonkooŋ.”
42007044	Ñaa najonlenumi di aseekau aban nammi Simon, “Mante nujujuk aseekau ume? Ninokenumi eluupey yooli, uwulutom mumel man ipos úkamunom. Bare oo nasontenumi úkamunom usuulo ñátum mukulool ban nayuuyuwomi ñátum walool.
42007045	Au ucuufutom man usaafooraal jak, bare biñoo nan ijawulomi akatut ecuufey úkamunom.
42007046	Uwulutom túlu man inaanen fúko’om, bare oo nanaanenumi úkamunom ñátum di mumelam maputemi súum.
42007047	Ínje eem di eregi, kamaŋak káamakak kan áyiisenumi kúyiyiis mati nabonketibonket majakutool majuupoaam. Bare ampi abonketimi mukaanaool majuupout, kamaŋak kan aatumi káyiisenak kujuupout.”
42007048	Yensa nammi aseekau, “Majakuti mubonketibonket.”
42007049	Bukaaku kalakomi furiaf di oo di kutooŋumi karegoor, “Ume ai abonketeñaa hani majakut?”
42007050	Yensa nammi aseekau, “Kafiumak kooli kupakenipaken. Jaw di kásuumaay.”
42008001	Nan púrutomi jayiinkun Yensa najawumi di sísuk sáamak di sayiinkun, man áriiŋen furimaf fajakaaf mati jáyiaj jati Atijamit. Kúriiŋenaak koola uñeney di kugabaak kalakomi di oo.
42008002	Kuseek kuceen kan Yensa apakenumi di úgun di poop nasontenumi úsumut. Di kuseekak kukila Mariyaama, an kuwonkemi Magadalen, úgun wooni futok di ugaba ucesoorimi di oo,
42008003	Yoanna, aseekau ati Kouja, arokaau ati Herod, di Susanna, di kuseek kajuupoe bukaaku kaŋarumi fubajaf fooliil man kuramben Yensa di kuriibaool.
42008004	Nan jameeŋey yápurulomi di ésukooesuk ejojutomi tákon, Yensa naregumi kúregak uke:
42008005	“Bajeembaj awaña aceen ápurulo bee eluk bálut, nan aleebubomi di kalaakak koola, baabu di bulomi di kapanak kati buruŋab, ban kuwuujaak di kutobojubomi, bánaakayitaab di buforubomi.
42008006	Baabu di bulomi di fukoobaaf. Nan bucumbulomi di buraayenumi mati mofam muyajut mumelam.
42008007	Baabu di bulomi di úlind wajuupoe, di uliilumi man ugooyenubomi.
42008008	Baabu di bulomi di mof matoope ban di buliilumi, élut yanoosani yalagetumi ebabaj sílut sawuuje ceme.” Nan Yensa abanumi kasankenak, nammi, “Oo abajumi uwos újamuma, najam!”
42008009	Nan kuriibaool kuceeŋoomi wan kúregak uke kufelumi.
42008010	Nalaañenumi, “Muyuul Atijamit nakaanuukaan man jílaul malegenam mayofoaam mati jáyiaj joola. Bare bukaaku nisankeniisanken ñátum di kúreg, mambi kujiker ban leekujuk, kujam ban léekulaul.”
42008011	“Kúregak uke kufelumi mo’omu, bálutab boo eenomi furimaf fati Atijamit.
42008012	Bálutab balomi di kapanak kati buruŋab boo eenomi kajamemi furimaf fati Atijamit. Seetaanaay di ebil épurenufo di úyegetiil, manteer takum kúyinen man kupak.
42008013	Bálutab balomi di fukoobaaf, boo eenomi kajamemi furimaf fati Atijamit, di kuyabufo di kásuumaay galab. Bare fúnokeneriit lói di úyegetiil, ban léekuyinen piyo, mati Seetaanaay eyinkiijaat di kulaañ bálamuk.
42008014	Bálutab balomi ban úlindaw ujuupomi boo eenomi kajamemi furimaf fati Atijamit, bare síwoonooras di fubajaf, di kásuumaak kati eroŋey yati dúniyaay, doo búrom di gooyeniimi ñaa kúwoleneriit waaf di eroŋey yooliil.
42008015	Bare bálutab balomi di mofam matoopaam boo eenomi kajamemi furimaf fati Atijamit, ban di kusofufo jak di úyeget wajoone di walegenoe, ban di kuwolen jak di eroŋey yooliil kápurumul di kamuutenak.
42008016	“An letayaben éwuŋenuma ban naŋar katekel áfimenuyo, mba nakaanuyo di fátaam fati bacaac. Bare panaganduyo di fúganduma man kampi kanokenulomi di kujuk.
42008017	Mati wanoosani wayofimi búrom panurajeni téeŋey, ban wanoosani wabuusoorimi panumanjeni ban di uneni di mawuŋam.
42008018	Jíkaanum man jíyentenooremi eeno. Mati ampi abajumi Atijamit panabenenool. Ampi abajutumi, hani jasiinkuney di wan asofumi woo naake, Atijamit pánabotuuwo di kañenool.”
42008019	Yensa iñaayool di kutiool di kubilumi bee di oo, bare kuyetut kulofool tan ammi mati jameeŋey yati bukanak.
42008020	Di baj aregumi Yensa, “Iñaayi di kuti’i bukooku bo téeŋey, koone kumammaŋ bee ejuki.”
42008021	Bare nalaañenumi, “Kan iwonkemi iñaayom di kutiom, koo eenomi kajamemi furimaf fati Atijamit, ban di kukaan wan furegumi.”
42008022	Funak fákon Yensa di kuriibaool di kújupomi dóo di busaana ban naaniimi, “Jítipaal bee kapan kaaku kati falaf.” Di kujawumi.
42008023	Nan kulakomi étipey námoorimi. Fárus fáamak di lonkos yáamak di siyitoulomi di falaf, busaanaab di butaatumi emeeŋey mumel, man bumaŋ eyoom.
42008024	Kuriibaool di kujawumi kúyiloomi, di aaney, “Arungaau, Arungaau! Wulaal kooku bo ecet di falaf!” Yensa nayitomi amakumi fárusaf di lonkosey di siyinumi tem.
42008025	Yensa naceeŋiimi, “Kafiumak kooluul kookei?” Di wáaloiimi, ban di kúkolimi, di kuregoorumi, “Kama ume ai, namakumi hani fárusaf di lonkosey, man sijamool!”
42008026	Yensa di kuriibaool, di kúriiŋumi mofam mati Gerasen kan sijonlenoorumi di kapanak kati falaf fati Galili.
42008027	Nan Yensa alakomi káwaloulak di busaanaab, di kúkamboor di ániine ápurulo di ésukey yáamakey, an úgun wookumi. Ániinaau napiyopiyo ákaanoeriit wañ, ban álakoeriit síndo, bare di fufokaf.
42008028	Nan ajukumi Yensa, nalomi di bújonlenab boola aban nasankenumi fatiya, “Yensa, Añiilau ati Atijamit Afaŋumi Katebo, waa butumi boom di ínje? Nilawilaw, takum úsuutukenom.”
42008029	Napankeenumi bágunab man búpur di oo. (Mati ñameeŋe busofeeneoosof, kupooyeoopooy ban di kuŋoobeneoomi kuban ñátum ñiwuj, bare natarenuñomi búrom ban úgunaw ukammi man atey bee di baŋaanab.
42008030	Yensa naceeŋoomi, “Kareesi buu?” Nalaañenoomi, “Wajuupoe.” Mati úgun wajuupoe ucine di oo.
42008031	Úgunaw di ulawoomi, takum amandooruwo man ujaw bee di busunab básankimi babajutumi tan búkabe.
42008032	Di bajumi kamat kati sikumba salakomi kafoop di kapanak kati furembooraf. Úgunaw di ulawumi Yensa buruŋ, man unoken di sikumbaas use. Nawuluwomi buruŋ man unoken di sikumbaas.
42008033	Úgunaw úpurumi di ániinaau bee kanoken di kamatak kati sikumbaas búrom di kuteyumi bee di kayuuyak di kuwuuj kulo di falaf, kuyoom dó yem.
42008034	Nan kumataak kujukumi wabajomi, di kuteyumi kúpur, di kuregumomi banoobani di ésukey yáamakey di sísukas salofoorumi di bukoo.
42008035	Bukanak di kúpurulomi kujaw bee ejukey wabajoeenumi, di kúriiŋulomi tan Yensa ammi, di kutookulomi ániinaau an úgunaw usofeenumi, man alakoe di bújonlenab boola. Nakaanokaano wañ ban búyegetool man bujuume cek, di kúkolimi máamak.
42008036	Ñaa kamaateenumi di kureg bukanak man Yensa asontenumi an úgunaw wookeenumi.
42008037	Bukanak kalakomi di mofam mati Gerasen búrom di kuregumi Yensa akatiil man ajaw. Mati koo kúkolikoli máamak ban saalas sooliil sijijis. Ñaa Yensa nájupomi busaanaab bee elaañ.
42008038	Ániinaau an Yensa asontenumi di úgunaw nalawoomi manteer nakatool man kuriiboor. Bare nammi,
42008039	“Laañ bóot man urege bukanak wan Atijamit akammi bee di au.” Ániinaau nalaañumi bóot man areg kati ésukey búrom wan Yensa akammi bee di oo.
42008040	Nan Yensa alaañulomi di kapan kaaku kati falaf, jameeŋey yati bukanak di ewalenoomi jak mati oo kulakoeenumi ekobey.
42008041	Ániinaau an koonemi Yairus náriiŋulobomi, oo arunga ati fukobaf fati bo, nalomi tentaam kúfima di úkamunaw wati Yensa man alawoomi man ajaw bee di síndo’ool,
42008042	mati jijaŋaaj joola jákonaj jooju bo ecet járiiŋe simit uñen di sigaba. Nan Yensa ajawumi, bukanak di kuŋomenoomi kapanookapan man kommi kafaroor.
42008043	Di bajumi aseek aceen di bukoo abaje kásumut kati kañooak kátingoeriitumi, kásumutak kukila kooku di oo wáriiŋe simit uñen di sigaba ban bajut ampi aŋoolen asontenool.
42008044	Nájawumul bálamukool man áloful Yensa ban nagorumi balisab bati kaloaool káamakak. Kañooak koola kátingoeriitumi di kutingomi yaŋ too galab.
42008045	Yensa nammi, “Ai agoraam?” Nan bukanak búrom kuñoosoorumi, Peter nammi, “Arungaau, jameeŋey yati bukanak yooyu man eŋoobeni di kamingeni!”
42008046	Bare Yensa nammi, “An aceen agoraññaa. Mati nijujuk kánkumak kúpupur di ínje.”
42008047	Nan aseekau ajukumi mati nararaj, nákolimi di kaleleben di kóro, nalomi kúfima di bújonlenab bati Yensa. Too di fáculey yati bukanak búrom naregumi wau kaane nagoreenool, di poop man akoyeneenoomi yaŋ eeno.
42008048	Yensa naanoomi, “Áliinom, kafiumak kooli kupakenipaken. Jaw di kásuumaay.”
42008049	Nan Yensa alakomi eregey mo’omu, ániine aceen nápurulomi di eluupey yati Yairus, arungaau ati fukobaf, man ammi, “Añooli nacecet. Ceeŋut man ugaalen Aliikitenaau man áriiŋ bo.”
42008050	Bare Yensa najammi mo’omu wan aboñaau aregumi, nammi Yairus, “Takum úkoli, yínen ceb, añooli panakoy.”
42008051	Nan áriiŋulomi di eluupey, náfiren hani an man anoken di oo leejaat Peter, Yohan di Yankuba, di añiilau ampaool di iñaayool ceb.
42008052	Bukanak búrom di kulakomi kagamoor di búlok bati múkojiin mati añiilau acetumi. Bare Yensa nammi, “Takum jíruuden. Mati oo acetut, oo kámoori naam di ko!”
42008053	Bare di kúnarulool mati kumammanj fiit añiilau nacecet.
42008054	Ñaa Yensa násofulool kañenak nacibulomi, nammi “Añoolom, yito!”
42008055	Yuutool di elaañulomi, nayitomi galab! Yensa naregumi kusenool waaf man ari.
42008056	Kuwolaool di wáaloiimi, bare Yensa napankiimi takum kureg hani an ákon wabajomi.
42009001	Funak fákon Yensa nawonkumi kúriiŋenaak kooni uñeney di kugabaak tákon ban naseniimi kánkum di buruŋ bati kacesoor úgun búrom di kasonten úsumut.
42009002	Naboñiiboñ bee káriiŋen mati jáyiaj jati Atijamit di kasonten káju’utumi.
42009003	Naaniimi, “Nampi jilakomi ejaay kajaaburuŋ, takum an aaken egol éjaatooruma, mba ejonkonkoroŋ, mba mbúur, mba sígodi, hani kaloa kuceen.
42009004	Eluupey yampi jiwalenimi, jilako di eluupey ekila ceb bee nampi jípurumi di ésukey.
42009005	Ésukey yampi kácindomi kulate man kuwalenuul, nampi jípurumi di ésukey ekila jifank kaporak kakotumi di úkamunuul. Moo káyiiseniil mati jibetembeten yo ban utumuul ulee bo di éjimey yooliil.”
42009006	Kúriiŋenaak kati Yensa di kujawumi sísukas, man koom di káriiŋenak furimaf fajakaaf di kasontenak káju’utumi banoosani.
42009007	Nan Herod ajammi, wan Yensa ammi di ekaaney, búyegetool di bújiisoorumi máamak, mati koonsoon Yaaya Átiigulenaau Atijamit áyitenulool di kacetumi.
42009008	Bukaaku koonsoon Eliya árajulolaal. Ban bukaaku koonsoon ákon di kuboñaak kati naaniŋ Atijamit áyitenulool di kacetumi.
42009009	Bare Herod nammi, “Ínje eene kumiin fúkaaf fati Yaaya. Bare ume ai, an emmiñaa di ejamey mati mukaanaam ume?” Ban nañesumi buruŋ bee ejukool.
42009010	Nan kúriiŋenaak kulaañulomi di sísukas ban kuregumi Yensa wan kukaaneenumi. Naŋariimi man kubuuloorumi bee di ésukey yati Beteseda.
42009011	Bare jameeŋey yati bukanak di ejammomi, di eriibenoomi. Nawaleniimi aban naregiimi mati jáyiaj jati Atijamit, ban nasontenumi kan ceeŋumi man asonten.
42009012	Nan bala’ab bulakomi kátinkaak, kúriiŋenaak uñeney di kugabaak di kubilumi di kommi, “Katen bukanak man kulaañ bee di sísukas salofumi mati baabe karamba, mambi kubaj furi di fumoor. Mati wulaal bukooke ban tunoore sii.”
42009013	Bare Yensa nalaañeniimi, “Muyuul di kúkouul jiseniil wampi kuri.” Di kulaañenoomi, “Wúli kúmbuur futok di siwol sigaba ceb nubaje. Mante létumaŋ man ujaw únoomul muria bee jameeŋey uye búrom?”
42009014	Babaj kúniine kúrindiiŋ síwili futok kalakobomi. Yensa nammi kúriiŋenaool, “Jikaaniil kujoj man kulako tanootani wáriiŋe bukan kugaba di uñen.”
42009015	Nan kúriiŋenaak kukammi mo’omu man bukanak búrom kulakomi.
42009016	Yensa naŋarumi kúmbuurak kooni futokey di siwolas sigabaas najiker fatiya, nasalumi ban natingukomi aban, nasenumi muriaam kúriiŋenaool, man kucaabumomi.
42009017	Bukanak búrom di kurimi biyok kupooñ tep. Di kumukenumi burinenab, manteer kumeeŋenumi utekel wooni uñen di ugaba.
42009018	Funak fákon nan Yensa alakomi cebool, man aam di elawey, nabilumi bee di kuriibaool, man aaniimi, “Ai bukanak kurege oo ínje?”
42009019	Di kulaañenoomi, “Bukaaku di kommi au Yaaya Átiigulenaau, bukaaku di kommi au aboñaau Eliya, bukaaku poop di kommi au ákon di kuboñaak kati naaniŋ Atijamit ayitenulo di kacetumi.”
42009020	Naceeŋiimi, “Bare muyuul ai jisofumi oo ínje?” Peter nalaañenoomi, “Au Apakenaau Áamakau.”
42009021	Yensa napankiimi takum kureg hani an ákon jáng.
42009022	Yensa nammi kúriiŋenaool, “Añiilau ati anau aate egaal di waaf wajuupoe, ban oo aate ebaj búlat di Kúyahuudak kunifaanak di kúsimena kunifaan kati Atijamit, di kuliikitenaak kati sílingaas. Bukanak pankubujool, bare di funakaf fúfeegintenaf Atijamit pánayitenulool di kacetumi.”
42009023	Ñaa Yensa nammi bukanak búrom, “Ampi amaŋumi bee kariibenom naate ekat bálamuk kawoonoorak moola, ban natebooro ébaarey yati búpinab funakoofunak ban nariibenom.
42009024	Ampi amaŋumi kapaken eroŋey yoola, oo letabajuyo. Bare ampi amaŋutumi kapaken eroŋey yoola mati oo ariibaom, panabajuyo.
42009025	Kásuum kei anau aate ebaj abajujaat dúniyaay búrom bare nábajaati yuutool?
42009026	Ampi apuñomi ínje di kurimom, Añiilau ati anau panapuño’ool nampi álaañuumi di mawuŋam moola, di mati Ampaool, di mati simaleekaas sálirooraas sati Atijamit.
42009027	Ban ínje eem di ereguul malegenam, muyuul kuceen kammi bajuume taate, kaatut bee ecet bala’a kujuk jáyiaj jati Atijamit.”
42009028	Nan bajumi wáriiŋe kunak futok di kúfeegiir fácul Yensa naŋarumi Peter, Yankuba di Yohan tikuremboor fúlankiinaf bee elaw.
42009029	Nan alakomi elawey, buulool di bulaañoorumi, ban wañool di uñiliñil ufiit pal.
42009030	Yaŋ too galab kúniine kugaba, Muusa di Eliya, di kulakomi kasankenak di oo.
42009031	Boo kurajumi di mawuŋam mati bukinab bajakaab ban di kusanken di Yensa mati elaañey yoola, yan oo aate káliroor di ésukey yáamakey yati Yerusalem.
42009032	Peter di kuriibaak kugaba bukaaku di oo man kúmoorie kúlimen. Bare di kúyilomi galab di kujukumi mawuŋam mati Yensa. Bukoo poop kujujuk kúniine kugaba kan kujuume di oo.
42009033	Nan Muusa di Eliya kulakomi kakatoorak, Peter nasankenumi Yensa, “Arungaau, jajak man wúli ommi taate! Ujuumenaal múguut múfeegiir, jákon bee di au, jákon bee di aboñaau Muusa, di jákon bee di aboñaau Eliya.” Peter álaulut waa naam di kasankenak.
42009034	Bare nan alakomi kasankenak mo’omu, furola di fúwaloul fúyiniil man bíinaatab boolifo buguubeniil. Kuriibaak di kujukumi mo’omu di kúkolimi.
42009035	Furim fápurumulomi dóo di furolaaf, di fommi, “Ume eenomi Añoolom, an íboñuluumi, jijamool!”
42009036	Nan furimaf fusankenumi fuban, kúriiŋenaak di kutookumi Yensa cebool. Ban kúriiŋenaool kúfeegiirak kuregut hani an ákon, wan kujukumi bee nan mo’omu muwuujumi.
42009037	Di furabooraf, nan kuwaloulomi di fúlankiinaf, jameeŋey di kúkamboorumi di Yensa.
42009038	No’onu di bajumi ániine kápurumul di jameeŋey nacibulomi, “Aliikitenaau! Nilawilaw, jiker añoolom mati oo cebool nibaje!
42009039	Bágun busofeoosof bubetool ban di bukaanool man akaaw. Buloŋenool mansi kagufak kúpurul di butumool. Búkateneriitool hani jayiinkun manteer bukaanoojaat álaamo máamak!
42009040	Nilalaw kuriibai, mambi kucesoor bágunab ube di oo, bare kuyetut kukammo.”
42009041	Yensa nalaañenumi, “Wáay muyuul sibaŋoot, kakaanutumi kufiumaay! Bee nei neete kapiyo ban di kamuuten di muyuul? Jéetumulom añooli bee taate iñeme.”
42009042	Yaŋ añiilau di élofuley, bágunab di bufaroomi bubetool ban di buloŋenool. Bare Yensa namakumi bágunab man bukaten añiilau, añiilau nakokoy ban nalaañenoomi ampaool.
42009043	Kalakotomi búrom di wáaloiimi mati mákalaam mati Atijamit. Bare nan kulakomi búrom di wáaloiimi mati wanoosani wan Yensa alakomi ekaaney, nammi kuriibaool,
42009044	“Jíyentenom ban di jiwoolo wan eetumi bee ereguuley. Añiilau ati anau aate esofi aseni kabajumi kánkumak.”
42009045	Bare kumanjut wan aregumi di wan furimaf fúbatulumi. Mati woo uyofoi’iiyofo, takum kúlaul wo. Bare kúkolikoli eceeŋooley mati mo’omu.
42009046	Kañoosoor di kuyitomi di bukoo bee emanj ai di bukoo afaŋe man akaane an áamak.
42009047	Bare nan Yensa amanjumi kawoonoorak kooliil, násoful añiil alofen di oo.
42009048	Naaniimi, “Ampi awalenumi añiilau ume ñátum di kareesom oo ínje nawalene, ampi awalenumi ínje, oo áboñulammi poop nawalene. Mati afaŋumi man asofutimi di waaf di muyuul, oo afaŋumi man akaane an áamak.”
42009049	Yaaya nalaañenumi, “Arungaau, wúli nujujuk anau acesoorumi úgun ñátum di kareesi, núfirenoofiren, mati oo di wulaal uletaal buruŋ bákon.”
42009050	Bare Yensa nammi, “Takum jífirenool. Mati ampi alatutumi muyuul oo oomu di muyuul.”
42009051	Nan kunakak kati eŋariey yoola bee bukinab bajakaab kulofumi, Yensa najuumenumi búyegetool tíen bee ejaay Yerusalem.
42009052	Naboñumi kuriiba kuceen kulo fácul, kajawumi kunoken di ésuk eceen yati Samaria man kujonjoor mati ériiŋuley yoola.
42009053	Bare kati ésukey di kulatumi kawalenool, mati koo kumammanj tíen oo ejaw bee Yerusalem.
42009054	Nan kúriiŋenaool Yankuba di Yohan kujukumomi, di kommi Yensa, “Arungaau, mante létuwalenul sambun di bukinab bajakaab man sireemen buke?”
42009055	Bare Yensa nátiiwoorumi man ajonlen di bukoo, man amakiimi.
42009056	Ñaa di kurulenumi ejaay bee di ésuk eceen.
42009057	Nan Yensa di kuriibaool kulakomi ejaay di buruŋ, ániine aamu nammi Yensa, “Ínje paniriibeni banoosani nuje’e.”
42009058	Bare Yensa nalaañenumi, “Hani usiitil ubabaj usun dampi ucin, basuwa bubabaj wúul dampi bucin. Bare Añiilau ati anau abajut tan aate káyokulo.”
42009059	Nammi an aceen, “Riibenom.” An akila namammaŋ bare nammi, “Arungaau, mutooŋand kob man ilaañ bóot bee kafokak kati ampaom.”
42009060	Bare Yensa naanoomi, “Kat man kacetumi kufok kooliil kacetumi, bare bee mati au, ujaw man úriiŋen mati jáyiaj jati Atijamit.”
42009061	Aamu poop nammi, “Éey, Arungaau, ínje paniriibeni, bare mutooŋand kob man ijaw bóot ukatoor di kati fiilom.”
42009062	Bare Yensa naanoomi, “Ampi asofumi kajandaak kati síbaas bee mati ewañ ban najegoor bálamukool, oo letaŋoolen arok di jáyiaj jati Atijamit.”
42010001	Nan mo’omu púrutomi Akiiyaau Yensa ñaa namukenumi kuriibaool kuceen kooni bukan kúfeegiir di uñen, man aboñiimi kulo fáculool kugaba-kugaba, bee di ésukooesuk búrom, yan Yensa asofumi bee ejaay beet.
42010002	Yensa naregiimi, “Ejaley busereŋab ékalaakalaa, bare kujalaak kuyajut. Moo kaane jilaw Atijamit akilumi ejaley mambi abenenuul kujala bee di kalaakool.
42010003	Jijaw di buruŋuul iñeme, ban jiwoolo mati ínje eboñuul nan musaha maate kalako ban játunt yati símunduŋo soom.
42010004	Takum jíjeetum jimaka jíkaanuma sígodi, mba ejonkonkoroŋ, mba usamati. Takum jijuum bee kasaafoor piyo di an di buruŋab.
42010005	Nampi jilakomi kanoken eluup yanoosani, jimond jooniil, ‘Kásuumaay pankucin di eluupey uye!’
42010006	Kaanjaat ácindomi an ati kásuumaay, kásuumaayak kooluul pankulako di oo. Akaanutumojaat, kásuumaayak ko’oku pankulaañ bee di muyuul.
42010007	Nampi awalenuumi di eluupey yoola, jílakoro tákon man jiri, di jiraan wanoosani kuwuluumi, mati arokaau aate eyab bacaamool. Takum jikat eluupey ekila dán kuwalenuumi man jijaw eluup bee di eluup.
42010008	Nampi jinokenumi di ésuk man kuwalenuul ró, jiri wampi kuwuluumi,
42010009	ban di jisonten kásumutumi di ésukey ekila, di jiregiil, ‘Jáyiaj jati Atijamit jilofulolof bee di muyuul.’
42010010	Bare nampi jinokenumi di ésuk man kulat kawalenuulak ró, jípur bee di uruŋaw wooliil man joone,
42010011	‘Hani kaporak ko’oku kati ésukuul kakotumi di úkamunoli, panufankuko ulaañenuul. Jimanj mati jáyiaj jati Atijamit súm jilofulolof.’
42010012	Ínje eem di ereguul di funakaf fati kagamenak Atijamit pánayiisen kabonket káamak bee kati Sodom faŋ kati ésuk ekila yalatuumi.
42010013	“Búyiikab bulako di muyuul, kati Korasin! Búyiikab bulako di muyuul poop, kati Beteseda! Mati kaaneenjaat wajamurerutimi wáyiisenimi di sísukas sooluul woo úyiiseneenimi di Turo di Sidon, bukanak kooliil pankukaanoeen kurookal ban di kunannoor kábump man kúyiisen mati kútiiwootiiwoor kukat bálamuk majakutam!
42010014	Di funakaf fati kagamenak Atijamit pánayiisen kabonket káamak bee di kati Turo di kati Sidon wuuj kati sísukuul.
42010015	Muyuul, kati Kapaanaum, mante Atijamit panatebenuul bee di bukinab bajakaab? Panawalenuul bee di Esuney.
42010016	Nammi kuriibaool, “Ampi ajamuumi ínje najame, ban ampi alatuumi ínje nalate. Ampi alatammi áboñulammi nalate.”
42010017	Nan kuriibaool bukan kúfeegiirak di uñeney di kugabaak kulaañulomi di kamaayoor man kommi, “Arungaau, hani úgunaw úyiiŋoliyiiŋ nan umakuwomi di kareesi!”
42010018	Naaniimi, “Nijujuk Seetaanaay man eloulomi di bukinab bajakaab nan kaliboorak kati emitey kuwaakenumi eeno!
42010019	Nisenuusen fujuum, man jiŋoolen jitoboj siyela di silankuur di poop man jiŋoolen kánkumak búrom kati Seetaanaay. Waaf létubukenuul.
42010020	Bare takum jimaayoor mati úgunaw wayiiŋuumi ceb. Jifaŋ man jimaayoore mati Atijamit naciciik ureesuul di búkaay yati bukinab bajakaab.”
42010021	No’onu Yensa nameeŋumi di Búyegetab Bátienaab nalakomi di kamaayoor ban nammi, “Ampaau, au arungumi dúniyaay di bukinab bajakaab nisalisal mati wan uyofumi kalinlomi di kamanjumi ban woo numanjenumi kamanjutumi. Éey, Ampaau, mo’omu muyeimi man ukammo.”
42010022	“Ampaom nasenansen emanjey búrom. Hani an amanje ai eenomi Añiilau rino Ampaau, mba ai eenomi Ampaau rino Añiilau, di kan Añiilau amaŋumi man kumanj Ampaool.”
42010023	Yensa nátiiwoorumi ajonlen di kuriibaool sicebiil man aaniimi, “Muyuul jakuujak kajukumi wan jijukeñaa!
42010024	Ínje eem di ereguul mati kuboña kati Atijamit di kúyi kajuupoe kati noo kumaŋeemmaŋ ejuk wan jijukeñaa, bare kujukutuwo. Ban poop kumaŋeemmaŋ ejam wan jijameñaa bare kujamutuwo.”
42010025	Funak fákon amanja áamak ati sílingaas nayitomi ajuum di fukobaf bee eyink Yensa ñátum di eceeŋool kúceeŋak uke, “Aliikitenaau, waa neete ekaan man ibaj eroŋey yati bándoorey?”
42010026	Yensa nalaañenoomi, “Waa uciikimi di sílingaas soololaal? Buu nuliikenusomi?”
42010027	Ániinaau nalaañenoomi, “‘Noote emaŋ Atijamit Akiiyaau ooli di ésigiri búrom, di yuuti búrom, di kánkumi búrom, di búyegeti búrom’, ban ‘Noote emaŋ alaoori nan man umaŋumi fúkoi eeno.’”
42010028	Yensa naanoomi, “Nukonkooŋ, kaan mo’omu, ban panubaj eroŋey yati bándoorey.”
42010029	Bare aliikitenaau ati sílingaas namaŋumi bee éyiis mati nakonkooŋ, ñaa di eceeŋ Yensa, “Ai eenomi alaoorom?”
42010030	Yensa nalaañenumi di karegak uke, “Ániine alakomi ejaay kápurumul Yerusalem bee Yeriko. Di bajumi kúlaputa kuceen kúloumool, kubotumi wan aakumi ban di kúbulul kaloaak koola ban di kutekoomi manteer atundo, di kukatootomi.
42010031	No’onu ásimena ati Atijamit alakoeene ebil di buruŋ bukila. Nan ajukumi ániinaau ume naceromi bee di kapanak kaaku aban nawuujumi.
42010032	Moo mákonam ániine Alewi aceen poop nalakomi kájawum to najukoomi, napanomi man awuuj.
42010033	Bare ániine Asamaria aceen nalakomi kajaaburuŋ kájawum to nátookulool to, ban nan ajukoomi, náboteniool.
42010034	Ániinaau akila najawumi bee di oo, nabooñenumi musontaam moola ban nakoken mo, náyuenumi túlu di wayin di mo. Ñaa narembenoomi di erohaool man ájeetumoomi bee di eluup yati dán kujaaburuŋ kuwannooremi, ban nacookooroomi.
42010035	Furabooraf, nasenumi ati eluupey sígodi sidenaari sigaba, nammi, ‘Cookoorool, eenojaat sígodaas leesiyaj, panicaami nampi ilaañulomi.’
42010036	Ai di kúniinaak kúfeegiirak buke jisofumi alaoorau alegenau bee di ániinaau an kúlaputaak kúloummi?”
42010037	Nalaañenoomi, “Abajumi kabonket bee di oo.” Yensa naanoomi, “Jaw man ukaan moo mákonam.”
42010038	Nan Yensa di kuriibaool kulakomi ejaay buruŋiil, di kunokenumi di ésuk. Di ésukey ekila aseek an koonemi Maruta awalenoomi di síndo’ool.
42010039	Maruta nababaj atiool kareesool Mariyaama. Mariyaama alakomi lof di úkamunaw wati Akiiyaau Yensa ban náyenten wan alakomi di kaliikitenak.
42010040	Bare Maruta búyegetool di bugaalumi mati burokab buwuwuuj fúko’ool. Nabilumi bee di Yensa man ammi, “Arungaau, mante eniili ejisut man atiom alako taate man ínje eem di burok cebom? Regool arambenom!”
42010041	Bare Akiiyaau nalaañenoomi, “Maruta, Maruta, au búyegeti bujunjuum di bugaal mati waaf wajuupoe,
42010042	bare wákon ceb ubaje fúkaw. Mariyaama oo namukemmuken waaf wafaŋumi man ubaje fúkaw, woo an aatut ebotureruwo di oo.”
42011001	Funak fákon Yensa nalakolako elawey tan ticeen. Nan abanumi kúlawak, ariibaool aceen naanoomi, “Arungaau, líikitenoli man ootumi elaw, nan man Yaaya Átiigulenaau aliikitenumi kuriibaool.”
42011002	Yensa naaniimi, “Nampi jilakomi elawey, jiregumaa: “Ámpaoli Atijamit, mbi kareesi kúlebieni. Mbi kunakak kati jáyiaj jooli kúriiŋul.
42011003	Wúnoli wampi uri funakoofunak.
42011004	Bonket majakutam móololi, mati wúli di kúko’oli ubonketemi kalomi di wúli. Ban rúngoli takum Seetaanaay eŋoolen éyinkoli.”
42011005	Yensa naaniimi, “Ai di muyuul abajumi apaala man ajaw bee di oo titoorey yati fukaf ban naanool, ‘Apaalom, umaagenom kúmbuur kúfeegiir.
42011006	Mati apaalom aceen najawulojaw kajaaburuŋ bee di ínje, bare ibajut wampi isenool ari.’
42011007	Apaali panalaañeni dóo di kalimbisool, ‘Takum ugaalenom. Kábabumaak súm bakule, ban ínje di kuñoolom nufintofinto. Letiŋoolen iyito man iseni waaf.’
42011008	Ínje eem di ereguul handeneen letayito man asenool waaf mati oo apaalool barebare, bare pánayitoul man asenool wan aceeŋumi mati narulenrulen elawey bagaalut.
42011009	Ínje eem di ereguul, jilaw, panjibaj. Jiñes, panjijuk. Jikongen, kábabumaak pánkuwambulouul.
42011010	Mati ampi alawumi, panayab. Ampi añesumi, panajuk. Ban kábabumaak pánawambuli bee di ampi akongenukomi.
42011011	Ai di muyuul kumpaak, añoolool alawoojaat ewol, panasenool eyela?
42011012	Mba alawoojaat feh, panasenool elankuur? Malegen, leejikaan mo!
42011013	Muyuul kájakaatimi, jimammanj panusen wajake bee di kuñooluul. Ampauul Atijamit ammi di bukinab bajakaab panafaŋ man amanje man asen Búyegetab Bátienaab boola bee di kalawoomi!”
42011014	Funak fákon Yensa nalakomi kacesoor bágun di ániine aceen ati búnuŋa. Nan bágunab búpurumi di oo, ániinaau naŋoolenumi asanken inki. Jameeŋey yati bukanak di wáaloyomi,
42011015	bare kuceen di bukoo di kommi, “Arungaau ati úgunaw, Belusebul esenool kánkumak kati kacesoor úgunaw.”
42011016	Bukaaku di kuliikumi eyinkooley man áyiisiil fúmanjum man kufium mati kánkumool di Atijamit kújawumulo.
42011017	Bare Yensa namanjumi kawoonoorak kooliil, naaniimi, “Di jáyi janoosani, bukan kulatoorumi joo panjifumo wúp. Eluup yanoosani bukan kulatoorumi yoo panefumo wúp.
42011018	Kaanjaat Seetaanaay épajulooropajulooro, kama buu jáyiaj jooliyo panjijuum? Mati joone ínje Belusebul esenaam kánkumak kati kacesoor úgun.
42011019	Eenojaat ínje Belusebul esenaam kánkumak kati kacesoor úgunaw, kama ai asenumi kuriibauul kánkumak kati kacesooruwo? Wan kuriibauul kommi di ekaaney pankureguul mati jikooŋut.
42011020	Bare eenojaat ínje Atijamit asenaam kánkumak kati kacesooruwo, moo múyiiseneyiisen mati jáyiaj jati Atijamit jíriiŋuloriiŋ jiban di muyuul.
42011021	Nan ániine abajumi kánkum ban nabaj mútiikuma malegen apooyumi jak eluupool, waafaw wándomi woola letubotureri.
42011022	Bare an aceen afaŋumi ati eluupey uye kánkum atiikenoomi man aŋoolenool, ban naŋar mútiikumaam moola man ágolumumi man ábotul wanoosani woola di eluupool, man acaabuwo kuriibaool.
42011023	Ampi aleemi di ínje oo alatoorom, ampi arambenutammi man ijojen bukanak tákon oo ayiisikena.”
42011024	“Nan bágun búpuremi di an, di buyuunoor bee di baŋaan, eñesey tampi bugoogo. Bare nan buraŋenutumi tampi bulako, di buregumi, ‘Ínje panilaañ bóot ban ípurumulomi.’
42011025	Ñaa di bulaañ tibutook to man cookoori jak.
42011026	Bágunab di bujaw buñes úgun wooni futok di ugaba uceen wafaŋumi man újakaatie fúkoubo, woo búrom man úriiboorul ulaañ unoken di anau búrom man ucin dó. Di múlamukaam, kásumutak kati an akila kootumi efaŋ man kumingene mútiyaaram.”
42011027	Nan alakomi kasankenak mo’omu, aseek aceen acibulomi di jameeŋey, “Aseekau afaretimi aban naraafenimi, jakoojak.”
42011028	Bare Yensa nalaañenumi, “Kan faŋumi man jakiil kajamemi furimaf fati Atijamit, ban di kukaan fo!”
42011029	Nan jameeŋey ejojutomi di Yensa, naaniil, “Muyuul bukanak kati jaat jíjakaatijakaati. Joone íyiisuul fúmanjum man jifiumom, bare létiyiisuul manteer rino fúmanjumaf fati aboñaau Yunusa.
42011030	Nan man Yunusa abilumi akaan fúmanjum fati Atijamit bee di bukanak kati Niniwet. Añiilau ati anau poop moo aatumi ekaan fúmanjum fati Atijamit bee di bukanak kati jaat.
42011031	Áyiau anaaraau ati mofam mammi di kañenak kúridak, pánayitoul di funakaf fati kagamenak ajuum fácul bukanak kati jaat man ataakeniil ban náfireniil mati kulolo. Mati nápurumulopurum di mof máloie bee ejamey yati malinlaam mati áyiau Suleimaan. Ban súm an aceen afaŋe Suleimaan oome!
42011032	Bukanak kati Niniwet pánkuyitoul di funakaf fati kagamenak kujuum fácul bukanak kati jaat man kúfireniil mati kulolo. Mati bukanak kati bo kútiiwootiiwoor kukat bálamuk majakutam, nan kujammi káriiŋenak kati Yunusa. Ban súm an aceen afaŋumi kákalaa Yunusa oome!
42011033	“An letayaben éwuŋenuma aban nayofuyo mba náfimenuyo ñátum kateep. Bare panaganduyo di fúgandumaaf man ewuŋen, kampi kanokenulomi kalimbisak, pankujuk mawuŋam mukila.
42011034	Kúcili kankaan nan éwuŋenumaay yati eniiley. Kúcili kújujaat eniili búrom panewuŋ. Bare kúcili kúju’utujaat eniili búrom pánerimen.
42011035	Moo kaane, úkaanum takum mawuŋam mammi di au mukaan érim.
42011036	Kama kaanjaat eniili búrom ewuŋenwuŋen, bajut kapan kalakoe di érimey. Moo eniili búrom panebaj mawuŋam, nan man éwuŋenuma ewuŋeneimi fijijij.”
42011037	Nan Yensa ammi di kasankenak, Afarisa aceen nabemoomi síndo’ool. Yensa nanokenumi alakomi tan kootumi furiaf.
42011038	Afarisaau di wáalo’oomi nan ákaanumumi mati Yensa añaakulenut nan man buruŋab booliil kuceeŋumi bala’a atooŋ bee furi.
42011039	Ñaa Akiiyaau Yensa naanoomi, “Iñeme muyuul Kufarisaak jiposepos di jitilul téeŋey yati káraanumaak di ebiiney ériumaay, bare dóo di úyegetuul laenlaen tir di bújakaati.
42011040	Muyuul kañuloutuñaa! Mante lee Atijamit ajoonenumi siniiluul, ajoonene úyegetuul poop?
42011041	Bare jiwul wan jookumi kabajutumi, moo Atijamit panatilul wanoosani bee mati muyuul.
42011042	“Bare búyiikab bulako di muyuul Kufarisaak! Mati jípurenepuren jakaay yati nana, yati peganon, di yati etojey yanoosani yan jitujumi, bare muyuul jooju di emoos majoonam di kamaŋak kati Atijamit. Uwu búrom, woo jooteenumi ekaan bamoosut warinomi poop.
42011043	Búyiikab bulako di muyuul Kufarisaak! Mati jimaŋemaŋ jilako di kulakaak kafaŋumi man kujake di jiraj di kukobak kati Atijamit, ban jimaŋemaŋ man bukanak kusaafuul di uñen ugaba di weelumaw!
42011044	Búyiikab bulako di muyuul! Mati jikankaan nan kuyaak kayofoe, kan bukanak kurembooremi bamanjut.”
42011045	Ákon di kumanjaak káamakak kati sílingaas nalaañenoomi, “Aliikitenaau, au nújelolijel poop di wan usankenumiñaa mo’omu!”
42011046	Yensa nammi, “Búyiikab bulako di muyuul, kumanjaak káamakak kati sílingaas poop! Mati muyuul jirookenerooken búrooko bálebie di bukan, bare muyuul di kúkouul jímaŋeriit karambeniil hani jayiinkun man kuteb búrookaab bukila.
42011047	Búyiikab bulako di muyuul! Mati muyuul jiteepeteep kuyaakak kati kuboñaak kan kufannaaniŋuul kubujumi.
42011048	Mo’omu moo jíyiisenumi mati wan kufannaaniŋuul kukammi no’ona úsuumuusuum, mati kububuj kuboñaak kati Atijamit ban muyuul di jiteepumiñaa kuyaakak kooliil!
42011049	Mati mo’omu, Atijamit amanjumi waafaw búrom nammi, ‘Paniboñiil kuboña di kúriiŋena, ban pankubuj bukaaku di kúsuutuken bukaaku.’
42011050	Moo kaane muyuul, kati iñeme pankucaam mati ebujey yati kuboñaak búrom yan kukammi káŋarum no’ona di butuukab bati dúniyaay,
42011051	kabiñoo ebujey yati aboñaau Abel bee di ebujey yati aboñaau Jakaria, abujimi too di titoorey yati fúsimenaf di fukobaf fáñiiaaf fati Atijamit. Éey, ínje eem di ereguul! Bukanak kati iñeme pankucaam mati ebujey uyu búrom yan kufannaaniŋiil kukammi!
42011052	Búyiikab bulako di muyuul kumanjaak káamakak kati sílingaas! Mati muyuul jiŋaŋŋar ékulumaay yanokenemi di butumab bati fumanjaf. Muyuul di kúkouul jinokenut dó, ban di jífirenumi kammi di kanokenak dó!”
42011053	Nan Yensa ápurulobomi, Kufarisaak di kuliikitenaak kati sílingaas di kufaŋ man kulitenool ban di kulukusool man areg wan kuceeŋoomi di kúceeŋ kajuupoe,
42011054	mambi areg wampi wakammi man kúlaafumool.
42012001	Nan jameeŋey yati bukanak ejojumi juup manteer ihi kulako katobojoor, Yensa nataatumi kajonlen di kuriibaool, man aaniimi, “Jíkaanum múliitenumaam mati Kufarisaak, wan isankumiñaa mamisam mooliil.
42012002	Wanoosani wayofimi panurajeni funak fákon mba wasankenimi di kutunt di érimey panujami funak fákon.
42012003	Moo kaane wanoosani jiregumi di érimey, panujami di bala’ab. Ban wanoosani jibuusenumi an dóo di bulampan panujami fatiya man jameeŋ yati bukan búrom emanj.
42012004	“Kúpaalumom! Ínje eem di ereguul, takum jíkoli kabujemi eniiley ban kukammojaat kuban leekulaañ kukaan waaf wawuujutomi.
42012005	Bare ínje egamuul an jootumi kákoli: jíkoli abujumi aban, nababaj kánkum kati eŋar suut sati bukan ban naleebuso di sambunas sáceteriitumi. Éey, ínje eem di ereguul, oo jootumi kákoli!
42012006	Lee kunoomenenoomen mutitiir mooni futok sígodi siasaari sigaba? Ban súm Atijamit ájimurerut hani jákon di mo.
42012007	Hani waluul wo’owu Atijamit napimpin wo búrom. Takum jíkoli, muyuul jifaŋe man jibaje fúkaw mutitiir juup!
42012008	“Ínje eem di ereguul, anoosani aregumi di bújonlenab bati bukanak mati ínje ikilool, Añiilau ati anau panaregumo poop di bújonlenab bati simaleekaas sati Atijamit.
42012009	Bare ampi alatumi di bújonlenab bati bukanak mati ínje ikilool, oo poop panalati di bújonlenab bati simaleekaas sati Atijamit.
42012010	Ampi asankenumi furim fati elat mati Añiilau ati anau panabonketi, bare ampi asankenumi furim fati elat mati Búyegetab Bátienaab, letabonketi jáng.
42012011	Nampi kuruu’uumi fácul kukobak di kurungaak bee kagamenuulak, takum jikaanooro síwoonooruul buu mba wan kurimak kan jootumi kalaañeniil man jipak mba kan jootumi eregiiley,
42012012	mati no’onu Búyegetab Bátienaab pambuliikitenuul wan joote ereg.”
42012013	Ákon di jameeŋey naanoomi, “Aliikitenaau, bonket ureg átumbeom man ucaaboor bulaañab ban ámpaoli ákatolimi.”
42012014	Yensa nalaañenumi, “Ániinaau, ai ajuumenaam bee eting bagam mba ereguul man jootumi kacaaboor wan jibajumi?”
42012015	Ñaa nammi, “Jíkaanum, emaŋey yati fubajaf fan ukilutumi. Eroŋey yati anau elee di kapan kaaku kati fubajool handeneen nababaj juup.”
42012016	Yensa naaniimi di kúregak uke, di aaney, “Abaja aceen nabajumi kalaak kaseneoomi mulukiinam majakaam.
42012017	Nawoonooromi, ‘Waa neete ekaan, mati ibajut tampi ikaan muriam múmboom?’
42012018	Naanooromi, ‘Panikaan maa: panifum ulampanom, man iteep wafaŋe wo. Paninen dó muriam múmboom búrom man ibajumi.
42012019	Paneenooro, Há ínje! Nibabaj juup wan iyofumi bee mati simit sajuupoe sábileuumi. Ñaa eri súum, eraan ŋooŋ ban fúraari juup!’
42012020	Bare Atijamit naanoomi, ‘Au añuloutuñaa! Di fukaf fati jaat yuuti paneŋari. Kammojaat, ai panaŋar wan unenumi bee di au?’
42012021	Mo’omu mootumi kabajoak bee di an ayofumi fubajaf bee di fúko’ool, bare di fáculey yati Atijamit, an akila abajut waaf.”
42012022	Yensa nammi kuriibaool, “Moo kaane ínje eem di ereguul, takum jikaanooro síwoonooruul mati eroŋey yooluul wampi joote eri, mba wampi jikaano.
42012023	Mati eroŋey efaŋe muria, ban eniil efaŋe wañ.
42012024	Jijikeraal siganaaras síwañeriit: soo sílukeriit di poop síjaleriit, síbajeriit kunen mba ulampan. Bare Atijamit ákuumenesomi! Muyuul jíkoyume so!
42012025	Ai di muyuul panaŋoolen abenen funak fákon di eroŋool ñátum di man akaanooroemi síwoonoorool?
42012026	Jiŋoolenut to hani waaf wayiinkun, wau kaane di joom di eŋar waafaw uwu wati eroŋey jikaan síwoonooruul?
42012027	Jijiker úrumpenaw wati mafosam ban man uliileñaa eeno. Úrokeriit ban úliireriit wañ. Bare ínje eem di ereguul, hani áyiau Suleimaan di fubajool dó majakam mati wañool múriiŋut mati hani bákon di úrumpenaw ukila.
42012028	Atijamit akarenumi mafosam maliileñaa di karamba jaat wañ wajake bare kajom pammureemeni. Kammojaat, mante Atijamit letakarenuul wañ wuuj moo? Muyuul kan kafiumak kutiitiñaa!
42012029	Takum jiñes wan joote eri di eraan, takum jigaalen úyegetuul.
42012030	Mati kamanjutumi Atijamit ceb kuñesooroemi bayoolout ro’oru. Bare muyuul, Atijamit ampauul namammanj mati jicenceeŋ wo man jibaj.
42012031	Bare jiñes mati jáyiaj jati Atijamit. Jikammojaat, Atijamit panasenuul uru jibenento.
42012032	“Takum jíkoli, muyuul hani man jicotoñaa, mati Atijamit ampauul súumoosuum esenuuley jáyiaj joola.
42012033	Jinoomen wan jibajumi man jiwul sígodaas kabajutumi. Jijoonen di kúkouul mumaka múkaanuma sígodi maatuturer kakaño ban di jiyof fubajuul di bukinab bajakaab dóo létujimurerufo. Mati kúkuu leekuŋoolen kutookufo ban bulol leebukajenufo.
42012034	Mati tan fubajuul fommi, boo úyegetuul ulakoemi poop.
42012035	“Jikok ukampaaw lit ban jiyaben síwuŋenumauul,
42012036	ban jikaan joono nan kumiiceel kammi di ekobey arungaiil di élaañulool bóotumul bati fuyabaf ban aje’eene, manteer nampi alaañulomi man akongen mbi kúwambulool fúlamutaf galab.
42012037	Kumiiceelak kukila jakiijak kan arungaiil átookuliimi bámooriut nampi alaañulomi! Ínje eem di ereguul malegenam, panakok bakampaool ban panalakeniil, man agabiil sinaaŋas man kuri!
42012038	Alaañulojaat di titoorey yati fukaf, mba waradabaw, ban nátookuliimi man kujonjoore mo’omuñaa, kukila jakiijak.
42012039	Bare di jimanj mo’omu, mati ati eluupey amanjeenujaat nei ákuuau aateene ériiŋul letakateen eluupool man afum.
42012040	Muyuul poop joote kajonjoor nanoosani, mati Añiilau ati anau oomu bo élaañul nan jiwoonoorut mati ebiley yoola.”
42012041	Peter naceeŋumi, “Arungaau, mante kúregak uke bee di wúli céboli mba bee di anoosani?”
42012042	Akiiyaau Yensa nalaañenumi, “Kama ai eenomi acookooraau amiiceelau afiumaay ban nalinlo? Lee oo an arungaool panakat búrookaab di eluupool di poop man asen furiaf kumiiceel bukaaku nan ceeŋumi?
42012043	Nampi arungaau alaañulomi, nátookulool to nakaan burokool, amiiceelau akila jakoojak.
42012044	Ínje eem di ereguul malegenam, arungaau panakaan amiiceelau akila man acookoor fubajaf foola búrom.
42012045	Bare kaanjaat amiiceelau naanooromi, ‘Arungaom létalaañaaliul iñeme,’ ban nataatumi kásuutuken kurokaak kúniinaak di kunaaraak ñátum etekiil ban nalako furi di eraan nákali.
42012046	Arungaau pánalaañul funak fan amiiceelau akila asofutumi mati élaañuley yoola. No’onu arungaool panatekool jákaati ban nanaamoorool di káyinenutumi Atijamit.
42012047	Amiiceelau akila aate ebaj kúnag káamak mati namammanj wan arungaool amaŋumi man akaan, bare nalatumi kajojenoorak mba ekaaney yati wo nan man amaŋumi eeno.
42012048	Bare amiiceelau amanjutumi wan arungaool amaŋumi man akaan, akajenjaat panabaj kúnag kahiilie. An asenimi wafaŋe man ujuupoe aate eceeŋi wafaŋe man ujuupoe.”
42012049	“Ínje nijawulojaw bee kayaben sambun di mofam mati dúniyaay, ban nimammaŋ máamak man súm siyabeneeni!
42012050	Babaj kátiigulak kan ínje eete kátiiguli, ínje nigagaal máamak bee nampi wan íjawumulomi ukaanomi uban!
42012051	Mante muyuul jisosof mati ínje nijawulojaw bee kájeetumul kásuumaay bee di dúniyaay? A’a, ínje eem di ereguul, nijawulojaw bee kápajul bukanak!
42012052	Káŋarum iñeme kiilak kooni futok pánkupajuloori kúfeegiir kulaañ di kapan kaaku, kugaba di kulatom kulaañ di kapan kaaku, mba kugaba kulaañ di kapan kaaku, kúfeegiir di kulatom kulaañ di kapan kaaku,
42012053	pánkupajuloori, añiil ániine di ampaool, añiil anaare di iñaayool, ásampul anaare di alolaool anaare.”
42012054	Yensa najonlenumi di jameeŋey nammi, “Nampi jijukemi fúmigen di fúyitoumul ban bala’ab bújonumemi, yaŋ too galab joonesoon, ‘Panelub’, di kammo.
42012055	Nampi jijukemi járusey énagumul ban bala’ab búrabumemi, joonesoon, ‘Pámboli máamak’, di kammo.
42012056	Muyuul mamisam! Jílaulelaul wati bukinab bajakaab di wati dúniyaay. Bare wau kaane jimanjut wan Atijamit ammi di ekaaney jaat bee di muyuul?
42012057	“Wau kaane muyuul di kúkouul jibajut kawoonoor kati emanjey mampi ukammi man jak?
42012058	Ulakojaat ejaay di aloboori bee di bagam, uraagal man jijamoor muyuul, manteer takum aruui bati agamenaau. Leejaat mo’omu panaseni apooya man akuli, dán bukanak kukuleimi.
42012059	Ínje eregi, létupururerul bee nampi ucaamumi jaj wan agamenaau acaamenimi.”
42013001	No’onu di bajumi bukaaku kajawulomi man kusankenumi di Yensa mati Pontius Pilat naseneensen buruŋ man kubuj kuceen kati Galili nan kulakomi kásimen bee di Atijamit.
42013002	Yensa nalaañeniimi, “Mante jisosof kati Galili buku kufanfaŋ man kukaane májakaatie wuuj karinobomi, mati kubabaj búyiikab ubu?
42013003	A’a, moo leti, ínje eem di ereguul mati yo. Bare jítiiwoorutujaat jikat bálamuk majakutam búromuul poop panjicet.
42013004	Kama ñaa mante jisosof mati bukanak kooni bútinkeney di kúfeegiirak nan futeepaf fati Siloam fúloummi fubuj kufanfaŋ man kukaane májakaatie wuuj karinomi búrom kammi Yerusalem?
42013005	A’a, moo leti! Ínje eem di ereguul, bare jítiiwoorutujaat jikat bálamuk majakutam, muyuul búromuul poop panjicet.”
42013006	Yensa naregumi kúregak uke: “Ániine aceen nalukumi búpunduun di kafatool. Balay bákon nabil ámeelo man ajuk manteer buwowol natookumi buwolut.
42013007	Nabilumi ammi apooyaau ati kafatak, ‘Jiker, simit sífeegiir so’osu ínje nijawulojaw ímeelo búbaarab ube ban nitookumi buwolut. Betubo! Wau kaane búbaarab ubu boote eŋar buñulenab ñaañaaña bati mofam?’
42013008	Apooyaau ati kafatak nalaañenoomi, ‘Arungaau, ukatubo to benen finkiin. Paniwok iŋoobenubo iban níkando buñulen.
42013009	Buwolujaat bulay, moo jajak. Bare leejaat moo, pambubeti.’”
42013010	Di funak fati kálebienak nan Yensa alakomi kaliikitenak dóo di fukobaf.
42013011	Ban najukumi aseek ammi dó an bágun busofe bálamukool búrongen wáriiŋe simit bútinken di sífeegiir, áyeteriit ayito ajuum sem.
42013012	Nan Yensa ajukoomi, náwonkuloomi, man aanoomi, “Iñaayom, au nupapak di kásumutak kooli!”
42013013	Narembenumi uñenaw di oo, ban naŋoolenumi ayito galab ajuum sem, nalakomi esaley Atijamit.
42013014	Bare arungaau ati fukobaf di rioomi matatat man Yensa asontenumi aseekau di funakaf fati kálebienak. Nammi bukanak, “Babaj kunak kooni futok di fákon kan bukanak kootumi burok. Jibil kunakak kukila mbi jibaj kasontenoorak, bare let funakaf fati kálebienak!”
42013015	Akiiyaau Yensa nalaañenoomi, “Muyuul mamisam! Let an di muyuul nafelefel fúmuunaool, mba erohaool man ájeetumuyo bee karaanenuyo hani funakaf fati kálebienak?
42013016	Mante eetut kapaken aseekau umu, oo ati fiilaf fati Iburehima an Seetaanaay esofumi mo’omu wáriiŋe simit bútinken di sífeegiir hani di funakaf fati kálebienak?”
42013017	Nan Yensa aregumi mo’omu, kulatoorool búrom di kupuñomi. Bukanak búrom di kulakomi kamaayoor mati wajamurerutimi wan akammi.
42013018	Yensa naceeŋumi, “Jáyiaj jati Atijamit buu joonoe? Di waa neete karekelenujo?
42013019	Joonojoono nan jikool jati jíbaar jimasitad jalukimi di kafatool. Di jiliil jibil jikaan jíbaar basuwaab di bulon dó ban di búwuul dó.”
42013020	“Di waa neete karekelen jáyiaj jati Atijamit?
42013021	Joonojoono nan múliitenuma. Aseek aceen aŋare áciigoorumi di wáriiŋe síkilo kabanan di futok sati epor bee ebol mbúur, bee nampi fúmeelaf fuliitenumi búrom.”
42013022	Yensa di ejaay bee Yerusalem, nájawunjawum di sísuk sáamak di sayiinkun mansi aliikiten di móro.
42013023	An aceen naceeŋoomi, “Arungaau, mante bukan kupinaay ceb koote epak?” Yensa nalaañeniimi,
42013024	“Jiraagal man jínokenum fúlamutaf fagogaaf. Ínje eem di ereguul mati bukan kajuupoe pankuraagal kanoken dó bare leekuŋoolen kunoken.
42013025	Nampi anifaanau ati eluupey ayitoulomi akul fúlamutaf, muyuul panjijuum téeŋey man jikongen di joonool, ‘Anifaanau, bonket úwambuloli!’ Bare panalaañenuul, ‘Ínje imanjut bei jíjawumulo.’
42013026	Muyuul panjoon, ‘Wulaal nuriaari nuraanaaraan tín tákon, ban núliikitenliikiten di ulolaw wati sísukoli.’
42013027	Bare panalaañen, ‘Ínje eem di ereguul, ínje imanjut bei jíjawumulo. Jítoro di ínje, muyuul kájakaatiñaa!’
42013028	To’otu too jootumi káciiŋit di katooñoor, nampi jijukumi Iburehima, di Siyaaka, di Yankuba, di kuboñaak búrom kammi di jáyiaj jati Atijamit, bare muyuul di kúkouul di kubetenuumi téeŋey!
42013029	Bukan pánkujawumul kapanookapan di mofam búrom, man kuri káaningak dóo di jáyiaj jati Atijamit.
42013030	Jíyenten, kuceen kálamukoñaa pankulo fácul, ban kuceen káfaculuñaa pankulaañ bálamuk.”
42013031	No’onu Kufarisa kuceen kubilumi, di kommi Yensa, “Púr taate, mati Herod namammaŋ bee ebuji.”
42013032	Yensa nalaañeniimi, “Jijaw jireg kasiitilak kukila, ínje neene, ‘Jíyenten, jaat di kajom ínje kacesoor úgun ban nisonten bukan, ban di funakaf fúfeegintenaf panifabel burokab búmboom.
42013033	Jaat, di kajom, di funakaf fariibentomi neete ewuuj di buruŋab búmboom. Mati leeŋoolen kaan man aboña ati Atijamit acet di ésuk eceen leejaat Yerusalem.’
42013034	Wáay ínje! Yerusalem, Yerusalem, yabujemi kuboñaak ban yaleebemi sikooba kan Atijamit áboñeulimi! Ñoomasoon nimaŋeemmaŋ kajojen bukanuul tákon di ínje nan man eyilool éfimenemi muciiwuyo eeno, bare jimaŋut man ikammo!
42013035	Iñeme jijiker, eluupuul elako tíikaar. Ban ínje eem di ereguul, leejilaañ jijukom bee nampi jommi, ‘Kásuumaayak kati Atijamit Akiiyaau kooku di ampi ajawulomi di kareesak kati Akiiyaau!’”
42014001	Funak fákon fati kálebienak arunga aceen ati Kufarisaak nabemumi Yensa di síndeey yoola. Bukanak di kulakomi kakooñaamoolak.
42014002	Di bájudomi ániine an kásumut kati bulaaw kusofe man alakoe too di fáculool.
42014003	Yensa naceeŋumi kumanjaak káamakak kati sílingaas di Kufarisaak, “Mante sílingaas soololaal sisenolaasen buruŋab bati kasonten di funakaf fati kálebienak, mba sisenutumo?”
42014004	Bare di kulatumi kalaañenak. Yensa nasofulomi ániinaau áju’utau man asontenoomi aban, nakatoomi man ajaw.
42014005	Yensa najonleniimi man aceeŋiimi, “Kaanjaat añooluul mba fúmuunauul fuloe di ekoloŋ, ai di muyuul létapurenuufo galab di funakaf fati kálebienak?”
42014006	Kuŋoolenut kulaañenool to furim.
42014007	Nan Yensa ajukumi mati kábemulimi búrom kooku kamuken kulakaak kafaŋumi man kúlebieni. Naseniimi kúregak uke man agameniil,
42014008	“Nampi an abemimi bee di fuyab, takum ujaw man ulako fácul di fulako fafaŋumi man fúlebien. Aceen afaŋi man álebie au an kubeme.
42014009	Abemuumi panabil man aani, ‘Maag ume fulakaaf ufe.’ Kammojaat au panupuño man ujaw ulako bálamuk.
42014010	Bare nampi ubemimi, ujaw ulako bálamuk. Ukammojaat abemimi pánajo’ol man aani, ‘É! Apaalom, jó’ol ulako fácul babaj fulako fákoyume!’ Moo panubaj kasal di fácul kabemimi búrom.
42014011	Mati anoosani atebenooromi Atijamit panawalenool, anoosani awalenooromi Atijamit panatebenool.”
42014012	Yensa poop nammi ániinaau abemoomi, “Nampi ootumi ebemey bukan síndoi, takum ubem kupaali mba kuti’i mba kucinoori mba kulaoori kabajumi fubaj ceb. Ukammojaat, koo poop pankubemi kucaami.
42014013	Bare nampi ujonjoorumi káaning, nubem kabajutumi, kámongomi, kabakomi di poop kápuumumi.
42014014	Moo jakijak, mati leekuŋoolen kubemi man kucaami, Atijamit panacaami nampi ayitenulomi kajoonaak di kacetumi.”
42014015	An aceen di kalakotomi furiaf tákon di ejamey mo’omu, nammi Yensa, “Ampi arimi dóo di káaningak kati jáyiaj jati Atijamit, jakoojak!”
42014016	Yensa nalaañenoomi di kúregak uke: “Bajeembaj ániine aceen acookoorumi furiaf fati kásuumenoorak di síndo’ool ban nabemumi bukan kajuupoe.
42014017	Nanan nati kásuumenoorak níriiŋumi, naboñumi amiiceelaool man ajaw areg bukanak kabemeenimi kubil mati wanoosani ujonjoorijonjoor.
42014018	Bare bukoo búrom di kutaatumi eregey, wakammi leekuŋoolen kubil. Átiyaarau naanoomi, ‘Ninonnoom kalaak, ínje eete ejaw íjukuko. Nilawilaw, oonool abonketom.’
42014019	Aceen nammi, ‘Ninonnoom kúmuuna kuwaña kooni uñen, ban ínje oomu di ejaay iliikitenko burokab, nilawilaw oonool abonketom.’
42014020	Aceen naanumi poop, ‘Iñemeeñeme niyabe aseek, moo kaane letiŋoolen íjo’ol.’
42014021	Amiiceelau nalaañumi aregumo arungaool. Arungaool nan ajammi mo’omu di rioomi nammi, ‘Wookoor galab bee di ulolaw di uruŋaw di ésukey ban núwonkul kabajutumi, kabakomi, kápuumumi di kámongomi.’
42014022	Amiiceelau nammi, ‘Arungaau, níwonkuliiwonk búrom nan man uregammi, bare fulakaaf fumeeŋoorut.’
42014023	Arungaau nammi amiiceelau, ‘Jaw bee di uruŋaw wawuŋaaw di wagogaaw wammi di bálamuk ésukey, man jimingen bukanak man kunoken, mambi kumeeŋen fulakaaf.
42014024	Mati ínje eem di ereguul, hani ákon di bukanak kukila kabemeenimi letajakender furiaf fati kásuumenoorak kúmboom.’”
42014025	No’ona jameeŋey yati bukanak di elakomi kajawoor di Yensa. Nátiiwoorumi man ajonlenoorumi di bukoo man aaniimi,
42014026	“Ampi ajawulomi bee di ínje ban búyegetool boom di kuwolaool, aseekool, kuñoolool, kutiool di kúliinool, hani di eroŋool fúkouyo, oo letaŋoolen akaan ariibaom.
42014027	Ampi atebutumi ébaarey yoola yati búpinab man ariibenom, oo letaŋoolen akaan ariibaom.
42014028	Mati ai di muyuul, amaŋumi eteep futeep di kafatak koola, letamond alako man awoonoor jak, butum buu naate érud to man ajuk manteer sígodaas san aakenumi pansiŋoolen siban burokab?
42014029	Leejaat mo, nateteep are di fúlakenuma cebufo, aŋoolenut afabel fo, ban bukanak búrom kajukumi mo’omu pánkuluuool!
42014030	Man koone, ‘Anau ume ataatumiñaa kateepak, ban aŋoolenut afabel!’
42014031	Mba áyi ai, pánayaautumi bee katiiken áyi aceen, oo bamondut alako man kumaloor jak manteer kutiikaool kooni síwilaas uñen pankuŋoolen kutiik di áyi aceen ábileuumi di síwilaas kabananey?
42014032	Áyiau asofujaat letaŋooleniil, pánaboñaali bukan man kufok sambunas titooriil, bukoo báloiyoorerab.
42014033	Moo kaane, hani ákon di muyuul oo bakatut bálamuk wan abajumi letaŋoolen akaan ariibaom.
42014034	“Musis waaf wabaje fúkaw. Bare kafirak koolimo kúpurujaat, buu moote efir inki?
42014035	Musisam mo’omu mubajut fúkaw bee di yentaam mba bee ekaan buñulen, moo ñaa kabeten ceb! Oo abajumi uwos újamuma najam!”
42015001	Funak fákon kulagaak kati basaafab di kasofutimi di waaf kuceen búrom di kulako éloful bee káyenten kaliikitenak kati Yensa.
42015002	Kufarisaak kuceenak di kuliikitenaak kati sílingaas kúkuumoorumi, di aaney, “Ániinaau ume nawalenewalen kasofutimi di waaf mansi kuri tákon di bukoo!”
42015003	Yensa naŋarumi kúregak uke man aregiimi:
42015004	“Kaanjaat aceen di muyuul abaje sisaha sooni ceme, ban nájimmi yákon di so, mante letakatubo saasu ban sommi di kafenak man ariiben añes yákoney yájimimi bee nampi ajukuloyomi?
42015005	Nampi araŋenuloyomi, panamaayoor máamak man átebul yo ápin di ubandool di kamaayoor di kóro.
42015006	Nampi ájeetumuluyomi bee síndeey, pánawonkul kupaalool di kulaoorool tákon man aaniil, ‘Jimaayooraal poopolaal, mati esahaom yájimeenumi eraŋeniraŋen.’
42015007	Moo mákonam, ínje eem di ereguul, kamaayoorak pankufaŋe man kúkalaae di bukinab bajakaab mati akaana majakut ákon átiiwoorumi akat bálamuk majakutam wuuj kooni bukan kubakiir di bútinken di kubakiir kasofumi koo ceeŋut kútiiwoor kukat bálamuk majakutam mooliil.
42015008	Yensa naŋarumi kúregak kuceen man areg bukanak: “Mba kaanjaat aseek aceen abajumi sígodi sidurakuma sooni uñen man yákon éjim, mante létayabenaati éwuŋenuma, ban létawuuenaati kalimbisak tanootani, man añesuyo jak manteer bee nampi araŋenuyomi?
42015009	Nampi araŋenuyomi, panawonk kupaalool di kulaoorool tákon, man aane, ‘Umaayooraal poopolaal, mati niraŋenraŋen égodaay edurakumaay yájimeenumi.’
42015010	Moo mákonam, ínje eem di ereguul simaleekaas sati Atijamit pansimaayoor mati akaana majakut ákon átiiwoorumi akat bálamuk majakutam.”
42015011	Yensa naŋarumi inki kúregak kuceen man aregiimi: “Bajeembaj ániine aceen abajumi kuñiil kúniine kugaba.
42015012	Ayiinkunau nammi ampaiil, ‘Ampaom, senom bucaabom di fubaji.’ Ampaiil nabaajumi fubajool kuñoolool.
42015013	Kunak kupinaay fácul, ayiinkunau naŋarumi bucaabool aban najawumi bee di mof muceen máloie. Dóo di mofam mukila nakajenumi sígodaas soola búrom ñátum di eroŋ yajakut.
42015014	Nan arisomi búrom aban, bacaar báamak di buloulomi di mofam mukila, ban nataatumi kábajaati waaf.
42015015	Oo di fúko’ool najawumi añes burok di ániine aceen ati ró di mofam. Ániinaau umu naŋaroomi burok di kalaakool bati kacookoorak kati sikumbaas.
42015016	Bacaarab di burioomi yok amaŋeen muriaam man sikumbaas siriemi, bare an áwuleriitool wampi ari.
42015017	Bare nan búyegetool buwoolomi man aanooro, ‘Hani kurokaak kati ampaom búrom kurieri manteer kurinen, ñaa ínje oomu di ecet di bacaar!
42015018	Ínje panilaañ bee di ampaom, man eenool, “Ampaom, ínje nilolo di Atijamit ban nilo di au poop.
42015019	Moo kaane, iñeme ínje iyajut bee ekaan añooli, ñaa usofom man ikaan ákon di kurokai.“‘
42015020	Nayitomi alaañumi bóot bee di ampaool. Bare hani man kúloiyooreenumi, ampaool náŋandenuloomi di bóteniool máamak, nateyumi agaaboomi bíp ban nacuufoomi.
42015021	Añoolool naanoomi, ‘Ampaom, ínje nilolo di Atijamit ban nilo di au. Ínje iyajut man uwonkom añooli.’
42015022	Bare ampaool nammi kumiiceelaool, ‘Jiwaaken! Jíŋarul kaloaak kafaŋumi man kujake di kalimbisak man jikaanool. Jíŋarul jísupa bee mati jisinkool di usamati man akaano.
42015023	Jísoful jímuunaaj jaruukaaj jibuj, man ukaanaal kásuumenoor!
42015024	Mati o’omu añiilau úmboom naceteencet ban iñeme náyitouloyito bee di eroŋey. Noo nájimeenjim, bare iñeme naraŋeniraŋen!’ Kásuumenoorak di kutooŋumi.
42015025	“No’onu añiilau aamu anifaanau man alakoe burokab karambaak. Nan alaañulomi alof síndeey, najammi úcim di jíboomaj dóo síndeey.
42015026	Náwonkul ákon di kurokaak ban naceeŋool wabajomi.
42015027	Oo naanoomi, ‘Ati’i nalaañulolaañ! Ampai nabubuj jímuunaaj jaruukaaj, mati nalaañulolaañ ban nájuju.’
42015028	Bare añiilau anifaanau di rioomi matatat manteer alat kanokenak di eluupey. Ampaool nápurumi téeŋey man alawoomi,
42015029	bare nalaañenumi ampaool, ‘Yénten, simitas use sajuupoe ínje oomu narokei máamak nan amiiceel ban ínje ilaturerut ekaan wan uregammi. Bare usenderutom hani jibatak, mambi úsuumenoor di kupaalom!
42015030	Bare nan o’omu añiilau ooli alaañulomi, arimi fubajaf fooli di kuseek kayenetemi aban, nuregumi man kubuj jímuunaaj jaruukaaj!’
42015031	Ampaool nalaañenoomi, ‘Añoolom, au di ínje bukooke déere nanoosani, ban wanoosani wan ikilumi wooli.
42015032	Bare jaat wulaal ootaale karuuken ban numaayooraal. Mati ati’i o’omu naceteencet ban iñeme náyitouloyito bee di eroŋey. Nájimeenjim ban naraŋeniraŋen.’”
42016001	Yensa naregumi kúregak uke bee di kuriibaool, “Bajeembaj abaja aceen abajumi acookoora ati fubajool. Bukanak di kuregumi abajaau mati ániinaau o’omu nalakoe kakajen fubajool.
42016002	Arungaool naboñumi kúwonkulool man aanoomi, ‘Wo’owu waa wan ijammiñaa mati au? Yíisom tan uciikumiñaa bágodaab bápurumi di banokenumi, mati au letulaañ ulako acookooraau ati fubajom.’
42016003	Acookooraau nawoonooromi, ‘Waa neete ekaan mati arungaom bee kacesoorom? Ínje ibajut kánkum kayaje bee ekaan burok yentaamey, ban panipuño elaw sadaa.
42016004	Iyoo! Nimammanj waa neete ekaan, mambi ibaj bukan kampi kacookoorammi sísindoiil nampi arungaau acesoorammi taate.’
42016005	Náwonkul ákon-akon kan arungaool amaageneenumi, naceeŋumi átiyaarau, ‘Au, butum buu jookenoore di arungaau?’
42016006	Ániinaau nalaañenoomi, ‘Kutumba kati túlu kooni ceme.’ Acookooraau naanoomi, ‘Iyoo! Ŋárul kayitak kati kanewak, lako galab man uciikuto kutumba bukan kugaba di uñen.’
42016007	Naceeŋumi aceen, ‘Butum buu jookenoore?’ Nalaañoomi, ‘Síruuŋ sooni siceme futok sati busereŋ.’ Acookooraau naanoomi, ‘Ŋárul kayitak kati kanewak, ciikuto síruuŋ sooni siceme sibakiir.’
42016008	Arungaool náhaarulumi acookooraool ajoonutau mati malinlaam man akammi. Malegen bukanak kati dúniyaay uye kufanfaŋ man kulinloe ñátum di fuñesaf waaf wati dúniyaay wuuj bukanak kammi di mawuŋam.
42016009	Ínje eem di ereguul, jikaan bapaalaay bee di kúkouul di fubaj fasikomi. Moo ñaa, nampi fukañomi, mambi jiwaleni di bukinab bati bándoorey.
42016010	“Áriiŋumi kafium di waaf wayiinkun nárindiiŋ poop kafium di waaf wáamak. Ajoonutumi di waaf wayiinkun ajoonut poop di waaf wáamak.
42016011	Jíriiŋujaat kafium bee kacookoor fubajaf fasikomi, ai aate kafium man abilenuul fubajaf falegenaf?
42016012	Ban jíriiŋutujaat kafium di fubajaf fati an aceen fan asenuumi, ai aate kafium man asenuul fubajuul di kúkouul?
42016013	An letaŋoolen amiiceelaet kurunga kugaba. Mati panalat aamu man amaŋ aamu, mba pánalebien aamu man aheelen aamu. Leejiŋoolen jimiiceelaet Atijamit di fubaj síñakon.”
42016014	Kufarisaak, kásuumenumi sígodi’iil, di kulakomi káyenten wan Yensa aliikitenumomi di kúhaaruloomi.
42016015	Ñaa Yensa naaniimi, “Muyuul kasankenemi nan bukan kajoone fácul bukanak, bare Atijamit namammanj wammi di úyegetuul. Wan kati dúniyaay kúlebienumi máamak, woo kankaan waaf wajitenie di Atijamit.
42016016	“Wan sílingaas sati Muusa di síbukaas sati kuboñaak siregumi ubajeembaj fujuum bee nan Yaaya áriiŋulomi. Bare biñoo nan áriiŋulomi, furimaf fajakaaf mati jáyiaj jati Atijamit fúriiŋeniriiŋen, ban anoosani oomu bo karaagal bee kanoken dó.
42016017	Kabaoak kati dúniyaay di bukinab bajakaab koo kufaŋe man kuhiilie éjimey yati jiciika jafaŋumi man jitiitie di sílingaas.
42016018	“Ániine ampi akatenumi aseekool man ayab aceen oo áraadia mati nátataas wan élingaay yati búyabaab éfirenumi. Moo mákonam, ániine ampi ayabumi aseek abanumi búyabaab oo áraadia mati nátataas wan élingaay yati búyabaab éfirenumi.”
42016019	Yensa nammi, “Bajeembaj abaja aceen ansi akaroorumi wañ wakaayene éyem wúk di wañ walegen ban funakoofunak nalakomi di ekaan kásuumenoor man kuri, kuraan, di kúraari.
42016020	Too di fúlamutool kújeetumeuujeetum di kufinten to ániine an koonemi Lasaro abajutumi ban nasontaet.
42016021	Lasaro namaŋeemmaŋ man kusenool ari burinenab bati abajaau. Ban hani siyenas fúkouso ninsi sibil man simeesen musontaool.
42016022	Di múlamukaam, alawaau nacetumi, simaleekaas di siŋarumi yuutool bee bukinab bajakaab tan Iburehima ammi. Abajaau poop nacetumi di kufokoomi,
42016023	ban yuutool di éjeetumimi ban koonemi Esuney. Too, nalakomi bugaal báamak natebenulo fúkaaf lóog, naŋandenumi Iburehima lói man Lasaro alakoe alofool.
42016024	Abajaau nawonkumi, ‘Ampaom Iburehima, bóteniom! Bóñul Lasaro bee baabe man akaan jisinkool di mumelam ban naboojen fúredimpom fujinlen ceb, mati ínje oomu di bugaal báamak déere di sambunas use.’
42016025	Bare Iburehima naanoomi, ‘Añoolom, woolo mati nan ulakoeenumi eroŋi di dúniyaay nubajeembaj eroŋey yásuumaay, ban Lasaro abajeenut mo. Bareñaa iñeme oo oome baabe man búyegetool bubebeni, man au oomu di búyiikab bati jari yáamak.
42016026	Benento, babaj kájil kawuŋe kásankie máamak kan titoorolaal. Moo kaane, kammi baabe di wúli hani di kumaŋ bee étip bee bo’obu, leekuŋoolen kútip bee baabu di muyuul, kammi baabu di muyuul leekuŋoolen kútipul bee baabe di wúli.’
42016027	Abajaau nammi, ‘Ampaom Iburehima, ínje elawi man uboñool bee di eluupey yati ampaom.
42016028	Mati nibabaj dó kutiom kooni futok, mambi ajaw áregaali’iil, takum bukoo poop kubil bee déere nampi kucetumi dán bugaalab bommi.’
42016029	Bare Iburehima nammi, ‘Kubabaj síbukaas sati Muusa di sati kuboñaak kati Atijamit. Jikaten kuti’i man kúyentenuso.’”
42016030	Abajaau nalaañenoomi, ‘A’a, ampaom Iburehima. Bare an aceen ápurulojaat di kacetumi man aregiil, pánkutiiwoor kukat bálamuk majakutam mooliil.’
42016031	Iburehima naanoomi, ‘Kujamutujaat baregerab bati Muusa di kuboñaak, hani aceen ayitoulo di kacetumi, letaŋoolen akaaniil man kúyinen.’”
42017001	Funak fákon Yensa nammi kuriibaool, “Kayinkoor léekubajaati kaate ekaan bukan man kukaan majakut, bare búyiikab pambulako di an akila áŋareuukomi!
42017002	Ampi akammi man ákon di káyinenumi di ínje nan kuñiilak man akaan majakut, kóyume man aleebi di falaf bakoker fukooba fúnegenuma di ekondoorool.
42017003	Jíkaanum! Apaali ariiba aceen alojaat di au, numanjenool. Átiiwoorujaat akat bálamuk mukaanaam mukila, nubonketool.
42017004	Di funakaf fákonaf, alaañujaat alo di au ñooni futok di ñagaba, di aani, ‘Nijujuk mati nilolo di au,’ au oote kabonketool.”
42017005	Kúriiŋenaak di kommi Akiiyaau Yensa, “Káanoli man ufaŋ man ufiume!”
42017006	Akiiyaau nammi, “Jibajujaat kafium kare’e nan jikool jati jíbaar jimasitad, panjiŋoolen jireg hani busaanaab ube, ‘Rúpo’ooro, man ujaw uliilo’ooro di falaf,’ ban pambuyiiŋuul.
42017007	“Ai di muyuul abajumi amiiceel ammi di ewañ mba fumat sisaha. Nampi alaañulomi bee síndeey di karambaak, mante panaregool, ‘Wáakenul ulako man uriaal’?
42017008	Hani an! Lee panaanool, ‘Cookoor káliimenom di poop nukok bakampai man ucookoorom, manteer bee nan irie, niraan mbi kiti uri ban nuraan’?
42017009	Mante arungaau panasal amiiceelaool, mati nakankaan wan aregoomi?
42017010	Moo mákonam, nan muyuul jikaanemi wan ireguumi di joon maa, ‘Wúli kumiiceel kayajut esal, wakammi burok bóololi ceb woo nurokuñaa.’”
42017011	Nan Yensa alakomi ejaay bee Yerusalem, nájawumumi di élingaay yati kapanak kati Samaria di Galili.
42017012	Nan anokenumi di ésuk eceen yati bo, di kúkamboorumi kati kafaañ kooni uñen di kajuumulomi lói,
42017013	di kucibulomi, “Yensa, Arungaau, baj káboteni di wúli.”
42017014	Nan Yensa ajukiimi naaniimi, “Jijaw man jíyiisen kúkouul kúsimenaak kati Atijamit.” Nan alakomi ejaay di kutilulimi kukoy.
42017015	Ákon di bukoo, nan ajukumi mati nakokoy, nalaañulomi bee di Yensa, nacibulomi man asal mákalaam mati Atijamit.
42017016	Nalomi kúfima lof di úkamunaw wati Yensa, man alako di esalooley di wan akaanoomi. Ániinaau o’omu Asamaria.
42017017	Yensa naceeŋumi, “Lee bukoo uñeney búromiil kutilulitilul? Bukaaku futokey di kubakiirak bukookei?
42017018	Bajut ákon di bukoo abile bee esal mákalaam mati Atijamit kaanutujaat ajaaburuŋau ume?”
42017019	Yensa naanoomi, “Yito man ujaw buruŋi. Kafiumak kooli kupakenipaken.”
42017020	Funak fákon Kufarisaak di kuceeŋumi Yensa nei jáyiaj jati Atijamit joote ériiŋul. Yensa nalaañeniimi, “Jáyiaj jati Atijamit jilee bo ériiŋuley ñátum kúmanjum man jijuk mbi jimanj.
42017021	An let aane, ‘Jijiker jooje!’ mba ‘Jijiker jooja uba!’ Mati jáyiaj jati Atijamit jooju di muyuul.”
42017022	Nalaañumi asanken di kuriibaool man aaniil, “Kunakak pánkuriiŋ, panjimaŋ bee ejuk funak fákon fati kunakak Añiilau ati anau áyiisenooro inki, ban leejijukufo.
42017023	Nampi bukanak koonuumi, ‘Jijiker ooma! mba jijiker oome!’ Takum jijaw man jiriibeniil.
42017024	Mati nan man emitey elibooremi kapan bee di kapan di fatiya, moo Añiilau ati anau aatumi élaañuley di funakaf foola.
42017025	Bare naate emond agaal máamak ban bukanak kati jaat koote elatool.
42017026	Nan man nokooreenumi di kunakak kati Nuha, moo panokoorumi di kunakak kati Añiilau ati anau.
42017027	Bukanak kulakolako furi, di baraan, di kayaboor bee nan Nuha anokenumi di busaanaab báamakab. Mumelam máamakam di mubilumi muyoomenumi warinobomi búrom.
42017028	Moo mákonam eetumi kanokoorak nan di kunakak kati Luut, bukanak kulakolako furi, di kulako baraan, di kulako funoom, di kulako kanoomen, di kulako ewañ, di kulako kateep,
42017029	bee mo di funakaf fan Luut ápurumi di ésukey yati Sodom. Bálankiin bájeeke sambun di godoroŋ di fatiya nan emitey yoom di kalub, ban di reemeniimi búrom.
42017030	Wo’owu woo wootumi ekaaney bee di funakaf fampi Añiilau ati anau aatumi élaañuley man bukanak kumanjool.
42017031	Di funakaf fukila, anoosani ammi téeŋey yati kalimbisool, takum anoken dó bee kajojenoor wambarool. Moo mákonam, anoosani ammi di kalaakool takum álaañul bee síndeey bee eŋaruwo.
42017032	Jiwoolo wabajumi Luut aseekool!
42017033	Ampi añesumi kapaken eroŋey yoola oo pánajimuyo, bare ampi ájimmi eroŋey yoola oo panabajuyo.
42017034	Ínje eem di ereguul, di fuk fukila bukan kugaba pankufinto di bacaac bákon. Ákon panaŋari man aamu akati to.
42017035	Kuseek kugaba pankulako etamp tákon. Ákon panaŋari man aamu akati to.”
42017036	Kúniine kugaba pankulako di kalakaak, ákon panaŋari man aamu akati to.
42017037	Kuriibaool di kuceeŋool, “Arungaau, kama boobei?” Yensa nalaañeniimi, “Nan man sígutum síraakemi eeno, moo múyiisenyiisen mati biiŋ boom bo.”
42018001	Funak fákon Yensa naregumi kuriibaool kúreg kákon kati káyiiseniil mati koote elaw nanoosani ban takum kulaañ bálamuk.
42018002	Nammi, “Bajeembaj agamena aceen alakoe di ésuk eceen an ákoliut hani Atijamit ban poop akobut an.
42018003	Di bajumi aseek ati ájima di ésukey ekila ansi áje’eul bee di oo nanoosani, man aane, ‘Kooŋenom di atiikoorom.’
42018004	Agamenaau namoosoomi piyo, bare di múlamukaam naanooromi, ‘Hani íkoliut Atijamit di poop ikobut an,
42018005	bare mati aseekau o’omu ati ájima oomu bo kagaalenom, ínje neete ekooŋenool. Kaanutumojaat, panarulen abil man akaanom igono.’”
42018006	Akiiyaau Yensa nammi, “Jíyenten wan agamenaau ajoonutumi aregumi.
42018007	Lee Atijamit akooŋen kan amukenumi koola, káruurenoomi fukaf di bala’ab? Letawaaken eyiiŋiil galab?
42018008	Ínje eem di ereguul, panakooŋeniil galab! Hani moo, Añiilau ati anau nampi alaañulomi, mante pánatookul tentaam kafiummi?”
42018009	Yensa naregumi poop kúregak uke bee kafiumooromi kúkoiil mati koo kujonjoon ban di kuheelenumi bukaaku:
42018010	“Kúniine kugaba di kuremboorumi kujawumi bee di fukobaf fáamakaf bee elaw. Ákon Afarisa aamu alaga basaaf.
42018011	Afarisaau najuum man alakomi elawey di búyegetool, ‘Atijamit, ínje oomu di esali mati inaamut di bukan bukaaku: kákuutemi, kajoonutumi, kasangemi aseek mba ániine ati an. Ínje oomu di esali mati inaamut hani di alagaau ati basaafab ume!
42018012	Di funoom fanoofani nikaanekaan balatab ñooni ñagaba, nípurenepuren jakaay di fubajom fanoosani.’
42018013	Bare alagaau basaafab najummi lói di Afarisaau ban oo akaañenut hani bee kaluen bukinab bajakaab. Bare nanagumi búsusool túc di kátaañi, man aane, ‘Wáay! Atijamit, baj kabonket di ínje ati majakutam!’”
42018014	Yensa nammi, “Ínje eem di ereguul, alagaau ati basaafab o’omu Atijamit asenumi súm kabonket nan alaañumi bóot, bare lee Afarisaau. Mati anoosani atebenooromi Atijamit panawalenool, bare anoosani awalenooromi Atijamit panatebenool.”
42018015	Funak fákon bukan kuceen di kújeetumul hani muñooliil bati Yensa mambi agoriil, bare kuriibaool nan kujukumi mo’omu di kumakiimi.
42018016	Bare Yensa nawonkulomi kuñiilak bee di oo, man aane, “Jikatiil man kubil bee di ínje, ban takum jífireniil mo. Mati bukanak kajummi nan kuñiilak buke koo kati di jáyiaj jati Atijamit.
42018017	Ínje eem di ereguul malegenam, mati ampi asofutumi jáyiaj jati Atijamit nan añiil, oo letanokender dó.”
42018018	Arunga aceen naceeŋumi Yensa nammi “Aliikitenaau ajakaau, waa neete ekaan mambi ibaj eroŋey yati bándoorey?”
42018019	Yensa naanoomi, “Wau kaane nuwonkom ajakaau? An alee bo ajake leejaat Atijamit cebool.
42018020	Bare au numammanj sílingaas use: ‘Takum usang aseek mba ániine ati an, Takum ubuj an, Takum úkuut, Takum ulepoor, Lébien ampai di iñaayi.’”
42018021	Ániinaau nalaañenoomi, “Níkaanunkaanum sílingaas so’osu búrom biñoo noo di mañiilenaam.”
42018022	Nan Yensa ajamumomi naanoomi, “Babaj wákon wan ukate bálamuk. Noomen wan ukilumi búrom ban nucaab kabajutumi, ban nubil uriibenom. Moo panubaj fubaj dóo di bukinab bajakaab.”
42018023	Bare nan ajammi mo’omu, nabotenooromi mati oo abaja áamak.
42018024	Yensa najikeroomi nammi, “Moo táañie bee di bukanak kabajumi kanoken di jáyiaj jati Atijamit!
42018025	Kanokenak kati eñonkomma di jíluaj jati écikuma kufanfaŋ man kuhiilie kanokenak kati abaja di jáyiaj jati Atijamit.”
42018026	Kajammomi di kommi, “Kama ñaa ai aŋoolene apak?”
42018027	Yensa nalaañeniimi, “Wan anau aŋoolenutumi akaan di funoonool, woo Atijamit naŋooleŋŋoolen akaan.”
42018028	Peter nammi, “Jiker, wúli nukatulokat sísindo’oli ban nuriibeni.”
42018029	Yensa naaniimi, “Malegen, ínje eem di ereguul, ampi akatumi bálamuk kalimbisool, mba aseekool, mba kútumbeool, mba kutiool, mba kuwolaool, mba kuñoolool, mati jáyiaj jati Atijamit.
42018030	Di kéelak uke, panafaŋ man abaje wan akatubomi. Di poop kéelak kábileuumi, panabaj eroŋey yati bándoorey.”
42018031	Yensa naŋarumi kúriiŋenaool uñeney di kugabaak naaniimi, “Jíyenten! Wulaal bee ejaw bee Yerusalem boo wan kuboñaak kati noo kuciikumi búrom mati Añiilau ati anau pánuliroor.
42018032	Pankusofool kusen Kakaanutumi Kúyahuudak, pánkunarulool, pankujelool ban di kulacenool di káyiisen mati kulatoolat.
42018033	Pankutekool ban di kubujool, bare di funakaf fúfeegintenaf pánayitoumul di kacetumi.”
42018034	Bare kúlaulut hani waaf di wan Yensa aregumi. Wan alakomi káyiiseniilak uyofoi’iiyofo, ban kúlaulut di wan amaŋumi eregiiley.
42018035	Nan Yensa alofenulomi ésukey yati Yeriko, di bajumi ániine ápuume alakoe di kápibenaak kati buruŋab elaw sadaa.
42018036	Ániinaau ajammi karigoor kati jameeŋ yammi di ewuujey, naceeŋumi kuwuujaak wabajomi.
42018037	Di koonoomi, “Yensa ati Nasaret aam di ewuuj.”
42018038	Nacibulomi man aane, “Yensa, Añiilau ati Dauda, baj káboteni di ínje!”
42018039	Kammi fáculey di kutooŋumi epankooley man koone atunten, bare oo nafaŋumi man acibuloe man aane, “Añiilau ati Dauda, baj káboteni di ínje!”
42018040	Yensa najummi júd, ban namandooriimi man kújeetumulool. Nan ániinaau álofuloomi, Yensa naceeŋoomi,
42018041	“Waa numaŋe man ikaani?” Naanoomi, “Arungaau, nimammaŋ man ijuk.”
42018042	Yensa naanoomi, “Jiker panujuk! Kafiumak kooli kupakenipaken.”
42018043	Yaŋ too galab naŋoolenumi ajuk fiit, ban nalakomi kariiben Yensa, di esaley di móro mati mákalaam mati Atijamit. Nan bukanak búrom kujukumi mo’omu, di kusalumi Atijamit.
42019001	Yensa nálamumumi di ésukey yati Yeriko.
42019002	Di bajumi ániine an koonemi Jakeo. Oo arunga ati kulaga basaaf, ban nakankaan abaja.
42019003	Nalakomi eñes bee ejuk ai eenomi Yensa, bare man átemimi ban aŋoolenut ajukool mati jameeŋey yati bukanak.
42019004	Nateyumi ayab fácul man aremboorumi di búbaar mambi aŋoolen ajuk Yensa, mati oo aatumi kájawumak buruŋ bukila.
42019005	Nan Yensa áriiŋulotomi, naluen man aanoomi, “Jakeo, wáloul galab! Mati eete kawannoor déeri au jaat.”
42019006	Jakeo nawaloulomi yaŋ too galab man awalen Yensa jak di kámaayoorakuro.
42019007	Bukanak búrom kajukumi mo’omu di kulakomi kákuumoor man koone, “Oo bee kawannoor di eluupey yati ati majakut.”
42019008	Jakeo najuum ban nammi Akiiyaau Yensa, “Arungaau, úyentenom, panicaab fubajom kapan kákon bee di kabajutumi. Kaanjaat nigunguuñ aceen man iyab sígodiool, panilaañenool so ñooni ñabakiir.”
42019009	Yensa nalaañenoomi, “Di funakaf fati jaat Atijamit napakempaken bukanak kati eluupey uye, mati ániinaau ume poop añiil ati fiilaf fati Iburehima.
42019010	Mati Añiilau ati anau najawulojaw bee eñes ban napaken kájimmi.”
42019011	Nan bukanak kulakomi di káyentenoorak di wan Yensa aregumi, narulenumi kúregak uke. Mati nalofeenlof Yerusalem, di kusofumi mati jáyiaj jati Atijamit joote kajuumeni iñeme.
42019012	Yensa nammi, “Bajeembaj ániine aceen abaji di fiil fati kúyi alakomi ejaay bee di mofam máloie manti kuloopenool bompoŋab bati jáyiaj, abanjaat nalaañ bóot.
42019013	Bala’a ajaw, nawonkumi kumiiceelool kooni uñeney, man aseniimi anoosani égodi emina, man aaniimi, ‘Jiŋaruso man jirokenuso bee nampi ilaañulomi.’
42019014	Bare bukanak kati mofam moola kalatoomi ban kuboñumi kuceen bálamukool mambi kúriiŋujaat tikureg Áyiau Áamakau, di aaney, ‘Wúli umaŋut ániinaau ume man alako áyiau óololi.’
42019015	Nan kukaanoomi áyi, nalaañulomi bóot. Yaŋ oo di ériiŋuley ceb, naboñ kúwonkulool kumiiceelak buke, kan asenumi sígodaas, mambi amanj waa eenomi anooani búrembenab boola.
42019016	Amiiceelau átiyaarau nájeetumulosomi nammi, ‘Arungaau, eminaay yákoney yooli ewolenwolen siminaas uñen.’
42019017	Áyiau naanoomi, ‘Nukankaan jak máamak, au amiiceel afiumaay! Mati úriiŋumi kafium di waaf wayiinkun, ñaa au oote erung sísuk sáamak sooni uñen.’
42019018	Amiiceelau agabuntenau nabilumi nammi, ‘Arungaau, eminaay yákoney yooli ewolenwolen siminaas futok.’
42019019	Áyiau naanoomi, ‘Au oote erung sísuk sáamak sooni futok.’
42019020	Bare amiiceel aamu nabilumi nammi, ‘Arungaau, eminaay yooli yooye, yan ínje iyofumi jak di jiful.
42019021	Níkoli’ikoli mati au an átaañie. Au nukankaan nan an aŋaremi wan ajeenutumi, ban naŋareŋar muri man alukutumi.’
42019022	Áyiau naanoomi, ‘Au amiiceel ájakaatiaau, pánigamenumumi kurimak kooli fúkouko. Au numammanj mati ínje an átaañie, ínje nikankaan nan an aŋaremi wan ajeenutumi, ban naŋareŋar muri man alukutumi.
42019023	Wau kaane umaagenut eminaay yúmboom kamaagemi man kurok? Kaaneemmojaat, nan ilaañulomi eeteenumi ebajuyo di búrembenab booliyo.’
42019024	Nammi kajuumutomi, ‘Jíbotul eminaay di oo, ban jisenuyo abajumi siminaas uñen.’
42019025	(Bare di koonoomi, ‘Arungaau, nababaj uñen aban!’)
42019026	Áyiau nalaañenumi, ‘Ínje eem di ereguul mati ampi abajumi, Atijamit panabenenool wuuj. Bare ampi abajutumi, Atijamit pánabotul hani wayiinkun wan abajumi.
42019027	Bare kulatoorom buke, kamaŋutammi man irungiil, jíŋaruliil taate man jibujiil fáculom.’”
42019028	Nan Yensa abanumi kasankenak uke, nalo fácul man kujaw kajaaburuŋ bee Yerusalem.
42019029	Nan ajawumi alofenumi sísukas sati Betufage di Betani di Furembooraf fati Uwoliiw, naboñumi kugaba di kuriibaool tikulo fácul.
42019030	Naaniimi, “Jijaw bee di ésukey yan jijonkooraañaa. Nampi jilakomi kanokenak di yo, panjitook jiroha jakoki, jan an aremboorerut. Jífeluujo man jíjeetumul bee taate.
42019031	An aceeŋuujaat man aanuul, ‘wau kaane di joom di efelujo?’ Joote eregool, ‘Akiiyaau amaŋujo.’”
42019032	Ñaa kan aboñumi di Kujawumi kutookujomi nan man aregiimi eeno.
42019033	Nan kulakomi efeley yati jo, kakilujomi di kuceeŋiimi, “Wau kaane di joom di efel jirohaaj uje?”
42019034	Di kulaañeniimi, “Akiiyaau amaŋujo.”
42019035	Di kújeetumuujomi bee bati Yensa ban di kuleefumi uloaiil di bálamukab boolijo kuban man kupebenoomi aremboor.
42019036	Nan aremboorujomi man alako ejaay di jo, bukanak di kufetumi uloaiil di buruŋab.
42019037	Nan alakomi káwaloulak di Furembooraf fati Uwoliiw bee kalofenak Yerusalem, too tan buruŋab búwaaloorumi, jameeŋey yati kuriibaak búrom di etaatutomi kámaayoorakuro di esaley Atijamit máamak mati wajamurerutimi wan kujukumi kuban,
42019038	di kommi, “Kásuumaayak kati Atijamit kooku di ampi ajawulomi, oo eenomi Áyiau, ampi ajawulomi di kareesak kati Akiiyaau! Kásuumaayak kooku di bukinab bajakaab ban kálebienak bee di Atijamit ammi fatiya!”
42019039	Bare Kufarisa kuceen kammi di jameeŋey di koonoomi, “Aliikitenaau, mak kuriibai.”
42019040	Nalaañeniimi, “Ínje eem di ereguul, buke kutuntenjaat, kukoobaak ko’oku pankucibulo.”
42019041	Yensa najawumi alofumi ésukey yáamakey najukuyomi náruuren mati yo,
42019042	di aaney, “Umanjeenjaat hani di funakaf fati jaat waŋoolenumi useni kásuumaayak! Bare iñeme uyofoiyofo, uŋoolenut ujukuwo.
42019043	Kunak pánkuriiŋ kulatoori pánkujawul kuteep futeep faŋoobeni fík man kulooki bee nampi úŋoolenaati úpur man kúloummi kapanookapan.
42019044	Kulatoori pankukajen jákaati, au di bukani búrom. Leekurineni to hani kukooba kugaba leekurembenoor, mati umanjut noonei nan Atijamit aatumi bee ebiley bee kapakeniak.”
42019045	Yensa nanokenumi di fukobaf fáamakaf ban natooŋumi kacesoor kunoomenaak.
42019046	Naaniimi, “Ciikiciik, ‘Eluupom panekaani fulaw.’ Bare muyuul jikankaan yo fulako fati kúkuu.”
42019047	Nan púrutomi mo’omu, nalakomi kaliikitenak funakoofunak di fukobaf fáamakaf. Kúsimenaak kunifaanak kati Atijamit, di kuliikitenaak kati sílingaas, di Kúyahuudak kunifaanak kuceenak di kulakomi eñes buruŋ bampi kubujoomi.
42019048	Bare kumanjut man koote ekaan, mati bukanak búrom kusosof furim fanoofani fan aregumi fúrindiiŋ úyegetiil.
42020001	Funak fákon nan Yensa alakomi kaliikiten bukanak dóo di fukobaf fáamakaf di poop nalakomi káriiŋeniil furimaf fajakaaf, kúsimenaak kunifaanak kati Atijamit di kuliikitenaak kati sílingaas, di Kúyahuud kunifaan kuceen koo dó
42020002	ban di kuceeŋoomi, “Régoli di fujuum fei noom di ekaan uru? Ai aseni fujuumaf ufe?”
42020003	Nalaañeniimi, “Ínje poop paniceeŋuul kúceeŋ kákon pat, man jilaañenom.
42020004	Man Yaaya átiigulenumi bukanak, ai asenoomi fujuum fukila mante Atijamit mba bukan?”
42020005	Di kulakomi kamaloor titooriil di kommi, “Oonaajaat Atijamit asenoomi fo, panaceeŋolaal wau kaane úyinenutool.
42020006	Bare oonaajaat bukan kusenoomi fo, bukanak pankuleebolaal sikooba, mati koo tíeniitien Yaaya oo aboña ati Atijamit.”
42020007	Ñaa di kulaañenumi mati kumanjut ai asenoomi fujuum fukila.
42020008	Yensa naaniimi, “Iyoo! Kama ínje letireguul ai asenaam fujuumaf ufe man ikaan uru.”
42020009	Yensa najonlenumi di bukanak man aregiimi kúregak uke: “Bajeembaj ániine aceen asuwene ureseŋ di kafatool, ban nabilenuko di uñen wati kuwaña kuceen man kucookoor mambi kucaaboor muriaam, aban najawumi kajaaburuŋ di mof muceen simit sipinaay.
42020010	Nan muriaam maalumi, naboñumi amiiceelool ákon bee di kuwañaak kabilenikomi bee éyabul bucaabool bati muriaam di kafatak. Bare kuwañaak kukila di kutekoomi, ban di kucesooroomi alaañ uñen útiikaar.
42020011	Nalaañumi aboñ amiiceel aceen. Oo poop di kutekoomi kuban di kujeloomi, ban di kucesooroomi alaañ uñen útiikaar.
42020012	Nalaañumi áboñul áfeegintenau, o’omu di kúbukenoomi ban di kuleebool téeŋey.
42020013	Akilumi kafatak naanooromi, ‘Waa neete ekaan? Paniboñ añoolom ati búsusom. Oo tikere pánkuyentenool.’
42020014	Bare nan kuwañaak kabilenikomi kuŋandenulomi añoolool, di kulako kamaloor titoorey, man kommi, ‘Ume oo aatumi bee ekiley bulaañab. Ubujaalool dak, mambi ukilaal ko.’
42020015	Di kubetenoomi téeŋey yati kafatak ban di kubujoobomi dak. Waa ñaa akilumi kafatak panakaaniil?
42020016	Panabil abuj kuwañaak kukila kabilenimi kafatak koola ban nasen kafatak bukan kuceen.” Nan kujammi mo’omu, di kommi, “Emitey ekaan Atijamit are’eten mo lói!”
42020017	Bare Yensa najikeriimi káw nammi, “Waa ñaa, furimaf ufe fati Atijamit fufelumi: ‘Fukoobaaf fo’ofu fan kuteepaak kulateenumi foo fulaañumi fulako di égooleney yasofumi líŋ kukukak kati eluupey’
42020018	Anoosani ampi alomi di fukoobaaf fukila panfutujerool jarak. Foo fulojaat di an, panfunokosool nakas.”
42020019	Nan kuliikitenaak kati sílingaas di kúsimenaak kunifaanak kati Atijamit di fukobaf fáamakaf kujammi kúregak uke, di kuñes bee esofool to mati kumammanj mati kúregak uke Yensa koo narege. Bare kúkolikoli mati bukanak.
42020020	Ñaa kulakolako kakooñaamool, ban di kuboñumi bukan kakammi kúkoiil nan bukan kajoone. Di kuboñiimi bee esof Yensa to ñátum di eceeŋ di kuwok di malinlo mambi kusofool kusen anifaanau ati mofam afaŋumi man abaje kánkum.
42020021	Di koonoomi, “Aliikitenaau, wúli numammanj mati wan uregeñaa di wan uliikiteneñaa malegen. Au újawumeriit di kawoonoorak kati an, bare di malegenam nuliikitenemi buruŋab bati Atijamit.
42020022	Régoli, mante sílingaas soololaal sisenolaasen buruŋ bati esen basaafab jáyiaj jati Áyiau Áamakau ati Róoma mba sisenut?”
42020023	Yensa najukumi malinlaam mooliil mati bújakaataab naaniimi,
42020024	“Jíyiisom edenaari. Ai buulool di karees kei koom to?” Di koonoomi, “Kati Áyiau Áamakau.”
42020025	Yensa naaniimi, “Kama joote kalaañen Áyiau Áamakau wan akilumi ban joote kalaañen bee di Atijamit wan akilumi.”
42020026	Ñaa kuŋoolenut kubaj mampi kúsofumool di wan alakomi eregey fáculey yati bukanak. Di wáaloiimi mati kalaañenak koola, di kutuntenumi sii.
42020027	Kusadusi kupinaay di kubilumi bati Yensa di kommi mati bajut káyitoulak di kacetumi.
42020028	Di kuceeŋumi kúceeŋ kákon, di aaney, “Aliikitenaau, aboñaau Muusa aciike élingaay uye bee di wulaal mati ániine acetujaat, akatubo aseekool ban abajut añiil, atiool aate kálaañenul aseekau man koote ebaj añiil bee di ájimmi.
42020029	Di bajumi kutiaay kooni futok di kugaba. Átiyaarau nayabumi aseek, ban nacet babajut añiil.
42020030	Agabuntenau
42020031	di áfeegintenau koo poop di kulaañen aseekau, ban koo búrom di kucetumi babajut añiil. Bukoo futokey di kugabaak moo kulaañenoomi, ban di kucetumi búromiil babajut añiil.
42020032	Di múlamukaam, aseekau poop nabilumi acet.
42020033	Régoli, nampi Atijamit áyitenoulomi bukanak di ecetey, aseekau ai aatumi ekaaney ataool? Mati kooni futokey di kugabaak poopiil kuyabeenooyab.”
42020034	Yensa nalaañeniimi, “Bukanak kati iñeme kuyabooreyaboor.
42020035	Bare kabajumi fúkaw man kúyitoul di kacetumi ban di kuroŋ di nanan nábileuumi, leekuyaboor,
42020036	ban leekuceturer mati pankoono nan simaleeka. Bukoo kuñiil kati Atijamit, mati pánkuyitoul di kacetumi bee di eroŋey yunkuley.
42020037	Bare mati kacetumi koote káyitoul hani Muusa náyiiseneenyiisen mo nan aciikumi mati jijofaaj. Nawonwonk Akiiyaau, ‘Atijamit an Iburehima, di Siyaaka, di Yankuba kumiiceelaetumi.’
42020038	Atijamit lee Atijamit ati kacetumi, bare ati karoŋumi ceb. Mati di oo hani kaceteenumi kurondoŋ.”
42020039	Ban kuliikitena kupinaay kati sílingaas di kulaañenumi, “Aliikitenaau, nusankensanken jak!”
42020040	Mati úyegetiil urumut elaañey kuceeŋ kúceeŋ kuceen inki.
42020041	Yensa naceeŋiimi, “Buu bukanak pankuŋoolen kureg mati Apakenaau Áamakau panakaan búbajum bíine bati Dauda?
42020042	Mati Dauda di fúko’ool narereg di búkaay yati Jábuura, ‘Atijamit Akiiyaolaal narereg Akiiyaom, Lako di báridom,
42020043	bee nampi ikammi kulatoori fútobojumaaf fati úkamuni.’
42020044	Nan Dauda awonkeoomi Akiiyaool, kama ñaa buu naŋoolene akaan búbajumool bíine eeno?”
42020045	Nan bukanak búrom kulakomi di káyentenoolak to, Yensa nammi kuriibaool,
42020046	“Jíkaanum, kuliikitenaak kati sílingaas, kamaŋemi kakaano uloa wáamak man kujaatoor ban kumaŋemaŋ bukanak man kusaafiil di uñen ugaba di weelumaw. Kumaŋemaŋ mansi kulako fácul di kulakaak kafaŋumi man kujake man kuraj. Di poop kumaŋemaŋ kulako di kulakaak kafaŋumi man kúlebiene di wáaningaw.
42020047	Bare kuguuñeguuñ waaf wati kuseek kati kújima, ban di kulaw baak Atijamit man kukaanalenoor nan bukan kajoone! Pánkuyabul kúnagak kafaŋumi man kúkalaae.”
42021001	Yensa nakooñammi kubaja bukaaku man kommi eseney yati kawulak kooliil di jiceesaj.
42021002	Najukumi aseek aceen ati ájima abajutumi nákatendo sígodi sileputa sigaba.
42021003	Nammi, “Ínje eem di ereguul malegen, aseekau ati ájimaau o’omu abajutumi wan ákatendomi ufaŋe wan bukaaku karinomi kúkatendomi.
42021004	Mati bukaaku búrom kúkankando kawuliil kapan di wajuupoaaw wan kubajumi búrom, bare oo di kábajaataak koola nákankando wan abajumi búrom bee mati eroŋey yoola.”
42021005	Kuriiba kuceen kulakolako kasankenak mati kukoobaak kajoŋooraak kan fukobaf fáamakaf futeepimi di kawulak kanenimi dó. Bare Yensa nammi,
42021006	“Uru ran jijukeñaa, kunak pánkuriiŋ nan rootut karino to manteer hani ekooba leterembeni di epaaluyo.”
42021007	Di kuceeŋoomi, “Aliikitenaau, noonei uru búrom eete kabajo? Fúmanjumaf fei noote ejuk nampi funakaf fan uru rootumi kabajoak fúriiŋumi?”
42021008	Yensa nalaañenumi, “Jíkaanum, takum jimaŋ man an abuntuul. Mati kajuupoe pánkujawumul di kareesom, di aaney, ‘Oo ínje!’ ban ‘funak fúrindiiŋ!’ bare takum jifiumiil man jiriibeniil.
42021009	Nampi jijammi koone bukan bukooku di futiik di kuceen, di koone bukan kuceen kuyitoyito kujuumoor di kurungaak kooliil, takum jíkoli. Mati waafaw uwe woote emond ubajo, bare lee yaŋ ebaney yati dúniyaay ériiŋe.”
42021010	Narulenumi man aaniil, “Mof pammutiiken mupaalumo mof, jáyi panjitiiken jipaalujo jáyi.
42021011	Pambaj káliliŋenoor kati yentaam káamak, ban bacaar báamak di járus yati úsumut wátipoore banoosani. Pambaj búyiik bákoolenie di kúmanjum káamak kaate kápurumul bukinab bajakaab.
42021012	Bare bala’a mo’omu búrom mubajo bukanak pankusofuul, pánkusuutukenuul, pankusenuul kagamen di kukobak di siluupas dán bukanak kukuleimi. Pankuruu’uul bee di bújonlenab bati kúyi di kunifaan kati mofam mati muyuul kuriibaom.
42021013	Mo’ome moo pammukammi ebajey buruŋab booluul man jiregiil malegenam mati ínje.
42021014	Jibeben úyegetuul, takum kaanuul síwoonoor mampi jootumi kalaañen,
42021015	mati ínje eete esenuul kurim kati malinlo man kulatooruul hani ákon letaŋoolen alatuul mba añoosuul!
42021016	Hani kuwolauul, di kútumbeuul di kutiuul, di kukilooruul, di kupaaluul pankusofuul kusen kuceen di muyuul pankubujiil.
42021017	Bukanak búrom pankulatuul mati muyuul kuriibaom.
42021018	Bare hani kal kákon léekujim.
42021019	Jijuum líŋ, mo’omu jootumi ebajey eroŋey elegeney.
42021020	“Bare nampi jijukumi man kutiika kuŋoobene Yerusalem, ñaa di jimanj mati kunakak kati kakajenak kooliyo kulolof.
42021021	Ñaa kammi di mofam mati Yúdea koote etey kuyofo di kúlankiinak. Kammi dóo di Yerusalem koote épur ban poop kammi di urambaaw takum kunoken bee dó.
42021022	Mati doo eenomi kunak kati kúnag man wan kuciikumi di furimaf fati Atijamit úliroor.
42021023	Di kunakak ko’oku, búyiikab bulako di kuseek kaakumi úrookaaw di kuseek kammi di karaafenak! Mati bukanak kammi di mofam ume, pankubaj bugaal báamak ban Atijamit pánayiisen féenaaf foola bukanak buke.
42021024	Kulatooriil pankubuj bukaaku jákaati ñátum mulibaam mabaakaam, ban pankusof bukaaku kújeetumiil bee di mofam múbuto mati dúniyaay búrom. Kamanjutumi Atijamit pankukajen Yerusalem jaj bee nampi kunakak kooliil kúliroor.”
42021025	“Pambaj kúmanjum di bala’ab, jileeŋaj, di bootab, ban yentaamey, di úyegetaw wati bukanak kati mofam mati dúniyaay búrom pánujiisoor, mati kasuuŋutak kati falaf di mati kagalaboorak kati lonkosey.
42021026	Saalas sati bukanak pansijisi cúc manteer kutundo mati kawoonoorak kati waatumi bee kabajoak di dúniyaay. Wánkumaw wammi di fatiya pánuliliŋeni.
42021027	Bukanak pankujuk Añiilau ati anau pánariiŋul di furola di kánkum káamak di mawuŋ mati Atijamit di móro.
42021028	Nampi waafaw uwe búrom utooŋumi kabajoak, jiteben kúkaak lóog man jiluen fatiya, mati epakey yooluul elolof.”
42021029	Yensa naregiimi kúregak uke: “Jijiker búpunduun mba búbaar buceen.
42021030	Nampi bulakomi ereebey ceb, muyuul di kúkouul di jijuk ban di jimanj mati súm fujamaf fulofulolof.
42021031	Moo poop, nampi jijukumi uru ran iregumi man ribajoe, di jimanj mati jáyiaj jati Atijamit jilofulolof.
42021032	Ínje eem di ereguul malegenam, bukanak kati jaat leekucet uru búrom babajout.
42021033	Fatiya di tentaam pánsijim, bare kurimom léekujimurer.
42021034	“Jíkaanum, takum jikat úyegetuul man úlebi mati káfaafenak, di kákaliak, di síwoonooras sati eroŋey uye. Kaanutumojaat, funakaf fan Añiilau ati anau aatumi élaañuley, pánfuriiŋul kutunt di muyuul nan fakum.
42021035	Mati funakaf panfumeep anoosani ammi di dúniyaay nan fakum.
42021036	Bare takum jíwaayen nanoosani, jilaw mambi jibaj kánkumak kati epakey di waatumi kabajoak, man jijuum di bújonlenab bati Añiilau ati anau.”
42021037	Balayoobalay Yensa nalakoelako kaliikiten dóo di fukobaf fáamakaf fati Atijamit, bare káliimookaliim ninsi nalaañumi bee di Furembooraf fati Uwoliiw tiamoorubo.
42021038	Bújomaraay pím, bukanak búrom di kubilumi bee di oo di fukobaf fáamakaf fati Atijamit bee káyentenoolak.
42022001	No’onu káaningak kati Mbúur Yabajutumi Múliitenuma, kan koonemi poop káaningak kati Ewuujey yati Njalayiri di kulako éloful.
42022002	Kúsimenaak kunifaanak kati Atijamit di kuliikitenaak kati sílingaas di kulakomi eñes mampi kubuj Yensa ñátum kutunt, mati kúkolikoli jameeŋey yati bukanak.
42022003	Seetaanaay di esof Yúdas an kuwonkemi poop Isikariot, ákon di kúriiŋenaak uñeney di kugabaak kati Yensa.
42022004	Yúdas najawumi man kusanken di kúsimenaak kunifaanak kati Atijamit di kupooyaak kati di fukobaf fáamakaf mampi ápurumi akaan man kusof Yensa.
42022005	Di súumiimi máamak ban di kúligoomi mati ecaamool sígodi.
42022006	Yúdas namaŋumi ban nalakomi eñes buruŋ tampi ápurumi akaan man kusof Yensa jameeŋey balee to.
42022007	Bala’ab bati káaningak kati Mbúur Yabajutumi Múliitenuma búrindiiŋ, nan kootumi káraamulak jisahaaj jati búsimenab bati Ewuujey yati Njalayiri.
42022008	Yensa naboñumi Peter di Yohan man aaniimi, “Jijaw man jicookoor furiaf fati káaningak kati Ewuujey yati Njalayiri bee mati wulaal, mambi jilakoaal tákon man uriaal.”
42022009	Di kuceeŋoomi, “Ujaw ucookooruko bei?”
42022010	Nalaañeniimi, “Nampi jinokenumi ésukey yáamakey, pánjikamboor di ániine arookoe kárumba kati mumel. Jiriibenool bee di eluupey yampi anokenumi,
42022011	man joon ati eluupey, ‘Aliikitenaau aceeŋumi, kalimbisak kan oo di kuriibaool kootumi furiaf fati karuukenak kati káaningak kati Ewuujey yati Njalayiri kookei?’
42022012	Pánayiisuul fatiyena kalimbis kawuŋe kacookoori kuban wan umaŋaami bee ekaaney búrom. Dóo panjicookoorumi wanoosani.”
42022013	Di kujawumi kúriiŋubo, di kutookumi waafaw búrom nan man aregeeniimi eeno. Ñaa di kucookoorubomi káaningak.
42022014	Nan ríiŋumi, Yensa di kúriiŋenaool di kulakomi man kuri káliimenak.
42022015	Yensa naaniimi, “Ínje nimammaŋ máamak furi tákon di muyuul káaningak uke bala’a bugaalab búmboom búriiŋ.
42022016	Mati ínje eem di ereguul, letilaañ irirer ko bee nampi wakilumi man kubajo ukaan dóo di jáyiaj jati Atijamit.”
42022017	Naŋarumi éraanuma, ban nan asalumi aban nammi, “Jiyab uye man jiraanoor.
42022018	Ínje eem di ereguul mati káŋarum funakaf fati jaat ínje letilaañ iraander wayin bee nampi jáyiaj jati Atijamit jíriiŋul.”
42022019	Naŋarumi fúmbuur, nan asalumi aban namiinufomi aseniimi, di aaney, “Ure eniilom yasenimi bee di muyuul. Jikaan mo’omu mambi jiwoolo’om.”
42022020	Moo mákonam, nan kurimi káliimenak kuban naŋarumi éraanumaay, di aaney, “Ure fúsimom, fáyuimi bee mati muyuul. Ñátum di fo Atijamit nakaan kasofoorak koola kunkulak.”
42022021	Bare ániinaau pánapur di ínje, oo ammi nuriooraale dákon!
42022022	Mati Añiilau ati anau panajaw nan man Atijamit asofumi eeno. Bare búyiikab bulako di ániinaau akila aatumi épur bee ekaaney man kusofool!”
42022023	Di kutaatumi kaceeŋoorak, ai di bukoo aatumi bee ekaan mo’omu.
42022024	Kañoosoor di kuyitomi titooriil bee emanj ai di bukoo aatumi efaŋ man akaane an áamak.
42022025	Yensa naaniimi, “Kúyiak kati kákoberiitumi Atijamit kurungerung bukanak di kánkum, ban kurungaak pankuwonkooro kukaana majake.
42022026	Bare jootut ekaan mo’omu di muyuul, afaŋumi muyuul naate ekaan nan oo afaŋe man atiitie, di poop áfaculaau naate ekaan nan amiiceelau.
42022027	Ai afaŋe man akaane an áamak, alakomi akob man kútiŋenulool mba atiŋenaau? Mante let oo alakomi akob man kútiŋenulool? Bare ínje oome di muyuul nan atiŋena.
42022028	“Muyuul kariibeneammi tanootani nan ilakomi di mátaañiaam.
42022029	Nan man Ampaom asenammi jáyi, ínje isenuul fujuum fati búrungumab bati jáyiaj,
42022030	mambi jiri di jiraan tín tákon di ínje dóo di jáyiaj júmboom. Panikaanuul man jilako sijunkutas sati jáyiaj, kagamenak kiilak uñeney di kugabaak kati Isirael.”
42022031	Akiiyaau Yensa nammi, “Simon, Simon! Jantenom, Seetaanaay ebabaj buruŋ bati eyinkuul búrom, nan man anau áyonkulemi éful yati busereŋ.
42022032	Bare nilalaw kúlaw mati au, Simon, mambi kafiumak kooli takum kukaño. Nampi ulaañulomi bee di ínje inki, núliŋen úyegetaw wati kupaali kuriiba.”
42022033	Peter naanoomi, “Arungaau, ínje nijonjoojonjoor man ijaw di au hani bee tampi kukulimi pánkukulom to, ban tampi kubujimi pankubujom to!”
42022034	Yensa nammi, “Peter, ínje eregi waaf. Fukaf fo’ofu fati jaat kéenak leekulit, au bañoosut ñooni ñáfeegiir mati numanjammanj.”
42022035	Yensa naaniimi, “Nan iboñuumi basenut jimaka jíkaanuma sígodi, mba ejonkonkoroŋ, mba usamati, waa jibajeenut?” Di koonoomi, “Hani waaf.”
42022036	Naaniimi, “Bare iñeme, anoosani abajumi jimaka jíkaanuma sígodi nájeetum, moo poop abajumi ejonkonkoroŋ naŋar. Ampi abajutumi jiliba jabaake nanoomen wañool man ánoomul jo.
42022037	Mati ínje eem di ereguul, wan kuregumi di furimaf fati Atijamit mati ínje woote kabajo: ‘Kupinoopin di kúlaputaak.’ Wanoosani waciikimi di fo mati ínje panukaan malegen.”
42022038	Kuriibaool di kulaañenoomi, “Arungaau, jiker, muliba mugaba mabaake moome taate.” Yensa naaniimi, “Jikatubo.”
42022039	Nan Yensa ápurulomi Yerusalem najaw nan man apiimi bee fatiyaay yati Furembooraf fati Uwoliiw, ban kuriibaool poop di kuriibenool.
42022040	Nan kúriiŋubomi naaniimi, “Jilaw takum Seetaanaay eŋoolen étiiwuul.”
42022041	Napummi áñaalo jayiinkun, ban nákuntaajen man alako elawey Atijamit,
42022042	“Ampaom, umaŋujaat nure’eten éraanumaay uye yati búyiikab di ínje. Takum wan imaŋumi mbi ukaan, bare wan umaŋumi mbi ukaan.”
42022043	Di bajumi maleeka yati bukinab bajakaab di erajulomi bee mati esenool kánkum.
42022044	Man búyegetab boola bújiisoorumi nafaŋumi man alawe di kánkum máamak. Ejeenaay yoola di esot tentaam nan fúsim.
42022045	Nan alawumi aban nayitomi ban nalaañumi bee di kuriibaool, tiatookiimi man kúmoorie kúlaamolaamo ñátum káboteni’iilak.
42022046	Naaniimi, “Kama wau kaane di joom di kámoori? Jiyito man jilaw takum Seetaanaay eŋoolen étiiwuul.”
42022047	Nan Yensa alakomi kasankenak, di bajumi jameeŋ yáriiŋulo, yan an koonemi Yúdas arungulotomi, an umanje ákon di kúriiŋenaool uñeney di kugabaak. Nabilumi man alof Yensa bee ecuufool.
42022048	Bare Yensa naanoomi, “Yúdas, mante di ecuufomey nootumi épurey di ekaan man kusof Añiilau ati anau?”
42022049	Nan kúriiŋena bukaaku kalakomi di oo kujukumi waatumi kabajoak di kommi, “Arungaau, mante wúli útiikenumiil di mulibaam mabaakaam?”
42022050	Ákon di bukoo nanagumi amiiceelau ati ásimenaau áamakau ati Atijamit ban nacanumi kawosak kúridak koola.
42022051	Bare Yensa nammi, “Jikat! Takum jikaanderumo.” Ban nagorumi kawosak koola man yaŋ kukoy.
42022052	Yensa nasankenumi kúsimenaak kunifaanak kati Atijamit, di kupooyaak, di kurungaak kati fukobaf fáamakaf, di Kúyahuudak kunifaanak, kajawulomi esofooley, naceeŋumi, “Mante ínje álaputa di muyuul, an jibilumi bee esofomey di muliba mabaake di simooŋ?
42022053	Balayoobalay, nilakoelako kaliikitenuul dóo di fukobaf fáamakaf, ban jiliikut esofom. Bare nanan une noo jisofumi kánkumak kati érimey koom di burokuko.”
42022054	Di kusofumi Yensa ban di kújeetumoomi bee di síndeey yati ásimenaau áamakau ati Atijamit. Peter nalako ébuuyul nariib bálamuk lói bo.
42022055	Di kuyabenumi sambun di titoorey yati fankaf man kulakomi kuŋomenuso. Peter nalako kulaoor to,
42022056	ñaa di bajumi amiiceel ajaŋa aceen ajukoomi. Nalakomi di mawuŋam mati sambunas ajikeroomi káw aban, nammi, “Malegen ániinaau umu poop oomueen di oo.”
42022057	Bare Peter nañoosumi, di aaney, “Jaŋa, ínje imanjutool!”
42022058	Piyout mo’omu di bajumi an aceen ajukool ban nammi, “Au poop ákon di bukoo!” Bare Peter nalaañenoomi, “A’a, ániinaau, ínje let!”
42022059	Nan wuujutomi walofe erigooraay erig yákon aamu asofumi lit, man aane, “Malegenam ániinaau o’omu poop oomueen di oo, mati oo ati Galili!”
42022060	Bare Peter nammi, “Ániinaau, ínje imanjut wan usankeneñaa.” Nan alakomi kasankenak mo’omu ceb, kéenak di kulitumi yaŋ too galab.
42022061	Akiiyaau Yensa nátiiwoorumi ajiker Peter káw. Peter nawoolomi mati Akiiyaau wan aregeenoomi, man aaneenoomi, “Fukaf fo’ofu, bala’a kéenak kulit, panuñoosom ñáfeegiir man oon umanjutom.”
42022062	Peter nápurulomi bee téeŋey, ban náruuren manteer alikij.
42022063	Kutiikaak kupooyaak kalakomi kapooy Yensa di kúnaruloomi ban di kutekoomi.
42022064	Di kúmiipoomi poop ban di kuceeŋoomi, “Au aboñaau! Régoli ai atekiñaa?”
42022065	Di kujeloomi ujel uceen wanoosani.
42022066	Di erabey yati bala’ab, kunifaanak kati Kúyahuudak kunifaanak di kujojumi di kúsimenaak kunifaanak kati Atijamit, di kuliikitenaak kati sílingaas. Di kújeetumulomi Yensa fácul fugamenaf fáamakaf man kugamenool, man koone,
42022067	“Régoli, kaanjaat au Apakenaau Áamakau.” Bare Yensa nalaañeniimi, “Ireguujaat, léejiyinenom,
42022068	ban iceeŋuujaat, leejilaañenom.
42022069	Bare káŋarum iñeme Añiilau ati anau panalako di báridab bati Atijamit ati Kánkum.”
42022070	Koo búrom di kommi, “Mante ñaa au Añiilau ati Atijamit?” Nalaañeniimi, “Muyuul jirege ínje.”
42022071	Di kommi, “Kama ñaa káyiisen kei nukobaale di ko? Wulaal di kúko’olaal nujamaajam di butumool!”
42023001	Jameeŋey yati bukanak búromiil di eyitomi, eruu Yensa bee di bújonlenab bati Pilat.
42023002	Di kutooŋumi elaafooley man kommi, “Nutotook ániinaau ume oo di étiiwey úyegetaw wati bukanak kati mofam móololi di poop naane wúli takum ucaam basaafab Áyiau Áamakau. Oo poop naane Apakenaau Áamakau, oo áyi.”
42023003	Pilat naceeŋoomi, “Mante au eenomi áyiau ati Kúyahuudak?” Yensa nalaañenoomi, “Au urege mo.”
42023004	Pilat najonlenumi kúsimenaak kunifaanak kati Atijamit di jameeŋey man ammi, “Ínje ijukut búlaput di ániinaau ume.”
42023005	Bukoo efaŋ man kumingene lit, di aaney, “Bare oo ammi di ekaaney kayiten káguuloor banoosani di mofam búrom mati Yúdea, kápurumul Galili manteer kuyahoor Yerusalem fúkoudo!”
42023006	Nan Pilat ajamumomi, naceeŋumi manteer ániinaau ati Galili.
42023007	Nan kumanjumi mati oo ati di búrungumab bati Herod naam, ñaa Pilat naboñiimi kújeetum Yensa bee bati Herod, nanan nikila oo di fúko’ool nalakomi di Yerusalem.
42023008	Herod di súumoomi máamak nan ajukumi Yensa, mati naliimeenliim bee ejukool. Mati najameenejam man kusankene moola, nalakoeene kágolum bee ejuk tan akaane wajamurerutimi.
42023009	Ñaa naceeŋoomi kúceeŋ kajuupoe, bare Yensa alaañenutool.
42023010	Kúsimenaak kunifaanak kati Atijamit di kuliikitenaak kati sílingaas di kujuumutomi man kulako kataakenool di kánkum káamak.
42023011	Herod di kutiikaool di kukaanool jiteni ban di kúnarulool. Di kukarenoomi kaloa kajake, ban di kulaañenool baabu di Pilat.
42023012	Di funakaf fukila Herod di Pilat di kusofoorumi bapaalaay, handeneen man kulakoeenumi bukan kalatoore noo.
42023013	Pilat nawonkumi tákon kúsimenaak kunifaanak kati Atijamit di kurungaak kuceenak di Kúyahuudak kuceenak.
42023014	Naaniimi, “Muyuul jíjeetumulomi ániinaau ume bee di ínje man joone oo ammi di étiiwey úyegetaw wati bukanak. Niceeŋooceeŋ iban fáculuul, ban ijukut waaf wan ániinaau ume akajene di wan jílaafumoomi.
42023015	Hani Herod di fúko’ool ajukutumo, mati náboñulool bee wulaal. Jíyenten, ániinaau akaanut waaf wajakut wáriiŋe man ubujaalool.
42023016	Moo kaane panikaan man kukurool ban nikatenool man ajaw.”
42023017	Iñeme naate kakaten ániine ákon bee di bukoo di káaningak.
42023018	Bare bukoo búromiil di kucibuloorumi síñakon, “Buj ániinaau umu, núkatenoli Baraba!”
42023019	Baraba an kukuleneenumi dán bukanak kukuleimi mati káguuloorak kan ayitenulomi di ésukey yáamakey di mati jabuj jan akammi.
42023020	Pilat nalaañumi asankeniil mati namammaŋ kakaten Yensa.
42023021	Bare di kulakomi kacibuloorak man kommi, “Faaŋenool! Faaŋenool! Faaŋenool!”
42023022	Di káfeeginten naceeŋiimi, “Bare wau? Bújakaataab bei nakaane? Ijukut di oo wan akajene wan aate ebuji. Moo kaane, panikaan man kukurool ban nikatenool ajaw.”
42023023	Bare jameeŋey yati bukanak elinliim di emingen di kakaabuloorak ró máamak man aate kafaaŋeni. Burigoorab booliil di buliimool píw.
42023024	Di múlamukaam, Pilat nasenumi buruŋ wan kumaŋumi eeno.
42023025	Nakatenumi ániinaau an kuceeŋumi, an akulimi dán bukanak kukuleimi mati káguuloorak kan ayitenulomi di ebujey yan akammi. Bare Yensa, oo Pilat asene man kubuj nan man kumaŋumi eeno.
42023026	Nan kulakomi kájeetumoolak kápurumul bati Pilat, di kúkamboorumi di aceen an koonemi Simon ati Kurene, alakomi bóotul di karamba. Di kumingenoomi man arooko ébaarey yati búpinab man ajaw nariiben Yensa.
42023027	Di bajumi jameeŋey yati bukanak yalakomi kariibenoolak, bukoo di kuseek kalakoe búruuren di kagamoor.
42023028	Bare Yensa nátiiwoorumi bee di bukoo man ammi, “Kuseek kati Yerusalem, takum jíruuren mati ínje, bare jíruuren mati kúkouul di mati kuñooluul.
42023029	Kunakak pánkuriiŋul nampi kommi, ‘Kamanjutumi fufaan, kabajurerutumi kuñiil ban di kiilak karaafenderutumi, malegen jakiijak!’
42023030	No’onu pankoone kúlankiinak, ‘Jíloul títi di wúli!’, ban di koone kuremboorak, ‘Jífokenoli.’
42023031	Mati kukaanjaat mo’omu nan fúbaar fujinlenumi, waa koote ekaan nampi fusayumi?”
42023032	Kúniine kuceen kugaba poop, kálaputumi, di kújeetumimi man kufaaŋeniil kubuj tín tákon di Yensa.
42023033	Nan kúriiŋumi tan koonemi Golugota, too kufaaŋenool di kúlaputaak, ákon báridool, aamu bamayool.
42023034	Yensa nammi, “Ampaom, bonketiil, mati koo kumanjut wan kommi di ekaaney.” Ban di kukammi bulukoor bee kacaaboorak wañool.
42023035	Bukanak di kujuumutomi man kommi di kajikeroolak. Bare kurungaak di kulako kánarulool, di kommi, “Napakempaken bukaaku. Kama apakenooro fúko’ool, kaanjaat o’omu Apakenaau Áamakau ati Atijamit, An Atijamit Aanumi Pánaboñul.”
42023036	Kutiikaak poop di kulako káhaarulool, di kulofoomi kusenoomi binegar,
42023037	di aaney, “Kaanjaat au áyiau ati Kúyahuudak, pakenooro fúkoi!”
42023038	Di bajumi poop too fatiyena fúkaaf foola kuciciik to, “Ume áyiau ati Kúyahuudak.”
42023039	Ákon di kálaputumi an kufaaŋenooriimi too di oo, nalakomi ejelool, “Lee au Apakenaau Áamakau? Pakenooro ban núpakenoli!”
42023040	Bare aamu namakoomi, “Mante úkoliut Atijamit, biñoo nan au di akila kútekak kákonak jommi di eyabey?
42023041	Wulaal cenceeŋ man ubajaal ko mati wan ukaanaami, bare ániinaau umu akaanderut waaf.”
42023042	Nammi, “Yensa, woolo’om nampi ulaañulomi di jáyiaj jooli.”
42023043	Yensa nalaañenoomi, “Ínje eregi malegenam, jaat panulako di ínje di bukinab bajakaab bati Atijamit.”
42023044	No’onu kankaan kajuum balaraay, ñaa di rímmi túk fímenumi mofam mukila búrom, manteer bee mo sirig sooni sífeegiir.
42023045	Bala’ab balet, ban kafulak káamakak káyinimi fatiyaay di síndeneey yati fukobaf fáñiiaaf di kujisomi fac titoorey.
42023046	Ñaa Yensa nacibulomi, “Ampaom, ínje oomu di enen yuutom di kañeni!” Nan aregumi mo’omu aban nañak lár.
42023047	Nan arungaau ati kutiikaak Kúroomanak ajukumi wabajomi, nalakomi esal Atijamit man ammi, “Malegenam ániinaau o’omu akaanut waaf!”
42023048	Nan jameeŋey yati bukanak búrom yajojutomi bee ejukey wabajomi, di kulakomi élaañuley bóot di enagey ró bóteni úsusiil.
42023049	Bare Yensa kupaalool, di kuseekak káriibenuloomi kápurumul Galili, di kújummi lói man kommi di kajikerak.
42023050	Di bajumi ániine an koonemi Esufa, oo ati ésukey yati Arimate yati Yúdea. Oo nababaj búyeget ban najoon, handeneen oo ákon di fugamenaf fáamakaf,
42023051	nalatumi wan kupaalool kati di fujuumaf kusofumi di wan kukammi. Nalakolako ekob mambi ajuk nei jáyiaj jati Atijamit joote ériiŋul.
42023052	Ániinaau umu najawumi bee di Pilat man alawoomi mambi asenool biiŋab bati Yensa.
42023053	Ban nakammi man kúwalenuubo di ébaarey yati búpinab man aguububomi di jíboocin. Nájeetumubomi áfintendomi di fuyaak facemeenimi di fúlankiin dán kufokurerut an.
42023054	Funak fo’ofu foo eenomi fati Kajonjoorak, funakaf fati kálebienak falakomi etooŋey.
42023055	Kuseekak kan kuriibooruloeenumi di Yensa kápurum Galili di kujawumi di Esufa ban di kujukumi fuyaakaf man biiŋool bufintenimi eeno.
42023056	Di kulaañumi bóot manti kujoonen búsiifetab bati bubaliinab di mumelam maputemi súum. Funakaf fati kálebienak di kuyoolomi nan man sílingaas siregumi.
42024001	Fati kajom di waradabaw, di funakaf futooŋandaf fati funoomaf kuseekak di kujawulomi bee di fuyaakaf di búsiifetab bati bubaliinab di mumelam maputemi súum man kujoonenumi.
42024002	Di kutookumi fukoobaaf fácilimbenimi fulook fuyaakaf man fubakeni fulaañ bee di kapan kaaku lói fúnokenumaaf fati fo.
42024003	Ñaa di kúnokendomi, bare kutookut biiŋab.
42024004	Di wáaloiimi mati mo’omu. Yaŋ too galab kúniine kugaba di kurajiimi, kakaanoe wañ wátiene lec manteer uñiliñil.
42024005	Kuseekak di kúkolimi di kúroogomi tentaam, ñaa kúniinaak di kuceeŋiimi, “Wau kaane di joom di eñes anau aroŋumi ban kacetumi kommi?
42024006	Oo alee déere! Atijamit nayitenulo’ooyiten di kacetumi. Jiwoolo wan areguumi, nan alakomi di Galili,
42024007	mati Añiilau ati anau koote esofool kusen di uñenaw wati kati majakutam mambi kufaaŋenool, ban di funakaf fúfeegintenaf naate káyitoumul di kacetumi.”
42024008	Ñaa di kuwoolomi kurimak kan asankeniimi noo,
42024009	ban di kulaañulomi di fuyaakaf, di kuregumi wabajomi búrom bee di kúriiŋenaool uñeney di ákonau di karinomi búrom.
42024010	Kuseekak kajaweenumi koo eenomi Mariyaama ati Magadalen, Yoanna, Mariyaama Yankuba iñaayool, di kuseekak bukaaku ró. Di kuregumi kúriiŋenaak wabajoeenumi,
42024011	bare di kaaniimi nan kuseekak kayesasoor koom di ko, ñaa kúyinenutiil.
42024012	Manoosani, Peter nayito atey bee di fuyaakaf, náñup man álulen dó, bare najukumi kafulak kúboocinak cebuko. Alakomi ejaay bóot di wáalo’ool di wabajomiñaa.
42024013	Di funakaf fo’ofu fákonaf di bajumi Yensa kuriibaool kugaba di kulakomi ejaay bee di ésukey yati Emmau yammi, wáriiŋe síkilomeetar uñen di yákon di Yerusalem,
42024014	ban di kulakomi kámikak mati wabajumiñaa.
42024015	Nan kulakomi ejaay di kámikak di móro, Yensa oo di fúko’ool nárajuliimi ban di kujawoorumi.
42024016	Bare di bajumi wakammi man kúciliil kúsofaati mati oo.
42024017	Yensa naceeŋiimi, “Waa jímikemiñaa jijaw di móro?” Di kujummi júd, di máboteni’iie.
42024018	Ákon di bukoo kareesool Kuleopa, nalaañenoomi, “Au cebi eenomi ajaaburuŋ di Yerusalem ajamutumi wabajomi dó di kunakak uke?”
42024019	Yensa naceeŋiimi, “Waa ubajoe dó?” Di kulaañenoomi, “Mati Yensa ati Nasaret, malegen oo akammi aboña abaje kánkum di kurimool di mukaanaool fácul Atijamit di bukanak búrom.
42024020	Kúsimenaak kunifaanak kati Atijamit di kurungaak kóololi koo kusofoomi kusen mambi kubujool di ébaarey yati búpinab.
42024021	Bare wúli núgolumeengolum mati oo aateenumi bee kapaken Isirael. Bare jaat baje kunak kúfeegiir nan mo’omu mubajomi.
42024022	Manoosani, kuseekak kuceenak kati di fujojaf fóololi di kúkaanolimi man wáalo’oli. Di waradabaw kujajaw bee di fuyaakaf,
42024023	bare kutookut dó biiŋool. Di kulaañumi di aaney mati kujukeenjuk di sáaut sati simaleeka sigaba sirajiimi saaniimi Yensa oomu bo man aroŋe.
42024024	Kuceen di kalakomi di wúli di kujawumi bee di fuyaakaf, ban di kutookubomi wabajoe nan man kuseekak kuregumi eeno. Bare kujukut Yensa poop.”
42024025	Yensa naaniimi, “Wáay káyiloutuñaa, ban kan úyegetuul úlebiñaa bee káyinen wan kuboñaak kati Atijamit kureguumi búrom!
42024026	Mante jimanjut mati cenceeŋ man Apakenaau Áamakau agaal mo’omu bala’a anoken nanan noola nati mawuŋam moola?”
42024027	Yensa ñaa náfasuliimi furimaf fati Atijamit búrom wan furegumi mati oo di fúko’ool, káŋarum síbukaas sati Muusa bee di sati kuboñaak búrom.
42024028	Di kulofenumi ésukey yan kulakomi ejaay beet, di kaaniimi nan Yensa bee ewuuj fácul.
42024029	Bare di kulawoomi man koonoomi, “Umooraal bee kajom, mati bala’ab bulolo.” Nájawudomi bee kalako di bukoo.
42024030	Nan oo di bukoo kulakomi furi, naŋarumi fúmbuur fákon, nasalumi aban, natingufomi man acaabiil.
42024031	Yaŋ too galab kúciliil di kúgaamulomi man kujukool. No’onu nájimimi to meej.
42024032	Di kuregoorumi, “Mante goreneenutolaal sísigirolaal nan alakoñaa kasankenolaal di buruŋab, di káfasulolaalak furimaf fati Atijamit?”
42024033	Nanan nikila di kuyitomi galab kulaañumi bee Yerusalem, dán kujukumi kúriiŋenaak kooni uñeney di ákonau di bukaaku kammi di bukoo.
42024034	Di kooniimi, “Malegen Akiiyaau Yensa nayitouloyito di kacetumi. Mati narajuloraj Simon!”
42024035	Kuriibaool kugabaak di kuregumi wabajiimi di buruŋab di poop man kúmanjumoomi eeno oo di etingey fúmbuuraf.
42024036	Nan kulakomi eregey mati mo’omu, Yensa oo di fúko’ool najummi to titooriil, naaniimi, “Kásuumaayak kulako di muyuul.”
42024037	Bare di kúkolimi búrom ban di úyegetiil di újiisoor máamak, di kusofumi mati asaay kujuke!
42024038	Naceeŋiimi, “Wau kaane úyegetuul di újiisoor mo’omu? Wau kaane di joom kamanteer mati ínje?
42024039	Jijiker uñenom di úkamunom, malegen ínje. Jigorom man jijuk, mati asaay ábajeriit eniil di wool nan man jijukammi man eenomi.”
42024040	Nan asankenumi mo’omu aban, náyiiseniimi uñenool di úkamunool man kujuk.
42024041	Kuŋoolenut kúyinen mati mo’omu mukaaniikaan kásuumaay káamak ban di wáaloiimi máamak, naaniimi, “Mante jibabaj taate muriaay?”
42024042	Di kusenoomi jítingum jati ewol yaboli,
42024043	nayabujomi aban natokoñ fáculiil.
42024044	Naaniimi, “Waafaw uwe wabajomiñaa wan isankenuumi nan ilakomi di muyuul mati wanoosani waciikimi mati ínje kápurumul di sílingaas sati Muusa, di síbukaas sati kuboñaak kati Atijamit, di búkaay yati Jábuura woote káliroor.”
42024045	Yensa náwambulumi úyegetiil man kúlaul furimaf fati Atijamit.
42024046	Naaniimi, “Nan man kuciikumi eeno mati Apakenaau Áamakau aate egaal ban naate káyitoumul di kacetumi di funakaf fúfeegintenaf.
42024047	Ban muyuul joote káriiŋen kurimak uke di kareesool bee di bukanak kati mofam mati dúniyaay búrom kápurum Yerusalem, man jooniil, ‘Jítiiwoor jikat bálamuk majakutam, moo Atijamit panabonket majakutuul.’
42024048	Muyuul kúyiisena mati wabajomi.
42024049	Ínje di fúko’om panisenuul wan Ampaom aregumi panasenuul. Bare jilako baabe di ésukey yáamakey bee nampi kánkumak kuwaloulomi fatiya man kumeeŋenuul.”
42024050	Yensa narungiimi manteer bee Betani, natebenumi uñenool nawuliil kásuumaay.
42024051	Nan alakomi ewuliiley kásuumaayak, nakatoor di bukoo ban nájeetumimi bee di bukinab bajakaab.
42024052	Di kúkuntaajenumi man kumiiceelaetool ban di kulaañumi bee Yerusalem di kásuumaay káamak,
42024053	ban di kurulenumi kalako di fukobaf fáamakaf esaley Atijamit.
43001001	Di fúcitumaf, bala’a dúniyaay etuuki Furimaf fubajobajo. Furimaf fulakolako di Atijamit, ban Furimaf fukila foo eenomi Atijamit.
43001002	Biñoo noo di fúcitumaf Furimaf fukila fulakolako di Atijamit.
43001003	Ban kápurum di Furimaf fukila, Atijamit atuukumi wanoosani. Bajut hani wákon wan Atijamit átuukumumi leejaat di Furimaf.
43001004	Furimaf fukila foo eenomi kátukak kati eroŋey yalegenaay mati eroŋey ekila esenumi mawuŋam bee mati bukanak kati dúniyaay.
43001005	Mawuŋam di muwuŋenumi di érimey, érimey egooyenderut mawuŋam mukila.
43001006	Bajeembaj ániine an Atijamit aboñulo, an kareesool eenomi Yaaya.
43001007	Najawulojaw bee eregey mati mawuŋam, mambi bukanak búrom di kúyinen kápurumul di káyiisenak koola.
43001008	Yaaya oo di fúko’ool lee mawuŋam, oo nabilumi akaan áyiisena ceb bee mati mawuŋam mukila.
43001009	Mawuŋam malegenam mawuŋenemi anoosani, moo mulakomi ebiley bee di dúniyaay.
43001010	Furimaf fukila fulakolako di dúniyaay, bare bukanak kati dúniyaay kúlaulut foo eenomi ai, handeneen Atijamit man átuukumumi bukanak kati dúniyaay ñátum di fo.
43001011	Najawulojaw mofool, ban bukanool kuwalenutool.
43001012	Bare bukaaku kawalenoomi ban di kúyinenumi di oo, naseniimi buruŋ man kubil kukaan kuñiil kati Atijamit.
43001013	Bukoo di kubilumi kukaan kuñiil kati Atijamit, lee ñátum di fúsim mba kápurumul di kamaŋ kati an mba kápurumul di kamaŋak kati ániine, bare Atijamit oo di fúko’ool akammi ampaiil.
43001014	Furimaf di fubilumi fukaan an, man ucinooraal. Náyiisenolaayiisen majakam moola di malegenam málirooraam mati Atijamit. Ban nujukaajuk mákalaam moola, mákalaam mukila man ayabulomi nan Añiilau Ákonau ati Ampaau.
43001015	(Yohan nasankensanken bee di bukanak mati oo, nacibulomi, jameeŋey, “Ume eenomi oo an ínje iregumi, ‘Oo ajawulomi bálamukom afaŋaam kákalaa, mati oo nabajoeembajo bala’a ínje.’”)
43001016	Mati kálirooraak koola káamakak bee di wulaal, nakaanolaakaan mambi ubajaal majakam mariiboorumi nanoosani.
43001017	Mati Atijamit akammi Muusa man asen sílingaas bee di bukanak, Atijamit áyiisenumi majakam di malegenam moola kápurumul di Yensa Apakenaau Áamakau.
43001018	Hani ákon ajukurerut Atijamit. Añiilau ákonau, an ammi di ésigirey yati Ampaool, oo amanjenolaami ai eenomi Atijamit.
43001019	Mo’ome moo eenomi káyiisenak kati Yaaya, nan kurungaak kati Kúyahuudak kuboñulomi kúsimenaak di Kulewiak kápurumul Yerusalem bee di Yaaya eceeŋooley, “Au ai?”
43001020	Yaaya alatut eregiiley, bare nafelumi búyegetool man aregiimi, “Ínje lee Apakenaau Áamakau.”
43001021	Di kuceeŋoomi, “Kama ñaa au ai? Mante au Eliya?” Nalaañeniimi, “Ínje lee oo.” “Mante au aboñaau?” Naaniimi, “A’a.”
43001022	Di koonoomi, “Au ai? Régoli, ñaa kulaañen kampi ureg káboñulolimi. Waa nurege mati fúkoi?”
43001023	Yaaya nalaañeniimi di kurimak kati aboñaau Yesaaya naregumi, man ammi, “Ínje eenomi ‘furimaf fati an facibuloulomi di baŋaanab. Jijoonen buruŋab bujoon tul bee mati Akiiyaau!’”
43001024	Iñeme Kufarisaak kuceenak káboñulimi bee di Yaaya.
43001025	Di kuceeŋoomi, “Kaanjaat au lee Apakenaau Áamakau, lee Eliya mba lee aboña, wau kaane noom di kátiigulen bukanak?”
43001026	Yaaya nalaañeniimi, “Ínje nítiigulenetiigulen ñátum di mumelam, bare di muyuul kammiñaa taate bajuumerab an jimanjutumi,
43001027	hani oo aatumi ebiley bálamukom, afaŋe ebaj fúkaw ínje, iŋotut bee efel unewaw wati usamataaw woola.”
43001028	Mo’omu moo mubajomi di ésukey yati Betani yammi di kapanak kaaku kati di falaf fati Yorudan, ban Yaaya alakomi kátiigulenak.
43001029	Fati kajom, Yaaya najukumi Yensa nabil bee di oo, ban nammi, “Jijiker! Jisahaaj jati Atijamit jaatumi bee kápuren majakutam mati kati dúniyaay!
43001030	Ume eenomi oo an ínje ireguumi, ‘Pambaj ániine aatumi bee ebiley bálamukom, an moola muwuujumi ínje, mati oo nabajoeembajo bala’a ínje iwoli.’
43001031	Ínje di fúko’om imanjut oo eenomi ai. Bare ínje nijawulojaw bee kátiigulenuul ñátum di mumelam, manteer mbi ikaan bukanak kati Isirael kumanj ai eenomi oo.”
43001032	Yaaya nasankenumi di káyiisen mati, “Ínje nijujuk Búyegetab Bátienaab di búwaloul nan kálaabaan kápurumul di bukinab bajakaab ban tibulonumi di oo.
43001033	Ínje di fúko’om imanjutool mati akila, bare nan Atijamit áboñulammi man ítiigulenumi ñátum di mumelam, noo naregammi, ‘Nampi ujukumi Búyegetab Bátienaab buwaloulomi tibulon di ániine oo aatumi kátiigulen bukanak ñátum di Búyegetab Bátienaab.’
43001034	Ínje nijujuk mo’omu man mubajoe ban panireguul mati oo eenomi Añiilau ati Atijamit.”
43001035	Fati kajomaf, Yaaya nalakotomi inki oo di kuriibaool kugaba.
43001036	Nan Yensa ammi di ejaay, Yaaya naŋandenoomi man ammi, “Jijiker! Jisahaaj jati Atijamit!”
43001037	Kuriibaak kugabaak kati Yaaya di kujamoomi nareg mo’omu, di kuriibenumi Yensa.
43001038	Yensa nátiiwoorumi, ban najuk man koom di káriibenulool, naceeŋiimi, “Waa jiñese?” Di koonoomi “Raabi” (yoo eenomi Aliikitenaau di kasankenak kati Kúhiburak), “Boobei noom?”
43001039	Nalaañeniimi, “Jibil man jijuk.” No’onu di nanan nati sirig sibakiir di tutularaay, di kubilumi man kujukumi tan ammi, ñaa koo búrom di kulakotomi tákon di oo di funak fukila.
43001040	Anduru, Simon Peter atiool, oo eenomi ákon di kúniinaak kugabaak kajammi wan Yaaya asankenumi ban di kuriibenool.
43001041	Mutooŋandam Anduru najawumi ajuk atiool Simon, naanoomi, “Wúli nujujuk Mesia” (yoo eenomi Apakenaau Áamakau).
43001042	Anduru nájeetumulomi Simon bee tan Yensa ammi. Yensa najikeroomi tem nammi, “Mante au eenomi Simon añiilau ati Yohan? Au panuwonki Kepa” (yoo eenomi Peter).).
43001043	Di furabooraf Yensa nasofumi bee ejaw bee Galili. Ban natookumi Filip man aanoomi, “Riibenom.”
43001044	No’onu Filip man ápurulo Beteseda, ban Anduru di Peter kucinumi.
43001045	Filip nápurumi atookumi Natanael, ban naanoomi, “Wúli nujujuk an Muusa aciikumi moola di búkaay yati sílingaas di an kuboñaak poop kuciikumi moola. Oo eenomi Yensa ati Nasaret, añiilau ati Esufa.”
43001046	Natanael naanoomi, “Mante waaf wajake panuŋoolen úpurumul di ésukey yati Nasaret?” Filip naanoomi, “Bil man ujuk.”
43001047	Yensa najukumi Natanael nabil bee di oo, naanoomi, “Jijiker, Aisirael alegen, oo ábunteriit!”
43001048	Natanael naceeŋumi, “Buu nukaane man umanjom? Yensa nalaañenoomi, “Ínje nijukijuk nan ulakomi di fátaamenaaf fati búpunduun bala’a Filip áwonkuli.”
43001049	Natanael nalaañenoomi, “Raabi, au eenomi Añiilau ati Atijamit, Áyiau ati Isirael!”
43001050	Yensa naceeŋoomi, “Mante nufiunfium mo búrom room man eenimi nijukijuk man ulakomi di fátaamenaaf fati búpunduun? Panoote ejuk waaf wafaŋe kákalaae di mo’omu.”
43001051	Naanoomi, “Panireguul malegenam, panjijuk bukinab bajakaab man búwambuloe, ban mansi simaleekaas sati Atijamit siremboor di síwaloul bee di Añiilau ati anau.”
43002001	Kunak kúfeegiir bálamuk, bajeembaj fuyab fakaaneene di Kana yati Galili, ban Yensa iñaayool namamaat fo.
43002002	Yensa oo di kuriibaool poop kubemeeniibem bee di fuyabab fukila.
43002003	Nan muraanaam man koonemi wayin mubanumi, Yensa iñaayool naanoomi, “Wayiney yooliil ebamban.”
43002004	Yensa naceeŋoomi, “Há inaa, waa butumolaal boom bo di bukoo? Nanan númboom níriiŋoorut.”
43002005	Bare iñaayool nammi kurokaak, “Jikaan wanoosani nareguumi jikaan.”
43002006	Di bajumi ubik wáamak wajoonenimi ñátum di kúlankiin káamak kacemimi wooni futok di kákon walakoe bo, mati Kúyahuudak woo kúkaanumemi katilulak kooliil, ban kanoosani kuŋareŋar wáriiŋe sigalon sooni kabanan mba kabanan di uñen
43002007	Yensa nammi kurokaak, “Jimeeŋen ubikaw uwe di mumelam.” Di kumeeŋenwomi tep bee di kubilak.
43002008	Naaniimi, “Jíbajul jayiinkun, tijisen anifaanau aakenumi mukaanaam mati fuyabaf.” Di kukammi nan man aregiimi eeno.
43002009	Nan anifaanau aakenumi mukaanaam mati fuyabaf ajakenumi mumelam mukila, máruŋuloorumi mukaan wayin, ban amanjut bei múpurumulo (hani moo kurokaak kabajuloeenumi mumelam kusenoomi koo kumammanj), anifaanau aakenumi mukaanaam mati fuyabaf nawonkumi ati fuyabaf
43002010	man aanoomi, “Anoosani natooŋetooŋ asen wayiney yalegenaay, man bukanak kutooŋumi kuraan piyo jayiinkun mbi kiti asen wayiney yalegenoutaay. Bare au nunenumi wayiney yalegenaay bee iñeme!”
43002011	Yensa áyiisenumi fúmanjum fo’ofu fútiyaar di Kana yati Galili, boo náyiisenumi mákalaam moola, ban kuriibaool di kufiummi di oo.
43002012	Nan púrutomi mo’omu, Yensa najawumi bee di Kapaanaum di iñaayool, di kutiool, di kuriibaool, boo kulakomi wáriiŋe kunak kupinaay.
43002013	Nan káaningak kati Ewuujey yati Njalayiri kulofulomi, Yensa najawumi bee Yerusalem.
43002014	Di fukobaf fáamakaf nátookudomi kunoomenaak kati síbe, sisaha, di úlaabaan, ban di kúruŋulaak kati sígodaas di kommi ekaan burokiil.
43002015	Yensa najoonenumi esankil ñátum di munew ban nacesoorumi sínukuruŋas sati síndeey búrom, sisahaas di síbaas bee téeŋey yati fukobaf. Ban nafarumi sitabulas bibibil sati kúruŋulaak kati sígodaas, man akammi sígodaas samisaas sooliil siyiisoor baabaaba.
43002016	Yensa naregumi kanoomenumi úlaabaanaw, “Jípuren waafaw uwe búrom bee téeŋey. Takum jikaan eluupey yati Ampaom funoomen.”
43002017	Kuriibaool di kuwoolomi mati ciikiciik: “Fuuñ fati emaŋey yúmboom bee mati eluupi panfunokenom suj nan sambun.”
43002018	Kurungaak kati Kúyahuudak di kuceeŋumi Yensa, “Wajamurerutimi wei nubaje bee éyiisoli mati ekaaney mo’omu?”
43002019	Yensa nalaañeniimi, “Jikajenjaat fukobaf fáñiiaaf ufe, paniteepufo inki di kunak kúfeegiir ceb.”
43002020	Kúyahuudak di kulaañenoomi, “Ŋaŋŋar simit bukan kugaba di futok di yákon man uban eteepey yati fo. Mante au panuŋoolen uteepufo di kunak kúfeegiir ceb room?”
43002021	Bare wan Yensa aregumi bee mati fukobaf fáñiiaaf ufe, foo eenomi eniilool.
43002022	Nan Atijamit áyitenulomi Yensa di kacetumi aban, kuriibaool di kuwoolomi wan aregeeniimi. Ban kufiunfium furimaf fati Atijamit di wan Yensa asankeneenumi.
43002023	Nan Yensa alakomi Yerusalem di karuukenak kati káaningak kati Ewuujey yati Njalayiri, bukan kajuupoe di kúyinenumi di oo mati kujujuk wajamurerutimi wan akammi.
43002024	Bare Yensa oo di fúko’ool afiumutiil,
43002025	ceeŋut man an aregool man bukanak koonomi eeno, mati oo di fúko’ool namanjooromanjooro wammi di úyegetiil.
43003001	Bajeembaj ániine ati di fujuumaf fati Kufarisaak, an koonemi Nikodemos, oo arunga ati Kúyahuudak.
43003002	Fuk fákon ániinaau ume najawulojaw bee di Yensa di titoorey yati fuk, man ammi, “Raabi, wúli numammanj mati au aliikitena ápurumulo di Atijamit, mati an letaŋoolen akaan wajamurerutimi waanoe nan wan au ukaanemi, leejaat Atijamit oomu di oo.”
43003003	Yensa nalaañenoomi, “Ínje eem di eregi malegenam, an letaŋoolen ajuk jáyiaj jati Atijamit leejaat nawoliwol inki.”
43003004	Nikodemos naceeŋoomi, “Buu anau panaŋoolen awoli inki, oo bafanlenerab aban? Mante panaŋoolen anoken di faraf fati iñaayool man awoli inki?”
43003005	Yensa nalaañenoomi, “Ínje eem di eregi malegenam, anau awoliutijaat di mumelam di Búyegetab Bátienaab, letaŋoolen anoken di jáyiaj jati Atijamit.
43003006	Búwolumab bati anau boo an, bare búwolumab bati Búyegetab Bátienaab boo di Búyegetab Bátienaab kápurumul di bukinab bajakaab.
43003007	Takum úwaalo mati man eenimi, ‘Muyuul búrom joote ewoli inki.’
43003008	Járusey enagenag banoosani emaŋumi, nujamejam kálintak kooliyo, bare umanjut bei épurumulo mba bei yoote beet. Moo mákonam di anoosani awolimi di Búyegetab Bátienaab.”
43003009	Nikodemos naceeŋoomi, “Buu pammuŋoolen kammo?”
43003010	Yensa nalaañenoomi, “Mante au lee aliikitena áamak ati Isirael, bare hani moo úlaulut mo’omu?
43003011	Ínje eem di eregi malegenam, mati wúli nusankenesanken búrom di wan umanjumi, ban núyiisenumi di wan ujukumi tíen ces. Bare muyuul jísoferiit káyiisenak kóololi.
43003012	Bare jifiumutujaat nan ínje eem di ereguul mati di wabajomi di dúniyaay uye, buu panjiŋoolen jifium ireguujaat wati di bukinab bajakaab?
43003013	Bajut hani an ákon aje’e bee di bukinab bajakaab rino oo ápurulodomi, oo eenomi Añiilau ati anau.
43003014	Nan man Muusa atebenumi eyelaay yajoonenimi di mulap máyame eeno di ébaarey di baŋaanab, moo poop pan Añiilau ati anau aate katebeni,
43003015	man anoosani ampi afiummi di Añiilau ati anau oo panabaj eroŋey yati bándoorey.”
43003016	Mati Atijamit namammaŋ bukanak kati dúniyaay máamak nasenumi Añiilau oola ákonau, mambi anoosani afiummi di oo letacet bare panabaj eroŋey yati bándoorey.
43003017	Mati Atijamit aboñulout Añiilau oola bee di bukanak kati dúniyaay mambi áfireniil, bare man apakeniil.
43003018	Anoosani áyinenumi di Añiilau oo letagameni, bare anoosani áyinenutumi di akila, oo súm nagamenigamen ban náfirenool, mati man áyinenutumi di Añiilau ákonau ati Atijamit.
43003019	Mo’ome moo eenomi kagamenak, mati mawuŋam mujawulojaw bee di dúniyaay, bare bukanak kumammaŋ érimey wuuj mawuŋam, mati mukaanaiil mújakaatijakaati.
43003020	Anoosani akaanemi májakaataam nalalat mawuŋam. Ban árajeriit di mawuŋam, takum mukaanaool muraji.
43003021	Bare anoosani akaanemi majoonam oo narajeraj di mawuŋam, mambi mukaanaool mujuki pararar mati kooku bo ekaaney wan Atijamit amaŋumi.
43003022	Nan púrutomi mo’omu, Yensa di kuriibaool di kúpurumi di Yerusalem man kujawumi bee di kapanak kati Yúdea, boo nalakomi di kukila tínok man átiigulenumi bukanak.
43003023	Yaaya poop nalakomi kátiigulenak di Ainon kalofaak kati Salim, mati boo mumel mujuupojuupo máamak, ban bukaaku kujawulomi nátiiguleniimi.
43003024	Mo’omu mubajomi bala’a Yaaya akulimi dán bukanak kukuleimi.
43003025	No’onu kuriibaak kati Yaaya di Áyahuud aceen di kulakomi kañakoor mati kátienoorak.
43003026	Di kubilumi bee di Yaaya, man koonoomi, “Raabi, ániinaau akila alakoeenumi di au di kapan kaaku kati falaf fati Yorudan, an ukammi áyiisena mati moola noo, oo oomu bo kátiigulen poop bukanak, ban kajuupoe bukooku bo kaje’e bee di oo.”
43003027	Yaaya nalaañeniimi, “An letaŋoolen ayab hani waaf leejaat wasenimi bee oo kápurumul di bukinab bajakaab.
43003028	Muyuul di kúkouul jikankaan kúyiisenaom, mati ínje nemmi, ínje lee Apakenaau Áamakau, bare níboñuliboñ man ilo fáculool.
43003029	Di fuyabaf, ati fuyabaf oo akilumi aseekau áfimenimi. Apaalaau ati fuyabaf ajuumoomi namaayooremaayoor, nampi ajammi furimool. Mati mo’omu kamaayoorak kúmboom iñeme kúlirooliroor.
43003030	Oo aate efaŋ man atebeni, man ínje eete efaŋ man iwaleni tentaam joc.”
43003031	Ampi ápurumulomi bukinab bajakaab afaŋumi katebo bukanak búrom. Ampi ápurumulomi dúniyaay oo ati dúniyaay ban mati dúniyaay ceb nasankenemi. Bare oo ápurumulomi bukinab bajakaab afaŋumi katebo wanoosani.
43003032	Oo nakankaan áyiisena di wan ajukumi di wan ajammi, bare an áyinenut wan aregiimi.
43003033	Ampi áyinenumi kurimool, náyiiseneyiisen fúmanjum mati náyinenyinen wan Atijamit aregumi malegen.
43003034	An Atijamit aboñulomi asankenemi mati kurimak kati Atijamit. Mati Atijamit nasenoosen Búyegetab Bátienaab boola.
43003035	Ampaool namammaŋ Añoolool aban, nanenumi kánkumak di wanoosani bee di kañenool.
43003036	Anoosani áyinenumi di Añiilau ati Atijamit nabaj eroŋey yati bándoorey. Anoosani alatumi Añiilau aatut ebaj eroŋey yati bándoorey, bare kañuumulak kati Atijamit kulako di oo.
43004001	Yensa namanjumi mati Kufarisaak kuceenak kujameenjam mati Yensa nafaŋe abaj kuriibaak di poop man átiiguleniil wuuj kati Yaaya
43004002	(handeneen Yensa oo di fúko’ool átiigulenutiil, bare kuriibaool ceb kukaanemomi),
43004003	nápurumi kapanak kati Yúdea man alaañumi bee kapanak kati Galili.
43004004	Oo naateene éjawum di kapanak kati Samaria.
43004005	Najawulomi bee di ésuk yáamak yammi Samaria yan koonemi Sukar, yalofumi di kalaakak kan Yankuba aseneenumi añoolool Esufa.
43004006	Ekoloŋey yan koonemi Ekoloŋey yati Yankuba yammi to. Ñaa Yensa bagaalerab bati di ejaay yoola yati kajaaburuŋak, nawuujumi alako apano di ekoloŋey. No’onu nanan nati kajuum balaraay.
43004007	Di bajumi aseek ati Samaria abile bee kamoj. Yensa naanoomi, “Bonket, wulom iraan.”
43004008	No’onu nalakomi cebool mati kuriibaool man kuje’e bee di ésukey bee enoom muria.
43004009	Aseekau Asamaria naanoomi, “Au Áyahuud, ban ínje aseek Asamaria. Buu paŋŋoolen kaan, nulawom mumel bee baraan?” Mati Kúyahuud di Kusamaria kujamoorut.
43004010	Yensa nalaañenoomi, “Umanjujaat wan Atijamit awulemi, ban ai ammi di elawie wulool man araan, au panulaweenool, ban panaseneeni mumelam masenemi eroŋey.”
43004011	Aseekau naanoomi, “Arungaau, au ubajut kasaaga kampi úmojum mumelam, ban ekoloŋey ésankisanki máamak. Bei nubaje mumelam masenemi eroŋey?
43004012	Mante au ufaŋe kákalaa afannaaniŋolaal Yankuba ásenolimi ekoloŋey? Ban oo di kuñoolool ninsi kuraaneen di yo, di poop sínukuruŋas soola, lee mo?”
43004013	Yensa nalaañenoomi, “Anoosani ampi araanumi mumelam ume baraan pambusofool inki.
43004014	Bare ampi araanumi mumelam man ínje eetumi bee esenooley, baraan leebusofurerool inki. Mumelam man ínje eetumi bee esenooley, pammubil mukaan di oo nan ébula yáyonderiitumi yasenemi eroŋey yati bándoorey.
43004015	Aseekau naanoomi, “Arungaau, bonket usenom mumelam mukila! Baraan leebusofurerom inki, ban letibiluder bee di ekoloŋey uye bee kamoj inki.”
43004016	Yensa naanoomi, “Jaw, úwonkul atai, man jibil bee taate.”
43004017	Aseekau nalaañenoomi, “Ínje ibajut ata’aay.” Yensa naanoomi, “Nukonkooŋ nan ommi, ‘Ínje ibajut ata’aay”,
43004018	mati au nubajeembaj kuta’aay futok noo, ban an ubajumiñaa iñeme oo akaanut atai. Wan uregammiñaa moo malegenam.”
43004019	Aseekau naanoomi, “Arungaau, tíenantien au aboña.
43004020	Kúfannaaniŋoli Kusamariaak di fúlankiinaf ufe kumiiceelaetumi Atijamit, bare muyuul joone Yerusalem boo eenomi ésukey bukanak koote kamiiceelaet Atijamit.”
43004021	Yensa naanoomi, “Aseekau, fiumom, nanan pániriiŋul lee di fúlankiinaf ufe mba lee di Yerusalem muyuul joote kákuntaajen man jimiiceelaet.
43004022	Muyuul Kusamariaak malegen jimanjut an jimiiceelaetumi, bare wúli Kúyahuudak numammanj an umiiceelaetumi, mati epakey ejawulo kápurumul di Kúyahuudak.
43004023	Bare nanan pániriiŋul ban súm nírindiiŋ taate, nan kumiiceelaetak kulegenoak pankumiiceelaet Ampaau ñátum di kánkumak kati Búyegetab Bátienaab riiboor di nan man aanomi eeno. Bukanak buke kan Ampaau ammi di eñesey man kumiiceelaetool di buruŋab balegenab, buruŋab bukila ban amaŋumi.
43004024	Atijamit Búyegetab Bátienaab, ban kampi kamiiceelaetoomi koote kamiiceelaetumi ñátum di kánkumak kati Búyegetab Bátienaab riiboor di nan man aanomi eeno.”
43004025	Aseekau naanoomi, “Ínje nimammanj mati Mesia panabil (an kuwonkemi Apakenaau Áamakau), nampi abilumi, pánayiisenoli wanoosani.”
43004026	Yensa nalaañenumi, “Ínje, asankeneiñaa oo.”
43004027	Koo di ebaney kasankenak ceb, kuriibaool di kulaañumi bee tan kukateenumi Yensa, di wáaloiimi máamak di etookool nasanken di aseek. Bare bajut hani ákon di bukoo aceeŋool waa namaŋe mba wau kaane noom di kasanken di oo.
43004028	Aseekau nakatutomi kárumbaool, ban nalaañumi bee di ésukey yáamakey, tiaregumi bukanak,
43004029	“Jibil, jijuk ániine aregammi wanoosani wan ínje ikaaneenumi búrom. Mante di kaan o’omu eenomi Apakenaau Áamakau?”
43004030	Bukanak di kúpurumi di ésukey yáamakey man kufatoulomi bee di Yensa.
43004031	Kuriibaool di kulawumi Yensa, di aaney, “Raabi, bonket man uri.”
43004032	Bare naaniimi, “Nibabaj muria bee furi man jimanjutumi.”
43004033	Kuriibaool di kuceeŋoorumi, “Ai ájeetumulool furi?”
43004034	Yensa naaniimi, “Muriaam múmboom moo eenomi ekaaney wan áboñulammi amaŋumi, moo eenomi kafabel burokab ban asenammi man ikaan.
43004035	Lee muyuul joonesoon, ‘Rinorino kuleeŋ kubakiir man ejaley ériiŋ’? Bare ínje eem di ereguul tíen, jitebo lóog man jijiker banoobani di ulaakaw! Woo útienoorumi muriaam maalam mati ejaley érindiiŋ.
43004036	Ampi ajalumi ayabemi bacaam ban najojenoor muria bee mati eroŋey yati bándoorey, mambi aluka di ajala kumaayoor tákon.
43004037	Mati wan kúregak uke kuregumi ukankaan malegen, ‘Aamu eluk aamu ejal.’
43004038	Ínje niboñuuboñ bee ejal di kalaak kan jirokutumi, kan bukaaku kurokumi, ban panjijal.”
43004039	Kusamaria kajuupoe kápurumul di ésukey yáamakey ekila di kúyinenumi di Yensa mati wan aseekau áyiisenumi man ammi, “Oo aregammi wanoosani wan ikaaneenumi.”
43004040	Nan Kusamariaak kukila di kubilumi bee di oo, di kulawoomi máamak alako di bukoo, ñaa Yensa nalakobomi kunak kugaba.
43004041	Bukan kafaŋe man kujuupoe di kúyinenumi mati wan Yensa di fúko’ool aregumi.
43004042	Di kommi aseekau, “Wúli núyinenyinen iñeme, kaanut wan úregolimi ceb, bare mati wúli di kúko’oli nujamoorojamooro, ban numammanj mati malegen oo eenomi Apakenaau ati dúniyaay.”
43004043	Nan bajumi kunak kugaba nalaañumi bee Galili.
43004044	Mati Yensa di fúko’ool náyiisenooyiisen mati bajut aboña ampi álebieni di mofam moola fúkoumo.
43004045	Nan abilumi bee Galili, bukanak kati bo di kuwalenoomi jak, mati man kujukumi wanoosani wan akaaneenumi di káaningak boo di Yerusalem, mati koo poop kumaateemmaat ko.
43004046	Nalaañulomi inki bee Kana yati Galili, ban áruŋuleenumi mumelam mulaañumi wayin. Di bajeenumi Kapaanaum, ániine aceen aroka ati áyi añoolool ániinaau áju’uteene.
43004047	Nan ániinaau ajammi mati Yensa nápuruloeempur di kapanak kati Yúdea bee kati Galili, najawumi man alawoomi man abil man asonten añoolool, mati oo oomu bee ecet.
43004048	Moo kaane Yensa naanoomi, “Léejiyinen di ínje leejaat jijujuk wajamurerutimi di mukaanaam máamakam máriiŋumi síwoonoor!”
43004049	Arokaau ati áyi naanoomi, “Arungaau, bonket ubil iñeme bala’a añoolom acet.”
43004050	Yensa naanoomi, “Laañ bóot. Añooli panaroŋ!” Ániinaau náyinenumi furimaf fan Yensa aregoomi ban nakatumi bálamuk man ajawumi bóot.
43004051	Nan alakomi elaañey bóot, oo di kúkamboorumi di kurokaool kuceen, di koonoomi añoolool nákoyunkoyum!
43004052	Naceeŋiimi nei añiilau atooŋumi kákoyum, di kulaañenoomi, “Fuken di nanan nati erig yákon di tutularaay no’onu káboliak kati eniiley kukatenoomi too waas!”
43004053	Ampaool namanjumi di nanan no’onu nan Yensa aaneenoomi, “Añooli panaroŋ.” Oo di fiilool búromiil di kúyinenumi di Yensa.
43004054	Wajamurerutimi uwe woo eenomi ugabuntenaw wan Yensa akammi Galili nan ápuruloeenumi di Yúdea aban.
43005001	Di múlamukaam, Yensa nalaañumi bee Yerusalem mati káaniŋ kuceen kati Kúyahuudak.
43005002	Di bajumi dóo Yerusalem furala falakoe di kapanenaak kati fúlamutaf fan koonemi Fúlamutaf fati Sisahaas, di kasankenak kati Kúhiburak furalaaf fukila fan koonemi Beteseda, ban foo fubabaj kuñoon kooni futok.
43005003	Di bajumi jameeŋ yati kusonta kándomi man kufintoeene lererer, kápuume, kabakoe, eniil ecetumi.
43005004	Mati maleeka yati Akiiyaau ewaloulowalo kéel kuceen bee kájupo bee di furalaaf ufe. Ampi amondumi ájupo dó nampi mumelam mugoroorumi panakoy di kásumutak kanoosani kan abajumi.
43005005	Di bajutomi ániine áju’uteene wáriiŋe simit kabanan di bútinken di sífeegiir.
43005006	Nan Yensa ajukoomi bafintoerab to’otu ban namanjumi mati oo napiyopiyo di éju’utey yoola, naceeŋoomi, “Mante au numammaŋ man ukoy room?”
43005007	Ániinaau áju’utau nalaañenoomi, “Arungaau, ínje ibajut ampi arambenom man íjupo di furalaaf nampi mumelam múlapumi. Nampi ilakomi karaagal bee kájupo dó, an aceen namond nájupo’om.”
43005008	Yensa naanoomi, “Yito, teb silaaki man ujaw.”
43005009	Yaŋ too galab, ániinaau nákoyumumi! Natebumi silaakool ban najawumi. Bare funakaf fukila fureooreoor di funakaf fati kálebienak.
43005010	Ñaa kurungaak kati Kúyahuudak di kulatumi man kommi ániinaau asontenimi, “Jaat funak fati kálebienak, sílingaas sífirenfiren man au uteb silaaki man ujaw.”
43005011	Bare oo nalaañeniimi, “Ániinaau asontenammi aanaam iteb silaakom man ijaw.”
43005012	Di kuceeŋoomi, “Ániinaau ai aani uteb silaaki man ujaw?”
43005013	Ániinaau asonteneenimi amanjut ai asonteneenool, mati Yensa oo najaweenjaw awuuj, di bajumi jameeŋ yalakoe to.
43005014	Di múlamukaam, Yensa natookoomi di fukobaf naanoomi, “Janten, au nukokoy! Takum ulaañ ukaander majakutam, moo wafaŋe man újakaatie takum ulo di au.”
43005015	Ániinaau najawumi tiareg kurungaak kati Kúyahuudak kuceenak mati Yensa oo asonteneenoomi.
43005016	Mati man Yensa asonteneenumi ániinaau ume di funakaf fati kálebienak, mo’omu mukammi kurungaak kati Kúyahuudak kutooŋumi kásuutukenumi Yensa.
43005017	Bare Yensa nalaañeniimi, “Ampaom oomu bo naroke bee iñeme, moo kaane ínje poop neete erok.”
43005018	Mati wan Yensa asankenumi, mo’omu mukammi man kurungaak kati Kúyahuudak kufaŋe man kuñese bee ebujool. Lee man akajenumi élingaay yati funakaf fati kálebienak ceb ban poop man ammi Atijamit oo eenomi Ampaool, moo eenomi oo karekelen fúko’ool di Atijamit.
43005019	Yensa naaniimi, “Ínje eem di ereguul malegenam, Añiilau letaŋoolen akaan waaf di fuko’ool leejaat wan ajukumi Ampaau man akaane. Wanoosani Ampaau akaanemi, woo Añiilau poop akaanemi ceb.
43005020	Mati Ampaool namammaŋ Añiilau ban náyiisool wanoosani wan oo di fúko’ool akaanemi. Pánayiisool burok bafaŋe man búkalaae ube, mbi muyuul búrom wáalouul.
43005021	Mati nan man Ampaau ayitenemi kacetumi man akaaniimi man kubaj eroŋ, moo mákonam, pan Añiilau asenemi eroŋ bee di kan amaŋumi bee eseniil.
43005022	Ampaau di fúko’ool ágameneriit hani an, bare nasensen kánkumak kálirooraak kati kagamenak búrom bee di Añoolool,
43005023	man bukanak búrom mbi kúlebien Añiilau, nan man kúlebienemi Ampaau eeno poop. Bare anoosani alatumi kálebien Añiilau, moo mákonam, Ampaau aboñulo’oomi nalatumi kálebien.
43005024	Ínje eem di ereguul malegenam, anoosani ajammi furimom ban náyinen di oo áboñulammi, nababaj eroŋey yati bándoorey. Oo letagameni, bare napapak di ecetey bee di eroŋey.
43005025	“Ínje eem di ereguul malegenam, nanan pániriiŋ, ban súm nanan nírindiiŋ taate, nampi bukanak kacetumi kujammi furimaf fati Añiilau ati Atijamit. Káyentenoomi wan aregiimi pankuroŋ.
43005026	Ampaool abajumi kánkum man akaan bukanak kuroŋ, moo mákonam nasenumi Añoolool kánkum kákonak man akammo.
43005027	Nasenoosen fujuum man agamen anoosani, mati oo eenomi Añiilau ati anau.
43005028	Takum mo’omu múwaalouul. Mati nanan pániriiŋ kacetumi kammi di kuyaakak búrom pankujam furimool,
43005029	ban kacetumi káyitoul inki. Kakammi majake, pánkuyitoul di kacetumi man kuroŋ inki, man kakammi majakut pánkuyitoul di kacetumi man kugameni.
43005030	Bare ínje letiŋoolen ikaan waaf ñátum di fúko’om, nan man ijammi nigamenumi eeno moo. Kagamenak kúmboom kujonjoon tul, mati ínje iñesut wan imaŋumi bee ekaan bare wan Atijamit Ampaom áboñulammi amaŋumi man ikaan.
43005031	Kaanjaat ínje nikankaan káyiisen kati di fúko’om, káyiisenak kúmboom léekuyiis mati malegen.
43005032	Bare aceen akammi poop áyiisenaom, ban nimammanj mati káyiisenak kan akammi kukankaan malegen.
43005033	Muyuul jibomboñ bukanak bee di Yaaya Átiigulenaau man kúyenten, ban naregiireg malegenam mati ínje.
43005034	Bare ínje iñesut káyiisenak kati an, handeneen nireguureg mo’omu mambi jibaj epak.
43005035	Yaaya nakankaan nan éwuŋenuma yawuŋene, ban muyuul jimaŋumi kurimak koola, kakammi nan mawuŋ, kakaaneuumi man súumuul.
43005036	Bare káyiisenak kan ibajumi kawuuje kati Yaaya. Burokab ban Ampaau asenammi man ifabel, burokab bo’obu ban emmiñaa di ekaaney, búyiisenyiisen mati Ampaau áboñulaam.
43005037	Ban Ampaau áboñulammi oo di fúko’ool nakankaan káyiisen mati ínje. Jijamurerut furimool, ban jijukurerut funkool,
43005038	ban kurimool kulee di úyegetuul, mati muyuul jifiumut di oo aboñulammi.
43005039	Muyuul jímeelo furimaf fati Atijamit, mati jisosof di fo panjibaj eroŋey yati bándoorey. Ban furimaf fo’ofu foo fúyiisenumi mati ínje.
43005040	Bare muyuul di jilatumi ebil jikaan kuriibaom moo mbi jibaj eroŋey yati bándoorey.
43005041	Ínje iñesut man bukanak kúlebienom.
43005042	Bare nimammanj jibajut kamaŋak kati Atijamit di sísigiruul.
43005043	Ínje nijawulojaw ñátum di kareesak kati Ampaom, ban di jilatumi kawalenom. Bare aceen ajawulojaat man asanken mati fúko’ool, oo panjiwalenool.
43005044	Jimammaŋ kasaloor, bare leejikaan man jiñes buruŋ bampi Atijamit ákonau ceb asaluul. Buu panjiŋoolen jifiumom?
43005045	Takum jisof mati ínje eete kataakenuul mati mo’omu di bújonlenab bati Ampaau mati jilolo. Bare Muusa, an jígolummi, oo aatumi kataakenuulak.
43005046	Jíyineneenjaat Muusa, moo pánjiyineneenom, mati oo naciciik mati ínje.
43005047	Bare mati jíyinenut wan aciikumi, ñaa kama buu joote káyinen wan iregumi?”
43006001	Nan mo’omu múpurutomi, Yensa nátipumi bee di kapanak kaaku kati di falaf fati Galili, kan eenomi falaf fati Tiberia.
43006002	Jameeŋ yati bukan erulenumi di eriibool, mati man kujukumi wajamurerutimi wan akammi bee di káju’utumi.
43006003	Yensa naremboorumi di fatiyenaay yati furembooraf, boo oo di kuriibaool kulakomi.
43006004	No’onu karuukenak kati káaningak kati Ewuujey yati Njalayiri kati Kúyahuudak man kulofulo.
43006005	Yensa najukumi jameeŋ yati bukan kammi di ebil bee di oo, Yensa naceeŋumi Filip, “Buu nootaale enoom mbúur, mambi bukanak buke kuri?”
43006006	Ñaa naceeŋumi mo’omu man ajam waa Filip aate eregool, mati Yensa namanjooromanjooro man aatumi bee ekaaney.
43006007	Filip nalaañenoomi, “Handeneen nunoomaanoom mbúur sígodi sidenaari siceme sigaba leeŋoolen kaan man bukanak buku búrom kubaj anoosani bútingum!”
43006008	Ákon di kuriibaool Anduru, Simon Peter atiool, nammi Yensa,
43006009	“Babaj jípura jammi taate man jooke usoor wooni futok di siwol sigaba, bare moo waa muyaje di jameeŋey uye?”
43006010	Yensa nájaatikenumi kuriibaool, “Jikaan bukanak man kulako tentaam.” Di bajumi étuuru ejuupojuupo bo, bukanak di kulakomi kawuuje bukan kooni síwili futok.
43006011	Yensa naŋarumi usooraw, nasalumi aban, nacaabuwomi kalakobomi. Moo mákonam nakammi poop di siwolas, nacaabusomi anoosani man ari apooñ.
43006012	Nan bukanak di kurieenumi manteer kupooñ kurinen, naregumi kuriibaool, “Jimuken di wan bukanak kurinenumi, takum hani waaf ubeteni.”
43006013	Di kumukenumi burinenab kumeeŋenumi tep utekel wooni uñen di ugaba kápurumul usooraw wooni futok, di wan kurieenumi kurinen.
43006014	Nan bukanak kujukumi wajamurerutimi uwe wan akaaneenumi, di kommi, “Há, umu malegen aboñaau aatumi bee ebiley bee di dúniyaay!”
43006015	Yensa namanjumi mati wan kuwoonoorumi bee ebiley man kumingenool di ekaanooley áyi. Ñaa Yensa nabuutoorumi di bukoo alaañumi ajaw inki bee furembooraf.
43006016	Káliim kukila kuriibaool di kujawumi bee di kásikak,
43006017	man kújupomi di busaana, man kutooŋumi kútip falaf bee ejaw Kapaanaum. No’onu man maŋe kárimen, ban Yensa babiloorut bee di bukoo.
43006018	Falaf di futooŋumi káyitoulak mati fárus fulakoeenlako enagey máamak.
43006019	Nan kuweeneenumi kujaw wáriiŋe síkilomeetar futok mba futok di yákon di falaf, yaŋ too galab, di kújukuumi Yensa nabil di mumelam mansi nálofuliil di busaanaab. Di kúkolimi máamak,
43006020	bare naaniimi, “Há, ínje! Takum jíkoli.”
43006021	Di súumiimi aanooley ájupo di busaanaab, yaŋ too galab, busaanaab di búriiŋumi di kásikak kati ban kuje’emi beet.
43006022	Fati kajomaf, bukanak karinoulobomi di kapan kaaku kati falaf, di kujukumi mati busaana bákon ceb bulakoe bo, di kumanjumi Yensa ájupout di kuriibaool di busaanaab bákonab, mati kujaweenjaw sicebiil kukatool bo.
43006023	Manoosani, usaana waawu úpurumi di Tiberia úriiŋumi ulofumi tanat tan kurieenumi usooraw nan Akiiyaau asaleenumi aban.
43006024	Nan bukanak kujukumi mati Yensa di kuriibaool búrom kulee to, ñaa koo di kúkoiil di kújupomi di usaanaaw man kujawumi bee Kapaanaum, eñesey yati Yensa.
43006025	Nan kutookoomi di kapanak kaaku kati falaf, di koonoomi, “Raabi, au noonei núriiŋulo baabe?”
43006026	Yensa nalaañeniimi, “Ínje eem di ereguul malegenam, muyuul joom di eñesom lee mati man jijukumi wajamurerutimi wan ikammi, bare mati man íkuumenuumi.
43006027	Bare takum jirok mati muriaam maatumi bee kakañoak, bare mati muriaam maatumi eseney eroŋey yati bándoorey. Muriaam moo Añiilau ati anau aatumi bee esenuuley. Mati oo Atijamit Ampaau asenumi bakooŋ bati ekammo.”
43006028	Di kulaañenoomi, “Atijamit waa namaŋe man wúli ukaan?”
43006029	Yensa naaniimi, “Wan Atijamit amaŋuumi woo eenomi man jíyinen di oo an aboñulomi.”
43006030	Di kulaañenoomi, “Kama wajamurerutimi wei panukaan wampi wakammi man wúli ufium di au? Burok bei nukammi?
43006031	Kufannaaniŋolaal kurieenri manna di baŋaanab nan man ciikimi eeno, ‘Muusa naseniimi muria kápurumul di bukinab bajakaab man kuri.’”
43006032	Yensa naaniimi, “Ínje eem di ereguul malegenam, lee Muusa asenuumi muriaam mápurumulomi di bukinab bajakaab. Ampaom aseneuumi muriaam malegenam kápurumul di bukinab bajakaab.
43006033	Muriaam malegenam man Atijamit asenumi moo eenomi awaloulomi di bukinab bajakaab akaan bukanak kati dúniyaay man kuroŋ.”
43006034	Di koonoomi, “Arungaau, sénoli muriaam ume nanoosani.”
43006035	Yensa nalaañeniimi, “Ínje eenomi muriaam mati eroŋey. Ampi abilumi bee di ínje, bacaarab leebusoforerool, ban ampi áyinenumi di ínje baraanab leebusofurerool.
43006036	Bare ínje nireguureg mati jijukanjuk bare hani moo jíyinenut di ínje.
43006037	Kan Ampaau asenammi pankubil bee di ínje, ban ínje leticesoor hani ákon di bukoo.
43006038	Mati ínje niwaloulowalo di bukinab bajakaab kaanut bee ekaan emaŋey yúmboom, bare bee ekaan emaŋey yati oo áboñulammi.
43006039	Mo’ome moo eenomi kamaŋak kati Atijamit áboñulammi takum hani ákon di kan ásenulammi ájim di kañenom, bare eete kayiteniil bee di eroŋey di funakaf fúlamukaaf.
43006040	Mati wan Ampaom amaŋumi woo eenomi ampi ajukumi Añiilau ban náyinen di oo aate ebaj eroŋey yati bándoorey. Ínje panitebenool fatiyaay di funakaf fúlamukaaf.”
43006041	Kúyahuudak di kutooŋumi kákuumoor mati akila, mati man ammi oo eenomi muriaam mawaloulomi di bukinab bajakaab.
43006042	Di kommi, “Ume lee Yensa, lee añiilau ati Esufa? Wulaal umanjaami iñaayool di ampaool. Kama ñaa waa naregemiñaa iñee, ‘Ínje niwaloulowalo di bukinab bajakaab’?”
43006043	Bare Yensa nalaañeniimi, “Takum jíkuumoor di kúkouul.
43006044	An letaŋoolen abil bee di ínje leejaat Ampaau áboñulammi añakulo’ool bee di ínje. Di funakaf fúlamukaaf, paniyitenool bee di eroŋey.
43006045	Nan man kuboñaak kuciikumi eeno, ‘Ban bukoo koote ebaj káliikitenum di Atijamit.’ Ampi ájamumumi ban náliikenumumi di Ampaau, panabil bee di ínje.
43006046	Bajut hani an ákon ajukurer Ampaau leejaat oo ápurumulomi di Atijamit. Oo najujuk Ampaau.
43006047	Ínje eem di ereguul malegenam, anoosani abajumi káyinen di ínje nababaj eroŋey yati bándoorey.
43006048	Ínje eenomi muriaam mati eroŋey.
43006049	Kufannaaniŋuul kurieenumi manna di baŋaanab, ban di kuceteenumi.
43006050	Bare muriaam mawaloulomi di bukinab bajakaab, mampi anau arimi ban letacet.
43006051	Ínje eenomi muriaam maroŋaam mawaloulomi di bukinab bajakaab. Anoosani arimi muriaam ume panaroŋ bee bándoorey. Muriaam ume eenomi eniiley yúmboom, moo panisen bukanak kati dúniyaay mambi kuroŋ.”
43006052	Kúyahuudak di kulakomi kañakoorak, di aaney, “Kama ániinaau umu buu panaŋoolen asenolaal eniilool man uriaal?”
43006053	Yensa nalaañumi aregiil, “Ínje eem di ereguul malegenam, leejaat jiriri eniiley yati Añiilau ati anau ban di jiraan fúsimool, moo leejibaj eroŋ di kúkouul.
43006054	Bare ampi arimi eniilom ban naraan fúsimom panabaj eroŋey yati bándoorey, ban paniyitenool bee di eroŋey di funakaf fúlamukaaf.
43006055	Mati eniilom eenomi muria fák, fúsimom eenomi muraana fák.
43006056	Ampi arimi eniilom ban naraan fúsimom, oo oomu di ínje, ban ínje oomu di oo.
43006057	Ampaau aroŋaau áboñulammi, ban nibabaj eroŋey mati oo. Moo mákonam, ampi arimi eniilom panaroŋ mati ínje.
43006058	Ure eenomi muriaam mawaloulomi di bukinab bajakaab moo mukaanut nan muriaam man kufannaaniŋuul kurieenumi. Di kucetumi, ampi arimi muriaam ume panaroŋ bee bándoorey.”
43006059	Yensa aregumomi nan alakomi kaliikitenak di kukobak di ésukey yati Kapaanaum.
43006060	Kuriibaool kajuupoe nan kujammi mo’omu di kommi, “Mo’omu furim fátaañie máamak, ai panaŋoolen asofufo?”
43006061	Bare Yensa oo di fúko’ool namanjumi mati kuriibaool kúkuumookuumoor mati mo’omu, ñaa naaniimi, “Mante mo’omu músuumutuul room?
43006062	Kama waa panjisofumi jijukujaat Añiilau ati anau, nalaañ bee di bukinab bajakaab ban ápurulomi?
43006063	Búyegetab Bátienaab bukaanemi man bukanak kuroŋ. Bare bukanak di kúkoiil kuŋoolenut kukaan man an aroŋ. Kurimak ko’oku kan isankenuuñaa kukaanuumi man jibaj Búyegetab Bátienaab, bakaaneuumi man jiroŋ.
43006064	Bare kuceen di muyuul kúyinenut.” Mati biñoo noo di fúcitumaf, Yensa namammanj tíen kuceenak kalakomi di oo kúyinenut di poop ai aatumi bee épurey di oo.
43006065	Yensa nammi, “Mo’omu moo mukammi neenuul mati an letaŋoolen abil bee di ínje leejaat Ampaau akaanoomi man aŋoolen mo.”
43006066	Mati wan Yensa aregumi, kuriibaool kajuupoe di kulaañumi bálamuk ban kulaañut kuriibenool.
43006067	Yensa nammi kúriiŋenaak uñeney di kugabaak, “Mante muyuul poop jimammaŋ elaañ bálamuk?”
43006068	Simon Peter nalaañenoomi, “Akiiyaau, bati ai noote ejaw beet? Au ceb ookumi kurimak kasenumi eroŋey yati bándoorey.
43006069	Wúli núyinenyinenuko, ban numammanj mati au eenomi Álirooraau Ákonau ati Atijamit.”
43006070	Yensa nalaañeniimi, “Mante lee ínje imukenuumi, uñeney di kugabaak, lee mo? Bare ákon di muyuul oo nakaan Seetaanaay!”
43006071	Ñaa nalakomi kasankenak mati Yúdas, añiilau ati Simon Isikariot, ákon di kuriibaool uñeney di kugabaak, aatumi bee épurey di oo.
43007001	Nan mo’omu muwuujumi, Yensa nápurumi di Yúdea man ajawumi kajaaburuŋ bee kapanak kati Galili, mati kurungaak kati Kúyahuudak kulakomi eñes bee ebujool.
43007002	No’onu karuukenak kati káaningak kati Síguut man kulofulo to pef.
43007003	Yensa kutiool di koonoomi, “Púr baabe man ujaw bee Yúdea, mambi kuriibai kujuk wajamurerutimi wan ommi di ekaaney.
43007004	Mati an áyoferiit burokool, amaŋujaat man bumanjo. Ukammojaat, úyiisen fúkoi bee di kati dúniyaay.”
43007005	Mati hani kutiool kúyinenut di oo.
43007006	Yensa nalaañeniimi, “Nanan númboom níriiŋoorut. Bare nanan nooluul panibajo nanoosani.
43007007	Bukanak kati dúniyaay uye leekuŋoolen kulatuul. Pankulatom, mati man iregeiimi wan kukaanemi ujakut.
43007008	Muyuul di kúkouul jijawooro bee bo di káaningak uke. Ínje letijaw imaatuko, mati nanan númboom níriiŋoorut jak.”
43007009	Yensa naregumi mo’omu ban nalakobomi di kapanak kati Galili.
43007010	Yensa kutiool kukatumi bálamuk kujaw bee di káaningak ceb, ñaa oo poop najawumi, amaŋut man an ajukool bare najawumi ñátum kutunt.
43007011	Kurungaak kati Kúyahuudak di kulakomi eñesool boo di káaningak di kuceeŋumi, “Kama oomei?”
43007012	Di bajumi kasanken kajuupoe kammi tentaam di bukanak mati oo. Bukaaku di kommi, “Oo an ajake,” bukaaku di kommi, “A’a, oo abunta.”
43007013	Bare bajut an apeetoe man asanken fácul bukanak mati oo mati kúkolikoli kurungaak kati Kúyahuudak.
43007014	Di titoorey yati káaningak, Yensa najawumi bee di fukobaf fáamakaf ban nalakomi kaliikitenak.
43007015	Kúyahuudak di wáaloiimi di kommi, “Buu kaane ániinaau umu naŋoolen aliikiten jak mo’omu ban ajawurerut kaliikiten hani ñákon?”
43007016	Yensa nalaañeniimi, “Kaliikitenak lee kúmboom, bare kati áboñulammi.
43007017	Ampi amaŋumi bee ekaan wan Atijamit amaŋumi, oo aate emanj manteer kaliikitenak kúmboom di Atijamit kúpurumulo mba di fúko’om nísankenumemi.
43007018	Ampi asankenumi mati fúko’ool oo añesemi kálebienooro. Bare ampi añesemi kálebienak kati oo aboñulo’oomi malegen naake, ban bajut waŋonde di oo.
43007019	Mante lee Muusa asenuumi sílingaas? Bare hani ákon di muyuul asofutuso. Wau kaane di joom di eñes buruŋ bati bee ebujom?”
43007020	Bukanak di kulaañenoomi, “Au bágun booki! Ai aam di eñesey bee ebuji?”
43007021	Yensa nalaañeniimi, “Nikankaan mukaana mákon, ban muyuul búrom di wáalouumi mati mo.
43007022	Bare Muusa nájaatikenuumi bee etamp kuñiilak kúniinaak kooluul (handeneen mukaanaam ume lee bati sílingaas sati Muusa múpurumulo, bare di kufannaaniŋuul kutooŋumi). Hani di funakaf fati kálebienak, muyuul di jikammi man kutamp añiil ániine.
43007023	Mati añiil ániine atampijaat di funakaf fati kálebienak, mambi sílingaas sati Muusa takum síyuuri. Wau kaane di riuul bee di ínje mati man isontenumi an áju’ute akoy jaj di funakaf fati kálebienak?
43007024	Takum jigamen bakaanerab bati bukanak ñátum di wan jijukumi ceb, bare jigamen riiboor di wabajomi.”
43007025	Bukan kuceen kacinumi Yerusalem ñaa di koonoorumi, “Lee ániinaau umu an kuñesemi bee ebujey?
43007026	Bare oo oome kaliikiten bukanak bayofout. Ban hani an aregutool furim! Mante kama room kati di fujuumaf fati Kúyahuudak malegen kumammanj tíen umu Apakenaau Áamakau?
43007027	Bare numanjaamanj bei ániinaau umu ápurumulomi. Nampi Apakenaau Áamakau abilumi, an letamanj bei nápurumulo.”
43007028	Nan Yensa alakomi kaliikitenak di fukobaf, nacibulomi, “Mante muyuul jimanjammanj, ban jimammanj bei nípurumulo? Bare ínje ijawulout di fúko’om, áboñulammi eenomi malegenam. Muyuul jimanjutool.
43007029	Ínje nimanjoomanj, mati ínje bati oo nípurumulo, ban oo áboñulammi.”
43007030	Kurunga kuceen di kuñesumi buruŋ mampi kúsofumool. Bare hani an aŋoolenut aremben uñenool di oo, mati nanan noola níriiŋoorut.
43007031	Kajuupoe kammi di fukobaf fáamakaf di kúyinenumi di oo. Di kommi, “Nampi Apakenaau Áamakau abilumi, mante panakaan wajamurerutimi faŋ wan ániinaau umu akammi room?”
43007032	Nan Kufarisaak kujammi jameeŋey mo’omu di ebuusoor mati Yensa, koo di kúsimenaak kunifaanak di kuboñumi kupooya bukaaku kati fukobaf fáamakaf man kusof Yensa.
43007033	Bare Yensa naaniimi, “Ínje páneemi di muyuul di nanan nátemie ceb, ban ínje eete elaañ bee di áboñulammi.
43007034	Panjiñesom bare leejijukom. Bampi ilakomi muyuul leejiŋoolen jibil bee bo.”
43007035	Kúyahuudak di koonoorumi, “Ániinaau umu boobei nasofumi bee ejaay beet mambi wulaal újukaatiaalool? Mante panajaw bee di bukanolaal kayiisoorumi kammi titoorey yati Kúgirikak, ban naliikiten Kúgirikak?
43007036	Kama waa mo’omu mufelomi, ‘Panjiñesom, bare lee jijukom,’ ban, ‘Bampi ilakomi muyuul leejiŋoolen jibil bee bo’?”
43007037	Di funakaf fúlamukaaf fati káaningak, funakaf fufaŋumi poop man fubaje fúkaw di káaningak, Yensa nayitomi ajuum ban nacibulomi jameeŋey, “Ampi baraanab busofumi, mbi abil bee di ínje man araan!
43007038	Ampi abajumi káyinen di ínje, nan man furimaf fati Atijamit furegumi, ‘Kápurumul di ésigirool kal kati mumel maroŋe maate etey masenemi eroŋey.’”
43007039	Yensa nasankenumi mati Búyegetab Bátienaab mbi buseni kafiummi di oo. Bare Búyegetab Bátienaab bati Atijamit busenooruti di bukoo, mati Yensa atebenooruti man álebieni.
43007040	Nan kujammi kurimak uku, kuceen di bukoo di kommi, “Ániinaau umu malegen aboñaau.”
43007041	Bukaaku di kommi, “Umu eenomi Apakenaau Áamakau.” Bare bukaaku di kommi, “Mante Apakenaau Áamakau naate épurumul? Galili room?
43007042	Mati lee furimaf fati Atijamit fommi Apakenaau Áamakau pánapurumul di úwoloorumaw wati Dauda, ban panawoli Betelehem di ésukey yati Dauda?”
43007043	Ñaa di bajumi kañakoor kayitoulo titooriil kakammi man kufasoor upan ugaba mati Yensa.
43007044	Kuceen di kumaŋumi bee esofool, bare bajut an apeetoe bee egorool.
43007045	Kupooyaak kati fukobaf fáamakaf di kulaañumi kujaw bee di kúsimenaak kunifaanak di Kufarisaak, di kuceeŋiimi, “Wau kaane jíjeetumutool baabe?”
43007046	Kupooyaak di kulaañeniimi, “Hani an atamburerut asanken nan ániinaau ume!”
43007047	Kufarisaak di kulaañeniimi, “Mante muyuul poop nabuntuubunt room?
43007048	Mante bajut ákon di kati kujuumak mba hani ákon di Kufarisaak áyinene di oo room?
43007049	Bare jameeŋey uye yamanjutumi sílingaas sati Muusa, kunuminum kuban.”
43007050	Nikodemos, ajaweenumi bee di oo noo. Nakaaneenkaan ákon di bukoo, naaniimi,
43007051	“Sílingaas soololaal, mante sigamenegamen anau baceeŋutool man jimanj wan akammi room?”
43007052	Di kulaañenumi, “Mante au úpurumulo poop di kapanak kati Galili room? Jímeelo furimaf fati Atijamit man jijuk, mati bajurerut hani aboña ákon aate épurumulo di kapanak kati Galili.”
43007053	Anoosani najawumi bóot,
43008001	Bare Yensa nalaañumi bee di Furembooraf fati Uwoliiw.
43008002	Di bújomaraay pím nalaañulomi inki bee di fukobaf fáamakaf. Bukanak búrom di kubilumi bee di oo, ban nalakomi tees man aliikiteniil.
43008003	Kuliikitenaak kati sílingaas di Kufarisaak di kújeetumulomi aseek an kusofeenumi basang di ániine ayabutool, man kujuumenool titoorey yati bukanak.
43008004	Di kommi Yensa, “Aliikitenaau, aseekau ume nasofisof nan alakomi basang di ániine ayabutool.
43008005	Sílingaas sati Muusa siregolaareg mati cenceeŋ man uleebaalool sílankiin acet dak. Bare au noone buu mati oo?”
43008006	Di kuceeŋumi Yensa kúceeŋak uke bee mati kabuntoorool, manteer mbi kubaj buruŋ bati kataakenool di ekaan wajakut. Yensa nároogomi tentaam man aciikumi ñátum jisinkool.
43008007	Nan kurulenumi di eceeŋooley, najummi sem man aaniimi, “Jikob man oo atamburerutumi akaan majakut di muyuul atooŋ aleebool élankiin.”
43008008	Yensa nároogomi inki man alakomi eciikey tentaamey ñátum jisinkool.
43008009	Bare nan kujammi mo’omu, di kutaatumi kabuutoorak kujaw ákon-akon kátaatum di kunifaanak, man kukatumi Yensa di aseekau sicebiil to.
43008010	Yensa najummi ajonkoor man aceeŋoomi, “Aseekau, kama kutaakenai kajummi taate bukookei? Mante ataakenai arinoe taate?”
43008011	Nammi, “A’a, hani an, Arungaau.” Yensa naanoomi, “Ínje poop letitaakeni, jaw, ban takum ukaander majakut inki.”
43008012	Yensa nalaañumi asanken bukanak, “Ínje eenomi asenemi mawuŋam bee di bukan kammi di dúniyaay. Ampi ariibenammi oo letajawuder di érim. Bare panabaj mawuŋam masenemi eroŋey.”
43008013	Kufarisaak di kulaañenumi, “Au káyiisenooro fúkoi noom di ko, ban káyiisenak kooli kukaanut malegen.”
43008014	Yensa naaniimi, “Handeneen ínje káyiisenooro neem di ko, káyiisenak kúmboom kukankaan malegen. Mati ínje nimammanj bei níjawumulo ban bei nije’e beet, bare jimanjut bei níjawumulo ban bei nije’e beet.
43008015	Muyuul kagamenemi nan man bukanak kukaanemi eeno, bare ínje ígameneriit an.
43008016	Bare kaanjaat nigamengamen, kagamenak kúmboom kukankaan malegen, mati ínje íkaaneriit kagamenak sicebom di fuko’om. Bare ínje di oo áboñulammi níkaanumemi.
43008017	Di sílingaas sooluul ciikiciik mati nan kúyiisena kugaba kujamoojamoor, koo kukaanekaan malegen.
43008018	Káyiisenak kúmboom koo di fúko’om, ban Ampaau áboñulammi asenaam ko bee di ínje.”
43008019	Di kuceeŋoomi, “Kama Ampai oomei?” Yensa nalaañeniimi, “Mati jimanjut ai eenomi ínje, jimanjut ai eenomi Ampaom. Jimanjanjaat, moo panjimanj Ampaom poop.”
43008020	Yensa kurimak uku koo naregumi nan alakomi kaliikitenak di kapanak kalofumi dán muceesam mati funenaf mommi. Bare bajut hani ákon apeetoe bee esofool mati nanan noola níriiŋoorut.
43008021	Di múlamukaam Yensa naaniimi inki, “Ínje bee ejaw, panjiñesom ban di jicet di majakutuul. Ban ínje ije’emi beet, muyuul leejiŋoolen jibil bee bo.”
43008022	Kurungaak kati Kúyahuudak di kuceeŋumi, “Mante oo bee kabujooro? Mati naane, ‘Ban ínje ije’emi beet, muyuul leejiŋoolen jibil bee bo’?”
43008023	Naaniimi, “Muyuul tentaam jípurumulo, ínje fatiya nípurumulo, muyuul kati dúniyaay uye, ínje ikaanut ati dúniyaay uye.
43008024	Moo kaane nireguureg mati panjicet di majakutuul. Leejaat jíyinenyinen mati ínje eenomi oo.
43008025	Di kuceeŋoomi, “Au ai?” Yensa nalaañeniimi, “Hani wan ireguumi di fúcitumaf.
43008026	Nibabaj wajuupoe bee ereg mati muyuul, di poop bee kagamen mati muyuul. Bare aboñulammi oo afiumaay, ban ínje niregumi bukanak kati dúniyaay uye wan ijammi di akila.”
43008027	Bare koo kúlaulut wan Yensa alakomi eregiiley mati Ampaau.
43008028	Ñaa Yensa nammi, “Nampi jitebenumi Añiilau ati anau, noo panjimanj mati ínje oo, ban íkaaneriit waaf di fúko’om cebom wan imaŋumi. Bare nisankensanken wan Ampaau aliikitenammi.
43008029	Ban oo áboñulammi oomu di ínje, akatutom bálamuk. Mati ínje nikaanekaan wásuumoomi.”
43008030	Nan kajuupoe kujammi wan asankenumi aban, di kúyinenumi di oo.
43008031	Yensa nammi bukanak káyinenumi di oo, “Kaanjaat muyuul jirulenrulen di esof kurimom, moo di jimanj mati malegen muyuul kuriibaom.
43008032	Panjimanj malegenam, malegenam pammupakenuul.”
43008033	Di koonoomi, “Wúli úwoloorum wati Iburehima. Wúli utamburerut ulako di famiiceelaetaf hani ákon. Kama waa kaane, au noone, ‘Panjipak’?”
43008034	Yensa nalaañeniimi, “Ínje eem di ereguul malegenam mati ampi akammi majakut oo amiiceel ati majakut.
43008035	Amiiceel ácineriit di fiilool bee nanoosani, añiilau acin di fo bee bándoorey.
43008036	Ñaa Añiilau apakenijaat, malegen panupak.
43008037	Ínje nimammanj mati muyuul úwoloorum wati Iburehima. Bare kuceen di muyuul bukooku di eñes bee ebujom mati kurimom kulee di sísigiruul.
43008038	Ínje oomu di ereguul wan ijukumi nan ilakoeenumi di Ampaom. Bare muyuul jooju bo ekaaney wan jijamemi di ampauul.”
43008039	Di kulaañenumi Yensa, “Iburehima eenomi ampaolaal.” Yensa naaniimi, “Kaaneenjaat muyuul kuñiil kati Iburehima, panjimaŋeen ekaaney wan Iburehima akaaneenumi.
43008040	Ínje nireguureg malegenam man ijamulomi di Atijamit, bare muyuul kooku eñes buruŋ bati bee ebujom. Iburehima atamburerut akaan mo’omu.
43008041	Muyuul jooju di ekaan wan kumpauul kukaanemi.” Di kulaañenoomi, “Wúli lee kuñiil kati káatum di kaseeketak di kániine’etak. Wúli Ampaau ákon ceb nubaje, oo eenomi Atijamit fúko’ool.”
43008042	Yensa naaniimi, “Kaaneenjaat Atijamit eenomi Ampauul, panjimaŋeenom, mati ínje di Atijamit nípurumulo. Ínje ijawulout di fúko’om mati ínje imaŋe, bare oo áboñulammi.
43008043	Wau kaane jílaulutom di wan isankenumi? Mati muyuul jiŋoolenut jimuuten bee káyenten furimom!
43008044	Muyuul eenomi kuñiilak kati ampauul Seetaanaay, ban jimammaŋ bee kariiben kamaŋak kati ampauul ceb. Biñoo noo di fúcitumaf, ekankaan abuja bukan ban di elat malegenam. Butumuyo bulee di malegenam, mati bajut malegenam di oo. Nampi elepoorumi di esanken nan man yoonomi eeno, mati oo alepoora ban oo eenomi ampaau ati kulepoora.
43008045	Bare, ínje eem di ereguul malegenam, moo kaane jifiumutom!
43008046	Ai di muyuul pánayiisen mati nikankaan majakut? Iregujaat malegenam, waa kaane jifiumutom?
43008047	Ampi akammi ati Atijamit panajam kurimak kati Atijamit, wakammi jíjameriit ko woo eenomi jikaanut kati Atijamit.”
43008048	Kúyahuudak di kulaañenumi, “Mante wúli ukooŋut di aaney, au Asamaria ban bágun booki?”
43008049	Yensa nammi, “Ínje bágun bookutom. Mati nílebienlebien Ampaom, ban muyuul jílebienutom.
43008050	Ínje ilee di eñes bukanak man kúlebienom. Bare babaj añesukomi man ibajuko, oo panakammi agamenaau.
43008051	Ínje eem di ereguul malegenam, kaanjaat anoosani asofumi furimom letaceturer!”
43008052	Kúyahuudak di koonoomi, “Iñeme wúli numammanj tíen au bágun booki. Iburehima nacecet, nan man kuboñaak búrom kucetumi, ñaa au noone, ‘Kaanjaat anoosani asofumi furimom, letaceturer.’
43008053	Mante au ufaŋe kákalaa ámpaoli Iburehima, acetumi room? Ban au ufaŋe kákalaa kuboñaak kacetumi kuban yos? Au nusofooro au ai?”
43008054	Yensa nalaañeniimi, “Kaanjaat ínje kálebienooro, kálebienom koo ñaañaaña. Ampaom oo álebienammi. Muyuul jommi oo eenomi Atijamit ooluul.
43008055	Bare hani jimanjutool. Ínje nimanjoomanj. Eenjaat imanjutool, ínje poop panikaan agaajoora nan muyuul. Bare nimanjoomanj ban nisosof furimool.
43008056	Afannaaniŋuul Iburehima namaayoorumi mati naraanoraano bee ejuk funakaf fati ebiley yúmboom. Najukufomi ban namaayoorumi pak.”
43008057	Kúyahuudak di koonoomi, “Au uŋotoorut simit bukan kugaba di uñen, mante au nujujuk Iburehima room?”?”
43008058	Yensa nalaañeniimi, “Ínje eem di ereguul malegenam, bala’a Iburehima abajoe ínje nibajoeembajo.”
43008059	Di kumukenumi sílankiin bee eleebool so. Bare Yensa nabuutoorumi ápur di fukobaf ajawumi buruŋool.
43009001	Nan Yensa alakomi ewuujey, najukumi ániine ápuume biñoo nan awolimi.
43009002	Kuriibaool di kuceeŋoomi, “Raabi, wau kaane ániinaau ume man awolimi bápuume? Ai akammi majakut, manteer ániinaau umu mba kuwolaool?”
43009003	Yensa nalaañeniimi, “Kaanut ániinaau umu akammi majakut, mba kuwolaool kukammi man ápuum. Bare nawoliwol bápuume manteer mbi kánkumak kati Atijamit kúyiiseni di oo.
43009004	Di bala’ab, wulaal ootaale erok burokab bati áboñulammi. Fukaf foofu di ebil nan an aatut erok.
43009005	Bare nan ínje emmi baabe di dúniyaay, ínje eenomi mawuŋam bee di dúniyaay.”
43009006	Nan aregumi mo’omu aban, Yensa nalacumi tentaam man ásulenumi mof man ájoonenummi jikap, nanaanenjomi di kúcilak kati ániinaau,
43009007	ban naanoomi, “Jaw, tíubuulo di furalaaf fati Siloam” (yoo eenomi Aboñimi). Ñaa ániinaau najawumi tíabuulomi, nalaañumi bajukerab!
43009008	Kulaoorool di kuceen kajukeenoomi nan alawa, di kommi, “Ume lee ániinaau ákonau an ujukaalemi di elawey sadaa?”
43009009	Bukaaku di kommi, “Akila,” bukaaku di kommi, “A’a, oo buyesoor.” Nammi, “Ínje akila.”
43009010	Di kuceeŋoomi, “Kama buu nukaane man uŋoolen ujuk?”
43009011	Nalaañeniimi, “Ániinaau an kuwonkemi Yensa ajoonenumi jikap ban nanaanenjomi kúcilom aban, naanammi, ‘Jaw bee di furalaaf fati Siloam tíubuulo’, ñaa nijawumi íbuulomi, iñeme niŋooleŋŋoolen ijuk waj!”
43009012	Di kuceeŋoomi, “Oo oomei?” Nalaañeniimi, “Imanjut.”
43009013	Di kújeetumulomi ániinaau ápuumeenumi no’ona bee di Kufarisaak.
43009014	Funakaf fureooreoor di funakaf fati kálebienak nan Yensa ajoonenumi jikapaj man kúcilool kuŋoolen kujuk.
43009015	Kufarisaak di kuceeŋoomi buu ápuumeenumi aŋoolenumi ajuk iñeme, ban nalaañeniimi, “Nanaanenammi jikap di kúcilom ban níbuulomi iban niŋoolen ijuk waj!”
43009016	Kufarisa kuceen di kommi, “Ániinaau umu Yensa ápurumulout di Atijamit, mati oo náyuyuur élingaay yati funakaf fati kálebienak.” Bare bukaaku di kommi, “Buu paŋŋoolen kaan man ániine akaana majakut aŋoolene akaan wajamurerutimi nan mo’omu?” Kájamoraati di kuyitoulo titooriil.
43009017	Ñaa di kuceeŋumi ániinaau ápuumeenumi, “Waa nusofumi mati ániinaau akaaneenimi man uŋoolen ujuk?” Nalaañeniimi, “Oo aboña ati Atijamit.”
43009018	Kurungaak kati Kúyahuudak kumaŋut kufium mati oo ápumeenumi bare naŋooleŋŋoolen ajuk iñeme, di kuwonkulomi kuwolaak koola.
43009019	Di kuceeŋiimi, “Mante umu eenomi añooluul? An jommi oo awolimi bápuume? Kama buu naŋoolene ajuk iñeme?”
43009020	Kuwolaool di kulaañeniimi, “Wúli numammanj umu áñoololi, oo awolimi bápuumeene.
43009021	Bare wúli umanjut buu kaane najuk iñeme mba ai akaane man ajuk. Jiceeŋool, oo let añiil, panaŋoolen aregooro.”
43009022	Kuwolaool kurereg mo’omu mati kúkolikoli kurungaak kati Kúyahuudak, bukoo kujamoojamoor kuban, mati anoosani afelumi búyegetool man areg ban nafium mati Yensa eenomi Apakenaau Áamakau, oo naate kacesoori di fukobaf.
43009023	Moo kaane di kommi, “Oo let añiil, panaŋoolen aregooro. Jiceeŋool.”
43009024	Di kulaañumi kúwonkul ániinaau ápuumeenumi man koonoomi, “Baat kabaat di Atijamit man ureg malegenam! Wúli numammanj mati ániinaau asontenimi akaana majakut.”
43009025	Ániinaau nalaañeniimi, “Ínje imanjut manteer oo akaana majakut. Bare wan imanjumi, woo eenomi noo nípuumeempuum, iñeme niŋooleŋŋoolen ijuk waj!”
43009026	Di kuceeŋoomi, “Waa nakammi di au? Buu nakammi man uŋoolen ujuk?”
43009027	Ániinaau nalaañeniimi, “Ínje nireguureg iban, ban jimaŋut bee ejam. Kama wau kaane di jimaŋ bee ejam inki? Mante jimammaŋ poop bee ekaan kuriibaool?”
43009028	Di kujeloomi máamak, man koonoomi, “Au ariibaau ati ániinaau akila, bare wúli kuriibaak kati Muusa.
43009029	Wúli tíenolitien mati Atijamit nasankensanken di Muusa, bare hani wúli umanjut ániinaau umu bei nápurumulomi.”
43009030	Ániinaau nalaañeniimi, “Há, mo’omu kankaan waaf wáwaaloe! Jimanjut bei nápurumulo, bare nasontenammi man iŋoolen ijuk!
43009031	Wúli numammanj mati Atijamit áyenteneriit kukaana majakut, bare náyenteneyenten anoosani amiiceelaetool ban nakaan wan amaŋumi.
43009032	Biñoo di fúcitumaf fati dúniyaay, an ajamurerut jáng mati an akaane ániine awolimi bápuume man aŋoolen ajuk.
43009033	Kaaneenjaat ániinaau umu ápurumulout di Atijamit, letaŋooleneen akaan waaf wanokoore nan mo’omu.”
43009034	Di kulaañenoomi, “Au nuwoliwol di majakut! Mante nusosof panuŋoolen úliikitenoli waaf?” Di kufafarenoomi man ápur bee téeŋey yati fukobaf.
43009035	Yensa najammi wabajoeenumi, najawumi atookool man aceeŋoomi, “Mante nufiunfium di Añiilau ati anau?”
43009036	Ániinaau nalaañenoomi, “Arungaau, uregom oo ai, mambi ínje íyinenool.”
43009037	Yensa naanoomi, “Au nujukoojuk uban, oo aaññaa kasankenak di au iñeme!”
43009038	Ániinaau naanoomi, “Akiiyaau, ínje nifiunfium!” Aban nalomi kúfima man amiiceelaetoomi.
43009039	Yensa naanoomi, “Ínje íjawumulomi bee kagamen bukanak kati dúniyaay uye, manteer kájukeriitumi mbi kujuk, ban kajukemi mbi kúpuum.”
43009040	Kufarisaak kuceenak kalofoomi pef di kujammomi, man kuceeŋoomi, “Mante noone wúli núpumpuum?”
43009041	Yensa nalaañeniimi, “Kaanjaat muyuul jípumpuum, an letaŋoolen ataakenuul mati jikankaan majakut. Bare iñeme joone jijukejuk, ñaa an panaŋoolen ataakenuul mati jikankaan majakut.”
43010001	“Ínje eem di ereguul malegenam, ampi ájawumutumi di fúlamutaf fati kaneerak kati sisahaas man áñitoum bálamuk bee dó, an akila ákuu di poop álaputa!
43010002	Mati amataau ati sisahaas ájawumumi fúlamutaf.
43010003	Apooyaau ati fúlamutaf áwambulemi man ánokenul, ban sisahaas sijamejam furimool. Ban nawonkewonk sisahaool yákon-yakon ñátum di kareesuyo aban, náleekul so bee téeŋey.
43010004	Nampi áleekuusomi búrom téeŋeraay, narunguso, ban di siriibenool mati simammanj furimool.
43010005	An simanjutumi leesiriibool, bare pansiteyool, mati símanjeriit furimool.”
43010006	Yensa naregumi kúregak uke kalakobomi. Bare kúlaulutool wan alakomi eregiiley.
43010007	Moo kaane Yensa naaniimi inki, “Ínje eem di ereguul malegenam, ínje eenomi fúlamutaf bee di sisahaas.
43010008	Káyabulammi fácul koo búrom kúkuu mba kúlaputa. Bare sisahaas salegenas símaruleriitiil.
43010009	Ínje eenomi fúlamutaf. Anoosani ájawumumi di ínje oo panapak, ban pansinanoken nápur bee eñes mufoopaay.
43010010	Ákuuau nabilebil bee jákuut, ebuj, di kakajen ceb. Ínje nibibil mambi sibaj eroŋ, ban di sibaj eroŋey yálirooraay.
43010011	Ínje eenomi amataau alegenau. Amataau alegenau nanennen yuutool bee mati sisahaool.
43010012	Ampi abilenumi sisahaas, akaanut amata. Oo akilutumi sisahaas, ban nampi ajukumi émunduŋo di ebil, panakatuso man atey. Páneloumuso man eyiisiken poop so.
43010013	Ániinaau nateyumi mati oo babileneool so ban butumool bulee di so.
43010014	Ínje eenomi amataau alegenau. Ínje nimammanj sisahaom, ban sisahaom simanjammanj,
43010015	nan man Ampaau amanjammi, ínje poop imanjoomi eeno. Ninennen yuutom bee mati sisahaas.
43010016	Nibabaj sisaha siceen poop, sakaanut sati kamatak uke. Ínje poop eete éŋaruuso, ban pansijam furimom. Soo búrom pansibil sikaan kamat kákon, ban di sibaj amata ákon.
43010017	Ampaau namaŋammaŋ mati ninennen yuutom, mambi íŋaruuyo inki.
43010018	An letaŋaruyo di ínje. Ínje di fúko’om pánsuumom man inenuyo. Mati ínje nibabaj bakooŋ man inenuyo, ban kánkum kati éŋaruuyo inki. Mati kájaatikenak uke di Ampaom nibajulomi.”
43010019	Di bajeenumi kájamooraati inki di Kúyahuudak mati kurimak uke.
43010020	Kuceen kajuupoe di bukoo di kommi, “Bágun bookool, mba nagonogono. Wau kaane pánuyentenaalool?”
43010021	Bukaaku di kommi, “Kasankenak uku leekuŋoolen kúpurumul di an bágun booke! Kama mante bágun pambuŋoolen bukaan ápuumaau man ajuk?”
43010022	Di nanan nati kúwaagenak, Yensa namamaat di Yerusalem karuukenak kati káaningak kati Eseney yati Fukobaf Fáamakaf bee di Atijamit.
43010023	Funak fákon nalakomi kajaatoorak di kapanak kukila kati fukobaf di tan kuwonkemi Kañoonak kati Suleimaan.
43010024	Kati kurungaak kati Kúyahuudak di kulakomi kuŋomenoomi, man kuceeŋoomi, “Kama buu noote kapiyo di káyenteni di éregoliey malegenam? Kaanjaat au eenomi Apakenaau Áamakau, núregoli tíen.”
43010025	Yensa nalaañenumi, “Nireguureg, ban jilalat káyinenom. Burokab ban ikammi di kareesak kati Ampaom, boo búyiisenyiisen mati ínje,
43010026	bare muyuul jilatumi káyinenom, mati muyuul lee sisahaom.
43010027	Sisahaom simammanj furimom, ínje nimammanjuso, ban siriibeneanriiben.
43010028	Ínje nisensen kuriibaom eroŋey yati bándoorey, ban léekujimurer. An aatut kápureniil di kañenom.
43010029	Mati Ampaom asenammi bukoo, ban oo nafaŋe kákalaa anoosani búrom. An letaŋoolen ápureniil di kañenool.
43010030	Ampaau di ínje kákon.”
43010031	Kurungaak kati Kúyahuudak kuceenak di kulaañumi kumuken inki sílankiin bee eleebool.
43010032	Yensa nalaañeniimi, “Ínje níyiisenuuyiisen burok balegen bajuupoe ban Ampaau asenammi man ikaan, mati weima jíleebumammi sílankiin?”
43010033	Kúyahuudak di kulaañenoomi, “Lee mati buroki balegenab, bare mati man usankenumi ñíi, mati au, an ceb bare noone au Atijamit.”
43010034	Yensa nalaañenumi, “Mante lee ciikiciik too di sílingaas sooluul, Atijamit nammi, ‘Muyuul simit’?
43010035	Ñaa kaanjaat bukoo, kayabulomi furimaf fati Atijamit, koo kuwonkimi simit (ban jimammanj tíen furimaf fati Atijamit leefugaajoor.)
43010036	Wau kaane muyuul joonsoon ínje kasanken ñíi mati man emmi, ‘Ínje eenomi Añiilau ati Atijamit,’ Ínje an Ampaau amukenumi man áboñul bee di dúniyaay.
43010037	Takum jíyinenom, kaanjaat ínje ilee di ekaan burokab bati Ampaom.
43010038	Bare ikaanjaat burokab boola, jíyinen di wan ikammi, handeneen jilalat káyinen ínje. Pánjilaul mati Ampaau oomu di ínje, ínje poop oomu di Ampaau.”
43010039	Inki di kumaŋumi bee esof Yensa, bare napakumi di kañeniil buluj ajawumi.
43010040	Yensa nátipumi bee di kapan kaaku kati falaf fati Yorudan ban Yaaya atooŋeenumi kátiigulenak no’ona, boo nalakomi.
43010041	Bukan kajuupoe di kuriibenoomi, man kommi, “Yaaya akaanut wajamurerutimi, bare wanoosani wan Yaaya aregumi mati ániinaau ume ukankaan malegen.”
43010042	Ban bukanak kajuupoe kati bo di kúyinenumi di oo.
43011001	Ániine aceen kooneool Lasaro aloe bújuusa. Oo acinumi di ésukey yati Betani di kúliinool kugaba, Maruta di Mariyaama.
43011002	Mariyaama o’omu anaaneneenumi túleey úkamunaw wati Akiiyaau aban nayuuyuwomi ñátum walool.
43011003	Kúliinool kugabaak di kuboñoomi kurim, di aaney, “Akiiyaau, ápaalumi áamakau nalolo kásumutak.”
43011004	Bare nan Yensa ajammomi nammi, “Kásumutak koola kootut bee ebujool. Koo kukankaan mambi bukanak kujuk mákalaam mati Atijamit. Mati ecetey yoola bukanak pankujuk mákalaam mati Añiilau ati Atijamit.”
43011005	Yensa namammaŋ Maruta di Mariyaama, di poop áliiniil Lasaro.
43011006	Bare nan Yensa ajammi mati oo nalolo bújuusa, nalaañ akambo kunak kugaba.
43011007	Nan mo’omu múpurutomi, nammi kuriibaool, “Jija’aal bee Yúdea inki.”
43011008	Kuriibaool di kulatumi man kommi, “Raabi, lee iñeme au Kúyahuudak kumaŋeenumi eleebi sílankiinas. Mante au bee elaañ bee bo inki?”
43011009	Yensa nalaañumi, “Mante lee sirig sooni uñen di sigaba soom di funakaf? Kaanjaat ampi alakomi ejaay di bala’ab, letajont mati najujuk mawuŋam mati dúniyaay uye.
43011010	Bare kaanjaat ampi alakomi di fukaf, panajont mati mawuŋam mulee di oo.”
43011011	Nasankenumi man abenento, di aaniimi, “Ápaalumolaal Lasaro námoorimoori, bare panijaw íyilool.”
43011012	Kuriibaak di koonoomi, “Akiiyaau, kaanjaat oo, námoorimoori, panayito?”
43011013	Wan Yensa alakomi eregiiley tíen mati ecetey yoola, bare kuriibaool di kusofumi wan alakomi eregiiley mati Lasaro kámoori ceb naam di ko.
43011014	Ñaa Yensa nábatuliimi tíen, “Lasaro nacecet.
43011015	Mati muyuul, ínje súumansuum mati ínje imaatut bo, mambi jibil jíyinen di ínje. Jija’aal bee bo ban ammi.”
43011016	Tomas, an kuwonkemi Magabaam, nammi kupaalool kuriiba, “Jija’aal síñakon, manteer wulaal poopolaal mbi ucetaal di oo.”
43011017	No’ona nan Yensa áriiŋulomi Betani, natookumi man Lasaro afoki baj kunak kubakiir.
43011018	Betani titooruyo di Yerusalem ríiŋut síkilomeetar sífeegiir.
43011019	Kúyahuudak kameeŋe kujawulojaw bee bati Maruta di Mariyaama bee esaafiil ñikulañ ñati áliiniil Lasaro.
43011020	Nan Maruta ajammi mati Yensa oomu nábileul, najawumi bee kayaño’oolak. Bare Mariyaama nálakoromi di síndeey.
43011021	Maruta nammi Yensa, “Akiiyaau, kaaneenjaat au oomueen taate, moo áliinom Lasaro letaceteneen.
43011022	Bare hani iñeme ínje nimammanj mati Atijamit panaseni wanoosani nulawumi.”
43011023	Yensa naanoomi, “Áliini panalaañ ayito di ecetey.”
43011024	Maruta naanoomi, “Ínje nimammanj mati panalaañ ayito di funakaf fúlamukaaf fati káyitoulak di kacetumi.”
43011025	Yensa naanoomi, “Ínje eenomi ayitenemi bukanak di kacetumi ban asenemi eroŋey. Ampi áyinenammi panaroŋ inki handeneen nacet.
43011026	Ampi aroŋumi ban náyinen di ínje letaceturer. Mante núyinenyinen mo?”
43011027	Maruta naanoomi, “Éey, Akiiyaau. Ínje níyinenyinen mati au Apakenaau Áamakau, Añiilau ati Atijamit, aatumi ebiley bee di dúniyaay.”
43011028	Maruta aregumi mo’omu aban, nalaañumi bee di Mariyaama. Nawonkumi atiool Mariyaama, ban nabuusenoomi, “Aliikitenaau oome ban au nammi di eceeŋey.”
43011029	Ban nan Mariyaama ajammomi ceb, nayitomi galab man ajawumi bee di Yensa.
43011030	No’onu Yensa banokenoorulout di ésukey, bare oo noo tan Maruta atookeenoomi.
43011031	Nan Kúyahuudak kalakomi di Mariyaama di kalimbisak, kabebenool búyegetool, di kujukumi Mariyaama ayitoe ápur bee téeŋey, di kuyitomi poop kuriibenool. Di kusofumi manteer oo ejaw bee di fuyaakaf man tialokubo cebool.
43011032	Nan Mariyaama áriiŋumi ban najukumi Yensa, nalomi di úkamunool, man ammi, “Wáay, Akiiyaau, kaaneenjaat au oomueen taate, áliinom letaceteneen.”
43011033	Nan Yensa ajukumi man Mariyaama alakomi kagamoor, di Kúyahuudak kuceenak kariiboorulomi poop kulakomi di búlok di oo, Yensa mo’omu di mútaañioomi máamak di búyegetool,
43011034	man aceeŋumi, “Boobei jifokool?” Di koonoomi, “Akiiyaau, bil man ujuk.”
43011035	Yensa náruurenumi.
43011036	Kúyahuudak kuceenak di kommi, “Jijiker buu namaŋoomi eeno!”
43011037	Bare bukaaku di kommi, “Ániinaau umu naŋooleŋŋoolen akaan ániinaau ápuumaau man ajuk. Wau kaane aŋoolenut akaan Lasaro takum acet?”
43011038	Yensa inki di táañioomi máamak, najawumi bee di fuyaakaf. Foo facemimi fúlankiin ban di fácilumbeneeni fukooba fáamak.
43011039	Yensa naaniimi, “Jibaken fukooba.” Bare Maruta, an áliinaay ati ájimaau, naanoomi, “Akiiyaau, iñeme tan ammiñaa biiŋab boola bupuput jákaati máamak, mati nan acetumi di jaat babaj kunak kubakiir.”
43011040	Yensa nalaañenoomi, “Mante ireguti room jifiumujaat panjijuk mákalaam mati Atijamit tíen?”
43011041	Di kubakenumi fukoobaaf. Yensa naluenumi fatiya, nammi, “Ampaom, ínje oomu di esali mati nujamanjam.
43011042	Ínje nimammanj mati au nujameanjam nanoosani, bare ínje nemmi mo’omu bee mati bukanak kajummiñaa taate, pánkuyinen mati au úboñulammi.”
43011043	Nan Yensa aregumi aban, nacibulomi, “Lasaro, púrul!”
43011044	Ániinaau aceteenumi nápurulomi, man uñenool di úkamunool báguubeni ñátum jíboocin, buulool búfimenimi di jipeket. Yensa nammi, “Jifelool man jikatenool ajaw!”
43011045	Kúyahuudak kajuupoe kabilumi bujukoor di kuriiboorulomi di Mariyaama, ban di kujukumi wan Yensa akammi wabajomi, di kúyinen di oo.
43011046	Bare bukaaku di kujawumi bee di Kufarisaak tikuregiimi wan Yensa akaaneenumi.
43011047	Kúsimenaak kunifaanak di Kufarisa kuceen di kubajumi fujoj di kati fugamenaf fáamakaf tákon man kumaloor. Di kuceeŋoorumi, “Waa nootaale ekaan? Ániinaau umu malegen oomu di ekaan wajamurerutimi wajuupoe.
43011048	Ukataaloojaat man arulen anoosani pánayinen di oo. Moo Kúroomanak pankubil man kukajen fukobaf fálirooraaf foololaal jaj di bukanolaal.”
43011049	Ákon di bukoo, an koonemi Kayafas, akaaneenumi ásimenaau áamakau di emit ekila, nammi, “Muyuul jílaulut hani waaf wabajomi!
43011050	Mante jílaulut an ákon ecetey yoola bee mati bukanak ékoyume man bukanak búrom kati mofam kucet?”
43011051	Kayafas aregut mo’omu di fúko’ool. Mati oo akaaneenumi Ásimenaau Áamakau ati Atijamit di emit ekila, námanjenaalimi mati Yensa aate ecet bee mati Kúyahuudak búrom.
43011052	Bare pambiacet ecetey yati Yensa lee mati Kúyahuudak ceb. Bare poop pambiacet bee mati kajojen kuñiilak kayiisoorumi kati Atijamit.
43011053	Kápurum di funak fukila kurungaak kati Kúyahuudak di kulakomi kamaloor bee eñesey buruŋab mampi kubujoomi eeno.
43011054	Mati mo’omu, Yensa ajawut kajaaburuŋ man bukanak kujukool banoobani di mofam mati Yúdea. Bare najawumi bee di ésukey yati Efuraim, yalofumi di baŋaanab, boo nalakomi oo di kuriibaool.
43011055	Nanan nan karuukenak kati káaningak kati Ewuujey yati Njalayiri yati Kúyahuudak níriiŋumi pef, bukan kajuupoe di kúpurulomi di sísukas sati fatiya bee ejaay bee Yerusalem mati katilulak kooliil bala’a funakaf fati ko.
43011056	Di kulakomi eñesey Yensa, nan kulakomi dóo di fukobaf, di kuceeŋoorumi, “Buu jisofe eeno? Mante letamaat di káaningak room?”
43011057	Bare Kúsimenaak kunifaanak di Kufarisaak kuceenak kuseneensen buruŋ mati ampi ajukumi ban Yensa ammi, oo aate kamanjeniil, mambi kuŋoolen kusofool wab.
43012001	No’ona nan rinomi kunak futok di fákon man karuukenak kati káaningak kati Ewuujey yati Njalayiri kúriiŋ, Yensa náriiŋulomi bee Betani, di síndeey yati Lasaro, ániinaau an Yensa ayitenuloeenumi di kacetumi.
43012002	Di kúsiiloomi káliimenak, Maruta oo atiŋenulokomi, ban Lasaro dóoro di káliimenak kukila di Yensa.
43012003	Mariyaama naŋarumi bútingum bati elitar yati jikaba jabajumi mumelam maputemi súum mati túlu yalegen yati naad man anaanen di úkamunaw wati Yensa aban nayuuyuwomi ñátum di walool. Kalimbisak di kumeeŋumi di kaputak kásuumaak kati mumelam mukila.
43012004	Bare Yúdas Isikariot, ákon di kuriibaool (aatumi bee épurey di oo), nammi,
43012005	“Wau kaane mumelam mo’ome munoomenuti di butum báriiŋe sígodi sidenaari siceme sífeegiir man sígodi sikila siseni bukanak kalekumi?”
43012006	Yúdas narereg mo’omu, lee mati namammaŋ kacookoor kalekumi, bare mati man akammi aguuña. Oo akaanenumi acookoora ati jiceesaj jati sígodaas, naguuñeguuñ saasu nayof bee di fúko’ool.
43012007	Yensa nalaañenumi, “Jikatool bo. Nayofumomi bee mati funakaf fati kafokak kúmboom.
43012008	Mati kalekumi koo pánkoomi di muyuul nanoosani, bare ínje letilako baabe di muyuul bee nanoosani.”
43012009	Jameeŋey yáamakey yati Kúyahuudak ejammi mati Yensa oomu bo. Di kujawulomi lee mati bee ejuk Yensa ceb, bare poop mati bee ejuk Lasaro an Yensa ayitenulomi di kacetumi.
43012010	Kúsimenaak kunifaanak di kusofumi bee ebuj Lasaro poop,
43012011	mati wati oo Kúyahuudak kajuupoe di kulatiimi ban di kúyinenumi di Yensa.
43012012	Fati kajomaf, jameeŋ yáamak yati bukan yajaweenulomi mati káaningak, di kujammi mati Yensa nalakomi ebiley bee Yerusalem.
43012013	Di kumiinumi écintey man kúpurulomi bee kayaño’ool, di kacibuloor, “Kasalak kooku di Atijamit! Kásuumaayak kooku di an abilumi di kareesak kati Akiiyaau, oo poop eenomi Áyiau ati Isirael!”
43012014	Yensa naremboorulomi di bálamukab bati jiroha, nan man ciikimi eeno,
43012015	“Takum jíkoli, bukanak kati ésukey yati Sion. Jijiker, áyiau ooluul ábileuuñaa, oomu bo nábileul baremboore di jiroha!”
43012016	No’onu kuriibaool kúlaulut wabajomi di ure búrom. Bare nan kujukumi Yensa áyitenulimi di kacetumi aban, ñaa di kuwoolomi mati ciikieenciik di furimaf fati Atijamit mati oo ban poop mukaanieenkaan di oo.
43012017	Jameeŋey yati bukan yamaateenumi nan Yensa awonkulomi Lasaro man ápur di fuyaakaf nan ayitenulo’oomi di kacetumi inki, yoo elakomi káyiiseneen wabajoeenumi.
43012018	Wakammi man jameeŋey yati bukanak épurumi eyaño’ool mati kujanjam wajamurerutimi uwe.
43012019	Kufarisaak di koonoorumi, “Jijujuk, leejiŋoolen jikaan waaf! Jijiker, bukanak kati dúniyaay búrom kooku di kariibenool.”
43012020	Kúgirik bukaaku kajawuloeenumi bee Yerusalem kamiiceelaetak nanan nati káaningak.
43012021	Di kujawumi bee bujukoor di Filip, oo an ati Beteseda yati Galili. Di koonoomi “Arungaau, wúli numammaŋ bee ejuk Yensa.”
43012022	Filip naregumi Anduru mati mo’omu. Anduru di Filip di kujawumi tikuregumi Yensa.
43012023	Yensa nalaañeniimi, “Nanan nírindiiŋ man Atijamit áyiis mákalaam mati Añiilau ati anau man muraj.
43012024	Ínje eem di ereguul malegenam, élut yati busereŋ elukutijaat man emond ecet, moo panelako cebuyo. Bare elukijaat man emond ecet, moo panewolen juup.
43012025	Ampi añesumi eroŋey yoola, oo letabajuyo, ban ampi ájimmi eroŋey yoola baabe di dúniyaay, oo panabajuyo bee bándoorey.
43012026	Ampi amaŋumi kamiiceelaetom, oo aate kariibenom. Banoosani ínje emmi, boo arokaom aatumi kalako poop. Ampi amaŋumi kamiiceelaetom, Ampaau pánalebienool.
43012027	“Iñeme yuutom egagaal máamak. Waa neete elaw, ‘Ampaom, pakenom di nanan une nati mátaañiaam ume’? A’a, bare mati mo’ome níjawumulomi beet.
43012028	Ampaom, yíisen bukanak mákalaam mati kareesak kooli buu moonoe eeno” Furim fápurumulo di bukinab bajakaab, di fommi, “Níyiisenyiisen mákalaam mooliko, ban panilaañ íyiisen mooliko inki.”
43012029	Nan jameeŋey yalakotomi ejammi furimaf, kuceen di kusofumi kapaja kujame, bukaaku di kusofumi maleeka esankenulo di oo.
43012030	Yensa nalaañeniimi, “Furimaf ufe fubibil bee mati muyuul, bare lee bee mati ínje.
43012031	Nanan nati kagamenak kati bukanak kati dúniyaay nírindiiŋ, arungaau ati dúniyaay uye aate kacesoori jáng.
43012032	Nampi itebenimi tentaam bee fatiya, noo pánañakuumi bukanak búrom bee di ínje.”
43012033	Náregunregum mo’omu mati bee éyiis ecet yaanoe buu naate ecet.
43012034	Jameeŋey di eceeŋoomi, “Sílingaas soololaal siregolaareg mati Apakenaau Áamakau panaroŋ bee bándoorey. Kama wau kaane au noone Añiilau ati anau panatebeni fatiyaay? Ai eenomi Añiilau ati anau?”
43012035	Yensa nalaañeniimi, “Mawuŋam múmboom pámmoomi di muyuul di nanan nátemie ceb. Jijaw nan muyuul jibajumi mawuŋam mukila takum érimey egooyenuul. Ampi ajawumi di érimey, oo ámanjeriit bei naate beet.
43012036	Nan muyuul jibajumi mawuŋam, jíyinen di mawuŋam, mambi jibil jikaan kuñiil kati mawuŋam.” Nan Yensa aregumi mo’omu, nápurumi di bukoo ajawumi ayofo.
43012037	Bare handeneen nakaaneenkaan wajamurerutimi wajuupoe di bújolenab booliil, bare kúyinenut di oo.
43012038	Mo’omu mubajobajo mambi wan aboñaau Yesaaya asankeneenumi furimaf fati Atijamit úliroor: “Akiiyaau, ai áyinene kurimak kóololi? Di ai Akiiyaau áyiisenumi kánkumak koola?”
43012039	Bukanak kuŋoolenut kúyinen, mati Yesaaya poop narereg poop furimaf fati Atijamit tan ticeen,
43012040	“Akiiyaau nárimenrimen kúciliil ban nakaan úyegetiil usay, mambi bukanak takum kuŋoolen kujuk, ban di kúlaul di úyegetiil, ban leekuŋoolen kúlaañul bee di ínje man isonteniil.”
43012041	Yesaaya naregeenumi mo’omu, mati nájukaalijukaali mákalaam mati Yensa aban, nasankenumi mati oo.
43012042	Bukan kajuupoe di hani kurungaak kati Kúyahuudak kuceen, kúyinenyinen di Yensa. Bare mati kúkolikoli Kufarisaak kufelut úyegetiil man kureg wammi di úyegetiil bee di an mati mo’omu, takumbi kucesoori di kukobak.
43012043	Mati koo kasalak kati bukanak kufaŋe man kumaŋe kati Atijamit.
43012044	Yensa nacibuloorumi fatiya, “Ampi áyinenumi di ínje, an akila poop áyinen di áboñulammi.
43012045	Ban anoosani najukanjuk áboñulammi.
43012046	Ínje nijawulojaw bee di dúniyaay nan mawuŋam, anoosani áyinenumi di ínje aatut kalako di érimey.
43012047	Ampi ajammi kurimom aban asofutuko, ínje letigamenool. Mati ínje íjawumulout bee kagamen bukanak kati dúniyaay bare bee kapakeniil.
43012048	Pambaj agamena bee mati ampi alatammi ban asofut kurimom. Kurimak kan isankenumi pankukaan kagamenak kooliil di funakaf fúlamukaaf.
43012049	Ínje ísankenumut di fúko’om. Ampaau áboñulammi ájaatikenammi wan eete ereg di kasanken.
43012050	Ínje nimammanj mati kájaatikenak koola kújeetumeuumi eroŋey yati bándoorey. Moo kaane, wan Ampaau aregammi woo nisankeneñaa.”
43013001	Bala’a káaningak kati Ewuujey yati Njalayiri kúriiŋumi, nan Yensa amanjumi mati nanan noola nírindiiŋ mati épurey di dúniyaay uye alaañ bee di Ampaool. Bamanjerab kuriibaool kammi di dúniyaay uye, ban namaŋiimaŋ bee mo ebaney yati eroŋey yooliil.
43013002	Yensa di kuriibaool nan kulakomi furiaf fati káliimenak, noo Seetaanaay ekammi súm Yúdas Isikariot, añiilau ati Simon búyegetool, man asofumi mati épurey di Yensa.
43013003	Yensa, namammanj tíen mati Ampaau naseneenoosen kánkumak kálirooraak man akaan wanoosani. Ban namammanj poop mati di Atijamit nájawumulo ban panalaañ bee di oo.
43013004	Ñaa nayitomi ajuum tan kulakomi di káliimenak, nágaayilooromi kaloaool káamakak anen aban, napiinoorumi kaful.
43013005	Ñaa nawulenumi mumel di ebiin, natooŋumi epos úkamunaw wati kuriibaool ban nayuuyuwomi ñátum di kafulak kan apiinoorumi.
43013006	Nan abilumi bee Simon Peter, Peter naanoomi, “Akiiyaau, mante au bee epos úkamunom?”
43013007	Yensa nalaañenoomi, “Au uwotut wo iñeme wan eeññaa di ekaaney, bare pambiuwot wo fáculey.”
43013008	Peter nalaañenoomi, “Au letuposurer úkamunom!” Yensa nalaañenoomi, “Bare iposutujaat úkamuni, au ulee di ínje.”
43013009	Simon Peter naanoomi, “Akiiyaau, takum upos úkamunom ceb, bare pos poop uñenom di fúko’om!”
43013010	Yensa nalaañenoomi, “An añoomi aban ceeŋut man alaañ aposi, rino úkamunool, mati nátientien banoosani. Ban muyuul jítientien, rino ákon.”
43013011	Mati Yensa namammanj ai aatumi bee épurey di oo. Moo kammi man aane, “Lee muyuul poopuul jítiene.”
43013012	Nan aposumi úkamuniil aban, nalaañumi akaano kaloaool káamakak, nalaañumi bee tan kulakomi káliimenak ban naceeŋiimi, “Mante jimammanj wan ikaanuumiñaa?
43013013	Jiwonkeanwonk Aliikitenauul di Akiiyauul malegen jikonkooŋ, mati ínje oo.
43013014	Ínje, Akiiyauul di Aliikitenauul, nipopos úkamunuul. Muyuul ñaa joote kaposoor úkamunuul poop.
43013015	Ínje níyiisuuyiis man jootumi bee ekaan riiboor, man jootumi ekaan riiboor nan man ikaanuumi eeno.
43013016	Ínje eem di ereguul malegenam, amiiceel áfaŋeriit kákalaa arungaool. Ampi áboñulimi áfaŋeriit kákalaa áboñuloomi.
43013017	Jimanjujaat waafaw uwe búrom, jakuujak jikaanuwojaat.
43013018	Ínje ilee di kasanken bee di muyuul búromuul. Nimammanj an imukenumi. Bare wan furimaf fati Atijamit furegumi woote káliiroor, ‘Ampi arimi muria dákon di ínje, oo nápupur di ínje.’
43013019	Ínje eem di ereguul mati mo’omu iñeme, bala’a moo pammubajo, mati nampi ríiŋumi pánjiyinen mati ínje eenomi ínje.
43013020	Ínje eem di ereguul malegenam, ampi awalenumi an íboñulomi, ínje nawalene. Ampi awalenammi, oo áboñulammi nawalene.”
43013021	Nan Yensa aregumi mo’omu aban, di táañioomi máamak, naregumi kúyiisenool, “Ínje eem di ereguul malegenam, ákon di muyuul pánapur di ínje!”
43013022	Kuriibaool di kujikeroorumi káw, di kaaniimi cuj ai nalobe.
43013023	Ákon di kuriibaool, an Yensa amaŋumi, alakomi ayah eleekey lof pef di oo.
43013024	Simon Peter nábiruloomi man aceeŋ Yensa ai nalobe.
43013025	Ariibaau alakomi kunajo’oor di Yensa naceeŋoomi, “Akiiyaau, oo ai?”
43013026	Yensa nalaañeniimi, “Oo akila an eetumi bee eseney bútingum bati fúmbuur nampi iyoofenubomi.” Nayoofenubomi aban, nasenubomi Yúdas, añiilau ati Simon Isikariot.
43013027	Nan Yúdas ayabubomi ceb, no’onu Seetaanaay di yookoomi. Yensa naanoomi, “Wan umaŋumi bee ekaaney, kaan galab.”
43013028	Bajut hani ákon amanje wakammi man Yensa aregoomi mo’omu.
43013029	Mati man Yúdas aakumi jiceesaj jati sígodi’iil, kuceen di kusofumi mati man Yensa aregoomi man ánoomul wampi wayajiimi mati káaningak, mba bukaaku kusosof mati man Yensa aregoomi naate esen waaf bee di kalekumi.
43013030	Yúdas nayabumi bútingumab bati fúmbuuraf aban, nápurumi bee téeŋey, no’onu di fukaraay.
43013031	Nan Yúdas ápurumi bee téeŋey ceb, Yensa nammi, “Lee piyo, bukanak pankujuk mákalaam mati Añiilau ati anau, ban panakaan bukanak man kujuk mákalaam mati Atijamit.
43013032	Kaanjaat mákalaam mati Atijamit muraraj ñátum di oo, moo Atijamit di fúko’ool poop pánayiisen bukanak man kujuk mákalaam mati Añiilau ati anau di fúko’ool, ban panakammo lee piyo.
43013033	Kuñoolom, ínje oomu di muyuul di nanan nátemie. Panjiñesom, nan man iregumi kurungaak kati Kúyahuudak moo neetumi ereguuley, ‘Ban ínje eetumi ejaay muyuul leejiŋoolen jijaw bee bo.
43013034	Bare iñeme panisenuul kasofoor kunkul. Muyuul joote kamaŋoor, nan man ínje imaŋuumi eeno.
43013035	Jimaŋoorujaat, kápurum di mo bukanak búrom pankumanj mati muyuul kuriibaom.”
43013036	Simon Peter naanoomi, “Akiiyaau, bei noote ejaw beet?” Yensa nalaañenoomi, “Ban ínje eetumi ejaay au letuŋoolen uriibenom iñeme, bare pambiuriibenom fáculey.”
43013037	Peter naceeŋoomi, “Akiiyaau, wau kaane ínje letiŋoolen iriibeni iñeme? Ínje paninen yuutom bee mati au.”
43013038	Yensa nalaañenoomi, “Panunen yuuti bee mati ínje? Ínje eem di ereguul malegenam, kéenak leekulit au bañoosutom ñooni ñáfeegiir.
43014001	Yensa naaniimi, “Takum úyegetuul ugaal. Jíyinen di Atijamit, jíyinen di ínje poop.
43014002	Di síndeey yati Ampaom babaj dó ulimbis wajuupoe, ban ínje bee ejaw man ijonjoor tan bee mati muyuul. Kaaneenutumojaat, letiregeenuul mati mo’omu.
43014003	Nampi ijawumi man nijonjooruto iban bee mati muyuul, pánilaañul man íŋaruluul bee di fúko’om, manteer muyuul di ínje mbi ulakaal tákon.
43014004	Muyuul jimammanj buruŋab ban ije’emi beet.
43014005	Tomas naanoomi, “Akiiyaau, wúli umanjut ban au uje’emi beet, kama buu panuŋoolen umanj buruŋab?”
43014006	Yensa naanoomi, “Ínje eenomi buruŋab, malegenam, di eroŋey. An letaŋoolen abil bee di Ampaau ájawumutujaat di ínje.
43014007	Jimanjeenjaat ai eenomi ínje, panjimanjeen ai eenomi Ampaom. Bare káŋarum iñeme, malegen jimanjoomanj ban jijukoojuk.”
43014008	Filip naanoomi, “Akiiyaau, yíisoli Ampaau, moo wúli panubeb.”
43014009	Yensa nalaañenoomi, “Ínje nipiyopiyo di muyuul, bare bee iñeme jimanjutom, Filip? Anoosani ajukammi, oo Ampaau najuke. Buu panjiŋoolen joone, “Yíisoli Ampaau’?
43014010	Mante jíyinenut mati ínje oomu di Ampaau ban Ampaau oomu di ínje? Kurimak kan isankenuuñaa isankenut ñátum di fúko’om. Bare Ampaau ammi di ínje akaanemi burokool kápurumul di ínje.
43014011	Jíyinenom mati ínje oomu di Ampaau ban Ampaau oomu di ínje, mba jíyinenom mati jijujuk burokab fúkoubo ban ikammi.
43014012	“Ínje eem di ereguul malegenam, ampi áyinenumi di ínje oo poop panakaan burokab ban ikaanemi, ban panakaan burokab bawuujutomi, mati ínje bee ejaw man ilako di Ampaau.
43014013	Panikaan wanoosani wan jilawumi ñátum di kareesom, manteer Añiilau akaan bukanak mbi kujuk mákalaam mati Ampaau.
43014014	Jilawanjaat wanoosani ñátum di kareesom, panikaanuwo.
43014015	“Jimaŋanjaat, panjisof kájaatikenak kúmboom.
43014016	Ínje panilaw Ampaau, ban pánaboñul Arambena aceen, ampi alakomi di muyuul bee bándoorey.
43014017	Búyegetab Bátienaab báyiisenumi bukanak malegenam mati Atijamit. Bukanak kati dúniyaay kuŋoolenut kuyabubo di sísigiriil, mati kuŋoolenut kujukubo mba di kumanjubo. Bare muyuul jimammanjubo, mati boobu di muyuul iñeme ban boo pámboomi di muyuul.
43014018	“Ínje letikatenderuul man jilako nan kúsukateen, ban panibil bee di muyuul.
43014019	Bare fácul jasiinkun, bukanak kati dúniyaay leebikujukuderom, bare muyuul panjijukom. Mati ínje nirondoŋ iñeme, moo muyuul poop panjiroŋ.
43014020	Di funak fukila panjimanj mati ínje oomu di Ampaom, ban muyuul kooku di ínje, ban ínje oomu di muyuul.
43014021	Ampi ariibenumi kájaatikenak kúmboom, oo namaŋammaŋ. Ban ampi amaŋammi Ampaom panamaŋool, ban ínje poop panimaŋool, pániyiisenooro bee di akila.
43014022	Yúdas aamu (akaanutumi Yúdas Isikariot) naanoomi, “Akiiyaau, wau kaane noone pánuyiisenooro bee di wúli ceb ban lee bee di kati dúniyaay?”
43014023	Yensa nalaañenoomi, “Kaanjaat ampi amaŋammi, panasof furimom, ban Ampaom panamaŋool, ban Ampaom di ínje wúli panubil bee di oo man ucinaal di oo.
43014024	Ampi amaŋutammi oo letasof furimom. Kurimak kan jijammiñaa lee kúmboom bare kati Ampaom áboñulammi.
43014025	“Ínje eem di ereguul uwe iñeme nan emmi di muyuul.
43014026	Bare nampi Ampaau aboñulomi Arambenaau di kareesak kúmboom, an eenomi Búyegetab Bátienaab, panaliikitenuul wanoosani ban di nawoolenuul wanoosani wan ínje di fúko’om iregumi.
43014027	Kásuumaay kan ikatuul, kásuumaayak kúmboom kan isenuumi, letisenuko nan man bukanak kati dúniyaay kuseneuumi eeno. Takum úyegetuul ugaal, mba di jíkoli.
43014028	Jijamanjam nireguul mati, ‘Ínje bee ejaw, bare panilaañuul,’ Jimaŋanjaat, panjimaayoor mati ínje, mati ínje bee ejaw bee di Ampaau afaŋumi kákalaa ínje.
43014029	Ínje nireguureg uwe iñeme bala’a mo’omu mubajo, nampi ubajomi mo’omu, mbi jibaj káyinen di ínje.
43014030	Iñeme letisanken piyo di muyuul mati arungaau ati dúniyaay uye oomu nábileul. Oo abajut kánkum bee ekaan waaf di ínje.
43014031	Bare panikaan nan man Ampaau ájaatikenammi eeno, manteer bukanak kati dúniyaay mbi kumanj mati ínje nimammaŋ Ampaau. Jiyito man uja’aal.
43015001	“Ínje eenomi búbaarab bureseŋab balegenab, ban Ampaom eenomi acookooraau ati kafatak kati ureseŋ.
43015002	Kaan kanoosani kammi di ínje káwoleriitumi, pankucani kubeteni, man kanoosani kawolenumi pánakump mambi kuwol jak.
43015003	Muyuul súm jítienitien jiban mati furimaf fan isankenuumi iban.
43015004	Jilako di ínje, ban panilako di muyuul. Kaanak kúŋooleneriit kuwol muñiil di fúkouko ceb leejaat kulakolako di búbaarab bureseŋab. Moo mákonam, muyuul poop jíŋooleneriit jikaan waaf leejaat jilakolako di ínje.
43015005	Ínje eenomi búbaarab bureseŋab, muyuul eenomi waanaw. Ampi alakomi di ínje, ínje panilako di oo, panawolen juup. Leejaat ínje leejiŋoolen jikaan waaf.
43015006	Ampi alakoutumi di ínje, oo panabeteni nan kaan kalalabene. Waanaw walalabenaaw ubeteneibeten tákon man ureemeni jororor.
43015007	Bare kaanjaat muyuul kalako di ínje, kurimom pankulako di muyuul. Jilaw Ampaau wanoosani wan jimaŋumi, ban kúlawak kooluul pankuyiiŋi.
43015008	Mákalaam mati Atijamit pammuraj, nampi jibilumi jikaan kuriibaak kalegen kaate kawolen úwooloorum wajake.
43015009	Nan man Ampaom amaŋammi eeno, moo poop ínje imaŋuumi, jilako di kamaŋak kúmboom.
43015010	Jisofujaat kájaatikenak kúmboom, muyuul panjilako di kamaŋak kúmboom, nan man ínje isofumi kájaatikenak kati Ampaom man ilako di kamaŋak koola.
43015011	Nisankenuusanken mati mo’omu manteer kásuumaak kúmboom mbi kulako di muyuul, di poop mbi kásuumaak kooluul kúliroor.
43015012	“Kájaatikenak kúmboom ko’oke, joote kamaŋoor, nan man ínje imaŋuumi eeno.
43015013	An alee bo ampi abaj kamaŋ kawuuje uke, anau anenumi yuutool bee mati kupaalool.
43015014	Muyuul kupaalom jikaanjaat wan íjaatikenuumi.
43015015	Ínje letiwonkureruul kumiiceelaom, mati kumiiceelak kúmanjeriit wan arungaiil ammi di ekaaney. Bare iñemeñaa niwonkuuwonk kupaalom, mati nireguureg wanoosani wan ijamulomi di Ampaom.
43015016	Muyuul jimukenutom, bare ínje imukenuul ban nijuumenuul mambi jijaw jiwolen búwolum bajake, bampi balako bee bándoorey. Baññaa Ampaau panasenuul wampi muyuul jilawoomi di kareesak kúmboom.
43015017	Ínje níjaatikenuujaatiken mati jimaŋoor.
43015018	“Kaanjaat bukanak kati dúniyaay kulatuumi, di jimanj mati ínje kumonde kulat bala’a kulatuumi.
43015019	Kaanjaat muyuul kati dúniyaay, moo kati dúniyaay pankumaŋuul. Bare muyuul jikaanut kati yo. Ínje imukenuul man jikatuyo, moo kaane kati dúniyaay di kulatuul.
43015020	Jiwoolo furimaf fan ireguumi? ‘Amiiceel áfaŋeriit kákalaa arungaool.’ Kúsuutukenanjaat, pánkusuutukenuul. Kusofujaat wan iregumi, pankusof wan jiregumi poop.
43015021	Bukanak kati dúniyaay pankulatuul mati muyuul kati ínje, mati kumanjut Atijamit áboñulammi.
43015022	Kaaneenjaat ibileenut man isankeneeniil, moo léekufireneeniil mati kulolo. Bare iñeme kubajut fúpakum fati di majakutiil.
43015023	Ampi alatammi oo Ampaom nalate poop.
43015024	Kaaneenjaat ikaaneenut burokab titooriil ban an akaanderut, moo léekufireneeni mati kulolo. Bare iñeme kujujuk wan ikammi, ban kulalat ínje di ampaom.
43015025	Moo kaane furimaf fati Atijamit fukankaan malegen di fommi, ‘Kulatanlat mée.’
43015026	Bare nampi Arambenaau abilumi, an eetumi éboñuley kápurumul di Ampaau. Búyegetab Bátienaab báyiisenumi bukanak malegenam mati Atijamit, pambusanken mati ínje.
43015027	Ban muyuul poop kúyiisenaom, mati jóomieenjoomi di ínje káŋarumul di fúcitumaf.
43016001	“Ínje nireguureg mati mo’omu búrom takum kafiumak kooluul kúlaamo.
43016002	Pankucesooruul di kukobak. Nanan pánniriiŋ nampi anoosani abujuumi panasof burok bajake bati Atijamit naam di bo.
43016003	Pankukammo mati kumanjut Ampaom, mba ínje.
43016004	Bare ínje nireguureg mati mo’omu, mati nampi nanan nikila níriiŋumi, panjiwoolo wan ireguumi. “Ínje íregaaliutuul káŋarumul di fúcitumaf, mati mo’omu mati ínje oomueen di muyuul.
43016005	Bare iñeme ínje bee elaañ bee di oo áboñulammi, bare bajut hani ákon di muyuul aceeŋaam bei nije’e beet.
43016006	Mati man ireguumi mati mo’omu, di táañiuumi máamak.
43016007	Manoosani ínje eem di ereguul malegenam, ínje ijawujaat moo panfaŋ man jakuul. Mati ijawutujaat Arambenaau letabil bee di muyuul. Bare ijawujaat, pániboñulool bee di muyuul.
43016008	Nampi abilumi, pánayiisen tíen bukanak kati dúniyaay kuliimooliimoor mati majakut, majoonam mati Atijamit, di kagamenak kábileuumi.
43016009	Kuliimooliimoor mati waa eenomi majakut, mati man kulatumi káyinenak di ínje.
43016010	Kuliimooliimoor mati waa eenomi majoonam, mati ínje bee ejaw bee di Ampaau, ban leejijukurerom.
43016011	Kuliimooliimoor mati kagamenak kábileuumi mati arungaau ati dúniyaay uye nagamenigamen aban.
43016012	“Hani bee iñeme nibabaj wajuupoe wan eete ereguul, bare woo leejiŋoolen jitebuwo iñeme.
43016013	Nampi Búyegetab Bátienaab búyiisenumi malegenam mati Atijamit bubilumi, pambupooyuul bee di malegenam máriiŋaam búrom. Leebureguul waaf wati di fúkoubo, bare wanoosani wan bujammi pambureguul. Pamburegeenuul waatumi bee ebiley.
43016014	Pámbuyiisuul mákalaam mati ínje, mati panaŋar wan iregumi ban naregenuuwo.
43016015	Wanoosani wan Ampaau akilumi woo poop wúmboom. Moo kaane neene Búyegetab Bátienaab bukila pámbuyenten wan iregumi ban pambureguuwo.
43016016	Yensa naregumi kuriibaool, “Jasiinkun fácul leejijukom, bare púrutojaat jasiinkun fácul panjijukom inki.”
43016017	Kuceen di kuriibaool di kuceeŋoorumi, “Waa mo’omu mufelumi? Náregolimi mati jasiinkun fácul leejijukom, bare púrutojaat jasiinkun fácul panjijukom inki, ban poop náregolimi, ‘mati oo bee ejaw bee bati Ampaau’?”
43016018	Di kommi, “Naregumi ‘fácul jasiinkun’? Waa mo’omu mufelumi? Wulaal úlaulutaal wan aregumi mati mo’omu.”
43016019	Yensa namanjumi mati kumammaŋ bee eceeŋool, ñaa naaniimi, “Mante muyuul jooju di kaceeŋoor wan iregumi waa ufele? Nireguumi mati, ‘fácul jasiinkun leejijukom, bare púrutojaat jasiinkun panjijukom inki’?
43016020	Ínje eem di ereguul malegenam, muyuul pánjiruuren di jigamoor, bare bukanak kati dúniyaay pankumaayoor. Panjibotenoor, bare kabotenoorak kooluul pankubil kukaan kásuumaak.
43016021	Nampi aseek ammi di eroŋey yati añiilau, di bóteniool mati nanan noola nati jariey nírindiiŋ. Bare nampi aroŋumi añiilau aban, nájim jariey mati kaanookaan kásuumaak, mati añiil nawoliwol bee di dúniyaay.
43016022	Muyuul bóteniuul iñeme, bare panilaañ ijukuul, ban panjimaayoor, an letaŋar kásuumaak kukila di muyuul.
43016023	Di funak fukila leejiceeŋom hani waaf. Ínje eem di ereguul malegenam, jilawujaat manoosani Ampaau, panasenuul di kareesom.
43016024	Bee mo iñeme jilawoorut waaf di kareesom. Jilaw, ban panjibajuwo, manteer kásuumaak kooluul mbi kúliroor.
43016025	“Ínje nisankenuusanken ñátum di kúreg, bare nanan pánniriiŋ no’onu eetut kasankenuul ñátum di kúreg, bare ireguul tíen bee mati Ampaau.
43016026	Di funak fukila panjilaw di kareesom. Ínje eenutuul panilaw Ampaau mati muyuul,
43016027	mati Ampaau di fúko’ool namaŋuumaŋ máamak, mati jimaŋammaŋ ban di jifium mati Ampaau nípurumulo.
43016028	Ampaau nípurumulo man ibil bee di dúniyaay, ban ínje bee épur dúniyaay man ilaañ bee di Ampaau.”
43016029	Kuriibaool di kommi, “Ahaa, iñeme nusankenumi tíen, ban lee ñátum di kúreg kuceen!
43016030	Iñeme ñaa wúli tíenolitien mati numammanj wanoosani, ban uceeŋut man an aregi waaf. Ñátum di mo’omu wúli nufiunfium au bati Atijamit núpurumulo.”
43016031	Yensa naceeŋiimi, “Mante iñeme jifiunfium room?
43016032	Bare nanan pánniriiŋ ban súm níriiŋuloriiŋ niban, nampi kufasuumi búrom anoosani bee di síndo’ool. Panjikatom cebom pat, bare ínje lee cebom, mati Ampaau oomu di ínje.
43016033	Ínje nireguureg mo’omu mambi jibaj kásuumaay di ínje. Di dúniyaay panjibaj bugaal báamak, bare jibeben úyegetuul, mati ínje niŋooleŋŋoolen kánkumak kati dúniyaay iban.”
43017001	Nan Yensa alakoeenumi kasanken di kuriibaool aban, naluenumi fatiya man ammi, “Ampaom, nanan nírindiiŋ. Yíis bukanak mákalaam mati Añooli mambi Añiilau áyiis bukanak mákalaam mooli.
43017002	Mati usenoomi kánkumak man aaken bukanak búrom kati dúniyaay mambi aseniil eroŋey yati bándoorey bee kan usenoomi.
43017003	Eroŋey yati bándoorey yoo eenomi emanjey, Atijamit ákonau alegenau, ban poop emanjey Yensa Apakenaau Áamakau an uboñulomi.
43017004	Ínje níyiyiis mákalaam mooli baabe di dúniyaay, mati nifabefabel burokab ban usenammi man ikaan.
43017005	Ampaau, laañenom mákalaam iñeme di bújonlenab booli, mákalaam mákonam man inaamooreenumi di au no’ona bala’a dúniyaay etuuki.
43017006	“Ínje nimanjemmanjen mati au bee di kan usenammi kápurumul di dúniyaay uye. Bukoo kooli, bare au usenaamiil, ban kusosof furimaf fooli líŋ.
43017007	Iñeme kumammanj mati wanoosani wan usenammi di au úpurumulo.
43017008	Niliikiteniiliikiten kurimak kan uliikitenammi, di kusofukomi. Di kumanjumi mati ínje di au nípurumulo, ban kufiunfium mati au úboñulaam.
43017009	Ínje oomu di elawey bee mati bukoo. Ínje ilee di elawey bee mati kati dúniyaay uye, bare bee mati kan usenammi, mati koo bukoo kooli.
43017010	Bukanak kúmboom kooli, kooli kúmboom, ban kukila pánkuyiisen tíen mákalaam múmboom.
43017011	Ínje ilee bo di dúniyaay iñeme, bare bukoo bukooku bo di dúniyaay. Ínje oomu nálaañul bee di au. Ampaau Álirooraau, pakeniil ñátum di kánkumak kati kareesak kooli, kareesak kan usenammi, mambi kukaan bukan kákon, nan man au di ínje ukaanaami ákon eeno.
43017012	Nan ilakomi di bukoo nikaaniikaan man kukaan kákon di kánkumak kati kareesak kooli, kan usenammi. Nipooyiipooy, hani ákon ájimut rino aateenumi bee éjimmi. Mo’omu mubajomi mambi furimaf fati Atijamit fúliroor.
43017013	Bare ñaa ínje bee élaañul bee di au. Nisankensanken uwe nan ilakomi dúniyaay uye, mambi kubaj kásuumaak kálirooraak kákonak di ínje.
43017014	Niseniisen furimaf fooli. Bukanak kati dúniyaay kulatiilat mati bukoo lee kati dúniyaay, handeneen man ikaanutumi ati dúniyaay.
43017015	Ínje ílaweriit man oote kápureniil di dúniyaay uye eeno, bare noote kapakeniil di Seetaanaay.
43017016	Bukoo kukaanut kati dúniyaay, nan man ínje ikaanutumi ati dúniyaay eeno moo.
43017017	Kaaniil kúliroor ñátum di malegenam. Furimaf fooli eenomi malegenam.
43017018	Nan man au uboñammi bee di dúniyaay, ínje iboñiimi bee di dúniyaay.
43017019	Bee mati bukoo ínje nisenoorosenooro ríiŋ bee di au, mambi kusenooro ríiŋ di malegenam bee di au.
43017020	“Ínje elaw lee mati kuriibaak buke ceb, bare poop ínje elaw bee mati káyinenumi di ínje mati kurimak kooliil.
43017021	Ínje elaw mambi bukoo búromiil kukaan bukan kákon. Ampaom, ínje ilaw poop mambi kóomi di wulaal, nan man au oomu di ínje, ínje oomu di au, ban ñaa bukanak kati dúniyaay uye pánkuyinen mati au úboñulammi.
43017022	Nisensen kuriibaom mákalaam mákonam man usenammi, mambi bukoo kukaan bukan kákon, nan man au di ínje ukaanaami ákon eeno.
43017023	Ínje oomu di bukoo ban au oomu di ínje, mambi bukoo kubil kukaan bukan kákon tíen. Bukanak kati dúniyaay pánkulaul mati au úboñulammi ban mati au numammaŋ kuriibaom nan man au umaŋammi eeno.
43017024	Ampaom, ínje nimammaŋ buke kan au usenammi mbi kulako tákon di ínje ban emmi. Pankujuk mákalaam múmboom man usenammi. Nusenansen mákalaam mati numaŋammaŋ bala’a butuukab bati dúniyaay.
43017025	Wáay, Ampaau ajoonaau, bukanak kati dúniyaay kumanjuti, bare ínje nimanjimanj, ban kuriibaom buke koo kumammanj mati au úboñulammi.
43017026	Ínje nimanjeniimanjen ai eenomi au, paniroŋ di kamanjeniil mati au. Panikammo man kamaŋak kooli bee mati ínje mbi kulako di bukoo ban ínje nilako di bukoo.”
43018001	Nan Yensa abanumi kúlawak uke, oo di kuriibaool kútipumi di kateyaak kati Keduron ban di kunokenumi boo di kafat.
43018002	Yúdas, ápurumi di Yensa, oo poop namammanj bo tíen, mati Yensa di kuriibaool ninsi kujojubo.
43018003	Yúdas nabilumi bee di kafatak di kuriiboorulomi kayooŋ kati kutiika Kúrooman di kan kúsimenaak kunifaanak di Kufarisaak kuboñulomi. Di kujawumi bee dóo man kooken síwuŋenuma, di kufon, di mútiikuma.
43018004	Yensa namammanj wanoosani waatumi bee kabajoak bee di oo, nápurulomi ajuum fáculiil naceeŋiimi, “Ai jiñeseñaa?”
43018005	Di kulaañenoomi, “Yensa ati Nasaret.” Yensa naaniimi, “Ínje eenomi oo.” Yúdas, ápurumi di oo, man ajuume di bukoo.
43018006	Yensa naaniimi, “Ínje eenomi oo,” di kutotoroor ban di kulomi tentaam.
43018007	Yensa naceeŋiimi inki, “Ai jiñeseñaa?” Di kommi, “Yensa ati Nasaret.”
43018008	Yensa nalaañeniimi, “Nireguureg mati ínje eenomi oo, ñaa kaanjaat ínje jiñesemiñaa, moo jikaten karinomi buke kujaw.”
43018009	Naregumi mo’omu mambi kurimak kan asankeneenumi kúliroor, “Kan usenammi íjimut hani ákon.”
43018010	Simon Peter aakumi jiliba jabaake, náfoonul jo faac aban nacanumi kawosak káridak kati amiiceelau ati ásimenaau áamakau. Amiiceelau an kareesool eenomi Maluko.
43018011	Bare Yensa nammi Peter, “Laañen jilibai di kafoonak koolijo. Mante eetut eraan éraanumaay yati mátaañiaam yan Ampaau asenammi?”
43018012	Ñaa kayooŋak kati kutiikaak Kúroomanak, di arungaiil, di kupooyaak kati fukobaf fáamakaf kúloummi kusof Yensa ban di kukokenoomi.
43018013	Di mútiyaaram di kuruuoomi bee di Annas, ásimenaau áamakau di emit ekila, oo eenomi alolaau ati Kayafas.
43018014	Kayafas o’omu ákonau aregeenumi kurungaak kati Kúyahuudak mati an ákon ecetey yoola ékoyume bukanak kati mofam búrom man kucet.
43018015	Simon Peter di ariiba aamu kuriibenriiben Yensa. Ariibaau aamu akila di ásimenaau áamakau kumanjoomanjoor, ñaa oo di Yensa kujawoorumi kunokenumi bee mo titoorey yati fankaf fati síndeey yati ásimenaau áamakau.
43018016	Peter najummi téeŋey yati fúlamutaf. Ariibaau aamu, an kumanjoorumi di ásimenaau áamakau, najawumi bee di araenaau ati fúlamutaf, man ájeetummi Peter anoken.
43018017	Araenaau akila ammi di kacegak naceeŋumi Peter, “Mante au poop lee ákon ati kuriibaak kati ániinaau akila?” Peter naanoomi,” A’a, ínje let.”
43018018	Mati ñonkañ ñíkalaakalaa, kumiiceelak di kupooya kutiika kuyabeneene fúlumbo, di kujuumutomi man kommi di kálumbaak, noo Peter dóoro.
43018019	Ásimenaau áamakau naceeŋumi kúceeŋ Yensa mati kuriibaool di kaliikitenak koola.
43018020	Yensa nalaañenoomi, “Ínje nisankenesanken pánlo di bukanak kati dúniyaay búrom. Ínje niliikiteneliikiten di kukobak kayiinkunak mba fukobaf fáamakaf, ban bukanolaal Kúyahuudak búrom kujojemi. Ínje iregut hani waaf wayofoe di kutunt.
43018021	Wau kaane jiceeŋom kúceeŋak uke? Jiceeŋ kajamammi wan iregeeniimi. Koo kumammanj wan iregeenumi.”
43018022	Nan asankenumomi aban, ákon di kupooyaak kati fukobaf fáamakaf nayahoomi éfalakoora yákon, di aaney, “Mante mo’omu nootumi kalaañenak ásimenaau áamakau?”
43018023	Yensa nalaañenoomi, “Kaanjaat nisankeneensanken ŋond, au oote káyiisenuwo. Bare kaanjaat wan isankenumi ujonjoon, wau kaane nuyahom éfalakoora?”
43018024	Annas naboñoomi bakokerab bee bati Kayafas ásimenaau áamakau.
43018025	Simon Peter oo man ajuume to kálumbaak, di kuceeŋoomi inki, “Mante au poop lee ákon di kuriibaool?” Nañoosumomi, man aanoomi, “A’a, ínje let.”
43018026	Bare ákon di kumiiceelak kati ásimenaau áamakau, aciloora ati ániinaau an Peter acanumi kawosool, naceeŋoomi, “Mante lee au nijukeenumi di oo dóo di kafatak?”
43018027	Peter nalaañumi añoosoor. Yaŋ too galab kéenak di kulitumi.
43018028	Fati kajomooraf di bújomaraay pím nan Yensa aŋarimi di eluupey yati Kayafas bee bati anifaanau ati Kúroomanak, tan koonemi puretori. Bare kurungaak kati Kúyahuudak bukoo di kúkoiil kunokenut bee dóo takum kusiko, mambi kuŋoolen kuri di káaningak kati Ewuujey yati Njalayiri.
43018029	Pilat, anifaanau Ároomanau, najawumi téeŋey man aceeŋiimi, “Kataakenak kei jibaje bee di ániinaau o’omu?”
43018030	Di kulaañenoomi, “Kaanjaat ániinaau umu akaanut álaputa, létusofeenulool useni.”
43018031	Pilat naaniimi, “Jíjeetumool tijigamenool ñátum di sílingaas sooluul.” Kúyahuudak di kulaañenoomi, “Sílingaas soololaal sisenut buruŋ man an abuj an.”
43018032	Ban ñaa wan Yensa aregeenumi ukankaan malegen mati ecetey yaano buu naate ecet.
43018033	Pilat nalaañumi anoken dó bati anifaanau ati Kúroomanak man awonkumi Yensa, man aanoomi, “Mante au eenomi Áyiau ati Kúyahuudak?”
43018034	Yensa nalaañenumi, “Mante wan uceeŋeñaa di fúkoi, mba kuceen kuregi man uceeŋ ínje?”
43018035	Pilat nalaañenoomi, “Mante ínje Áyahuud room? Bukani di kúsimenaak kunifaanak kooliil kúsofuli kusenom. Kama au waa nukaane?”
43018036	Yensa nalaañenumi, “Jáyiaj júmboom lee jati dúniyaay uye. Kaaneemmojaat kuriibaom pankutiiken man kupakenom di kañenak kati kurungaak kati Kúyahuudak. Bare jáyiaj júmboom lee jati dúniyaay uye.”
43018037	Pilat nalaañenoomi, “Ñaa kama au áyi?” Yensa nammi, “Au urege ínje áyi. Mati moo ínje iwolimi. Ínje nijawulojaw bee káyiisen malegenam bee di dúniyaay uye. Anoosani ati malegenam oo ajamemi furimom.”
43018038	Pilat naceeŋoomi, “Kama waa eenomi malegenam?” Nan Pilat asankeneenumi mo’omu aban, nalaañumi ápur bee di Kúyahuudak naaniimi, “Ínje ijukut májakaatie di oo.
43018039	Bare nan man muyuul jibajumi mukaana mati kufannaaniŋuul, man ínje nikatenekaten an ákon di dán bukanak kukuleimi mati muyuul di nanan nati káaningak kati Ewuujey yati Njalayiri. Mante jimammaŋ man ikaten Áyiau ati Kúyahuudak?”
43018040	Di kulaañenoomi man kukaabuloorumi, “A’a, lee ániinaau o’omu, bare Baraba!” Baraba nakankaan álaputa.
43019001	Pilat naregumi man kuŋar Yensa kutek máamak.
43019002	Ban kutiikaak di kunapumi úlind kaan nan bompoŋ bati áyi man kuloopenumi di fúkaaf foola. Di kukaano’oomi kaloa káamak kakaayene éyem nan kati áyi.
43019003	Di kubilumi bee di oo, di aaney, “Atijamit akati di karulen ebaj fuyiif fabaake! Áyiau ati Kúyahuudak!” Di kunagoomi ñátum di uñenaw.
43019004	Pilat nalaañumi ápur bee téeŋey man ammi bukanak, “Ínje pániŋarulool bee di muyuul iñeme, bare di jimanj tíen mati ijukut wájakaatie di oo.”
43019005	Yensa nápurulomi bee téeŋey baloopene úlindaw wanapimi kaan nan bompoŋ áyi di poop bakaanoerab kaloa káamak kakaayene éyem. Pilat naaniimi, “Jijiker, ániinaau oome!”
43019006	Nan kúsimenaak kunifaanak di kupooyaak kutiikaak kujukoomi ceb, di kucibuloorumi, “Faaŋenool! Faaŋenool!” Pilat naaniimi, “Jiŋarool di kúkouul manti jifaaŋenool, mati ijukut waaf wájakaatie di oo.”
43019007	Kurungaak kati Kúyahuudak di kulaañenoomi, “Wúli nubabaj élinga, élingaay ekila wan eregumi oo aate ecet, mati naane oo Añiilau ati Atijamit.”
43019008	Nan Pilat ajammi kurimak uke, nafaŋ man ákolie no’ona.
43019009	Nalaañenumi Yensa man anoken dó bati arungaau ati Kúroomanak inki ban naceeŋoomi, “Bei núpurumulo?” Bare Yensa alaañenutool.
43019010	Moo kaane Pilat nammi, “Letusanken di ínje? Mante umanjut mati ínje nibabaj kánkum kati bee kakateni mba kánkum kati bee kafaaŋeni?”
43019011	Yensa nammi, “Au ubajut kánkum bee ekaan ínje waaf leejaat kánkumak kaseneenimi bee di au kápurumul fatiya. Bare asenumi ínje bee di au nafaŋ man akaane wájakaatie.”
43019012	Moo Pilat asofumi mati kakatenool. Bare Kúyahuudak di kucibuloorumi, “Ukatenjaat ániinaau umu, moo au lee apaalaau ati Áyiau Áamakau. Anoosani akammi fuko’ool áyi, oo alatoora ati Áyiau Áamakau.”
43019013	Nan Pilat ajamulomi kurimak uke, nápurenulomi Yensa téeŋey bee di fáculiil inki aban. Pilat nalakomi di ejunkutey yati bagamab tanat tan koonemi Gabaata di kasankenak kati Kúhiburak.
43019014	Noo di kalofa nanan nati kajuum balaraay man tooke funakaf fati Kajonjoorak kati Káaningak kati Ewuujey yati Njalayiri. Pilat nammi Kúyahuudak, “Jijiker Áyiau ooluul!”
43019015	Di kucibuloorumi, “Jijaw di oo, jijaw di oo man jifaaŋenool!” Pilat naaniimi, “Mante jimammaŋ man ikaaniil kufaaŋen Áyiau ooluul?” Kúsimenaak kunifaanak kulaañenumi, “Wúli ubajut áyi leejaat Áyiau Áamakau.”
43019016	Pilat naseniimi Yensa man kufaaŋenoomi.
43019017	Yensa najawumi bee téeŋey man arookomi ébaarey yoola yati búpinab, nabilumi bee tanat tan koonemi Kakonkaam. Di kasankenak kati Kúhiburak, Golugota.
43019018	Too kufaaŋenoomi, di kufaaŋenoomi oo di kúniine kuceen kugaba, ákon di báridool, aamu di bamayool, man Yensa oo titooriil.
43019019	Pilat naciikumi kurim ban di nakammi man kufaaŋeni fatiyenaay yati ébaarey yati búpinab. Kurim kukila kuliikenumi mo’ome, “Yensa ati Nasaret, Áyiau ati Kúyahuudak.”
43019020	Kúyahuudak kajuupoe kujujuk baciikerab ubu, mati tanat tan Yensa afaaŋenimi lolof di ésukey yáamakey ekila. Ban baciike ñátum di kasankenak kati Kúhiburak, di kati Kulatinak, di kati Kúgirikak.
43019021	Kúsimenaak kunifaanak kati Kúyahuudak di kommi Pilat, “Takum uciik to, ‘Áyiau ati Kúyahuudak,’ bare, ‘Ániinaau ume naane, Ínje eenomi Áyiau ati Kúyahuudak.’”
43019022	Pilat nalaañenoomi, “Wan iciikumi, niciciik iban kare.”
43019023	Nan kutiikaak kufaaŋenumi Yensa di ébaarey yati búpinab kuban, di kuŋarumi wañool man kucacumi upandaŋ ubakiir, atiika anoosani kapandaŋ kákon, ban poop di kuŋarumi kaloaool kabaakak kati síndeneey, kabajutumi fusuk.
43019024	Di koonoorumi, “Takum utuutulaal ko, bare nukaanaal baluk man ujukaal ai aate ekil.” Mo’omu mukaanikaan mante furimaf fati Atijamit mbi fúliroor, “Di kucaaboorumi wañom titooriil, ban mati kaloaool kabaakak kati síndeneey di kukammi baluk.”
43019025	Ñaa kutiikaak di kukammomi. Kajummi lof di ébaarey yati búpinab yati Yensa koo eenomi Yensa iñaayool, di atiool, di Mariyaama aseekau ati Kulopa, di Mariyaama ati Magadalen.
43019026	Nan Yensa ajukumi iñaayool di ariibaool an amaŋumi man ajuume lof, nammi iñaayool, “Inaa, jiker, usofool nan añooli!”
43019027	Nammi ariibaau, “Jiker, usofool nan iñaayi!” Kápurumul to ariibaau naŋaroomi bee síndo’ool man alako nan an ati fiilool.
43019028	Nan mo’omu muwuujumi, Yensa bamanjerab mati doo búrom bamban, nammi (man furimaf fati Atijamit fúliroor), “Ínje baraanab burianri.”
43019029	Bajeembaj ebool yati binegar yajuume to, di kuŋarumi jibur di kuboojenumi di binegar ban di kukaanujomi di funuk kuban di kuyitenufomi bee di butumool.
43019030	Nan Yensa ajakenumi binegarey, nammi, “Ñaa bamban kare!” Naleebumi ekondoorey las ban yuutool di épurul.
43019031	Mati man reoorumi di funakaf fati Kajonjoorak, mampi makammi wiiŋaw takumbi ulako di síbaaras sati búpinab (mati furabooraf fukila fukankaan funakaf fati kálebienak fáliroore máamak), Kúyahuudak di kulawumi Pilat mambi úkamunaw wati kafaaŋeenimi utujeri, ban wiiŋiil di úwalenuli di so.
43019032	Ñaa kutiikaak di kubilumi man kutujerumi úkamunaw wati átiyaarau, di wati agabuntenau kafaaŋenimi di Yensa tín tákon.
43019033	Bare nan kúriiŋumi Yensa, di kujukumi mati oo nacecet aban, kutujerut úkamunool.
43019034	Ákon di kutiikaak, manoosani, nayahumi Yensa kabaay di kafeefool, yaŋ too galab fúsimaf di mumelam di síyuoulo pasasas.
43019035	An ajukumi wabajomi, oo aakumi káyiisenak, káyiisenak koola kukankaan malegen. Namammanj mati malegenam ceb narege mambi muyuul poop jifium.
43019036	Mo’omu mukankaan mambi furimaf fati Atijamit fúliroor, “Hani kool kákon kootut katujeri.”
43019037	Ban furimaf fati Atijamit foone, “Pankoote kajikerool an kuyahumi.”
43019038	Nan mo’omu múpurutomi, Esufa ati Arimate, ariiba ati Yensa ñátum di kutunt, mati nákolikoli kurungaak kati Kúyahuudak, oo nalawumi Pilat man asenool buruŋ manteer mbi aŋar biiŋab bati Yensa tiafok. Ñaa naŋarumi biiŋab ájeetummi tiafokubomi.
43019039	Nikodemos, poop, abuuyeenulomi abil bee di Yensa di fukaraay, oo poop nájeetumulomi sumurun di aloe doo dagaasoorimi man kujoonen mumelam maputemi súum mati biiŋab, wáriiŋe síkilo kabanan di uñen.
43019040	Kúniinaak kugabaak di kuŋarumi biiŋab bati Yensa, ban di kuguububomi di jíboocin di mumelam maputemi súum, nan man Kúyahuudak kukaanemi kafokak kooliil eeno.
43019041	Tan Yensa afaaŋeneenimi bajeembaj kafat kalofe to, dóo di kafatak kukila babaj dó fuyaak funkul fan an afokureruti.
43019042	Mati funakaf fati kajonjoorak kati funakaf fati kálebienak ban poop fuyaakaf fulolof to, di kúfokudomi Yensa.
43020001	Di funakaf fútiyaaraf di funoomaf di bújomaraay, Mariyaama ati Magadalen ajawumi bee di fuyaakaf fati tan kufokumi Yensa, bala’ab bagalout, ban najukumi mati fukoobaaf fácilimbeneenimi di fuyaakaf babakene.
43020002	Nateyulomi bee di Simon Peter di ariibaau aamu, an Yensa amaŋumi. Naaniimi, “Kuŋaŋŋar biiŋab bati Yensa di fuyaakaf, ban wúli umanjut bei kufokoomi!”
43020003	Peter di ariibaau aamu kuteyulomi kujaw bee di fuyaakaf.
43020004	Koo poopiil di kúrupo sút jíteyaj, bare ariibaau aamu nateyumi awuuj Peter man amondumi áriiŋ to.
43020005	Náñupumi man álulen dó ban najukumi jíboociney cebuyo dó, bare oo anokenut dó.
43020006	Simon Peter náriiŋulomi, oo poop nanokenumi dó yaw di fuyaakaf, ban najukumi jíboociney cebuyo dó tentaam.
43020007	Di poop najukumi jipeketaj jáfimenumi fúkaaf foola. Joo jilakout di jíboociney tákon bare man jibooñi jilako búto.
43020008	Ñaa ariibaau aamu, amondumi áriiŋ di fuyaakaf, nanokenumi poop, ban najukooromi nafiummi.
43020009	Nanan nikila Peter di ariibaau aamu kúlaulut furimaf fati Atijamit wan furegumi mati Yensa aate káyitoul di kacetumi.
43020010	Kuriibaak di kulaañumi bóot.
43020011	Mariyaama bajuume téeŋey yati fuyaakaf man alokumi, náñupumi man álulen dó.
43020012	Nájukudomi simaleeka sigaba, bakaanoe wañ wátumpaay púl, balakoe ban biiŋab bati Yensa boomeenumi. Yaayu balakoe di kúkaak yaayu di úkamunaw.
43020013	Di siceeŋoomi, “Aseekau, wau kaane noom di búlok?” Nalaañenusomi, “Mati kuŋaŋŋar Akiiyaom, ban imanjut bei kufokoomi.”
43020014	Oo di eregey mo’omu aban ceb, nátiiwoorumi najukumi Yensa bajuume to. Bare álaulut mati oo Yensa.
43020015	Yensa naceeŋool, “Aseekau wau kaane noom di búlok? Ai nuñeserool?” Aseekau akila nasofoomi oo eenomi acookooraau ati kafatak, naanoomi, “Arungaau, regom kaanjaat au uŋarool újeetum bee buceen, moo ínje paniŋarool íjeetum.”
43020016	Yensa naanoomi, “Mariyaama.” Nátiiwoorumi man aanoomi di kasankenak kati Kúhiburak, “Raaboni!” (yoo eenomi Aliikitena).
43020017	Yensa naanoomi, “Takum usofom, mati ínje ilaañoorut bee di Ampaau. Bare jaw bee di kupaali kuriiba man uregiil mati ínje elaañ bee di Ampaom di Ampauul, Atijamit úmboom di Atijamit ooluul.”
43020018	Mariyaama ati Magadalen natookumi kuriibaak man aaniimi, “Ínje nijujuk Akiiyaau!” Naregiimi wan Yensa aregoomi.
43020019	Di káliimak kukila, di funakaf fútiyaaraf fati funoomaf, kuriibaak di kuwambenoorumi tan kommi fujoj, mati kúkolikoli kurungaak kati Kúyahuudak. Yaŋ too galab, Yensa najummi titooriil ban naaniimi, “Kásuumaayak kooku di muyuul.”
43020020	Nan aregumi mo’omu aban, náyiisiimi kúyokumak kammi di uñenool di kafeefool. Kuriibaool di kumaayoorumi nan kujukumi Akiiyaau ooliil.
43020021	Yensa naaniimi inki, “Kásuumaayak kooku di muyuul. Nan man Ampaau áboñulammi, moo neete éboñul muyuul.”
43020022	Nan aregumi mo’omu aban, nafuuteniimi ban naaniimi, “Jiyab Búyegetab Bátienaab.
43020023	Jibonketujaat majakut mati anoosani, mubonketibonket. Bare jibonketutujaat majakut mati anoosani, mubonketuti.”
43020024	Tomas, ákon di kuriibaak uñeney di kugabaak, an kuwonkemi Magabaam, oo noo amaatut to nan Yensa abilumi.
43020025	Kuriibaak bukaaku di koonoomi, “Wúli nujujuk Akiiyaau.” Bare nalaañeniimi, “Letifium leejaat ínje nijujuk kúyokumak kati bafaaŋenerab bati bacupab di uñenool di kafeefool man igoruko ñátum jisinkom.”
43020026	Nan bajumi kunak futok di kúfeegiir, kuriibaool di kulakomi inki síndeneey yati kalimbisak, no’onu Tomas dóoro. Kábabumaak bawambene, bare yaŋ too galab, Yensa najummi titooriil, nammi, “Kásuumaayak kooku di muyuul.”
43020027	Yensa nammi Tomas, “Gor taate di jisinki, jiker uñenom, ñuur kañeni man ugor kafeefom, takum ukaan nan kakaanutumi kufiumaay, ufium.”
43020028	Tomas nalaañenoomi, “Akiiyaau úmboom, Atijamit úmboom!”
43020029	Yensa naanoomi, “Mante núyinenyinen mati nujukanjuk? Jakuujak kajukutammi bare di kúyinen.”
43020030	Yensa nakankaan wajamurerutimi uceenaw wajuupoe di bújonlenab bati kuriibaool, wan umanje búrom waciikuti di búkaay uye.
43020031	Bare ure riciikiciik mambi jifium mati Yensa eenomi Apakenaau Áamakau, Añiilau ati Atijamit, ban mati kápurumul káyinenak di oo mbi jibaj eroŋey di kareesom.
43021001	Di múlamukaam, Yensa nalaañumi arajen fuko’ool inki kuriibaool kafintak kati Falaf fati Tiberia. Mo’ome moo náyiisenumi fuko’ool eeno.
43021002	Simon Peter, di Tomas an kuwonkemi Magabaam, di Natanael ati Kana yati Galili, di kuñiilak kati Jebede, di poop kuriibaool kugaba bukaaku kulakoe tákon.
43021003	Simon Peter nammi, “Ínje bee ejaw jaleebaj.” Di kommi, “Wúli panujawooraal.” Di kujawumi tíkujupo di busaanaiil. Bare di fuk fukila kusofut hani waaf.
43021004	Nan bala’ab bulakomi étebuley, Yensa najummi di kafintak, bare kuriibaool kúlaulut oo eenomi Yensa.
43021005	Yensa nawonkulomi, “Kupaalom, mante jisosof siwol room?” Di kulaañenoomi, “A’a.”
43021006	Naaniimi, “Jileeb fuŋabaf kañen kúrid kati busaanaab, panjisof!” Ñaa di kuleebufomi, ban ñaa kuŋoolenut kúñakul bee di busaanaab, mati kajuupoak kati siwolas di fo.
43021007	Ariibaau akila an Yensa amaŋumi nammi Peter, “Oo Akiiyaau!” Nan Simon Peter ajammi oo eenomi Akiiyaau, nakaanomi wañool, mati nágaayilooreengaayiloor kaloaool bee mati burok, ban nayahoorumi di mumelam.
43021008	Bare kuriibaak karinobomi di busaanaab, man koom di éñakuley fuŋabaf fameeŋumi di siwolas bee di kásikak, titooriil ríndiiŋ símeetar ceme.
43021009	Nan kuriibaool kúpurulomi bee di kásikak ceb, di kujukumi ewol man erembeni too di fubolaf, mbúur bapanene to.
43021010	Yensa naaniimi, “Jíjeetumul siwol saasu san jisofumi iñeme.”
43021011	Ñaa Simon Peter nájupomi di busaanaab man áñakuumi fuŋabaf bee di kásikak, foo bameeŋerab siwolas sáamakas, sáriiŋe ceme di bukan kugaba di uñen di sífeegiir. Handeneen man sijuupoñaa di fuŋabaf, foo futuutulout.
43021012	Yensa naaniimi, “Jibil man uriaal tóbodo.” Bajut hani ákon di kuriibaool akaañene bee eceeŋool, “Au ai?” Kumammanj tíen mati oo eenomi Akiiyaau.
43021013	Yensa nabilumi aŋarumi mbúurey man aseniimi, ban nakammi mákonam di siwolas.
43021014	No’onu noo eenomi ñáfeegintenañ nan Yensa ápurulomi kuriibaool, káŋarum nan áyitouloeenumi di kacetumi.
43021015	Nan kurimi tóbodo kuban, Yensa naceeŋumi Simon Peter, “Simon, añiilau ati Yohan, mante numaŋammaŋ wuuj buke?” Peter nalaañenoomi, “Éey, Akiiyaau. Au numammanj mati ínje nimaŋimaŋ.” Yensa naanoomi, “Fenden musahaom.”
43021016	Ñagabuntenañ Yensa naanoomi, “Simon, añiilau ati Yohan, mante numaŋammaŋ?” Peter nalaañenoomi, “Éey, Akiiyaau. Au numammanj mati ínje nimaŋimaŋ.” Yensa naanoomi, “Mat sisahaom.”
43021017	Yensa naceeŋoomi ñáfeegintenañ, “Simon, añiilau ati Yohan, mante au numaŋammaŋ?” Peter súumutool mati naceeŋooceeŋ kúceeŋak ñáfeegintenañ iñeme nammi, “Mante au numaŋammaŋ?” Peter naanoomi, “Akiiyaau, au numammanj wanoosani búrom, numammanj mati ínje nimaŋimaŋ.” Yensa naanoomi, “Fenden sisahaom.
43021018	Ínje eem di eregi malegenam, nan ukammi ápura, au di fúkoi nukaanokaano wañ wanoosani ban nujawejaw banoosani ban umaŋumi. Bare nampi ufanlenumi, an aate ekaani wañ ban nájeetumi banoosani hani ban usofutumi bee ejaay beet.”
43021019	(Yensa narereg mo’omu bee káyiisen mati ñátum di ecetey yaano buu Peter aate kálebien Atijamit.) Ban nan aregumi mo’omu aban, naanoomi, “Riibenom.”
43021020	Peter nátiiwoorumi najukumi bálamukool ariibaau aamu an Yensa amaŋumi nahariibeniil. Akila ákonau alakoeenumi alof Yensa nan kulakomi di káliimenak, ban naceeŋeenumi, “Akiiyaau, ai aatumi bee épurey di au?”
43021021	Peter naceeŋumi Yensa, “Akiiyaau, kama ñaa ániinaau ume?”
43021022	Yensa nalaañenumi, “Imaŋujaat akila panalako di ínje bee nampi ilaañulomi, mo’omu di au waa? Riibenom!”
43021023	Kákuulujak tentaam kuyiisoorumi nañ titoorey yati kuriibaool bukaaku búrom mati ariibaau ume aatut ecet. Bare Yensa aregutool mati oo aatut ecet. Nammi mo’omu ceb, “Imaŋujaat akila panalako di ínje bee nampi ilaañulomi, waa butumi boom bo?”
43021024	Ariibaau ume ákonau aregumi mati wabajomi búrom, anau akila poop aciikumi. Ban wúli numammanj mati wan aregumi ukankaan malegen.
43021025	Yensa akaaneenumi waaf uceen wajuupoe. Kaaneenjaat woo búrom baciike wákon-wakon, nisofeene síbukaas sikila dúniyaay uye leteŋoolen yookenuso.
44001001	Anifaanau áamakau Teofil. Di búkaay yúmboom étiyaarey, niciciik waafaw búrom, wan Yensa akammi di wan aliikitenumi, káŋarum no’ona nan atooŋumi burokab boola,
44001002	bee mo di funakaf fan ájeetumimi di bukinab bajakaab. Bala’a aŋarimi, Yensa nakammi Búyegetab Bátienaab man bújaatiken kúriiŋenaak kan amukenumi.
44001003	Wáriiŋe kunak bukan kugaba oo baceterab aban, náyiisenooro tíen di uruŋ wajuupoe mati náyitenuliyiten di kacetumi. Ban narajulomi kúriiŋenaak koola ban nasankeniimi mati jáyiaj jati Atijamit.
44001004	Nan Yensa aameenumi di bukoo nagameniimi tíen, takum kúpur Yerusalem, bare mbi kukob wan Ampaau áligeenumi. Ínje nireguureg mati wo.
44001005	Yaaya, an jimanjumi, nátiigulenetiigulen bukanak ñátum mumel, bare di kunak kupinaay fácul Atijamit pánatiigulenuul ñátum Búyegetab Bátienaab.”
44001006	Nan kúriiŋenaak kujojumi tákon di Yensa, di kuceeŋoomi, “Akiiyaau, mante au iñeme pánulaañenul jáyiaj bee di bukanak kati Isirael man kurung?”
44001007	Yensa naaniimi, “Lee muyuul mambi jimanj nanan di kéel kan Atijamit Ampaom ajuumenumi di fujuumaf foola fúkoufo.
44001008	Bare nampi Búyegetab Bátienaab buwaloulomi bee di muyuul, ban panjiyab kánkum ban di jikaan kúyiisenaom bee di bukanak kati Yerusalem, di mofam mati Yúdea di Samaria búrom, bee mo ban dúniyaay ereulomi búrom.”
44001009	Yensa abanumi kasankenak piyout mo’ome nan kulakomi kajikerool naŋarimi bee fatiya, ban mati furolaaf kuŋoolenut kujukool.
44001010	Di kulakomi kajikerak fatiya man ammiñaa ejaay, yaŋ too galab kúniine kugaba kakaanoe wañ útumpaay púl di kujuumiil to.
44001011	Di kooniimi, “Bukanak kati Galili, wau kaane di joom di kajiker fatiya? Yensa o’omu, aŋarimi bee fatiya, di mo’omu mákonam pánalaañul nan man jijukoomi eeno najaw.”
44001012	Kúriiŋenaak di kulaañumi bee Yerusalem kápurumul di furembooraf fan koonemi Uwoliiw, falofumi Yerusalem, káloiak koolifo di ésukey ekila kúrindiiŋ ékilomeetar yákon.
44001013	Kunokennoken di ésukey ban di kuremboorumi bee kalimbisak kammi di fatiyena, tan kulakomi tákon di bukoo, Peter, Yohan, Yankuba, Anduru, Filip, Tomas, Batolome, Matiu, Yankuba añiilau ati Alif, Simon an ati di fujuumaf fati kafaŋumi man kumaŋe mofiil di Yúdas añiilau ati Yankuba.
44001014	Kukila kujojejoj tákon di búyeget bákon mansi kulaw, koo di kuseek kupinaay, ákon di bukoo Yensa iñaayool Mariyaama, di Yensa kutiool.
44001015	Di kunak kukila, Peter nayitomi ajuum titoorey yati kutiool kuriibaak, (kuriibaak kati Yensa di kujojumi káriiŋe ceme di kabanan), man ammi,
44001016	“Kutiom, furimaf fati Atijamit footeene kálireni. Búyegetab Bátienaab bukammi Dauda man asanken mati Yúdas. Nasankeneensanken no’ona wampi Yúdas akammi. Yúdas o’omu arungeenumi kúniinaak kajawulomi man kusof Yensa.
44001017	Yúdas noo ákon di wulaal, ban búrokeenoli bákon.
44001018	(Yúdas nanommi kalaak kuceen aban di sígodaas san kucaamoomi mati bújakaataab boola, ban nalomi kúsinkitiŋ acetubomi, ápambumi manteer mulaam moola búrom muranjumi.
44001019	Ban bukanak búrom kacinumi Yerusalem di kujammi mati mo’omu búrom, ban kalakaak kukila kuwonkemi, Akeedama, yoo eenomi, Kalaakak kati Fúsimaf.)
44001020	Mati di búkaay yati Jábuura ciikiciik, ‘Jikat síndo’ool man elako tíikaaruyo, ban takumbi an acin dó.’ Ban ‘Jikat mbi aceen aŋar burokool.’
44001021	Moo kaane wúli noote kamuken ániine aceen man alako burokab bati Yúdas. O’omu aate ekaan an ákon di bukanak káriibenolimi di kunakak búrom kan Yensa alakoeenumi di wúli,
44001022	biñoo nan Yaaya átiigulenoomi bee mo funakaf fan aŋarimi di wulaal, Atijamit ájeetumoomi di wulaal bee di bukinab bajakaab—ákon di kúniinaak naate kanaamoor di wulaal nan áyiisena mati káyitoulak koola di kacetumi.”
44001023	Ñaa di kusenumi urees ugaba, Esufa an kuwonkemi Barusaba, kasaafak koola koo eenomi Yusuto, di Matias.
44001024	Di kulawumi, man kommi, “Akiiyaau, amanjumi sísigiras sati bukanak búrom, yíisoli buku kugabaak ai numukenumi
44001025	man aŋar burokab ube bati áriiŋenaau ban Yúdas ábetenolimi man ajawumi.
44001026	Di kukammi baluk bee mati bukoo, di bulomi di Matias. Oo kubenenumi di kúriiŋenaak uñeney di ákonau.
44002001	Nan funakaf fati káaningak kati Pentekosut fúriiŋumi kuriibaak di Yensa búrom di kujojumi tín tákon.
44002002	Yaŋ too galab kasuuŋut di kúpurumulomi fatiya nan fárus fúfuutenulo di kánkum káamak, ban di kumeeŋumi kalimbisak dán kulakomi.
44002003	Di púruliimi fús, waaf waanoe nan kúredimp fati bújeek, buyiisoore di buwalomi bugor ákon-akon aantomi.
44002004	Búyegetab Bátienaab bookiibook ban kutaatumi usanken uceen wálauleriiti, nan man Búyegetab Bátienaab bukaaniimi buseniimi man kusanken mo.
44002005	No’onu di ésukey yati Yerusalem Kúyahuud kuceen kukoba káamak kápurumulomi di mof manoosani búrom di dúniyaay kalakoeen dó.
44002006	Nan kujammi kasuuŋutak uke, jameeŋey yati bukanak di ebilumi tákon. Bukoo búrom di sayiimi mati kulakolako ejamiil anoosani nasanken di kasankenak koola fúkouko.
44002007	Di wáaloiimi ban di kaaniimi síwoonoor, man koone, “Jé! Bukoo búrom kasankenemiñaa lee kati Galili?
44002008	Buu kaaññaa, búromolaal nujamaal anoosani nájamumiil di kasankenak koola fúkouko?
44002009	Bukaaku di wulaal kápurumulomi di mofam mati Parut, Medoi di Elamite. Bukaaku poop kápurumulomi di mofam mati Mesopotamia, Yúdea, Kapadokia, Ponto di Asia,
44002010	Furugia, Pampulia, Misira, di upan uceen wati Libiya kalofa ésukey yati Kurene. Bukaaku kápurumulo Róoma, bukaaku Kúyahuud di bukaaku kalaañumi kusof buruŋab bati Kúyahuud,
44002011	Kukurete di Kuraab. Wulaal búrom nujamaalejam di kusanken ñátum di usankenaw woololaal mati wajamurerutimi man Atijamit akammi.”
44002012	Di wáaloiimi ban di kaaniimi síwoonoor, man koonoorumi, “Mo’ome waa?”
44002013	Bare bukaaku di jameeŋey di kúnaruliil man koone, “Buku kurandaan bunk kupooñ!”
44002014	Bare Peter, najummi di kúriiŋenaak uñeney di ákonau, ban nasankenumi fatiya di jameeŋey bákoliut nammi, “Muyuul kati Yúdea di muyuul kacinumi di Yerusalem, mbi jimanj mo’omu tíen, jíyenten kurimom.
44002015	Bukanak buku kúkaliut nan man jisofumi eeno, mati iñeme sirig futok di sibakiir di bújomaraay ceb.
44002016	Bare jíyenten mo’omu moo aboñaau Yoel asankeneenumi, man ammi,
44002017	‘Di kunakak kúlamukaak, Atijamit naane, Ínje pániwalenul Búyegetab búmboom bee di anoosani, ban kuñooluul kúniinaak di kunaaraak pánkuriiŋen furimaf fati Atijamit, ban kúpuraak kúniinaak kooluul pankujuk malegenam mápurumulomi di Atijamit nan sáaut, di poop kunifaanak kooluul pankumanj malegenam mápurumulomi di Atijamit di sáaut sooliil.
44002018	Éey, di kunakak kukila, kumiiceelom kúniinaak di kunaaraak Pániwalenuliil Búyegetab búmboom, ban pánkuriiŋen furimaf fúmboom.
44002019	Pániyiis mukaanaam máamakam máriiŋumi síwoonoor di fatiyaay, ban pambaj kúmanjum kúbuto tentaam, pambaj fúsim, sambun, di fakoor fárimene.
44002020	Bala’ab pambulaañ érim túk, jileeŋaj pánjiyem nan fúsim, bala’a funakaf fati Akiiyaau fúriiŋ, funakaf fafaŋumi man fúkalaae di kunakak búrom.
44002021	Ban ampi awonkumi kareesak kati Akiiyaau panapak.’
44002022	“Bukanak kati Isirael, jíyenten kurimak uke: Yensa ati Nasaret, ániine an Atijamit áyiisenuumi tíen mati Yensa di akila nápurumulo, ñátum di ekaanooley man akaan wajamurerutimi, di mukaanaam máamakam máriiŋumi síwoonoor, di kúmanjum. Muyuul búrom jimammanj.
44002023	Yensa umu, oo Atijamit di fúko’ool asofeenumi biñoo no’ona ban námanjaalieemmanjaali mati pankusofool kusenool muyuul. Muyuul jíbujumoomi di uñenaw wati kamanjutumi sílingaas sati Atijamit man kufaaŋenool di ébaarey yati búpinab.
44002024	Bare Atijamit náyitenuloomi di kacetumi, ban napakenoomi di jariey yati ecetey, mati ecetey eŋoolenut esofool di kánkumak kooliyo.
44002025	Mati Dauda nasankensanken mati oo, ‘Nijukejuk Akiiyaau nanoosani fáculom, ínje búyegetom leebugaal mati oomu di kañenom kúrid.
44002026	Moo kaane búyegetom bufintofinto, ban fúredimpom foofu di kamaayoor, ban eniilom panelako di fúgolum.
44002027	Mati au Atijamit letukat yuutom di Esuney, letukat biiŋab bati arokai afiumaay man bukaño dóo di fuyaakaf.
44002028	Au numanjenammanjen uruŋaw waje’emi bee di eroŋey elegeney, kalakaak kooli di ínje pankusenom kásuumaay mákas.
44002029	“Kutiom, ínje eete ereguul tíen mati afannaaniŋolaal Dauda naceteenumi di kufokeenoomi ban fuyaakool foofe baabe di wulaal bee mo jaat.
44002030	Bare nakaaneenkaan aboña, ban namanjeemmanj mati Atijamit wan abaateenoomi panakaan. Atijamit naregeenreg Dauda, ákon di úwoloorumaw woola panakaan áyi.
44002031	Dauda nájukaalimi ban nasankenumi mati káyitoulak di kacetumi kati Apakenaau Áamakau. Ban nalakomi kasankenak mati Apakenaau Áamakau letakaten yuutool di Esuney, mba biiŋool man buput dóo di fuyaakaf.
44002032	Yensa umu, Atijamit áyitenuloomi di kacetumi, ban wulaal búrom nujukaajuk malegenam mukila.
44002033	Yensa nalakenimi di báridab bati Atijamit, Ampaool, ban nasenoomi Búyegetab Bátienaab, nan man Atijamit áligeenumi. Ban Yensa poop asenolaami Búyegetab Bátienaab woo eenomi wan jijukeñaa di wan jijameñaa.
44002034	Mati Dauda atebenuti bee di bukinab bajakaab, bare oo di fúko’ool nammi, ‘Atijamit Akiiyaau narereg Akiiyaau úmboom, Lako di báridom,
44002035	bee nampi ikammi kulatoori fútobojumaaf fati úkamuni.’
44002036	Bukanak kati Isirael búrom koote emanj tíen mati Atijamit nakankaan Yensa umu, an muyuul jifaaŋenumi di ébaarey yati búpinab, Akiiyaau di Apakenaau Áamakau.”
44002037	Nan bukanak kujammi wan Peter asankenumi mo’omu, úyegetiil di ujisumi máamak, di kommi oo di kúriiŋenaak bukaaku, “Kútioli, wúli waa noote ekaan ñaake?”
44002038	Peter nalaañenumi, “Jítiiwoor jikat bálamuk majakutuul, ban anoosani di muyuul átiiguleni di kareesak kati Yensa Apakenaau Áamakau, mambi majakutuul mubonketi, ban Atijamit panasenuul kawulak kati Búyegetab Bátienaab.
44002039	Mati Atijamit nálilig bee di muyuul, di kuñooluul, di kacinumi ban lóie, di anoosani an Akiiyaau Atijamit awonkulomi bee di fúko’ool.”
44002040	Ban Peter nalawiimi ñátum di kasankenak kajuupoe, di aaney, “Jipakenooro di kájoonaataak kati bukanak kati jaat.”
44002041	Kajammi wan Peter asankenumi man kuŋar kukaan di úyegetiil, koo kútiigulenimi. Funak fukila di bajumi bukan káriiŋe síwili sífeegiir kabenenumi di bukoo.
44002042	Kumammaŋ máamak bee kasofoor wan kúriiŋenaak kulakomi kaliikiteniilak, di ebaj bapaalaayab, di kutingoor usoor, di elawey.
44002043	Atijamit náyiisenyiisen mukaanaam máamakam máriiŋumi síwoonoor di kúmanjum kápurumul di kúriiŋenaak ban ekolaay di elakomi di anoosani.
44002044	Ban kúyinenaak búromiil kurulenumi ecin tákon ban wan kukilumi búromiil too kure’e.
44002045	Di kunoomenumi wanoosani’iil, man kucaaboorumi sígodi’iil nan man ceeŋumi man anoosani abaj.
44002046	Funakoofunak di kurulenumi kamaatoor di fukobaf fáamakaf tákon ban di kutingoor usoor di sísindoiil, di furi tákon di úyeget wajinlene di poop úyeget wáwambuloe,
44002047	nan kulakomi esaley Atijamit. Bukanak búrom di kuwaleniil jak, ban funakoofunak Akiiyaau nájeetummi kapakumi nabeneniil too di bukoo.
44003001	Funak fákon Peter di Yohan di kulakomi karemboor bee fukobaf fáamakaf, no’onu man ríiŋe erigey éfeeginteney di tutularaay, nanan nan kulawemi Atijamit.
44003002	Ániine abakoe awoli di móro, an kújeetumemi di fúlamutaf fati fukobaf fáamakaf. Funakoofunak tikunenool kapanenaak kati fo, fan kuwonkemi Fúlamutaf Fapincoaaf, mansi alaw sadaay bukanak kabilemi bee di fukobaf.
44003003	Nan ajukumi Peter di Yohan di ejaw bee kanoken dó, nalawiimi máamak, man kusenool waaf.
44003004	Peter oo di Yohan kujikeroomi caw, ban Peter nammi, “Jíkeroli!”
44003005	Ániinaau abakomi najikeriimi jak, di esof mati panabaj waaf di bukoo.
44003006	Bare Peter nammi, “Ínje ibajut hani égodi, bare paniseni wan ibajumi. Di kánkumak kati kareesak kati Yensa Apakenaau Áamakau ati Nasaret, yito ujaw!”
44003007	Peter násofuloomi ñátum di kañenak kúridak ban náyitenulool ajuum. Yaŋ too galab, ániinaau úkamunool di kújuulool di kubaj kánkum.
44003008	Ban nabaalumi fatiya, ajuum jaj, man ajawumi ban nanokenumi di fukobaf fáamakaf di bukoo, di ejaay, di ebaaley, di esaley Atijamit di móro.
44003009	Bukanak búromiil kujukool oo di ejaay nasal Atijamit di móro.
44003010	Nan kúlaulumi mati oo eenomi alakoeenenumi man alaw sadaay di Fúlamutaf Fapincoaaf fati fukobaf fáamakaf. Koo búrom di kuwonlo ban di wáaloiimi mati wabajoeenumi di akila.
44003011	Nan oo aŋoonumi Peter di Yohan di kañoonak kan koonemi Kañoonak kati Solomon, bukanak búromiil di wáaloiimi di kúteyul bee ban kommi.
44003012	Nan Peter ajukumi bukanak, mo’omu, naaniimi, “Bukanak kati Isirael, wau kaane di kaanuul síwoonoor mati wabajeñaa, ban di jíjikeroli mo’omu? Mante jisosof wúli nubabaj kánkumak di kúko’oli? Mante jisosof wúli uŋoolenumi ukaan mati wúli kukoba káamak?
44003013	Atijamit An Iburehima, di Siyaaka, di Yankuba, di Atijamit An kufannaaniŋolaal kumiiceelaetumi, nasensen kálebienak kateboaak bee di arokaool Yensa di ekaaney mo’omu. Yensa o’omu ákonau, an muyuul jípurumi man kusofool ban di jilatool di bújonlenab bati Pilat, hani nan Pilat asofeenumi bee kakatenool.
44003014	Muyuul jilalat Yensa, an áliroore ban najoon. Ban jilawumi man kukatenuul abuja,
44003015	ban jibujumi akaanemi bukanak man kubaj eroŋey. Bare Atijamit náyitenuloomi di kacetumi, ban wúli eenomi kúyiisenaak wan akammi.
44003016	Kánkumak kati kareesak kati Yensa koo kakammi man ániinaau umu asonteni. Wan jijukumi di wan jimanjumi ukaaneenimi ñátum di kafiumak di kareesak koola. Kafiumak di Yensa koo kukammi man asonteni akoy jaj, nan man muyuul búrom jijukoomi.
44003017	“Kupaalom, iñeme nimammanj mati wan jikammi bee di Yensa kámanjaati, nan man kurungauul poop kukammi.
44003018	Bare Atijamit nakammi kuboñaool man kúregeenaalimi, mati Apakenaau Áamakau aate egaal, iñeme nálirenumomi.
44003019	Jítiiwoor jikat bálamuk majakutam inki, ban jilaañ bati Atijamit mambi abonket majakutuul.
44003020	Ñaa nanan nikila pánniriiŋ nan Akiiyaau aate esen káyokuloak bee di muyuul, ban pánaboñuluul Yensa inki Apakenaau Áamakau ooluul.
44003021	Oo aate kalako di bukinab bajakaab bee nampi Atijamit akammi wanoosani búrom wunkul, nan man Atijamit áligeenumi kápurumul di kuboñaool kálirooraak no’ona nan piyaay.
44003022	Muusa nammi, ‘Akiiyaau Atijamit panamukenuul aboña kápurumul di kutiuul nan man amukenammi eeno. Muyuul joote káyentenool di wanoosani nareguumi.
44003023	Anoosani ayiiŋutumi aboñaau akila, oo pankukatoor di bukanak kati Atijamit ban panabuji.’
44003024	Ban kuboñaak búrom kasankenumi kuban, káŋarum aboñaau Samuel di aboña anoosani ariibenoomi di áregaalimi mati wabajoeñaa iñeme.
44003025	Muyuul úwoloorumaw wati kuboñaak kukila, di wati kasofoorak kan Atijamit áligeenumi kufannaaniŋuul. Mati Atijamit nasankenumi Iburehima, ‘Di bálamukab bati úwoloorumaw wooli, kiilak kati dúniyaay búrom pankubaj kásuumaay.’
44003026	Nan Atijamit amukenumi arokaool, namonde áboñuloomi bee di muyuul, man asenuul kásuumaay ñátum di ekaan anoosani man átiiwoor akat bálamuk majakutool.”
44004001	Nan Peter di Yohan kulakomi kasankenak bee di bukanak, kúsimenaak kuceenak kati Atijamit, di arungaau ati kupooyaak kati fukobaf fáamakaf, di Kusadusiak kuceenak di kúriiŋuliimi.
44004002	Bukanak buku di súumaati’iimi mati kúriiŋenaak kalakomi kaliikiten bukanak mati Yensa nayitouloyito di kacetumi, mo’omu múyiisenumi bukanak kacetumi pánkuyitoul bee di eroŋey.
44004003	Di kusofiimi kunen dán bukanak kukuleimi bee mo fati kajomaf, mati bala’ab bujonjon.
44004004	Bare kajuupoe káyentenumi kurimak di kúyinenumi, ban jameeŋey yooliil di ériiŋ bukan káriiŋe síwili futok.
44004005	Fati kajomaf kurungaiil, di Kúyahuud kunifaan kuceen, di poop kuliikitenaak kati sílingaas, búromiil di kujojumi Yerusalem.
44004006	Annas ásimenaau áamakau oo namamaatubo, Kayafas, Yohan, Alesandar, di bukaaku kammi di fiilaf fati ásimenaau áamakau di búkoro.
44004007	Di kújeetumuliimi kujuumen titooriil, man kuceeŋiimi, “Di kánkum kei, mba di karees kei, jommi di ekaan mo’ome?”
44004008	Ñaa Peter nameeŋenimi di Búyegetab Bátienaab, naaniimi, “Kurunga di kunifaan kati mofam moololaal.
44004009	Jaat muyuul jíceeŋoliceeŋ tíen mati mukaana majake man ukammi di ániine abakoe, buu nasontenimi eeno,
44004010	moo muyuul di bukanak búrom kati Isirael cenceeŋ man jimanj kánkumak kati kareesak kati Yensa Apakenaau Áamakau ati Nasaret kukoyenumi ániinaau ume, moo kaane akila oomu man ajuumeñaa fáculuul. Umu eenomi an muyuul jifaaŋeneenumi di ébaarey yati búpinab bare Atijamit náyitenuloomi di kacetumi.
44004011	Oo eenomi fukoobaaf fo’ofu fan kuteepaak kulateenumi, bare foo fulaañumi fulako di égooleney yasofumi líŋ kukukak kati eluupey.
44004012	Bajut fúpakum fuceen leejaat di oo, mati bajut karees kuceen di dúniyaay búrom kampi anau aate épakum.”
44004013	Kugamenaak kati fugamenaf fáamakaf di wáaloiimi man kujuk basankenerab bati Peter di Yohan bákoliut, mati di kumanjumi buku kujawut kaliikiten. Ban di kúlaulumi mati koo kulakoeenlako kariiboor di Yensa.
44004014	Bare di kujukumi ániinaau asonteneenimi man ajuume to titooriil, bajut wan koote elaañen kureg.
44004015	Di kooniimi kúpur di fugamenaf fáamakaf, ban di kúlakodomi kajamoor.
44004016	Di aaney, “Waa nootaale ekaan kúniinaak buku? Mati manjomanjo di bukanak búrom kati Yerusalem mati kukila kukankaan wajamurerutimi. Ban letuŋoolenaal uñoosaal mo mati bajout.
44004017	Bare mampi makammi takum kúriiŋen titoorolaal di bukanak. Mbi ukoolenaaliil takum kulaañ kusanken bee di an ñátum di kareesak uku.”
44004018	Ñaa di kúwonkuliimi ban di kupankiimi takum kusanken mba kaliikiten jáng ñátum di kareesak kati Yensa.
44004019	Bare Peter di Yohan di kulaañeniimi, “Manteer jonjoon di bújonlenab bati Atijamit man úyenten muyuul wuuj Atijamit, joote kagamenooro.
44004020	Wúli letuŋoolen ukat wan ujukumi di wan ujammi.”
44004021	Kugamenaak kati fugamenaf fáamakaf di kufaŋumi man kukooleniil, bare di múlamukaam di kukateniimi kujaw, bajut buruŋ bampi kuŋoolen kútekumiil, mati bukanak. Mati bukanak búrom kooku di esaley Atijamit mati wabajoeenumi.
44004022	Ániinaau an wajamurerutimi ukammi ákoyum, oo nababaj wawuuje simit bukan kugaba.
44004023	Nan kukatenumi Peter di Yohan, di kulaañumi bee di kupaaliil kuriiba man kuregiimi wan kúsimenaak kunifaanak di Kúyahuudak kunifaanak kuregeeniimi.
44004024	Nan kujammi mati mo’omu kuban, koo búrom di kucibulomi man kulawumi Atijamit di búyeget bákon di kommi, “Arungaau Akiiyaau, atuukumi fatiya di tentaam, di falaf di wanoosani wándomi.
44004025	Ñátum di Búyegetab Bátienaab booli au núsankenumumi áfannaaniŋoli Dauda, arokai, nan ammi, ‘Wau kaane Kakaanutumi Kúyahuudak di bóli’iimi máamak? Wau kaane bukanak di koom di kawoonoor waaf útiikaar?
44004026	Kúyiak kati dúniyaay kujonjoojonjoor mati futiik, ban kurungaak di kujojumi tákon, man kujuumoor di Akiiyaau, di kujuumoor di Apakenaau Áamakau oola.’
44004027	Herod di Pontius Pilat kúkamboorumi di ésukey yáamakey uye koo di Kakaanutumi Kúyahuudak di bukanak kati Isirael man kujuumoor di Yensa Apakenaau Áamakau, arokai álirooraau, an au umukenumi man akaan Apakenaau Áamakau.
44004028	Kujojumi tákon man kukaan wan au usofeenumi panubajo mati nubabaj kánkumak ban numammaŋ man ukammo.
44004029	Iñeme, Akiiyaau, úyenten kakoolenak kooliil, ban nusen buruŋ kurokai man kúriiŋen kurimak kooli di kapeeto.
44004030	Úyiisen kánkum kooli, nan wúli ommi kasonten bukanak káju’utumi, ékaanoliey ukaan wajamurerutimi di mukaanaam máamakam máriiŋumi síwoonoor di kánkumak kati kareesak kati arokaau ooli álirooraau Yensa.”
44004031	Nan kubanumi elawey uye, dán kulakomi fujojaf di líliŋenoorumi, ban búromiil Búyegetab Bátienaab bookiil ban di kúriiŋenumi furimaf fati Atijamit bákoliut.
44004032	Kúyinenaak búrom di kubaj kawoonoor kákon di búyeget bákon. Bajut hani ákon di bukoo aane waafaw uwe oo akile cebool, bare wanoosani wan kukilumi búromiil too kure’e.
44004033	Ban ñátum di kánkum káamak kúriiŋenaak di kusenumi káyiisenak kooliil mati káyitoulak kati Yensa di kacetumi, Atijamit náyiisenyiisen majakam máamakam moola bee di kuriibaak koola.
44004034	Bajut hani ákon di fujojaf aceeŋumi waaf. Mati kuceen kakilumi ulaak mba ulimbis di kunoomenuwomi, ban di kújeetumul wan kubajumi,
44004035	ban di kunenuso too di úkamunaw wati kúriiŋenaak man kucaab anoosani wan ceeŋumi man abaj.
44004036	Moo bajumi Esufa, an kúriiŋenaak kuwonkemi Banaabas (yoo eenomi, Áliŋena). Oo ati fiilaf fati Lewi, ati fúrinkaf fati Sipur.
44004037	Oo nanoomenumi kalaakool aban nájeetumul sígodaas man anenusomi too di úkamunaw wati kúriiŋenaak.
44005001	Di bajumi ániine an koonemi Ananias, oo di aseekool Safira poop di kujamoorumi man anoomenumi kalaakiil.
44005002	Bare di kukok furim oo di aseekool man kuyof sígodi siceen, ban nájeetumulomi sarinomi anenuso too di úkamunaw wati kúriiŋenaak.
44005003	Bare Peter naanoomi, “Ananias, wau kaane man Seetaanaay yooken búyegeti? Au nugaajoogaajoor bee di Búyegetab Bátienaab man uyof kapan kaaku kati sígodaas sati kalaakak kan unoomeneenumi.
44005004	Kalaakak lee kooli bala’a unoomenuko, ban poop lee sígodaas sooli nan unoomenukomi uban. Wau kaane ñaa numaŋ man ukaan waafaw waanomi mo’omu? Lee au bukanak nugaajoore bare Atijamit.”
44005005	Nan Ananias ajammi kurimak uku, nalotomi acet. Ban kajammomi búrom di kúkolimi máamak.
44005006	Kúpuraak kúniinaak di kuyitoulomi man kuguubenoomi ñátum jíboocin ban di kutebumi biiŋab boola tikufok.
44005007	Nan wuujutomi erigooraay sirig sífeegiir, aseekool nanokenulomi bamanjut wabajoeenumi.
44005008	Peter naceeŋoomi, “Regom, mante sígodaas use jinoomenumi kalaakuul?” Naanoomi, “Éey, kare so.”
44005009	Bare Peter naanoomi, “Buu kaane di jijamoor mákon bee eyink Búyegetab Bátienaab bati Akiiyaau? Jikeruma kúniinaak kafokumi atai kooku di butumab, pankutebi poop bee téeŋey.”
44005010	Yaŋ too galab nalomi di úkamunaw wati Peter acet. Nan kúpuraak kúniinaak kúnokenuumi, di kútookuloomi man acete to. Ñaa di kutebool bee téeŋey kujaw kufok kalofa tan kufokumi ataool.
44005011	Bukanak búrom kati fujojaf di kúkolimi máamak, ban poop kujanjam mukaanaam mabajomi.
44005012	Kúriiŋenaak kúyiisenyiisen kúmanjum di mukaanaam máamakam máriiŋumi síwoonoor bee di bukanak. Kúyinenaak búrom di kujojenoorumi di Kañoonak kati Suleimaan.
44005013	Di karinomi, hani an apuunut bee kanaamoor di bukoo, bare bukanak kutebeniimi fatiya di kálebien.
44005014	Kúniine di kuseek kajuupoe káyinenumi di Akiiyaau Yensa di kufaŋ man kubenenoe di fujojaf fooliil.
44005015	Nan kúriiŋenaak kulakomi ekaaney mo’omu, bukanak di kútebul káju’utumi kunen di uruŋaw, ban di kufinteniil di ucaac di silaak, manteer yáalindaay yati Peter mbi egor bukaaku nampi alakomi ewuujey.
44005016	Bukanak poop di kubilumi kápurumul di sísukas saŋomenumi Yerusalem, di kújeetumul bukanak kan úgun usofumi, ban nasonteniil koo búrom.
44005017	Ásimenaau áamakau ati Atijamit di kan koomoorumi, koo eenomi kati di fujuumaf fati Kusadusiak, kumemmeeŋ di búlat báamak bee di kúriiŋenaak.
44005018	Di kusofumi kúriiŋenaak kubabiimi dán bukanak kukuleimi.
44005019	Bare di fukaf fukila, maleeka yati Akiiyaau di éwambulumi kúlamutak kati dán bukanak kukuleimi, man épurenuliimi eban. Di yooniimi,
44005020	“Jijaw jijuum di fukobaf fáamakaf, man jireg bukanak kurimak uke mati eroŋey yunkuley.”
44005021	Kúriiŋenaak di kukammi wan maleekaay eregiimi, di waradabaw di kunokenumi fukobaf fáamakaf man kutooŋumi kaliikitenak. Nan ásimenaau áamakau ati Atijamit di kuriiboorool kúriiŋumi di kuwonkulomi tákon kugamenaak kati fugamenaf fáamakaf di poop kunifaanak kati Isirael. Ñaa di kuboñumi kúŋarul kúriiŋenaak fáculiil dán bukanak kukuleimi.
44005022	Bare nan kupooyaak kati fukobaf fáamakaf kúriiŋumi, kutookutiil dán bukanak kukuleimi, ñaa di kulaañumi bee di kugamenaak kati fugamenaf fáamakaf man kooniimi,
44005023	“Nutotook utumaw wati dán bukanak kukuleimi bakule rak, ban kupooyaak bukooku to man kujuume di kúlamutak, bare nan úwambulukomi, utookut ró hani an!”
44005024	Nan arungaau ati kupooyaak kati fukobaf fáamakaf di kúsimenaak kunifaanak kujammomi, úyegetiil di ukaño máamak, di kawoonoor tan tei eete éreul.
44005025	Yaŋ too galab an aceen nabilumi aregiil, “Jíyenten! Kúniinaak kan jíkulumi dán bukanak kukuleimi bukooku di fukobaf fáamakaf kaliikitenak bukanak!”
44005026	Arungaau ati kupooyaak kati di fukobaf fáamakaf oo di kupooya koola kuceen di kujawumi kúŋaruliil. Bare bamingenutiil, mati kúkolieenkoli bukanak eleebiiley sikoobaas.
44005027	Nan kúriiŋenaak kújeetumuliimi fáculey yati kugamenaak kati fugamenaf fáamakaf, ásimenaau áamakau naceeŋiimi.
44005028	Di aaney, “Wúli núfireneenuufiren jáng kaliikiten bukanak ñátum di kareesak uku. Bare bee iñeme muyuul jooju man jimeeŋumi kaliikitenak kooluul baabe Yerusalem, ban jimammaŋ élaafoli mati ecetey yoola!”
44005029	Bare Peter di kúriiŋenaak kuceenak di kulaañeniimi, “Wúli noote ejam fati Atijamit wuuj fati bukan.
44005030	Atijamit ati kufannaaniŋolaal ayitenumi Yensa di kacetumi an muyuul jifaaŋenumi di ébaar.
44005031	Atijamit natebenoomi di bukinab bajakaab man alakenoomi báridool nan Arungaau di Apakenaau, man akaan bukanak kati Isirael kútiiwoor kukat bálamuk majakutiil mbi Atijamit abonket majakutiil.
44005032	Wúli eenomi kúyiisena kati wabajomi búrom, ban moo poop Búyegetab Bátienaab ban Atijamit awunumi bee di kajamoomi.”
44005033	Nan kugamenaak kati fugamenaf fáamakaf kujammomi, di bóli’iimi wút man kumaŋumi bee ebujiil.
44005034	Bare ákon di kati di fujuumaf fati Kufarisaak, an koonemi Gamaliel, aliikitena ati sílilingaas, ban bukanak búrom kúlebienoolebien máamak. Akila nayitomi ajuum di fugamenaf fáamakaf man ájaatikenumi man kúpureniil bee téeŋey jayiinkun.
44005035	Ñaa nammi, “Bukanak kati Isirael, jíkaanum jak wan jimaŋumi bee ekaaney di kúniinaak buke.
44005036	Di kéel kawuujumi babaj Teuda nayitouloyito man aane oo an áamak, ban bukan káriiŋe siceme sibakiir di kuriibenoomi. Bare nabujimi, kariibenoomi di kuyiisoorumi nañ, ban moola too mure’e.
44005037	Oo are’etoorumi aban, nanan nati epiney bukanak Yúda ati Galili nayitoulomi nañakulomi bukanak bee di fúko’ool man kuriibenoomi. Oo poop nabujimi, kariibenoomi di kuyiisoorumi nañ.
44005038	Moo kaane ínje eem di ereguul wan ujukaamiñaa mukaanaam umu, jíloiuul di kúniinaak buku man jikatiil sicebiil. Kaanjaat wan kusofumi bee ekaaney woo wati di kúkoiil, woo letuwuuj panukaño.
44005039	Bare kaanjaat waaf woo wati Atijamit, leejiŋoolen jikajenuwo. Ŋooleŋŋoolen kaan muyuul di kúkouul bukan kaam di katiiken Atijamit fúko’ool!”
44005040	Kugamenaak kati fugamenaf fáamakaf di kusofumi kagamenak kati Gamaliel ban di kuwonkulomi kúriiŋenaak. Di kuregumi kupooyaak man kutekiil, ban di kúfireniimi kuregiil takum kulaañ kusanken waaf ñátum di kareesak kati Yensa, ban di kukatiimi man kujaw.
44005041	Kúriiŋenaak di kúpurumi di fugamenaf fáamakaf, di kulakomi kamaayoorak, mati kupinipin nan bukan kabajumi fúkaw man kugaal mati kareesak kati Yensa.
44005042	Funakoofunak, di fukobaf fáamakaf mba sísindoiil, kúlaañeriit bálamuk kaliikitenak di káriiŋenak Yensa oo eenomi Apakenaau Áamakau.
44006001	Di kunakak uke kuriibaak kati Yensa di kommi di kabenenoak. Bare di bajumi kásuumaati kalakoeene tirooriil Kúgirikak kalaañumi bee di buruŋab bati Kúyahuud ban di kusanken Kúgirikak di Kúyahuudak kasankenemi Kúhiburak. Mati kasankenemi Kúgirikak koone kuseekak kati kújimaak kooliil kusofutiil di waaf bucaabiil bati funakoofunak.
44006002	Ñaa kúriiŋenaak kooni uñeney di kugabaak di kuwonk fujoj kuriibaak kati di fujojaf búrom, di kooniimi, “Joonut man wúli ukat káriiŋenak furimaf fati Atijamit bee kacookoor mati furi.
44006003	Kutiom, moo kaane, jimuken kúniine kooni futok di kugaba di muyuul kan ureesiil ujakumi ban di kulinlo, di poop kan Búyegetab Bátienaab bookumi, ban nusenaaliil burokab ube.
44006004	Bare wúli di kúko’oli ñaa panujuum di kúlawak di káriiŋenak kati furimaf fati Atijamit.”
44006005	Kati fujojaf búrom di yeiimi di wan kúriiŋenaak kuregiimi, ñaa di kumukenumi Sitefan, ániinaau abaje kafium káamak ban Búyegetab Bátienaab bookool. Di kumukenumi poop Filip, Pirokor, Nikanor, Timon, Parumen, di Nikola ati Antiok alaañumi asof buruŋab bati Kúyahuudak.
44006006	Kúniinaak uke di kúyiisenimi bee di kúriiŋenaak. Ñaa kúriiŋenaak di kulawumi ban di kuremben uñeniil di aamaama.
44006007	Furimaf fati Atijamit di furulenumi kafeteniak banoosani máamak. Jameeŋey yati kuriibaak di ebenenoe Yerusalem, ban hani kúsimena kati Atijamit kajuupoe di kubaj kafium di Yensa.
44006008	Sitefan, ániinaau ameeŋe kawulak di kánkumak kati Atijamit man akaan, mukaanaam máamakam máriiŋumi síwoonoor di kúmanjum titoorey yati bukanak.
44006009	Bare bukaaku di kujuumoor man kulako kañakoor di Sitefan. Bukanak kukila koo kati fukobaf fan koonemi Kakatenimi di Famiiceelaetaf (nan man kooneimi eeno), di kati Kurene di kati Alesandaria. Di poop kati mofam mati Kilikia, di kati mofam mati Asia.
44006010	Bare kuŋoolenut kuñoosool mati Búyegetab Bátienaab bújaatikenoojaatiken wan Sitefan asankenumi.
44006011	Ñaa di kubuntoorumi kúniine kuceen di kutunt, man koone, “Wúli nujamoojam di kasanken kurim káñiie mati aboñaau Muusa di Atijamit!”
44006012	Di kusuulenumi bukanak, di Kúyahuudak kunifaanak, di kuliikitenaak kati sílingaas. Di kusofumi Sitefan man kújeetumool bee di fugamenaf fáamakaf.
44006013	Ñaa di kújeetumulomi kúyiisena kubunta man kommi, “Ániinaau umu nanoosani nasankenesanken kurim káñiie mati fukobaf fáamakaf foololaal di sílingaas sati Muusa.
44006014	Mati nujamoojam nareg mati Yensa umu ati Nasaret panafum fukobaf fáamakaf ufe ban náruŋul sílingaas san Muusa asenolaami.”
44006015	Kalakomi búrom di fugamenaf fáamakaf di kujiker Sitefan caw. Di kujukumi mati buulool boonoboono nan bati maleeka.
44007001	Ásimenaau áamakau naceeŋumi Sitefan, “Mante malegen kurege?”
44007002	Sitefan nalaañenumi, “Kumpaom di kutiom, jíyentenom. Atijamit oololaal ati mawuŋam narajuloraj bee di afannaaniŋolaal Iburehima nan alakoeenumi mofam mati Mesopotamia, bala’a ajaw alako di ésukey yati Haran.
44007003	Atijamit man aanoomi, ‘Púr mofam mooli di fiilaf fooli, man ujaw bee di mofam man eete éyiisi.’
44007004	Ñaa Iburehima nápurumi mofam mati Kaludea, man ajawumi acin Haran manteer bee nan ampaool acetumi. Niceen Atijamit nápurenulool bo ájeetumool bee di mofam man muyuul jicinumiñaa jaat.
44007005	Bare Atijamit asenutool hani kapan kati mofam umu mambi akiluko, hani tampi kákamunool kutoboj. Manoosani Atijamit malegen náligeenoomi bee esenool bo, manteer mbi oo di úwoloorumool kukilumo, handeneen di nanan no’ona abajut añiil.
44007006	Bare Atijamit poop naregoomi mati úwoloorumool panucin di mof mábutoe man kukaaniil kumiiceel ban di kúsuutukeniil wáriiŋe simit siceme sibakiir.
44007007	Atijamit nammi, ‘Bare panagamen kampi kulakomi kamiiceelaetak ban koote épurul di mof mukila ban di kumiiceelaetom baabe.’
44007008	Atijamit poop nakammi kasofoor di Iburehima mati ekaaney futamp. Ñaa Iburehima abajumi Siyaaka natampool di funakaf futokey di fúfeegintenaf. Siyaaka abajumi Yankuba, Yankuba abajumi kuñoolool uñeney di kugabaak kakammi kufannaaniŋolaal Kúyahuudak.
44007009	“Kufannaaniŋolaal, di kubajumi búlat di Esufa, man kunoomenoomi Misira. Bare Atijamit nalakolako di oo,
44007010	man apakenoomi di bugaalab boola búrom. Ban Atijamit nasenoomi búyeget di malinlaam di bújonlenab bati Firauna, áyiau ati Misira. Oo nakaanoomi arokaool áfacula ati mofam di poop síndo’ool búrom.
44007011	Di bajumi bacaar báamak babajoe di mofam mati Misira di Kanaan baŋarulo búyiik báamak. Kufannaaniŋolaal kuŋoolenut kubaj furi.
44007012	Yankuba ajammi mati babaj muriaay mabajoe di mofam mati Misira, naboñumi kuñoolool kufannaaniŋolaal buruŋab bútiyaarab.
44007013	Di ejaay yooliil egabunteney, Esufa nakammi man kútumbeool kumanjool, ñaa Firauna áyiau ati Misira nabilumi amanjumi fiilaf fati Esufa.
44007014	Ñaa Esufa naboñ kúŋarul ampaool, Yankuba, di fiilaf foola búrom, koo káriiŋe bukan kooni bukan kúfeegiir di bútinken.
44007015	Ñaa Yankuba najawumi bee Misira, ban boo oo di kuñoolool, kufannaaniŋolaal kucetumi.
44007016	Kújeetumijeetum bee di ésukey yati Sukem ban di kufokimi búrom di fufokaf fan Iburehima anoomeenumi di sígodi kápurumul kuñiilak kati Haamor di Sukem.
44007017	“Bare nanan nan báligab ban Atijamit áligeenumi Iburehima níriiŋumi, bukanolaal kammi Misira di kufaŋumi man kubenenoe máamak.
44007018	Bare di múlamukaam, di bajumi áyi aceen di mofam mati Misira, amanjutumi Esufa.
44007019	Áyiau o’omu nabuntumi kufannaaniŋolaal aban násuutukeniimi ban di kamingeniil man kubeten téeŋey muñiilam mooliil manteer mbi kucet.
44007020	Di nanan no’onu noo Muusa awolimi, napinco máamak di bújonlenab bati Atijamit. Di kubaakenool wáriiŋe kuleeŋ kúfeegiir di síndeey yati ampaool.
44007021	Nan man kúpurenuloomi bee téeŋey, añiilau anaaraau ati Firauna naŋaroomi tiabaakenool nan jiñoolool.
44007022	Di kuliikitenumi Muusa di manlinlaam búrom mati kati Misira, nabilumi abaj kánkum di kurimool di bakaanerool.
44007023	“Nan Muusa abajumi wáriiŋe simit bukan kugaba, nabajumi síwoonoor sati ejaw ejuk kuciloorool, bukanak kati Isirael.
44007024	Funak fákon najujuk ániine Amisira man alakoe kásuutuken ákon di bukoo. Ñaa Muusa najawumi arambenool ñátum di kagalen wan Amisiraau akammi anau oola, di ebujool.
44007025	Muusa nasosof manteer bukanool pánkulauleen mati oo Atijamit aam di ésenumiil kapakenak di kañenak koola, bare koo kúlaulut mo.
44007026	Fati kajomaf najawumi bujukooriil inki ban najukumi kúniinaak kugaba Kúyisiraelak di kalakomi futiik. Ñaa najawumi bee ekaaniil man kujamoor. Nammi, ‘Kupaalom, muyuul batiaay, wau kaane di joom di futiik?’
44007027	Bare alakomi katiiken apaalool nafarumi Muusa apum, naanoomi, ‘Ai akaani árungaoli di ágamenaoli?
44007028	Mante numammaŋ bee ebujom nan man ubujumi Amisiraau fuken?’
44007029	Nan Muusa ájamumomi, nateyumi ápur di mofam mati Misira man ajawumi acin di mofam mati Madiam. Boo nabajumi kuñiil kúniine kooni kugaba.
44007030	“Nan simit bukan kugaba siwuujumi, maleeka di épurulomi Muusa dóo di jijofa jan sambun sommi di eyab di baŋaanab, kalofa fúlankiinaf fati Sinai.
44007031	Muusa ajukumomi di wáalo’oomi. Nan ajawumi alofujo man ajuk jak, najammi furimaf fati Akiiyaau faanoomi,
44007032	‘Ínje Atijamit ati kufannaaniŋi, Atijamit an Iburehima, di Siyaaka, di Yankuba kumiiceelaetumi.’ Muusa nalakomi kaleleben di kákoli ban akaañenut ajiker.
44007033	Akiiyaau naanoomi, ‘Rúp usamatai, mati tan ujummiñaa tan líroore.
44007034	Nijujuk tíen kásuutukenak káamakak kan kommi ekaaney di bukanom kammi di mofam mati Misira. Nijanjam man kúliileñaa. Ñaa nijawulojaw bee kapakeniil. Bil iñeme, paniboñi bee mofam mati Misira.’
44007035	“Muusa o’omu an bukanak kati Isirael kulatumi, di kuceeŋoomi, ‘Ai akaani arunga di agamena bee di wulaal?’ Oo emmi an Atijamit aboñulomi man arung bukanak, ban napakeniil ñátum di kánkumak kati maleekaay yarajulo’oomi dóo di jijofaaj jan sambunas sommi di eyabey.
44007036	Narungumi bukanak man kúpur di mofam mati Misira, di éyiisen mukaana máamak máriiŋumi síwoonoor di kúmanjum di mofam mati Misira di Falaf Fáyemaaf, ban dóo di baŋaanab wáriiŋe simit bukan kugaba.
44007037	Muusa oo aregumi bukanak kati Isirael, ‘Atijamit pánaboñuluul aboña kápurumul di bukanuul nan man áboñulammi.’
44007038	Muusa alakomi di fujojaf fati bukanak kati Isirael baabu di baŋaanab. Oo eenomi atitoora titoorey yati kufannaaniŋolaal di maleekaay yasankenoomi di fúlankiinaf fati Sinai. Nayabulomi kurim karoŋe bee esenolaal.
44007039	Kufannaaniŋolaal di kulatumi ejamooley ban di kumoosoomi man úyegetiil usofumi elaañ bee mofam mati Misira.
44007040	Di kommi Aaruna, ‘Jóonenoli simit siceen sampi sáyaboli fácul, mati Muusa umu ápurenulolimi di mofam mati Misira, wúli umanjut waa ubajool.’
44007041	Ñaa di kunak kukila di kufaañumi jint kukaanujo náati ban di kúsimen to. Di kukaan káaning man kúsuumenoor ñátum di barokerab bati uñeniil.
44007042	Atijamit nakatiimi bálamuk ban naseniimi man kumiiceelaet bootab bammi kátula, nan man ciikimi di búkaay yati kuboñaak: ‘Wáay bukanak kati Isirael! Mante ínje jísimenummi, di baŋaanab wáriiŋe simit bukan kugaba?
44007043	Jiteteb éguutey yati emitey Molok, di yootey yati emitey Rifan, sínaataas san jijoonenumi bee kamiiceelaetak. panikaanuul jípureni bee di mof mábutoe bálamuk Babilon.’
44007044	“Kufannaaniŋolaal kookenumi Éguutey yati Fúkambooraf di Atijamit boo di baŋaanab. Éguutey yákoney yoo Atijamit ájaatikeneenumi Muusa mampi ajooneneenuyomi eeno.
44007045	Di múlamukaam, kufannaaniŋolaal kuyabeneenuyomi kápurumul di kumpaiil. Ban koo di Yahosua koo kujawumi di yóro nan kulakomi ebotey mofam di kati usankenaw wanaamutaw kan Atijamit akammi kúpureniil lói di mofam mukila. Boo elakomi bee mo di nanan nati di kunakak kati Dauda.
44007046	Dauda moola músummi Atijamit, ban nalawoomi buruŋ bati eteep fukob fati Atijamit, an Yankuba amiiceelaetumi.
44007047	Bare Sileimaan oo ateepufomi.
44007048	Manoosani Atijamit Afaŋumi Katebo ácineriit di siluup san bukan kuteepe, nan man aboñaau aregumi eeno mati Atijamit.
44007049	‘Bukinab bajakaab eenomi ejunkutom yati jáyiaj, man dúniyaay fútobojumaom. Akiiyaau nammi, eluup yaanoe buu joote eteepom, mba tei neete káyokulo?
44007050	Mante lee kañenom kuteepe waafaw uwu búrom?’
44007051	“Muyuul bukan kan kúko kusaye! Muyuul kan úyegetaw di uwosaw ulookomi nan kamanjutumi Atijamit. Muyuul bukooku di elat Búyegetab Bátienaab nanoosani, nan man kufannaaniŋuul kukammi!
44007052	Ai di kuboñaak kufannaaniŋuul kúsuutukenutumi? Koo kububuj kuboñaak káregaalimi ebiley yati Ajoonaau, an muyuul jípurumi man kusofoomi ban di jibujool.
44007053	Muyuul kayabumi sílingaas sati Atijamit san símaleeka sisenumi ban jisofutuso líŋ.”
44007054	Nan kugamenaak kati fugamenaf fáamakaf kujammi kurimak kati Sitefan, di bóli’iimi wút di kutooñoor mati oo.
44007055	Bare Sitefan, nameeŋumi di Búyegetab Bátienaab, najikerumi bukinab bajakaab caw ban najukumi mawuŋam mati Atijamit, di poop najukumi Yensa man ajuume báridool.
44007056	Sitefan naaniimi, “Jijiker, nijujuk bukinab bajakaab man búwambuloe, ban Añiilau ati anau ooma man ajuume di báridab bati Atijamit!”
44007057	Ñaa bukoo di kucibulomi ban di kulookumi uwosaw wooliil ban di káloumoomi síñakon.
44007058	Di kuradagenoomi kúpurenool di ésukey man kulako eleebooley sikooba bee ebujool. Kamaatumi di kunen wañiil wan kookenumi too di úkamunaw wati ápuraau an koonemi Saul.
44007059	Nan kóomumi eleebooley bee ebuj, Sitefan nalawumi, “Akiiyaau Yensa, ŋar yuutom.”
44007060	Nákuntaajenumi man acibulo man aane, “Akiiyaau! Takum usof majakutiil ume!” Nan aregumi mo’omu aban, nacet.
44008001	Saul ákon di kukila kamaŋumi ebujey yati Sitefan joon. Kunak kukila kuriibaak kati fujojaf kammi Yerusalem kugagaal máamak man bukanak kulakomi kásuutukeniilak. Kúyinenaak búrom, manteer rino di kúriiŋenaak, di kuyiisoorimi bee di mofam mati Yúdea di Samaria.
44008002	Kuceen kukankaan kukoba káamak di kufokumi Sitefan, ban di kulokoomi máamak mati moola.
44008003	Bare Saul natooŋumi eŋarey yati bugaal báamak man akajen kati fujojaf. Najawejaw eluupooeluup, ban nákoñulul kúniine di kunaare mansi naradagenumi bee dán bukanak kukuleimi.
44008004	Bare kúyinenaak kayiisoorumi Yerusalem ban di kujawumi káriiŋen furimaf fati Atijamit banoosani.
44008005	Filip najawumi bee di ésuk yáamak yati Samaria man áriiŋeniimi mati Apakenaau Áamakau.
44008006	Jameeŋey di éyentenumi jak wan Filip asankenumi, nan kommi di káyentenoolak di kujukumi wajamurerutimi wan alakomi ekaaney.
44008007	Mati úgun di úpur di kan bookeneenumi kajuupoe, di karigoor káamak di kóro. Bukan kajuupoe kan kapan kati eniil ecetumi mba kabakomi di kukoy.
44008008	Di bajumi kásuumaay káamak di ésukey yáamakey ekila.
44008009	Ániine an koonemi Simon alakoeene dóo di ésukey yáamakey yati Samaria ban nakaan kati bo mansi wáaloiil. Biñoo no’ona ansi akaaneenumi fáliimaetaf ban nasofooro an áamak.
44008010	Kusamariaak kambomi káŋarum añiil bee di anifaan, kumaŋemaŋ káyentenool tíen, di aaney, “Ániinaau umu eenomi kánkum kukila kati Atijamit kan kuwonkemi Kánkumak Káamakak.”
44008011	Di kulakomi káyentenoolak, mati napiyopiyo di ekaaneeniil wáaloiil ñátum di fáliimaetaf foola.
44008012	Bare nan kúyinenumi furimaf fajakaaf fan Filip áriiŋeniimi mati jáyiaj jati Atijamit ban poop mati Yensa oo eenomi Apakenaau Áamakau, kúniine di kunaare kajuupoe di kútiigulenimi.
44008013	Simon di fúko’ool poop náyinenumi, ban nátiigulenimi ban nataatumi kariiben Filip. Di wáalo’oomi mati najujuk kúmanjum di wajamurerutimi wammi di ekaaniey.
44008014	Nan kúriiŋenaak kammi Yerusalem kujammi mati bukanak kati Samaria kuyayab furimaf fati Atijamit di kufiummi, di kuboñumi Peter di Yohan bee di bukoo.
44008015	Nan kúriiŋumi, di kulawiimi, mambi Búyegetab Bátienaab buwalo bee di bukoo.
44008016	Mati no’onu boo buwalo’ooruteen bee di hani ákon di bukoo. Kútiigulieentiigul kuban ñátum di kareesak kati Akiiyaau Yensa ceb.
44008017	Ñaa Peter di Yohan di kurembenumi uñeniil títi’iil di kuyabumi Búyegetab Bátienaab.
44008018	Nan Simon ajukumi Búyegetab Bátienaab busenisen kápurumul di karembenak kati uñeniil títi’iil. Akila namaŋumi bee eseniil sígodi,
44008019	man aaniil, “Jisenom kánkumak uke poop mambi anoosani nirembenumi kañenom, panayab Búyegetab Bátienaab.”
44008020	Bare Peter nalaañenoomi, “Emitey ekaan au di sígodi’i jikaño mati nuwoonoowoonoor panuŋoolen ubaj kawulak kati Atijamit ñátum di sígodi!
44008021	Au ubajut bucaab, mati Atijamit ajukumi búyegeti bujoonut di akila.
44008022	Tíiwoor ukat bálamuk majakuti, ban nulaw Akiiyaau manteer mbi aŋoolen abonketi mati nubabaj kawoonoor kaanoe mo’omu.
44008023	Nijujuk mati nubabaj búlat báamak di búyegeti di poop májoonaati múroogeniroogen.”
44008024	Simon nalaañeniimi, “Jilawom Akiiyaau, wan jiregumiñaa takumbi usofom.”
44008025	Nan Peter di Yohan kuseneenumi káyiisenak kooliil Samaria ban di kúriiŋenumi furimaf fati Atijamit, di kulaañumi bee Yerusalem. Nan kulakomi elaañey, di kúriiŋenumi furimaf fajakaaf di sísuk sajuupoe sati Samaria.
44008026	Maleeka yati Akiiyaau di esankenumi Filip, di aaney, “Yito, jaw ujonkoor kañen kúrid di buruŋab bápurulomi Yerusalem bee Gasa.” Boo eenomi buruŋab bati baŋaanab.
44008027	Filip nayitomi ajaw. Janten, oo di ejaay najukumi ániine ati mofam mati Etiop. Ániine ume aceekimi, aroka abaje fujuum fáamak, ban nakaan aroka ati áyiau anaaraau Kandake. Oo eenomi acookooraau ati fubajaf foola. Ániinaau umu najajaw Yerusalem man amiiceelaetumi Atijamit,
44008028	ban nalakomi ejaay bóot. Nalakolako di sareetey yoola, balakoe kaliiken di búkaay yati aboñaau Yesaaya.
44008029	Búyegetab Bátienaab di bommi Filip, “Waaken usoomen sareetey uyu.”
44008030	Filip nateyumi asoomenool, ban najamoomi naliiken búkaay yati aboñaau Yesaaya. Ñaa naceeŋoomi, “Mante núlaulaul wan ommi di kaliikenak room?”
44008031	Ániinaau nalaañenoomi, “Buu paniŋoolen ílaul an baliikitenutom?” Ban nammi Filip, “Mba újupoul man ulako ulofooraal.”
44008032	Iñeme kapanak kati furimaf fati Atijamit kan alakoeenumi kaliikenak koo eenomi uke, “Nan esaha yan koom di eruu bee káraamul, nan jisaha jitunoor fácul jan ata jo aam di emiin bufalab boolijo. Jísaabulut butumab boolijo.
44008033	Kupuñenool ban kusofutool di waaf kugamenutool di malegen. Ai abile bee eregolaal mati úwoloorumaw woola? Mati eroŋey yoola eŋariŋar baabe di dúniyaay.”
44008034	Arokaau akila naceeŋumi Filip, “Bonket uregom, ai aboñaau ammi di eregey? Mati fúko’ool narege mba mati aceen ábuto?”
44008035	Ñaa Filip nataatumi kasanken di furimaf fákonaf, ban naregoomi furimaf fajakaaf mati Yensa.
44008036	Nan kulakomi ejaay di buruŋab, di kubilumi bee tan mumel mommi. Arokaau akila nammi, “Jiker! Mumelam moome! Wau woote káfirenom kátiiguleniak?”
44008037	Filip naanoomi, “Úyinenjaat di búyegeti búrom pánutiiguli.” Nalaañenoomi, “Éey, níyinenyinen mati Yensa Apakenaau Áamakau oo eenomi Añiilau ati Atijamit.”
44008038	Arokaau akila nájaatikenumi ati sareetey man ajuum, ban oo di Filip koo di kuwaloulomi kújupo di mumelam, man Filip átiigulenoomi.
44008039	Nan kúpurulomi di mumelam, Búyegetab Bátienaab bati Akiiyaau di buŋarumi Filip bújeetumool. Arokaau akila alaañut ajukool, ban narulenumi di ejaay buruŋool di kamaayoorak.
44008040	Di múlamukaam Filip narajulomi di ésukey yati Asoto, nájawunjawum ésuk bee di ésuk di káriiŋen furimaf fajakaaf bee nan áriiŋe ésukey yati Kasaaria.
44009001	Saul narulenumi kakoolenak man amaŋ ebuj kuriibaak kati Akiiyaau, ban najawumi hani bee di ásimenaau áamakau
44009002	ban nalawoomi man aciik siletara bee di kurungaak kati kukobak kati Atijamit kammi di Damasukos. Kaanjaat panatookubo hani ariiba ániine mba aseek an ati Buruŋab ban Akiiyaau áyiisenumi, man aŋoolen asofool ájeetumulool bakokene bee Yerusalem.
44009003	Saul najawulomi alofen ésukey yati Damasukos, yaŋ too galab mawuŋ di múpurumul fatiya máfijijenulool!
44009004	Ban nalomi tentaam, najammi furimaf faanoomi, “Saul, Saul wau kaane noom di kásuutukenom?”
44009005	Saul naceeŋoomi, “Akiiyaau, au ai?” Furimaf di fommi, “Ínje Yensa, an au úsuutukenumi!
44009006	Yito man ujaw bee di ésukey yáamakey, bampi an aate eregi wan ootumi ekaan.”
44009007	Kúniinaak kan kujawoorumi di kujummi basankenut hani waaf, mati kujanjam furimaf bare kujukut hani an.
44009008	Saul nayitoulomi ajuum ban náwambulumi kúcilool, bare aŋoolenut ajuk hani waaf. Ñaa di kusofool kañenak man kuruuoomi bee Damasukos.
44009009	Ñaa nalako bo wáriiŋe kunak kúfeegiir ájukeriit, ariut ban araanut.
44009010	Di bajumi ariiba aceen ati Damasukos kareesool Anania. Akiiyaau Yensa narajulo’oomi naanool, “Anania!” Nalaañenoomi, “Ínje oome, Akiiyaau!”
44009011	Akiiyaau Yensa naanoomi, “Yito man ujaw bee di buruŋab ban koonemi Joon, banjaat nuceeŋ ati eluupey yati Yúda mati ániinaau ati Tarus an koonemi Saul. Oo oomu bo elawey,
44009012	ban ínje najukumi waaf nan sáaut wati ániine an koonemi Anania ajawulo man aramben uñenool di akila, manteer mbi alaañ ajuk.”
44009013	Anania nalaañenoomi, “Akiiyaau, bukan kajuupoe kureganreg mati ániinaau umu bújakaataab ban akammi bee di bukani kati Yerusalem.
44009014	Ban oo oomu baabe nababaj fujuum kápurumul di kúsimenaak kunifaanak man asof kalawemi ñátum di kareesak kooli nan kulakoemi kamiiceelaeti.”
44009015	Bare Akiiyaau Yensa naanoomi, “Jaw, mati nimukenoomuken nan érokumaom man ájeetum kareesom bee di Kakaanutumi Kúyahuudak di kúyi’iil, di poop bukanak kati Isirael.
44009016	Ínje di fúko’om pániyiisenool buu naate egaal eeno mati kareesom.”
44009017	Ñaa Anania najawumi áriiŋ, nanoken di eluupey dán Saul ammi, ban narembenumi kañenool títi Saul. Naanoomi, “Atiom Saul, Akiiyaau Yensa, árajulimi di buruŋab ban újawumulomi, áboñulammi manteer mbi ulaañ ujuk ban Búyegetab Bátienaab pambookeni.”
44009018	Yaŋ too galab waaf waanoe nan uwel di úpurulomi ulo di kúcilak kati Saul, nalaañ ajuk. Ñaa nayitomi ajuum man átiigulenimi,
44009019	ban narimmi sinaaŋ aban, nalaañumi áliŋeni. Kunak kupinaay Saul nalakobomi di kuriibaak kammi Damasukos.
44009020	Piyout natooŋumi káriiŋen mati Yensa di kukobak, di aaney, “Oo eenomi malegen Añiilau ati Atijamit!”
44009021	Kajamoomi di wáaloiimi, man kulako di kaceeŋoor, “Let oo alakomi kásuutukenak bukanak kati Yerusalem kalawemi di kareesak uke? Ban najawulojaw baabe bee mati mo’omu, mbi asofiil akoken man aruuiil asen kúsimenaak kunifaanak?”
44009022	Bare Saul káriiŋenak koola kufaŋumi man kubaje kánkum, káyiisenak koola mati Yensa oo eenomi Apakenaau Áamakau Kúyahuudak kati Damasukos di sayiimi.
44009023	Nan bajumi kunak kajuupoe, Kúyahuudak di kujamoorumi bee ebujool,
44009024	bare Saul nabilumi amanj wan kusofumi mo’omu. Fuk di balay búrom di kulakomi kapooy kúlamutak kati ésukey manteer mbi kuŋoolen kubujool.
44009025	Di fuk fákon kuriiba kuceen di kújupen Saul di katekel man kúyuunulool kútaasen fukukaf faŋomenumi ésukey.
44009026	Saul náriiŋumi Yerusalem, naliikumi man kunaamoor di kuriibaak kati bo. Bare kufiumutool mati oo ariiba alegen ati Yensa, koo búromiil kúkolioomi.
44009027	Banaabas naŋaroomi ájeetumoomi bee di kúriiŋenaak, ban naregiimi man Saul ajukumi Akiiyaau di buruŋab bati Damasukos eeno. Banaabas poop nasankeniimi wan Akiiyaau aregeenumi Saul, ban poop buu nalakomi káriiŋenak furimaf fati Atijamit di Damasukos, ñátum di kareesak kati Yensa, bákoliut.
44009028	Saul insi nanoken nápur di kuriibaak di ésukey yati Yerusalem,
44009029	mansi náriiŋen furimaf fati Atijamit bákoliut di kareesak kati Akiiyaau. Nalakomi kasanken kati kañoosoor di Kúyahuud kuceen kasankenemi Kúgirikak. Bare di kulakomi eñesey buruŋ bampi kúbujumool.
44009030	Nan kuriibaak kujammi mati mo’omu, di kújeetumoomi bee di ésukey yati Kasaaria man kusenool bee di ésukey yoola Tarus.
44009031	Kujojak kati kuriibaak kammi Yúdea, di Galili, di Samaria búrom, koo kulee di kásuutukenak. Búyegetab Bátienaab bukammi man kujojak kúliŋ ban di kubeneno nan man kúkolimi di Akiiyaau.
44009032	Peter najawoorumi bee banoosani di bukoo búrom bee ejuk kúyinenaak, di kajaaburuŋak koola nabilumi bukanak kati Atijamit kammi di ésukey yati Luda.
44009033	Boo natookumi ániinaau an koonemi Ainea man afinto di bacaac wáriiŋe simit futok di sífeegiir. Ániinaau akila an abakoe.
44009034	Peter naanoomi, “Ainea, Yensa Apakenaau Áamakau nakaanikaan man ukoy. Yito man nutal bacaaci!” Yaŋ too galab nayitomi ajummi.
44009035	Bukanak kati Luda di kati Saron di kujukumi Ainea, di kubilumi kukaan kuriibaak kati Akiiyaau.
44009036	Di ésukey yati Yopa di bajumi ariiba aseek an koonemi Tabita, an Kúgirikak kuwonkemi Doruka, wan felumi woo eenomi ebonk. Nakaanekaan mukaana majake nanoosani ban naramben kabajutumi.
44009037	Di kunak kukila nalomi bújuusa ban nacet. Kuceen kuñoomi biiŋool kuban, di kufintenubomi di kalimbis kammi di fatiyena.
44009038	Mati man ésukey yati Luda elofumi Yopa, kuriibaak kujammi mati Peter oomu bo Luda. Di kuboñumi kúniine kugaba man koonoomi, “Bonket úwaakenul újo’ol takum upiyen.”
44009039	Peter nayitomi kuriiboor. Nan áriiŋubomi, di kújeetumoomi bee di kalimbisak kammi di fatiyenaay. Kuseek kajuupoe kati kújima man kujuume kuŋomenool di búlok. Di kúyiisenoomi uloaaw wayiinkunaw di wáamakaw wan Doruka ajooneniimi nan aroŋumi.
44009040	Bare Peter naregiimi man kúpur búrom bee téeŋey aban, nákuntaajenumi man alawumi. Ban najonlenumi biiŋab bati Doruka, man ammi, “Tabita, yito!” Aseekau najikerumi, nan ajukumi Peter, nayitomi alako.
44009041	Peter nasenool kañen man ayitenool ajuum. Ñaa nawonkulomi kuriibaak di kuseekak kati kújimaak búrom, man áyiiseniimi mati oo narondoŋ.
44009042	Kurimak di kufetumi di ésukey yati Yopa búrom, ban bukan kajuupoe di kúyinen úyegetiil di Akiiyaau.
44009043	Peter nalakomi kunak kajuupoe di ésukey yati Yopa di ábala an koonemi Simon.
44010001	Di ésukey yati Kasaaria di bajumi ániine an koonemi Koneeli, akaanenumi arungaau ati kayooŋak káamakak kan koonemi Kayooŋak kati Italia.
44010002	Oo nakaan akoba áamak, oo di fiilaf foola kukankaan bukan kákolie Atijamit ban di kumiiceelaetool máamak. Akila narambeneramben di eseney kawulak bukanak, ban nalawelaw Atijamit nanoosani.
44010003	Balay bákon, wáriiŋe nanan nati sirig sífeegiir di tutularaay maleeka yati Atijamit di erajulo’oomi najukuyomi nan sáaut, man yoonoomi, “Koneeli!”
44010004	Koneeli najikerumi maleekaay caw di kákoliak di kóro, man ammi, “Arungaau, mo’omu waa?” Maleekaay di elaañenoomi, “Atijamit najanjam kúlawak kooli, namanjumi wan uwulumi kabajutumi, moo kaane oo oomu di eyiiŋi.
44010005	Iñeme boñ bukan kujaw bee ésukey yati Yopa man kúwonkul ániinaau an koonemi Simon Peter.
44010006	Oo oomu man awannoore di síndeey yati Simon, ábala an eluupool elofumi di falaf.”
44010007	Nan maleekaay esankenoomi mo’omu di ejawumi ewuuj. Ban Koneeli nawonkumi kumiiceelaool kugaba di atiika oola ákon akobemi Atijamit máamak.
44010008	Ban naregiimi wabajoeenumi aban, naboñiimi bee Yopa.
44010009	Fati kajomaf, nan kulakomi ejaay di buruŋab, kulofenumi Yopa, Peter najawumi bee fatiyena yati kalimbis bee elaw man karabak kulofe.
44010010	Bacaarab di busofoomi namaŋumi bee furi, bare nan kulakomi kajoonenak karabak man kuri, najukumi waaf nan sáaut.
44010011	Ban najukumi bukinab bajakaab man búwambuloe, najukumi waaf waam di káwaloul waanoe nan fuparala fabaje sígoolene sibakiiras man sisofi.
44010012	Dóo di fo sínukuruŋas sanaamutas búrom soosu ró, sínukuruŋ saje’emi úkamun, di sáfuulooremi, di bánaakayita.
44010013	Ban di bajumi furim fajawulo bee di oo man foone, “Peter, yito! Buj man uri.”
44010014	Bare Peter nammi, “A’a, Akiiyaau. Ínje irirerut muriaay masikoe mba matiluluti.”
44010015	Furimaf di fulaañumi fommi, “Wan Atijamit atilulumi, takum au ureguwo usikosiko.”
44010016	Mo’ome moo mukankaan ñooni ñáfeegiir, yaŋ too galab fuparalaaf di fuŋarimi bee di bukinab bajakaab.
44010017	Peter di kaanoomi síwoonoor sáamak sati wan mo’omu mufelumi wan ajukumi nan sáaut. Kúniinaak kan Koneeli aboñulomi di kutookumi eluupey yati Simon ban kommi. Iñeme bukooku man kujuume di fúlamutaf.
44010018	Di kuwonkumi man kuceeŋumi manteer dáare dóo Simon Peter ammi?
44010019	Nan Peter alakomi kawoonoorak káamak mati wan ajukumi nan sáaut, Búyegetab Bátienaab di boonoomi, “Yénten, kúniine kúfeegiir kaam di eñesi.
44010020	Yito man ujaw jiriiboor di bukoo ban takum búyegeti bugaal, mati ínje íboñuliil.”
44010021	Peter nawalomi man ammi kúniinaak, “Ínje eenomi ániinaau an jiñesemi, waa jijawulo beet?”
44010022	Di kommi, “Arungaau Koneeli áboñuloli, oo ati kutiikaak Kúroomanak. Oo ániine ajoone ban akoba áamak ákolimi Atijamit, di poop Kúyahuudak búrom kúsuumensuumen kareesool máamak. Maleeka yati Atijamit eregool áwonkuli bee di eluupool, man aŋoolen ajam wan oote eregooley.”
44010023	Peter nawaleniimi di eluupool man kumoor. Fati kajomaf nayitomi man kuriiboor di bukoo, ban kuriiba kuceen kati Yopa poop di kutooñool.
44010024	Fati kajomaf di kúriiŋulomi di ésukey yati Kasaaria. Koneeli ammi di ekobiiley ban náwonkul kukiloorool di kupaalool káamakak tákon bee kayaño Peter.
44010025	Nan Peter anokenumi di síndo’ool, Koneeli ayaño’oomi aban, nalomi kúfima man amiiceelaetoomi di bújonlenab boola.
44010026	Bare Peter nayitenoomi, di aaney, “Yito! Ínje poop an ceb.”
44010027	Peter narulenumi di kámikak di Koneeli kunokenumi dóo di eluupey dán atookumi bukan kajuupoe man kujoje.
44010028	Peter naaniimi, “Muyuul di kúkouul jimammanj tíen mati sílingaas sati Kúyahuudak sífirenfiren man ínje Áyahuud kujamoor di Kakaanutumi Kúyahuudak. Bare Atijamit náyiisenanyiisen senut man iwoonoor an nasikosiko mba atiluluti.
44010029	Moo kaane nan iboñimi, ñaa ilatut ebiley. Regom wau kaane nuwonkom.”
44010030	Koneeli nalaañenumi, “Kunak kubakiir bálamuk nilakoeenlako elaw di eluupom nan bajumi sirig sífeegiir tutularaay. Yaŋ too galab ániine akaanoe wañ wakaane ñiliñil man ajuume fáculom.
44010031	Naanammi, ‘Koneeli, Atijamit najanjam kúlawak kooli, ban namanjumi wan uwulemi kabajutumi, oo oomu di eyiiŋi.
44010032	Boñ an bee Yopa man áwonkul Simon Peter. Oo oomu man awannoore di síndeey yati ábala Simon, an eluupool elofumi di falaf.’
44010033	Ñaa ínje iboñi ewonk galab, ban numaŋ man ubil uyiiŋom. Iñeme wulaal búrom bukooku di bújonlenab bati Atijamit, man úyenteni wan Akiiyaau ájaatikenimi man úregoli.”
44010034	Peter nalaañenumi, “Malegen iñeme nijujuk Atijamit álaañeriit di an.
44010035	Bare Atijamit nasofesof bukanak kápurumul di kansanken kanookani kámiiceelaeteoomi ban di kukaan wajoone.
44010036	Jijanjam mati nabomboñ kurimak koola bee di bukanak kati Isirael, káriiŋenak furimaf fajakaaf fati kásuumaay kápurumul di Yensa Apakenaau Áamakau (oo eenomi Akiiyaau ati bukanak búrom.)
44010037	Jimammanj furimaf fáriiŋenimi di mofam mati Yúdea búrom. Tooŋulotooŋ kapanak kati Galili nan Yaaya áriiŋenumi bukanak aban kurimak kati kátiigulenak.
44010038	Man Atijamit amuken Yensa ati Nasaret ban nakammi Búyegetab Bátienaab man búwaloulool man abaj kánkum. Yensa najawumi bee banoosani man ammi di ekaaney jak di kasontenak kan Seetaanaay éroogumi, mati Atijamit oomu di oo.
44010039	Wúli, kúriiŋenaak eenomi kúyiisena kati wanoosani wan akammi búrom di mofam mati Isirael di ésukey yáamakey yati Yerusalem. Yensa bukoo kufaaŋenoomi kubujool di ébaar yati búpin.
44010040	Bare Atijamit náyitenulool di kacetumi di funakaf fúfeegintenaf ban nakaanoomi man araj di bukanak,
44010041	akaanutool man araj bee di bukanak búrom, bare wúli kan ámukenaalimi man ukaan kúyiisenaool. Wúli eenomi uriemi uraanemi tín tákon di oo nan ayitoulomi di kacetumi aban.
44010042	Ban nájaatikenolimi man úriiŋen furimaf fajakaaf bukanak ban núyiisen mati oo eenomi an Atijamit amukenumi bee kagamenak karoŋumi di kacetumi.
44010043	Kuboñaak kati Atijamit búrom kusankensanken mati moola, di aaney anoosani áyinenumi di Yensa majakutool pammubonketi kápurumul di kareesak koola.”
44010044	Nan Peter alakomi kasankenak mo’omu, Búyegetab Bátienaab di bookumi bukanak kalakomi búrom káyentenak furimaf.
44010045	Kúyinenaak Kúyahuudak kuceenak kariiboorulomi di Peter, di sáloiimi máamak mati Atijamit nawalenwalen kawulak kati Búyegetab Bátienaab boola hani bee di Kakaanutumi Kúyahuudak.
44010046	Iñeme di kujammi di kasanken usanken uceen wálauleriiti, ban di kusal mati mákalaam mati Atijamit. Peter nammi,
44010047	“Mante an panaŋoolen áfireniil man kubaj kátiigulen di mumel, mati koo kuyayab Búyegetab Bátienaab nan man wulaal uyabaami?”
44010048	Peter nájaatikeniimi man kútiiguleni, ñátum di kareesak kati Yensa Apakenaau Áamakau. Nan púrutomi, di kulawoomi manteer nabenen bo kunak kupinaay di bukoo.
44011001	Kúriiŋenaak di kuriibaak kuceenak kammi Yúdea búrom di kujammi mati Kakaanutumi Kúyahuudak poop kúyineyinen furimaf fati Atijamit.
44011002	Nan Peter alaañulomi Yerusalem, kúyinena Kúyahuud kuceen katampimi di kulakomi élusooley.
44011003	Di kommi, “Wau kaane nujaw unoken sísindaas sati katamputimi ban di jirioor di bukoo?”
44011004	Bare Peter nataatumi eregiiley wabajomi káŋarum di fúcitumaf:
44011005	“Nan ilakoeenumi elawey di ésukey yati Yopa, nijukumi waaf nan sáaut waanoe nan fuparala fáamak falakomi káwaloul kápurumul fatiya nan sígoolenas sibakiiras sisofimi, ban fuwalomi bee di ínje.
44011006	Nan ijikerumi síndeneey yoolifo, nijukumi sínukuruŋ sati úkamun, di sáfuulooremi, di bánaakayita.
44011007	Ban nijammi furim faanammi, ‘Peter, yito! Buj man uri.’
44011008	Bare ínje nemmi, ‘A’a, Akiiyaau. Mati muriaay masikoe mba matiluluti mujawurerut di butumom.’
44011009	Bare furimaf di fulaañumi fusankenom di bukinab bajakaab, ‘Wan Atijamit atilulumi takum au ureguwo usikosiko.’
44011010	Mo’omu mubajobajo ñooni ñáfeegiir, ban waafaw búrom di uŋarimi bee di bukinab bajakaab.
44011011	No’onu kúniine kúfeegiir kaboñimi di Kasaaria kúriiŋumi di eluupey dán ilakomi. Di kuboñimi kápurumul di ésukey yati Kasaaria man kuŋarom.
44011012	Búyegetab Bátienaab di buregammi man ijaw di bukoo, takum búyegetom bugaal. Kuriibaak kutiaak kooni futokey di ákonau koo poop di kutooñammi, ñaa wúli póopoli nunokenumi síndeey yati ániinaau ume.
44011013	Náregolireg man ajukeenumi maleekaay yajawulomi man ejummi di síndo’ool, yaanoomi, ‘Boñ kuceen kujaw bee ésukey yati Yopa man kúwonkul ániinaau an koonemi Simon Peter.
44011014	Panasanken kurim pánkuŋarul epakey bee di au di fiilaf fooli búrom.’
44011015	Nan itooŋumi kasanken, Búyegetab Bátienaab di buwaloulomi bee di bukoo nan man buwalouloeenumi di wulaal búrom di mútiyaaram.
44011016	Ñaa niwoolomi furimaf fati Akiiyaau fan aregeenumi, ‘Yaaya nátiigulenetiigulen bukanak ñátum di mumel, bare muyuul pánjitiiguleni ñátum di Búyegetab Bátienaab boola.’
44011017	Mati Atijamit nasensen Kakaanutumi Kúyahuudak kukila kawulak kákonak kan asenolaami nan úyinenaami di Akiiyaau Yensa Apakenaau Áamakau. Kama ínje ai ampi ujuumoor di Atijamit bee kañakoor?”
44011018	Nan bukaaku kujammi mo’omu, di kukat bálusool man kutaatumi kusal mákalaam mati Atijamit. Di kommi, “Atijamit nasensen poop buruŋ Kakaanutumi Kúyahuudak man kútiiwoor kukat bálamuk majakutiil ban naseniimi eroŋey yati bándoorey.”
44011019	Kuriiba kuceen di kuyiisooreenumi mati kásuutukenak kabajoeenumi nan kubujumi Sitefan kuban. Bukaaku di kujawumi bee di Fonekia, bukaaku bee di Sipur, bukaaku bee di Antiok, ban di kulakomi káriiŋen furimaf fati Atijamit bee di Kúyahuudak cebiil.
44011020	Bare kuriiba bukaaku di bajumi kúniine bukaaku di bukoo kápurumulomi di fúrinkaf fati Sipur di mofam mati Kurene di kujawumi bee Antiok man kutooŋ káriiŋenak kurimak bee di Kakaanutumi Kúyahuudak mati Akiiyaau Yensa.
44011021	Kánkumak kati Akiiyaau kulakolako di bukoo, ñaa bukan kajuupoe di kútiiwoorumi bee di Akiiyaau Yensa ban di kunen kafiumak kooliil di oo.
44011022	Nan kati di fujojaf kammi Yerusalem kujammi wabajomi, di kuboñumi Banaabas bee Antiok.
44011023	Nan áriiŋubomi najuk man Atijamit áyiiseniimi majakam moola di súumoomi. Ñaa náliŋenumi kuriibaak poopiil man kucin di Akiiyaau di malegenam di úyegetiil búrom.
44011024	Banaabas ániine ajake, ban nameeŋumi di Búyegetab Bátienaab ban náliŋumi di kafiumak. Ban bukan kajuupoe di kubilumi kúyinen Akiiyaau kápurumul di oo.
44011025	Ñaa Banaabas najawumi bee ésukey yati Tarus bee eñes Saul,
44011026	ban nan atookoomi, nájeetumoomi álaañenulool bee Antiok. Wáriiŋe emit búrom yo, koo kugabaak di kulakomi tákon di kati fujojaf man kulakomi kaliikiten jameeŋ yáamak. Boo Antiok kuriibaak kati Akiiyaau kutooŋumi ewonkiey Kukirisican.
44011027	Di kunak kukila, kuboña kuceen kati fujojaf kápurumulomi Yerusalem bee Antiok.
44011028	Ákon di bukoo an koonemi Agabo. Búyegetab Bátienaab bukammi man ajuum man areg mati bacaar báamak boote kabajo di dúniyaay búrom. Bacaarab bukila bubajobajo nan Kilaud alakomi ejunkutey yati Áyiau Áamakau.
44011029	Kuriibaak kammi di Antiok di kusofumi lit, mati anoosani panawul wan aŋoolenumi bee karamben kupaaliil kuriibaak kacinumi Yúdea.
44011030	Kukankaan mo man kuboñ sígodi’iil Banaabas di Saul man kújeetummi bee di kunifaanak kati fukobaf fáamakaf fati Yerusalem.
44012001	Di kunak kukila noo áyiau Herod atooŋumi kásuutuken kuriiba kuceen kati di fujojaf.
44012002	Akila akammi man Yankuba abuji an eenomi, Yohan atiool ñátum jiliba jabaake.
44012003	Nan Herod ajukumi mati mo’omu mukammi man Kúyahuudak súumiil, nakammi man kusof Peter poop di titoorey yati kunakak kati káaningak kati Mbúurey Yabajutumi Múliitenuma.
44012004	Nan Herod akammi man Peter asofi aban nakuli dán bukanak kukuleimi, ban naregumi man uyooŋ ubakiir wati kutiika kupooyool dó. Nasosof bee kagamenool di bújonlenab bati bukanak nampi káaningak kati Ewuujey yati Njalayiri kuwuujumi.
44012005	Bare nan Peter akulimi dán bukanak kukuleimi, bukanak kati fujojaf kurulenumi kulaw máamak Atijamit bayoolout mati oo.
44012006	Di fukaf fo’ofu bala’a Herod amaŋeenumi man kúpurenulool kagamen fáculey yati bukanak, Peter alakoeene kamoor di titoorey yati kutiika kupooya kugaba. Kukokenookoken ñátum ñiwuj ñigaba, ban kupooya kuceen kantomi fáculey yati butumab di kapooy dán bukanak kukuleimi.
44012007	Maleeka yati Akiiyaau yaŋ di épurul to, kalimbisak di kuwuŋ fijijij. Maleekaay di etatacen Peter di kabandool man eyiloomi, man yoonoomi, “Yito galab!” Ñiwujañ ñifelomi di uñenool.
44012008	Maleekaay di yoonool, “Piinoor ban nukaano usamatai.” Peter nakammomi. Ñaa maleekaay di yoonoomi, “Gaayoor kaloai káamakak man úriibenulom.”
44012009	Ñaa Peter nápurutomi man ariibenuyo. Bare amanjut mati wan maleekaay yommi di ekaaney malegen, nasofumi waaf najuke nan sáaut.
44012010	Di kuwuujumi to fulakaaf fútiyaaraf fati kutiikaak kupooyaak man kuwuuj fugabuntenaf, di kúriiŋumi fúlamutaf fati mulapam fúpurumaf bee di ésukey. Di fúwambulo’ooromi, ñaa di kúpurumi. Di kulakomi ejaay di buruŋ maleekaay di éjim nel.
44012011	Peter di fúko’ool nabilumi álaul wabajo’oomi. Ban naanooromi, “Tíenantien mati malegen Akiiyaau aboñulomi maleekaool man epakenom di kañenak kati Herod di wan kurungaak kati Kúyahuudak kusofeenumi bee ekaanom.”
44012012	Nan amanjumi wabajoeenumi, najawumi bee di síndeey yati Mariyaama, Yohan Maruk iñaayool, dóo kajuupoe kujojumi man kulako elawey.
44012013	Peter akongenumi kábabumaak kati fúlamutaf, ban aroka ajaŋa an koonemi Roda nápurulomi bee eyiiŋool.
44012014	Nan álaulumi furimaf fati Peter, di súumoomi máamak, moo báwambulut kábabumaak bare nateyumi álaañudo bee ereg anoosani mati Peter oomu bo di kábabumaak.
44012015	Di koonoomi, “Au nugonogono.” Bare nan ajummi lit mati malegen moo, man koonoomi, “Nakankaan ápurapur!”
44012016	No’onu Peter narulenumi di kakongenak. Nan kúwambuloomi, di kujukoomi, di sáloiimi máamak.
44012017	Bare natonkiimi man kutunten, ban naregiimi man Akiiyaau ápurenuloomi téeŋey di dán bukanak kukuleimi. Ban nammi, “Jiregumo Yankuba di kutiolaal karinomi.” Ñaa ban nápurubomi ajaw bee buceen.
44012018	Di waradabaw, di bajumi kálaulooraati káamak kalakoe dóo di titoorey yati kutiikaak kupooyaak mati wabajoeenumi bee di Peter.
44012019	Herod nájaatikenumi man kúñesulool banoobani. Nan kuŋoolenutumi kujukool, Herod nakammi man kutiikaak kupooyaak kuceeŋi ban naregumi koote ebuji. Nan mo’omu múpurutomi, Herod nápurumi Yúdea man ajaw Kasaaria man alako bo tínok.
44012020	Herod di bólioomi máamak mati bukanak kati Turo di Sidon. Mati muriaiil di mofam mati Herod múpureuumi, ñaa di kuboñ kuceen man kujaw kujamoor di oo. Mútiyaaram, di kujawumi kubuntoor Bulasutus, oo aroka acookooremi eluupey yati áyiau, man kulawoomi kálaañenul kásuumaay titoorey yati sísukas sooliil di Herod,
44012021	ban funakaf fasofimi bee mati kukila man kubaj fujoj di akila. Herod nakaanomi kaloaool kati jáyiaj, man ajawumi alako di ejunkutey yoola yati jáyiaj man asankeniimi.
44012022	Bukanak di kucibuloorumi, “Furimaf ufu fati emit, lee fati an!”
44012023	Maleeka yati Akiiyaau yaŋ di erantenoomi, mati asenut kálebienak bee di Atijamit. Di múlamukaam, siñal di sirioomi manteer acet.
44012024	Bareñaa furimaf fati Atijamit di fufaŋumi man fujamoe banoosani.
44012025	Nan Banaabas di Saul kubanumi burokab booliil Yerusalem, di kuŋarumi Yohan Maruk ban kulaañumi di óoro bee Antiok.
44013001	Di fujojaf fati kuriibaak kati Antiok, bajeembaj kuboña di kuliikitena dó. Kan eenomi Banaabas, di Simeon an kuwonkemi Ala’au, di Lukio ati Kurene, di Manaen akurimi dákon di áyiau Herod nan apaalool, di Saul.
44013002	Funak fákon, di kulakomi kamiiceelaet Akiiyaau di ekaan balat, Búyegetab Bátienaab di booniimi, “Jímukenul Banaabas di Saul mambi kukaan burokab ban íwonkuliimi.”
44013003	Nan kubenenumi kukammi balatab man kúlaw kuban, di kurembenumi uñeniil di bukoo ban di kukateniil kujaw.
44013004	Buke kugabaak, Búyegetab Bátienaab di buboñiimi di kúriiŋumi Seleuke. Boo kútipumi bee fúrinkaf fati Sipur.
44013005	Nan kúriiŋumi Salami, di kutaatumi káriiŋen furimaf fati Atijamit di kukobak kati Kúyahuudak. Yohan Maruk oo poop najawumi di kukila nan arambena.
44013006	Nan púrutomi, Banaabas di Saul kútipumi kuŋomoor bee kapan kaaku kati fúrinkaf, di kúriiŋumi ésukey yati Pafo, di kutookubomi ániine aceen akaanemi fáliimaetaf. Oo ániine Áyahuud, aboña abunta, an koonemi Baa Yensa.
44013007	Akila nalakomi bati anifaanau ati fúrinkaf, Serugi Paul, an umanjumi amanja áamak. Serugi Paul nawonkumi Banaabas di Saul mati namammaŋ ejam furimaf fati Atijamit.
44013008	Bare Eluma o’omu akaanemi fáliimaetaf (mati kareesak kufelumi mo’omu di Kúgirikak), nalatumi Banaabas di Saul, naliikumi étiiw anifaanau akila takum afium di Yensa.
44013009	Bare Saul, an kuwonkemi poop Paul, Búyegetab Bátienaab bookool jáng, najikerumi caw Eluma,
44013010	ban nammi, “Au añiil ati Seetanaay, au alatoor ati wanoosani wajoone, búyegeti bulaenlaen tir di bújakaati. Mante letukat kaŋondenak uruŋaw wajoonaaw wati Akiiyaau?
44013011	Janten, Akiiyaau panateki iñeme, panubil ukaan ápuuma ban letujuk bala’ab di nanan nátemie.” Yaŋ too galab Eluma di rímoorool túk kúcilool, nataatumi eñes arambena ampi aruuool.
44013012	Nan anifaanau ajukumi wabajomi, ban náyinenumi wan kuliikitenoomi mati Akiiyaau úwaalo’oowaalo.
44013013	Paul di kutooñaool di kuŋarumi busaanaab báamakab di ésukey yati Pafo man kútipumi kúriiŋ di ésukey yati Peruge yammi di mofam mati Pampulia. Yohan Maruk ákatuliibomi man alaañumi bee Yerusalem.
44013014	Bare Banaabas di Paul di kúpurulomi Peruge ban di kúriiŋumi Antiok yati Pisidia. Di funakaf fati kálebienak, di kunokenumi dóo di fukobaf man kulakotomi.
44013015	Nan kubanumi kaliiken sílingaas sati Muusa di síbukaas sati kuboñaak kati Atijamit, kurungaak kati fukobaf di kuboñiimi kurim, man koone, “Kútioli, jibajujaat furim fati káliŋen bukanak, jisankenufo.”
44013016	Paul nayitomi ajuum, natonkiimi man kutunten, ban natooŋumi kasanken, “Bukanak kati Isirael, di muyuul Kakaanutumi Kúyahuudak kamiiceelaetemi Atijamit, jijantenom.
44013017	Atijamit ati bukanak buke kati Isirael namukemmuken kufannaaniŋolaal ban nakaan bukanak kukila kubeneno nan kulakoeenumi nan kujaaburuŋ di mofam múbutoam mati Misira. Atijamit nápurenuliipuren di famiiceelaetaf di kánkumak koola.
44013018	Namuutemmuuten di bukoo wáriiŋe simit sooni bukan kugaba boo di baŋaanab.
44013019	Ban nakajenumi bukanak kati usankenaw wooni futok di ugaba di mofam mati Kanaan man asen mofam mukila man aŋarumi mofam mooliko asen kati Isirael.
44013020	Nan mo’omu múpurutomi, wanoosani wabajoeenumi bo wáriiŋe simit siceme sibakiir di bukan kugaba di uñen uban. Naseniisen kugamena man kurung mofam mukila bee mo di nanan nati aboñaau Samuel.
44013021	Bare bukanak di kulawumi man kubaj áyi, Atijamit naseniimi Saul añiilau ati Kis, ániine ati di fiilaf fati Beniamin, oo alakomi áyiau ooliil wáriiŋe simit bukan kugaba.
44013022	Bare Atijamit nápurenoomi di ejunkutey yoola aban, Atijamit nakammi Dauda áyiau ooliil. Atijamit aregumi mati moola, nammi, ‘Ínje nijujuk Dauda, añiilau ati Yese, ániine áriiŋaam di búsusom, oo panakaan wan imaŋumi.’
44013023	Ákon di úwoloorumaw wati Dauda an Atijamit ápurenumulomi man akaan Apakenaau ati bukanak kati Isirael nan man áligeenumi eeno, an akila eenomi Yensa.
44013024	Bare bala’a Yensa ájo’ol, Yaaya Átiigulenaau náriiŋeneenriiŋen bukanak kati Isirael búrom man koote kátiiwoor kukat bálamuk majakutiil ban di kútiiguleni.
44013025	Nan Yaaya alakomi ebaney burokab boola naceeŋumi, ‘Ai jisofumi oo ínje? Ínje let oo. A’a! Bare oo aatumi bee ebiley iñeme bálamukom, ban ínje iŋotut bee efeel unewaw wati usamataool.’
44013026	“Kutiom, muyuul fiilaf fati Iburehima, di poop bukaaku di muyuul di titooruul, Kakaanutumi Kúyahuudak, kákolimi Atijamit! Atijamit naboñulolaaboñ kurimak kati epakey uye.
44013027	Bukanak kacinumi Yerusalem di kurungaiil kúlaulut ai eenomi Yensa. Ban kúlaulutumi kurimak kati kuboñaak kati Atijamit handeneen kan kuliikenemi di funakaf fati kálebienak fanoofani. Bare di wan kukammi, man kurimak kati kuboñaak kati Atijamit kaciikeenimi man kúliroor.
44013028	Handeneen man kujukutumi wampi kúbujumool, bare di kulawumi Pilat, man akaan Yensa abuji.
44013029	Nan kúlirenumi búrom wan kuboñaak kuciikeenumi mati Yensa kuban, di kuwalenulo’oomi di ébaarey yati búpinab, man kufokoomi di fuyaak.
44013030	Bare Atijamit náyitenuloomi di kacetumi!
44013031	Ban narajumi kunak kajuupoe di kan kulakoeenumi káriiboorul kápurumul Galili bee Yerusalem. Koo iñeme kukankaan kúyiisenaool bee di bukanak kati Isirael.
44013032	Ban Banaabas di ínje wúli oomuñaa taate káriiŋenuul furimaf ufe fajakaaf. Wan Atijamit áligeenumi kufannaaniŋolaal,
44013033	mati nálirenliren wo báligab ube iñeme bee di wulaal kuñooliil ñátum di káyitenulak Yensa di kacetumi. Nan man ciikimi búkaay yati Jábuura kapan kugabuntenak, man koone, ‘Au Añoolom, jaat ínje di fúko’om ibilumi ikaan ampai.’
44013034	Mati Atijamit náligeenumi náyitenulo’oomi di kacetumi, eniilool leteputurer di fuyaakaf. Ban nasankenumi mo’ome, ‘Panisenuul wáliroore di walegen wan íligeenumi Dauda.’
44013035	Moo kaane aciika ati Jábuura kapan kuceen naane, ‘Letukat Álirooraau ooli man aput di fuyaakaf.’
44013036	Man Dauda, alakoeenumi kamiiceelaet wan Atijamit amaŋeenumi di nanan noola. Nan acetumi, kufokoofok tákon di kufannaaniŋool, ban eniilool epuput dóo di fuyaakaf.
44013037	Bare Yensa Atijamit áyitenulomi di kacetumi, eniilool eputut di fuyaakaf.
44013038	Kutiom, janten! Muyuul joote emanj wákon, kápurum di Yensa ániinaau umu kurimak kúriiŋeniriiŋen mati kabonketak kati majakutuul.
44013039	Anoosani áyinenumi di Yensa majakutool búrom mubonketibonket man sílingaas sati Muusa siŋoolenderutumi sikammo.
44013040	Moo kaane, jíkaanum mati wan kuboñaak kuregumi takum ugoruul.
44013041	‘Jijiker, muyuul kaheelenumi Atijamit, di wáalouul ban jijaw jíjim, mati wan ínje emmiñaa ekaan jaat, woo léejiyinen, handeneen an aregenuuwo.’”
44013042	Nan fujojaf fubanumi Paul di Banaabas di épuruley di fukobaf di kunak kukila, bukanak di kulawiimi man kúlaañul inki man kúriiŋen mati mukaanaam mákonam ume di funakaf fati kálebienak fáriibeneuumi.
44013043	Nan kubanumi fujojaf di fukobaf, Kúyahuud kajuupoe di kan kulaañumi bee di buruŋab bati Kúyahuudak kamiiceelaetemi Atijamit di fukobaf, kariibenumi Paul di Banaabas. Kúriiŋenaak kukila di kulakomi kámik di bukoo man kúliŋeniimi kusof lit majakam man Atijamit áyiiseniimi.
44013044	Funakaf fati kálebienak fariibenumi jameeŋey yati ésukey di efumoulo ejoj bee ejamiiley káriiŋenak kati furimaf fati Atijamit.
44013045	Bare nan Kúyahuudak kujukumi jameeŋey uye, di kubajumi búlat. Di kujelumi Paul ban di kañakoor wanoosani wan Paul aregumi.
44013046	Paul di Banaabas di kusankenumi bákoliut, di kooniil, “Cenceeŋ man furimaf fati Atijamit foote kasankeni emond di muyuul Kúyahuud. Bare di jilatufomi man jigamenooromi mati jíriiŋut bee eyab eroŋey yati bándoorey. Iñeme wúli panukatuul man ujaw úriiŋenufo Kakaanutumi Kúyahuudak.
44013047	Akiiyaau násenolisen kájaatikenak uke, di aaney ‘Nikaanikaan mawuŋ bee di Kakaanutumi Kúyahuudak, mambi bukanak kati dúniyaay kupakeni.’”
44013048	Nan Kakaanutumi Kúyahuudak kujammomi, di súumiimi máamak ban di kusalumi Atijamit mati furimaf foola. Kan Atijamit amukeneenumi búrom bee mati eroŋey yati bándoorey, di kubilumi kukaan kúyinena.
44013049	Furimaf fati Atijamit di fuyiisoorumi banoobani di kapanak kukila.
44013050	Bare Kúyahuudak di kulako kasusuken kuseekak kuceenak kukoba káamak kabaje fujuum fateboe di kunifaanak kati ésukey yáamakey. Di kukammi bukanak man kúsuutuken Paul di Banaabas ban di kucesooriimi kúpur di kapanak kooliil.
44013051	Bare Paul di Banaabas di kufankumi kaporak kakotumi di úkamuniil man kúyiiseniil mati utumiil ulee bo, ban di kujawumi bee Ikoni.
44013052	Kuriibaak kammi di Antiok súumiisuum máamak ban Búyegetab Bátienaab bookiimi jaj.
44014001	Di ésukey yati Ikoni, Paul di Banaabas di kunokenumi síñakon bee di fukobaf, ban di kúriiŋenumi ñátum di kánkum káamak man jameeŋ éyinenumi, kan eenomi Kúyahuud di Kakaanutumi Kúyahuud.
44014002	Bare Kúyahuudak kalatumi káyinenak di oo, di kususukenumi Kakaanutumi Kúyahuudak bukaaku ñátum di kasiken úyegetiil man kulat kúyinena.
44014003	Paul di Banaabas di kulakobomi piyo, man kúriiŋenumi majakam mati Akiiyaau bákoliut. Akiiyaau náyiisenumi wan kúriiŋumi ukankaan malegen, man aseniimi kánkum man kukaan kúmanjum di mukaanaam máamakam máriiŋumi síwoonoor.
44014004	Bare bukanak kati ésukey yáamakey di kúpajuloor, bukaaku di kulaañumi di Kúyahuudak, bukaaku di kúriiŋenaak.
44014005	Bukaaku Kakaanutumi Kúyahuudak di bukaaku Kúyahuud koo di kurungaiil, di kuwoonoorumi bee élus Paul di Banaabas mambi kuleebiil sikooba kubujiil.
44014006	Nan kúriiŋenaak kugabaak kúmanjumomi di kuteyumi kúpur bee di sísukas sáamakas sati Lusutura di Derebe sammi di mofam mati Lukaoni, di sísuk san kúlingoorumi.
44014007	Boo kulakomi káriiŋen furimaf fajakaaf.
44014008	Di Lusutura, bajeembaj ániine awolimi oo babakoe. Oo biñoo nan awolimi, atamburerut ayito ajuum man ajawooro.
44014009	Nalakobomi káyenten wan Paul alakomi káriiŋenak. Paul najikeroomi caw ban najukumi mati ániinaau akila nababaj kafium káriiŋe man asonteni akoy.
44014010	Ñaa Paul nasankenoomi fatiya, “Yito juum di úkamuni!” Ániinaau nabaalumi fatiya man aam di ejaay.
44014011	Nan jameeŋey elakomi káyentenoolak di kujukumi wan Paul akammi, di kukaaw fatiya di kasankenak kooliil Kulukaoniak man kommi, “Simitas siwaloulowalo bee di wulaal man silaañoorumi nan bukan!”
44014012	Di kuwonkumi Banaabas emitey yan koonemi Jeu, man Paul emitey yan koonemi Hereme, mati oo eenomi asankena anifaan.
44014013	Ásimenaau ati emitey yan koonemi Jeu, fukobaf fooliyo fujuumenimi téeŋey yati ésukey ekila, naruu’ulomi kúmuuna ban di kújeetumi bukaroor bati úrumpen waloreni bee to di kúlamutak, mati oo di jameeŋey kumammaŋ bee esen búsimen bee di Paul di Banaabas.
44014014	Bare nan Banaabas di Paul kujammi mati wan koote ekaan, di kutuutulumi uloaiil ban di kuteyumi kunokenumi di titoorey yati jameeŋey, man koom di ekaawey,
44014015	“Kúpaaloli, wau kaane di joom di ekaan mo’omuñaa? Wúli di kúko’oli bukan ceb nan muyuul! Wúli nujawulojaw baabe bee káriiŋen furimaf fajakaaf, mambi jikat mukaanaam umu mabajutumi fúkaw man jílaañenul bee di Atijamit aroŋaau, atuukumi fatiya di tentaam, di falaf, di wanoosani wándomi.
44014016	Úwoloorumaw wawuuje, Atijamit nakakat kati mofam mati dúniyaay búrom man kuriiben buruŋab booliil.
44014017	Bare ayoolorerut káyiisenak kati fúko’ool di búkaanum bajake. Atijamit náboñuluumi kápurumul fatiya kujam kajake ban nasenuul wampi jiri jipooñ kéelookeel aban nakaan úyegetuul ufinto.”
44014018	Bare hani man Paul di Banaabas kúriiŋenumiñaa kurimak kuban, kuŋoolenut kúfireniil takum bukanak kukaan búsimen bee di kukila.
44014019	Kúyahuud bukaaku kápurumulomi Antiok di Ikoni di kususukenumi jameeŋey. Di kulakomi eleebey Paul sikooba kuban di kúfuulool bee kápuraak kati ésukey, mati kusofeensof nacecet.
44014020	Bare nan kuriibaak kati Yensa kúliiboomi tákon, nayitomi man alaañumi bee di ésukey yáamakey. Fati kajomaf oo di Banaabas di kujawumi bee Derebe.
44014021	Paul di Banaabas kúriiŋenumi furimaf fajakaaf di ésukey yáamakey ekila yati Derebe man kubajubomi kuriiba kajuupoe. Di kulaañumi bee di Lusutura, di Ikoni, di Antiok yati Pisidia.
44014022	Di kulakobomi káliŋen úyegetaw wati kuriibaak ban di kulawiimi man kujuum lit di kafiumak, di aaney, “Wulaal ootaale kanoken di jáyiaj jati Atijamit kápurumul di bugaal banoosani.”
44014023	Paul di Banaabas kumukenumi poop kurunga kuceen di fujoj fanoosani fati kuriibaak. Ñaa di kukammi balatab man kulaw kuban, di kukatiimi di Akiiyaau man acookooriil, di an kúyinenumi.
44014024	Di kúlamumumi Pisidia, man kulaañ bee Pampulia.
44014025	Boo kúriiŋenumi inki furimaf fajakaaf di Peruge ban di kujawumi bee di ésukey yati Atalia,
44014026	ban di kúpurubomi kútip kulaañ bee Antiok yati Siria, boo kubileneenimi di majakam di Atijamit man kuŋoolen kukaan burokab ban kúlirenumi iñeme.
44014027	Nan kúriiŋumi Antiok, di kujojenumi kati fujojaf tákon, man kuregiimi búrom wan Atijamit akammi di kukila di poop man áwambulumi buruŋab bati kafiumak bee di Kakaanutumi Kúyahuudak poop.
44014028	Di kulakobomi piyo di kuriibaak.
44015001	Kúniine kuceen kápurumulo Yúdea bee Antiok di kulakomi kaliikiten kuriibaak man koone, “Jitamputijaat nan man sílingaas sati Muusa siregumi, leejipak.”
44015002	Paul di Banaabas kuñoosoor yém di bukoo mati kaliikitenak uke. Di múlamukaam, Paul di Banaabas kamukenimi man kujaw bee Yerusalem, di poop kuriiba kuceen kati Antiok kujawoor síñakon di bukoo, man kúmik di kúriiŋenaak di kunifaanak mati kúceeŋak uke.
44015003	Kati fujojaf kuboñiimi kulakomi ejaay, kújawumumi Fonekia di Samaria, di kuregumi man Kakaanutumi Kúyahuudak kútiiwumi man kúyinen di Atijamit. Kurimak uke kati wabajomiñaa woo búrom kuŋaruloŋar kásuum káamak bee di kuriibaak búrom.
44015004	Nan kúriiŋulomi Yerusalem, kati fujojaf, kúriiŋenaak, kunifaanak, di kuwaleniimi jak. Di kuregiimi búrom wan Atijamit akammi kápurumul di bukoo.
44015005	Bare kuriiba kuceen kati di fujuumaf fati Kufarisaak di kuyitomi man koone, “Cenceeŋ man Kakaanutumi Kúyahuudak kukila kutampi ban di kuregiil kusof sílingaas sati Muusa.”
44015006	Ñaa kúriiŋenaak di kunifaanak di kujojumi tákon man kumaloorumi mati kúceeŋak uku.
44015007	Nan kumaloorumi piyo di fujojaf kuban, Peter nayitomi ajuum man ammi, “Kutiom, jimammanj mati nan piyoe Atijamit amukenammi di muyuul man íriiŋen furimaf fajakaaf bee di Kakaanutumi Kúyahuudak man kuŋoolen kujamufo ban di kúyinen.
44015008	Atijamit, amanjumi ésigirey yati anoosani, áyiisenumi mati Kakaanutumi Kúyahuudak poop pankuŋoolen kúyinen, ñátum di ekaaniiley man kuyab Búyegetab Bátienaab boola, nan man ákaanolimi eeno.
44015009	Atijamit ápajuleriit an, natilutilul poop sísigiriil mati kufiunfium.
44015010	Wau kaane iñeme muyuul joom di eyink Atijamit ñátum di egal yook di sikondooras sati kuriibaak? Bútebab booliyo búlebilebi bee di wulaal mba bee di kufannaaniŋolaal.
44015011	Núyinenaayinen mati di majakam man Akiiyaau Yensa áyiisenolaami núpakumaale, koo poop moo.”
44015012	Bukanak búrom kalakomi di fujojaf di kutunoorumi sii, nan kujammi wan Banaabas di Paul kuregumi mati wajamurerutimi di mukaanaam máriiŋumi síwoonoor uru búrom dan Atijamit ákaanumumi kápurumul di kukila titoorey di Kakaanutumi Kúyahuudak.
44015013	Nan kubanumi kasankenak kooliil, Yankuba nalaañeniimi, “Kutiom, jíyentenom!
44015014	Simon Peter naregolaareg man Atijamit atooŋumi amuken Kakaanutumi Kúyahuudak ban nakammi kuceen di bukoo koola.
44015015	Mo’omu muriibooriiboor di wan kuboñaak kuciikumi,
44015016	‘Purutojaat, pánilaañul, ban paniteepulanken eluupey yati Dauda yalomi. Paniteepulanken eluupey yakañomi ban panijuumenuyo,
44015017	mambi bukanak karinomi kuñes Akiiyaau, Kakaanutumi Kúyahuudak búrom kan iwonkumi man kukaan kúmboom,
44015018	moo Akiiyaau aregumi, akaaneenumi man bukanak kumanj no’ona.’
44015019	Moo kaane, kawoonoorak kúmboom koo eenomi takum ukaanaal táañi Kakaanutumi Kúyahuudak kajonlenumi di Atijamit.
44015020	Bare nootaale eciikiil letara man uregiil takum kuri muria masenimi sínaati mati musikosiko, takum kufinto di aseek mba ániine ati an kuyaboorutumi, takum kutokoñ eluw yati énukuruŋ yáraamuluti mba fúsimaf fooliyo.
44015021	Mati kápurumul bukan kawuujumi, di ésuk yanoosani bukan kulakoe káriiŋen sílingaas sati Muusa man kuliikenuso di kukobak di funak fanoosani fati kálebienak.”
44015022	Kankaan wajake kúriiŋenaak di kunifaanak tákon di kati fujojaf búrom di kuwoonoorumi man kumuken kúniine kuceen di fujojaf man kuboñiil bee Antiok yati Siria, koo di Paul di Banaabas. Di kumukenumi Yúda Barusaba di Sila, kúniinaak karungenumi titoorey yati kuriibaak.
44015023	Di kuciikumi letara yariiboore: “Kútioli, wúli kúriiŋenaak di kunifaanak kooku bo esaafuul búrom kuriibaak Kakaanutumi Kúyahuudak kacinumi di Antiok, di Siria, di Kilikia.
44015024	Biñoo nan wúli ujammi mati kúniine kuceen di wúli kujawulojaw bee kálepenuul man úyegetuul újiisoor di kaliikitenak kooliil. Bare kukila kuyabut kájaatikenak kaanoeñaa mo’omu di wúli.
44015025	Wúli nusosof wajake man ujoj tákon man uwoonoorumi búrom mati man umukenumi kúniine bukaaku man úboñuliil bee di muyuul. Pankuriiboor di kúpaalumoli káamak Banaabas di Paul.
44015026	Kúniinaak buke kanenumi síñunduiil mati burokab bati Akiiyaau oololaal Yensa Apakenaau Áamakau.
44015027	Wúli núboñuluul Yúda di Sila, kampi koo di kúkoiil kureguul waafaw wákonaw wan wúli uciikumi di kurim mati kúceeŋak kooluul.
44015028	Wúli nusosof wajake di Búyegetab Bátienaab di wúli nubabaj kawoonoorak kákonak mati takum urembenuul bútebab bafaŋe man bútaañie wan ceeŋimi,
44015029	mati takum jiri muria másimenimi di sínaati, takum jitokoñ eluw yati énukuruŋ yáraamuluti mba yabaje fúsim, takum kufinto di aseek mba ániine ati an kuyaboorutumi. Jisofujaat kájaatikenak uke, panjijaw fáculey. Jikatooraal kásuumaay.”
44015030	Kúniinaak kubakiirak di kúpurumi Yerusalem man kujaw kúriiŋ Antiok. Kujojenjojen kati fujojaf fati bo di kuseniimi letaraay.
44015031	Nan kujikeruyomi, kurimak kukaaniimi man kubaj kásuumaay.
44015032	Yúda di Sila, koo di kúkoiil kukankaan kuboña kati fujojaf, di kusankenumi wajuupoe wajake bee di kupaaliil kuriiba, kabuntooriil ban di kúliŋen kafiumak kooliil.
44015033	Nan kulakobomi kunak, kupaaliil kuriibaak di kukatiimi man kulaañ bee Yerusalem, di kásuumaay bee di káboñuliimi.
44015034	Bare Sila nawoonoorumi arinoeen bo.
44015035	Paul di Banaabas di kurinomi Antiok ban koo di bukaaku kajuupoe kuliikiteniimi ban di kúriiŋeniil furimaf fati Akiiyaau.
44015036	Nan bajumi kunak kupinaay Paul nammi Banaabas, “Ulaañaal di ésuk yanoosani yan úriiŋenaami noo furimaf fati Akiiyaau, manti ujukaal man kuriibaak kunkulak koom bo ekaan.”
44015037	Banaabas namaŋumi eŋar Yohan Maruk man kujaw tákon.
44015038	Bare Paul asofut mati moo jajak, mati Yohan Maruk ápurumi di bukoo no’ona di ésukey yati Pampulia ban nakatumi burokab di kukila.
44015039	Kañoosoorak kooliil mati mo’omu di kuyitomi máamak manteer kufasoor. Banaabas naŋarumi Yohan Maruk man kútipumi kujaw bee fúrinkaf fati Sipur,
44015040	bare Paul naŋarumi Sila man kujaw, nan kuriibaak kubilenumi kuban di majakam mati Akiiyaau.
44015041	Paul nájawumumi sísukas sati Siria di Kilikia, oo di Sila man kommi di káliŋen kuriibaak kati kujojak kambomi.
44016001	Paul di Sila kulanlaañ bee Derebe di Lisutura, di bajubomi ariiba an koonemi Timoti, iñaayool aseek áyinena Áyahuud, bare ampaool oo Ágirik.
44016002	Kupaalool kuriibaak kammi Lusutura di Ikoni kusaloosal máamak.
44016003	Paul namammaŋ Timoti man anaamoor di bukoo di kajaaburuŋak kooliil, ñaa nakaanoomi man atampi. Nakankammo mati Kúyahuudak búrom kacinubomi di upan ukila kumammanj tíen mati Timoti ampaool Ágirik.
44016004	Nan kújawumumi ésuk bee di ésuk, di kuregumi tíen kuriibaak kambomi wan kúriiŋenaak di kunifaanak kammi Yerusalem kusofumi, ban di kuregiil tíen man kusof kájaatikenak uke.
44016005	Funakoofunak kuriibaak kammi di kujojak di kufaŋ man kubaje kánkum di kafiumak kooliil ban di kubeneno.
44016006	Paul di Sila di kújawumumi kajaaburuŋ titoorey yati mofam mati Furugia di Galatia, mati Búyegetab Bátienaab búfireniimi takum kúriiŋen furimaf fati Atijamit di mofam mati Asia di kunakak kukila.
44016007	Nan kúriiŋumi élingaay yati mofam mati Misia, di kujawumi bee kapanak kati Bitunia, bare Búyegetab Bátienaab bati Yensa busenutiil buruŋ.
44016008	Ñaa kúwuujummi Misia ban di kúriiŋumi ésukey yati Turaad.
44016009	Di fuk fukila Paul najujuk waaf nan sáaut. Najujuk ániine aceen ati Makedonia man ajuume di elawool, man aanool, “Típul bee Makedonia man úrambenoli!”
44016010	Nan Paul ajukuwomi ceb, yaŋ too galab wúli nuñesumi buruŋ man ujaw bee Makedonia. Tíenolitien mati Atijamit áwonkoli man úriiŋen furimaf fajakaaf bee di bukanak kambomi.
44016011	Wúli nuŋarumi busaana báamak di Turaad nulakomi étipey bee Samoturak, ban fati kajomaf núriiŋumi Napoli.
44016012	Kápurum to nunokenumi Filipo, ésuk yáamak yati Makedonia yammi di kañenak kati Kúroomanak. Wúli nulakobomi kunak kupinaay.
44016013	Di Funakaf fati kálebienak núpurumi téeŋey yati ésukey man ujawumi bee di kapanak kati falaf ban usofeenumi mati pambajubo tan Kúyahuudak kulawemi Atijamit. Nulakobomi man usankenumi di kuseekak kajojumi.
44016014	Ákon di bukoo kájamolimi Ludia ati Tuturo, oo akammi anoomena ati uful wakaayene éyem wáñubimi. Oo amiiceelaeta ati Atijamit. Nan áyentenolimi, Akiiyaau náwambulumi búyegetool, man álaul wan Paul ammi di káriiŋenak.
44016015	Nan oo di kati bajamab boola kútiigulenimi kuban, nálawolimi máamak man ammi, “Jisofanjaat an abaje kafium káriiŋe di Akiiyaau, jibil man iwalenuul síndo’om.” Nábuntoorolimi man umaŋ.
44016016	Di funak fákon nan ulakomi ejaay bee tan kukaanemi elawey, núkamboorubomi di ajaŋa aroka an bágun booke, bágunab bukila bukaanoomi man aŋoolen aregen bukanak waatumi bee kabajoak. Ñátum di ekaaney mo’omu nabajulomi sígodi sajuupoe bee di kukiiyaool.
44016017	Ajaŋaau nalakomi kariiben Paul di wúli, man akaaw, “Kúniinaak buke kumiiceel kati Atijamit Afaŋumi Katebo, káriiŋenuumi buruŋab bati epakey.”
44016018	Mo’omu nakaanemi kunak kupinaay, manteer Paul fuuñool furimi, ñaa najonlenumi bee di bágunab bammi di oo, man ammi, “Di kánkumak kati kareesak kati Yensa Apakenaau Áamakau, ínje íjaatikeni púr di oo!” Too galab búpurumi di oo.
44016019	Nan bukanak kakilumi ajaŋaau kujukumi mati fúgolumaf fati ebajey yati sígodaas fukañokaño, ñaa di kúloummi Paul di Sila di kúfuuliimi bee di fácul kurungaak di funoomenaf.
44016020	Di kújeetumuliimi kurungaak Kúroomanak man kommi, “Kúniinaak buke Kúyahuud ban bukooku di bálus ésukey yáamakey yoololaal.
44016021	Koo bukooku bo kaliikiten mukaana majawoorutumi di wan sílingaas sóololi siceeŋumi. Wúli Kúroomanak, letuŋoolen usof mukaanaam ume ban nuriiben.”
44016022	Jameeŋ di éyitoul galab di bukoo man éloumumi Paul di Sila. Kurungaak Kúroomanak di kusen buruŋ man kutuutul uloaiil ban di kutekiil máamak di sisankil.
44016023	Di kutekiimi máamak kuban, di kukaaniimi man kukuliil dán bukanak kukuleimi, ban di kuregumi apooyaau man ákaanumiil jak takum kupak.
44016024	Apooyaau akila nakammi nan man kuregoomi. Nakuliimi dóo di síndeneey yati dán bukanak kukuleimi ban nakokenumi úkamuniil ñátum di ñiwuj titoorey yati kúbaar kálebie máamak.
44016025	Di titoorey yati fukaf, Paul di Sila di kulakomi elaw di écim bee esal Atijamit, ban kakulimi karinomi di kulakomi káyenteniilak.
44016026	Yaŋ too galab di bajumi káliliŋenoor káamak, biyok kúlakenumaak kati dán bukanak kukuleimi kugoroor. Úbabumaaw búrom di úwambulomi galab, ban ñiwujañ ñaŋoobenumi di anoosani di ñíŋaabulomi ñilo.
44016027	Nan apooyaau áyilomi, ban najuk úbababumaaw wati dán bukanak kukuleimi man úwambuloe. Nasosof manteer kakulimi kupapak, ñaa náfoonulumi jilibaool jabaakaaj man amaŋumi kabujooro.
44016028	Bare Paul nasankenoomi fatiya, “Takum úbukenooro! Mati wúli búromoli bukooke dó!”
44016029	Apooyaau nalawumi man kuyaben síwuŋenuma ban nawokoorumi bee di síndeneey yati dán bukanak kukuleimi, ban náriiŋubomi oo di kalelebenak di kóro di kákoli, nalotomi di fáculey yati Paul di Sila.
44016030	Ñaa narungeniimi kúpur bee téeŋey aban, naceeŋiimi, “Kurungaak, waa neete ekaan man ibaj epak?”
44016031	Di kulaañenoomi, “Yínen di Akiiyaau Yensa, moo panubaj epak, au di fiilaf fooli.”
44016032	Di kúriiŋenoomi mati furimaf fati Akiiyaau, oo di bukanak kammi di síndo’ool.
44016033	Di nanan nákonan nati fuk fukila, apooyaau ati dán bukanak kukuleimi nájeetumiimi tan ticeen man aposumi musontaiil aban, oo di fiilaf foola di kútiigulenimi.
44016034	Nájeetummi Paul di Sila bee di síndo’ool ban naseniimi wampi kuri. Oo di bukanak kati bajamab boola kulakomi kamaayoor, mati koo iñeme kúyinenyinen di Atijamit.
44016035	Fati kajomaf nan bala’ab burabumi, kurungaak Kúroomanak di kuboñumi apooyaau aceenau, man ammi, “Katen kúniinaak kukila.”
44016036	Apooyaau naregumi Paul, “Kurungaak Kúroomanak kuboñuloboñ furim man au di Sila jikateni. Jípur man jijaw di kásuumaay.”
44016037	Bare Paul naaniimi, “Kútekolitek di bújonlen jameeŋ ban Kúgamenutoli, wúli kati di fujuum fati Kúroomanak. Ban ñaa kumammaŋ man kúkatenoli ñátum di kutunt? A’a leeŋoolen kaan! Koo di kúkoiil koote ebil kúpurenoli.”
44016038	Kupooyaak kuceenak kuregumi mati kurimak uke kurungaak Kúroomanak, nan kujammi mati Paul di Sila koo kubajumi fujuum fati Kúroomanak, di kúkolimi máamak.
44016039	Di kulaañulomi man kulawumi Paul di Sila kabonket. Ñaa di kúpureniimi dán bukanak kukuleimi ban di kulawiimi kúpur di ésukey.
44016040	Paul di Sila di kúpurulomi dán bukanak kukuleimi, di kulaañumi taac bee síndeey yati Ludia, ban kúkamboorumi kupaaliil kuriibaak di kúliŋeniimi inki, ban di kujawumi.
44017001	Paul di Sila kújawunjawum Anfipoli di Apolonia di kúriiŋumi Tesalonika, ban fukob fati Kúyahuudak fommi.
44017002	Paul nan man apiimi nakaan, najawumi anoken di fukobaf. Di kunakak kati kálebienak kooni kúfeegiir nalakomi kajaloor di bukanak ñátum di káyiiseniil furimaf fati Atijamit,
44017003	ban náyiiseniil tíen mati Apakenaau Áamakau aate egaal aban náyitoul di kacetumi, nammi, “Yensa o’omu, an íriiŋeneuumiñaa moola, oo eenomi Apakenaau Áamakau.”
44017004	Kuceen di bukoo di kúyinenumi wan Paul aregiimi, ban di kuriiben Paul di Sila. Moo mákonam kaanumi Kúgirik kukoba káamak kajuupoe di kuseek kajuupoe kabajumi kujuum.
44017005	Bare Kúyahuud kuceen di kubajumi búlat di bukoo, di kuŋarumi kuceen kajakut kayuunooreboñaa man kukaaniil kujoj tákon bee kayiten káguuloor. Di kúloummi síndeey yati Yason bee kápurenul Paul di Sila fácul jameeŋey.
44017006	Bare nan kuŋoolenutumi kujukiil, di kuradagenumi Yason di kuriiba kuceen. Di kújeetumiil bee di kurungaak kati ésukey yáamakey di kucibulomi, “Kúniinaak buke kukammi mofam mújiisoor, kujawulojaw bee di ésukey yoololaal poop,
44017007	ban Yason nawaleniimi síndo’ool. Koo búrom kútaasumi wan sílingaas sati Áyiau Áamakau sífirenumi, man koone babaj áyi aceen an koonemi Yensa.”
44017008	Kurungaak di jameeŋey yati bukanak di kujammi kurimak uke di bóli’iimi.
44017009	Nan kurungaak kukammi Yason di kuriibaak kuceenak man kucaam sígodi san kuceeŋiimi di kukateniil man kujaw.
44017010	Fukaf fukila kuriibaak di kuboñumi Paul di Sila bee Beroa. Nan kúriiŋubomi, di kujonenumi taac bee di fukobaf fati Kúyahuudak.
44017011	Kúyahuudak uke kati bo úyegetiil ufaŋe man úwambuloe kati Tesalonika. Di kulakomi kajanten furimaf fati Atijamit di emaŋ yáamak. Balayoobalay kúmeeloemeelo furimaf fati Atijamit bee ejukey manteer wan Paul aregumi ukankaan malegen.
44017012	Kajuupoe di bukoo di kúyinenumi, naamoorumi kuseek Kúgirik kajuupoe kabaje kujuum di poop kúniine Kúgirik kajuupoe.
44017013	Bare nan Kúyahuud bukaaku kammi Tesalonika kujammi mati Paul oomueen káriiŋen furimaf fati Atijamit di ésukey yati Beroa poop, di kujawumi bee bo man kusuulen jameeŋey man kulat Paul.
44017014	Kuriiba kuceen yaŋ di kuboñumi kúniine kuceen man kutooñumi Paul ateyumi ñátum buruŋab bati falaf, bare Sila di Timoti di kurinobomi ésukey yati Beroa.
44017015	Kúniinaak kuceenak kalakomi kayiiren Paul, di kujawumi manteer bee ésukey yati Atene, ban di kulaañumi di kúboñak bee Beroa man kureg Sila di Timoti mati Paul naane kuwaaken kutookool bo iñemeeñeme.
44017016	Nan Paul alakomi ekobey Sila di Timoti di ésukey yáamakey yati Atene, súumutool máamak nan ajukumi man ésukey emeeŋuñaa sínaati.
44017017	Paul najajaw bee fukobaf man kujaloor di Kúyahuudak di Kakaanutumi Kúyahuudak kakammi kukoba káamak, ban di ninsi najaloor funakoofunak di kubilumi bee di funoomenaf.
44017018	Kumanja káamak kuceen kati di fujuumaf fati Kupikuriak poop di kati di fujuumaf fati Kusutoikak di kutookoobomi. Kuceen di bukoo di kommi, “Umu ayayapooreñaa waa namaŋe bee ereg?” Bukaaku di kommi, “Oo kankaan nan áriiŋena ati simit siceen síbuto” mati Paul nalakolako káriiŋen mati Yensa di mati káyitoulak di kacetumi.
44017019	Di kújeetumoomi bee tan kuwonkemi Areopagit, too eenomi fujuumaf fati kumanjaak káamakak kujojemi, di aaney, “Mante panuŋoolen umanj kaliikitenak kunkulak kan uliikiteneñaa koo eenomi waa?
44017020	Mati waaf uceen wan ujammi nureg an amanjut waaf úmanum, ñaa wúli numammaŋ bee emanj woo eenomi waa.”
44017021	Mati kacinumi Atene búrom di kujaaburuŋak búrom kalakobomi bajut waaf uceen wan kooke leejaat kasankenak mba ejamey munkulam.
44017022	Paul nayitomi ajuum di bújonlenab bati fujuumaf fukila tan koonemi Areopagit, nammi, “Bukanak kati Atene, ínje nijujuk mati muyuul manoosani jikankaan kukoba káamak.
44017023	Mati nan ilakomi kajaatoorak di ésukey, nijujuk báciinab bati simitas sooluul san jimiiceelaetumi. Nijujuk poop fúsimenaf fati bo tan kuciike, ‘Bee di emit yamanjoutie.’ Yan jimiiceelaetemi bamanjutuyo, mo’omu moo níriiŋeneuumi.
44017024	Atijamit atuukumi dúniyaay di wanoosani wándomi búrom. Oo eenomi Akiiyaau ati fatiya di tentaam, ban oo ácineriit di kukob kan anau ateepe.
44017025	Aceeŋut karamben kati an. Oo di fúko’ool awulemi eroŋey, di fuyiifaf, di wanoowaniaw bee di bukanak búrom.
44017026	Kápurumul di an ákon Atijamit atuukumi bukanak kati dúniyaay búrom ban nakaaniimi man kucin di dúniyaay búrom. Ban oo di fúko’ool najuumeneenumi káŋarum di fúcitumaf nanan nan koote ecin di poop sílingaas sati mofam san kootumi kacinoorak.
44017027	Atijamit nakammomi búrom, man bukanak kuñesool, di fúgolumaf manteer kamamen mbi kúkambool. Bare Atijamit áloiut hani ákon di wulaal.
44017028	Nan man kuceen di bukoo kuregumi, ‘Di oo nuroŋaale, nugorooraale ban nukaanaal bukan’, nan man hani kuceen di kusalenaak kooluul kuregumi eeno, ‘Wulaal poop úwoloorumaw woola.’
44017029	Mati kabiñoo nan ukaanaami úwoloorumaw wati Atijamit, ootutaal esofaal mati Atijamit naanosaano nan náati yan anau ajoonenumi di sáni, mba di gódifori, mba bakooba kápurumul di makooñam di kawoonoorak kati anau.
44017030	Atijamit asofut bee elat bukanak, nanan nan kúmanjaatimi. Bare iñeme nájaatikenjaatiken bukanak búrom banoosani, koote kátiiwoor man kukat majakutiil.
44017031	Mati najuumenjuumen funak fampi agamen bukanak kati dúniyaay búrom di majoonam kápurumul di ániine an amukenumi. Moo Atijamit náyiisenyiisen bukanak búrom ai eenomi ume ñátum di káyitenuloolak di kacetumi!”
44017032	Nan kujammi Paul nasanken mati káyitoulak di kacetumi, bukaaku di kulakomi kánarulool. Bare bukaaku di kommi, “Wúli numammaŋ bee ejam inki wan usankeneñaa.”
44017033	Nan Paul ápurumi ajaw di bukoo,
44017034	bukaaku di kuriibenoomi ban di kúyinenumi wan Paul asankeneenumi. Ákon di bukoo an kuwonkemi Dinusi, oo ati di fujuumaf fati Areopagit, di aseek an koonemi Damaris, di poop bukaaku.
44018001	Paul nápurumi Atene man ajawumi bee Korint.
44018002	Ban natookubomi ániine Áyahuud an koonemi Akula, an ati di mofam mati Ponto, abilumi bee Italia piyout oo di aseekool Pirisikila, mati Áyiau Áamakau Kilaud nasensen buruŋ man Kúyahuudak búrom kúpur Róoma. Paul najawumi bee ejukiil,
44018003	ban nalako bo di bukoo di sísindoiil mati burokiil bákon, boo eenomi kajoonenak síguut.
44018004	Funak fanoosani fati kálebienak, tooketook Paul man alakomi di kajaloor di fukobaf, man araagalumi akaan Kúyahuud di Kúgirik kuceen man kúyinen.
44018005	Nan Sila di Timoti kúriiŋulomi di Makedonia, Paul abajut burok buceen leejaat káriiŋenak kurimak ceb di káyiisenak Kúyahuudak, man aregiimi mati, “Apakenaau Áamakau an jilakomi di eñes oo eenomi Yensa.”
44018006	Nan kulakomi elatool ban di ejelool, nafank kaporak di uloaool aban naaniimi, “Búrookaab bati ecetey yoola mbi bulako di muyuul! Lee kaan di ínje. Káŋarum iñeme ínje neete ejaw bee di Kakaanutumi Kúyahuudak.”
44018007	Nakatiibomi ban najawumi bee di eluupey yati ániine Akaanutumi Áyahuud an koonemi Tiito Yusuto, amiiceelaeta ati Atijamit. An eluupool sílingoorumi di fukobaf fati Kúyahuudak.
44018008	Kirisipo, oo arungaau ati fukobaf, ban oo di kati bajamab boola búrom di kúyinenumi di Akiiyaau. Bukaaku kajuupoe kammi di Korint di kujammi kurimak, di kúyinenumi ban di kútiigulenimi.
44018009	Fuk fákon, Akiiyaau nasankenumi Paul ñátum di waaf nan sáaut ban naanoomi, “Takum úkoli! Sanken! Takum utunten!
44018010	Mati ínje oomu di au, an letaremben kañenool di au bee ekaani búlaput, mati bukan kajuupoe di ésukey uye kúmboom.”
44018011	Paul nalakobomi wáriiŋe emit yákon di bútingum, kaliikitenak mati furimaf fati Atijamit titooriil.
44018012	Nan Ganlio akammi anifaanau Ároomanau ati kapanak kati Akaia, Kúyahuudak búrom di kujamoorumi, man kúloummi kusof Paul, man kújeetumuloomi bee di fugamenaf,
44018013	man kommi, “Ániinaau ume oomu kabuntoor bukanak bee kamiiceelaet Atijamit di buruŋ bariiboorut di sílingaas.”
44018014	Bare bala’a Paul asanken, Ganlio nammi Kúyahuudak, “Kaanjaat wan jitaakeneñaa ániinaau umu mati waaf wajakut mba mati búlaput, moo panijanteneenuul.
44018015	Bareñaa man kammi mati kúceeŋ mati kurim, di urees, di poop sílingaas sooluul, muyuul joote kacookooruso. Moo ínje ilatumi kagamen waaf waanoe mo’omu!”
44018016	Ban nacesooriimi man kúpur di fugamenaf.
44018017	Koo búrom di kúloummi kusof Sosuten, arungaau ati fukobaf, man kutekoomi too di fáculey yati fugamenaf. Bare Ganlio akaanut bo búyegetool.
44018018	Nan púrutomi, Paul nalakobomi di kupaalool kuriiba kunak kajuupoe abenen boo di ésukey yati Korint. Ban nakatiibomi man aŋarumi busaana báamak oo di Pirisikila di Akula bee étip bee Siria. Bala’a ajawumi bee étipey di ésukey yati Kenkurea boo naciikumi funangund mati nababaat kabaat kákon di bújonlenab bati Atijamit.
44018019	Di kúriiŋumi ésukey yati Efes, ban Paul kukatoorumi di bukoo. Bare oo di fúko’ool nanokenumi di fukobaf man abajumi kajaloor oo di Kúyahuudak.
44018020	Nan kulawoomi man alako di bukoo piyo, naaniimi kubonketool lee maŋ.
44018021	Bare, nan alakomi ejaay naaniil, “Súumujaat di Atijamit, pánilaañul bee di muyuul.” Nájupomi di busaana báamak man ápur di ésukey yati Efes.
44018022	Nan áriiŋumi ésukey yati Kasaaria, najawumi asaaf kati fujojaf kammi Yerusalem, ban najawumi bee Antiok.
44018023	Nan alakobomi jayiinkun, nápurubomi ajaw di kapanookapan kati Galatia di Furugia, man áliŋenumi kuriibaak kati Yensa búrom kambomi.
44018024	No’ona, di bajumi Áyahuud an koonemi Apolo, oo ati Alesandaria, áriiŋumi Efes. Akila ániine aŋoolene kasanken tíen ban nabaj fumanj tíen mati furimaf fati Atijamit.
44018025	Ban nájaatikenimi di buruŋab bati Akiiyaau, ban ñaa di kapeeto káamak naregenumi mati bo, ban naliikitenumi joon di malegenam fúkoumo mati Yensa. Manoosani, namanjumi kátiigulenak kati Yaaya ceb.
44018026	Ban natooŋumi kasanken di mapeeto di fukobaf. Bare nan Pirisikila di Akula kujamoomi, di kubemoomi bee sísindoiil man kumanjenool faŋ man tíene mati buruŋab bati Atijamit.
44018027	Apolo abajumi kawoonoor kati bee ejaw bee di kapanak kati Akaia. Ñaa kuriiba kuceen kammi Efes di kúliŋenoomi di mo’omu, ban di kuciikumi letara bee di kuriibaak kati Akaia, kúliŋeniimi man kuwalenool jak. Nan áriiŋubomi, nakankaan arambena áamak bee di káyinenumi di Akiiyaau Yensa mati majakam mati Atijamit.
44018028	Mati nalakomi kañoosoor káamak di Kúyahuudak di bújonlenab bati bukanak. Ban náyiisenumi Kúyahuudak kápurumul di furimaf fati Atijamit mati, “Apakenaau Áamakau an jilakomi eñes oo eenomi Yensa.”
44019001	Nan Apolo alakomi Korint, Paul nájawunjawum kapanak kati sísuk sati fatiya bee Efes. Boo natookumi kuriiba kupinaay.
44019002	Man aceeŋiimi, “Mante jiyayab Búyegetab Bátienaab nan jibilumi jikaan kúyinena di Yensa. Di koonoomi, “A’a, wúli ujamurerut waaf wambo wan koonemi Búyeget bati Atijamit!”
44019003	Naceeŋiimi, “Kama, muyuul kátiigulen kei kukaanuumi?” Di kulaañenoomi, man kommi, “Wúli kátiigulenak kati Yaaya.”
44019004	Paul nammi, “Yaaya nátiigulentiigulen bukanak mambi kútiiwoor kukat bálamuk majakutiil. Bare nalakomi karegen bukanak kati Isirael man kúyinen di aatumi bee ebiley bálamukool, oo eenomi Yensa.”
44019005	Nan kujammomi, di kútiiguleni di kánkumak kati kareesak kati Akiiyaau Yensa.
44019006	Paul narembenumi uñenool di bukoo, Búyegetab Bátienaab di buwaloulomi di bukoo. Di kusankenumi di usanken uceen wálauleriiti, ban di kúriiŋenumi kurim kápurumulomi di Atijamit.
44019007	Koo búromiil káriiŋe uñen di kugaba.
44019008	Wáriiŋe kuleeŋ kúfeegiir Paul najawumi dóo di fukobaf man asankenumi bukanak bákoliut. Ban nalakomi kámik di bukoo, naliikumi ekaaniil man kúyinen wan asankenumi mati jáyiaj jati Atijamit.
44019009	Bare bukaaku kájameriitumi kulatumi káyinenak man kulako kánarul jákaati mati Buruŋab bati Akiiyaau fácul bukanak kajojumi. Paul nakatiimi ban naŋarumi kuriibaak man kujaw di oo. Balayoobalay, nalako kajaloor di fuliikitenaf fati Turanno.
44019010	Narondoŋ di mo wáriiŋe simit sigaba, manteer bukanak búrom kacinumi di mofam mati Asia man kujam, di poop Kúyahuudak di Kakaanutumi Kúyahuudak.
44019011	Atijamit nalakomi ekaan wajamurerutimi kápurumul Paul.
44019012	Hani mubuur múyuuyooruma mba wañ úrokuma wagorumi eniilool woo kuŋaremi kugor kásumutumi di kúkoyummi, hani bágun bákon balakomi di bukoo búpupur.
44019013	Kúyahuud kuceen kayuunooremi banoosani bee kacesoor úgun di bukanak ban di kumaŋ eŋar kareesak kati Yensa man kukammo. Di kommi, “Ínje eem di kájaatikenuul di kareesak kati Yensa an Paul áriiŋenemi. Jípur di ániinaau umu.”
44019014	Kuñiilak futokey di kugabaak kati Sikewa, ásimenaau áamakau ati Atijamit, kulakoñaa ekaaney mo’omu.
44019015	Bare bágunab di booniimi, “Yensa oo nimanjoomanj, ban Paul poop nimanjoomanj, bare kama muyuul bukei?”
44019016	Ániinaau an bágunab booke, náloumiimi, nafaŋiifaŋ kánkum káamak ban naŋooleniil búrom. Di kuteyumi kúpur eluupey ekila siniil sítiikaar di poop bábukoerab di bóro.
44019017	Kúyahuud di Kakaanutumi Kúyahuudak búrom kacinumi Efes di kujammi mati mo’omu, di kúkolimi máamak. Ñaa kareesak kati Akiiyaau Yensa di kutebeni fatiya man kúlebieni máamak.
44019018	Kajuupoe di kubilumi kukaan iñeme kúyinenaak di kufelumi úyegetiil man kureg fácul bukanak majakutiil mansi kukaaneenumi noo.
44019019	Kuceen di bukoo kansi kukammi fáliimaetaf di kuŋarumi síbukaiil kujojen tákon man kureemenusomi fácul bukan. Nan kupinumi wan kunommi síbukaas di jawumi reoor síwili sooni bukan kugaba di uñen sati sígodifori.
44019020	Mati mo’omu furimaf fati Akiiyaau di fufetenimi bee di bukanak banoobani di fufaŋ man fubaje kánkum.
44019021	Nan mo’omu mubajomi muban, Búyegetab Bátienaab bukammi Paul man asofumi di búyegetool bee kájawum Makedonia di Akaia man alaañumi bee Yerusalem. Paul nammi, “Nampi íriiŋubomi iban, neete ejaw poop ijuk Róoma.”
44019022	Nabomboñ kurokoorool kurambenaak kugaba, Timoti di Erasutos bee Makedonia man kulo fáculool. Bare oo di fúko’ool nalakomi Asia tínok.
44019023	Di nanan nikila, di bajumi kájiisoor káamak di kuyitomi di ésukey yati Efes mati Buruŋab bati Akiiyaau.
44019024	Di bajumi afaaña aceen ati gódifori, an koonemi Demetirio, afaañemi sígodifori dán kumiiceelaetemi emitey eseekey yati Arutemi. Karokeoomi di kubajebaj sígodaas sajuupoe máamak.
44019025	Demetirio nawonkumi kupaalool kufaañaak tákon kan eenomi burokiil bákon, man aaniimi, “Kupaalom, jimammanj mati fubajaf foololaal di burokab ube fúpurumulomi.
44019026	Bare nan man jijukumiñaa ban di jijam, ániinaau ume Paul nabuntoorumi ban nátiiwumi bukanak kajuupoe, di aaney simit sajoonenimi di uñen wati anau, soo let simit jáng. Mo’omu mabajoeñaa lee ésukey yati Efes ceb bare jáwunjawum di mofam mati Asia búrom.
44019027	Ban bugaalab pambubajo di wulaal. Ínje lee kasanken mati di burokab boololaal kootut esof kúlebi, bare ínje poop kasanken mati di fukobaf fati emitey yáamakey eseekey yati Arutemi letebaj kálebienak, yan bukanak kati Asia di kati dúniyaay búrom kumiiceelaetemi. Ñaa kákalaak kooliyo pánkujim!”
44019028	Nan kujammomi di ri’iimi máamak, man kucibulomi, “Arutemi ati Efes nákalaakalaa!”
44019029	Ésukey búrom di éjiisoor. Kuceen di bukoo di kúpurulomi fús di kusofumi Gayos di Arisitariko, buke kati Makedonia katooñumi Paul kajaaburuŋak, di kuradageniimi bee tan kati ésukey kujojemi.
44019030	Paul oo di fúko’ool namaŋeemmaŋ bee kanoken titoorey yati jameeŋey man asankeniil, bare kuriibaak kumaŋut kusenool buruŋ.
44019031	Kuceen di kurungaak kati Asia, kakammi kupaalool, di kuboñumi furim man kulawoomi takum anoomen fúko’ool ñátum di emaŋey bee emaat fujojaf.
44019032	Di kati fujojaf fándomi di kújiisoor, bukanak di kulakomi kakaabuloor mooliil, bukaaku koone maa bukaaku koone maa. Kameeŋe kalakotomi kumanjut wau kaane di kujojutomi.
44019033	Kúyahuud bukaaku dóo di jameeŋey di kusofumi mati Alesandar, oo dóro di wabajomiñaa, di kukaanoomi man ajaw ajuum fáculiil. Ñaa Alesandar natonkiimi man kutunten ban nasankenumi bukanak man áyiiseniimi mati oo di bukanool kulout di waaf wabajomiñaa.
44019034	Bare nan jameeŋey emanjumi di kujukumi mati oo Áyahuud, di kulakomi elaañ kukaaw ban di erulenumomi manteer bee mo sirig sigaba, di aaney, “Arutemi ati Efes nákalaakalaa!”
44019035	Di múlamukaam, aciika anifaan ati ésukey natonkiil man akaaniil kutunten, man ammi, “Bukanom kati Efes, ai amanjutuñaa mati kati Efes eenomi kupooyaak kati fukobaf fati Arutemi yákalaami di poop kupooyaak kati élankiin yáliroore yawaloulomi fatiya?
44019036	Mati hani an aŋoolenut añoosuwo, muyuul joote katunten ban takum jikaan waaf wati buliim.
44019037	Muyuul jíjeetumulojeetum kúniinaak buke baabe, kákuututumi waaf wáliroore di kukoba mba kasankenumi ñíi mati emitey eseekey yoololaal.
44019038	Kaanjaat Demetirio di kupaalool kufaañaak kubabaj buruŋ bati kataakenoor kúniinaak buke, kugamenaak kúwambulowambulo mati babaj kugamena. Ban ñaa kob man kugamena kugamen!
44019039	Ban jibajujaat wan joote karegulanken, jikaanuwo di fujoj fati bukanak kacinumi di ésukey manteer pansiriiboor di sílingaas.
44019040	Mati wabajomi jaat, bugaalab boobu dó pankuŋoolen kútaakenoli mati wulaal kuyitenaak kati káguuloor. Bajut wan ootaale ereg uceen mati kájiisoorak uke!”
44019041	Nan asankenumomi aban, nayiisikenumi fujojaf.
44020001	Nan káguuloorak kubanumi, Paul nawonkumi kuriibaak man áliŋeniil. Nan mo’omu múpurutomi jayiinkun, di kukatoorumi man ajawumi bee Makedonia.
44020002	Nan ájawumumi di sísukas sati upanaw ukila náliŋenumi kuriibaak máamak. Ban náriiŋumi mofam mati Gírik.
44020003	Boo nalakomi wáriiŋe kuleeŋ kúfeegiir. Nan alakomi kajonjoorak bee eŋarey busaana báamak man átip alaañ bee Siria, najammi mati Kúyahuudak kuceenak kulakolako eñesey buruŋ bampi kubujool, ñaa nasofumi bee elaañ kálamum Makedonia.
44020004	Sopatiro ati Beroa, añiilau ati Pirio, natooñool man kujaw, moo mákonam di Arisitariko di Sekindo kati Tesalonika. Gayos ati Derebe poop natooñool man kujawoor síñakon, moo mákonam di Timoti, di poop kati Asia, Tukiko di Tarofimo.
44020005	Di kulo fáculoli tíkukobolimi di ésukey yati Turaad.
44020006	Nan káaningak kati Mbúurey Yabajutumi Múliitenuma kubanumi, wúli nuŋarumi busaana báamak di ésukey yati Filipo yati Makedonia. Di kunak kooni futok fácul nutookiimi di ésukey yati Turaad, nulakobomi wáriiŋe kunak futok di kugaba.
44020007	Di funakaf fútiyaaraf fati kálebienak, nujojumi tákon bee ekaan Káliimenak kati Akiiyaau Yensa. Paul nasofumi ejaay fati kajom, alakomi kasankeniilak piyo manteer bee mo titoorey yati fukaraay.
44020008	Di bajumi síwuŋenuma sajuupoe di kalimbisak kufatiyena dán ulakoeenumi fujojaf.
44020009	Nan Paul alakomi kasankenak piyo, ápura Yutuko man alakoe étoofeney, ban kámooraak di kufaŋ man kusofoomi máamak manteer ápakul áloul di fatiya di kalimbisak kúfeegintenak. Nan kuyitenoomi, di kujukumi mati nacecet.
44020010	Paul náwaloul ároogo di oo ban nagaabool, man aaniimi, “Takum úyegetuul ugaal. Narondoŋ!”
44020011	Koo poopiil kulaañumi bee di kalimbisak fatiyaay, Paul natingumi fúmbuur, di kurimi man kukammi Káliimenak kati Akiiyaau Yensa. Paul naroŋ di kasankenak bee mo di waradabaw abanumi najawumi.
44020012	Kújeetummi ápuraau ániinaau bóot man aroŋe, di mo’omu úyegetiil ubebenibeben máamak.
44020013	Paul ñátum di eŋarey buruŋ bee Aso, boo náregolimi man újupulool di busaanaab, baññaa wúli nútitip man ulo fácul ñátum di eŋarey busaana báamak bee Aso.
44020014	Nan Paul átookolimi di Aso, nújupulool man útipumi bee Mitilen síñakon.
44020015	Fati kajom nulaañumi útip man úriiŋumi fúrinkaf fati Kio. Furabooraf, núriiŋumi fúrinkaf fati Samo. Nan tilammi tirab núriiŋumi Mileto.
44020016	Paul nasofeensof bee ewuuj Efes, mati amaŋut kapiyo di mofam mati Asia. Nalinliim ériiŋey Yerusalem, kaanjaat paŋŋoolen, bee emaat karuukenak kati káaningak kati Pentekosut.
44020017	Nan úriiŋumi Mileto, Paul naboñ kúboñak bee di kunifaanak kati fujojaf fati Efes, man áwonkuliimi kubil bee ejukool.
44020018	Nan kúriiŋulo’oomi, naaniimi, “Muyuul di kúkouul jimammanj man ilakomi eeno di muyuul nanan búrom kápurumul nanan nan ínje ijuumenumi kákamunom kútiyaarak di kapanak kati Asia.
44020019	Nan ilakomi ekaaney burokom nan aroka bee mati Akiiyaau ñátum di kawalenooro di mukul. Kúyahuud kuceen di kútukenumi furim man kootumi esofomey man kugaalenom máamak.
44020020	Jimammanj mati ikaturerut hani waaf bee karambenuul, nan ilakomi káriiŋen fácul bukanak búrom mba kaliikiten di sísindouul.
44020021	Nirereg Kúyahuud di Kakaanutumi Kúyahuud koote kátiiwoor kukat majakutiil man kulaañ bee di Atijamit ban di kúyinen Akiiyaolaal Yensa Apakenaau Áamakau.
44020022	Jijanten, iñeme ínje oomu ejaw bee Yerusalem, mati ínje eete ekaan wan Búyegetab Bátienaab buregammi, bamanjut waa woote ebajom bo fáculey.
44020023	Di ésukey yanoosani nijawumi, Búyegetab Bátienaab di búregaaliom mati bukanak pankukulom dán bukanak kukuleimi ban di kúsuutukenom.
44020024	Bare ínje di fúko’om, eroŋey yúmboom ebajut fúkaw ban yoo lee waaf, leejaat nikaanuyo mambi ifabel burokab ban Akiiyaau Yensa asenammi. Boo eenomi káriiŋen furimaf fajakaaf fáyiisenumi majakam moola.
44020025	Jijanten, iñemeñaa nimammanj mati hani ákon di muyuul búrom kan íjawumumi titooruul, man íriiŋenuumi mati jáyiaj jati Atijamit, leejijukurerom inki.
44020026	Ínje eem di ereguul tíen funakaf fati jaat, kaanjaat hani ákon di muyuul ájimmi, lee búrooko’om!
44020027	Mati ínje ikatut káyiisenuul búrom wan Atijamit amaŋuumi man jimanj.
44020028	Jíkaanumooro ban di jíkaanum anoosani an Búyegetab Bátienaab busenuumi man jicookoorool. Jikaan nan kumata jicookoor ban di jipooy kati fujojaf fati Atijamit mati kan akammi koola kápurumul di ecaamey yati fúsimaf fati Añoolool faŋ.
44020029	Ínje nimammanj mati nampi ikatuumi bálamuk, símunduŋo sákoolenie pansibil titooruul, ban leesipaken kamatak.
44020030	Hani kuceen di bukanak kooli pankubil kureg wakaanutumi malegen manteer mbi kúñakul kuriiba kuceen man kuriibooriil.
44020031	Moo kaane jíkaanum! Jiwoolo mati ínje niliikitenuuliikiten fuk di balay wáriiŋe simit sífeegiir nilakolako di muyuul, mukulam di móro.
44020032	Iñeme ínje oomu di kabilenuul di Atijamit di furimaf fati majakam moola. Furimaf ufe panfuŋoolen fúliŋen úyegetuul di poop fukaanuul man jibaj kawulak kan Atijamit abajumi bee mati bukanak koola búrom.
44020033	Ínje imaŋurerut ebaj gódifori, mba sáni, mba wañ wati an aceen.
44020034	Muyuul di kúkouul jimammanj mati uñenaw uwe nírokumemi bee ecaam wanoosani wan ínje di kupaalom uceeŋumi.
44020035	Níyiisenuuyiisen di wanoosani ñátum di burok báamak anau aate karamben kabajutumi. Muyuul joote kawoolo furimaf fati Akiiyaau Yensa di fúko’ool aregumi, ‘Fanfaŋ man jake asenemi wuuj man ayabemi.’”
44020036	Nan Paul abanumi kasankenak mo’omu, nákuntaajenumi oo di bukoo tentaam man kulawumi Atijamit.
44020037	Bukanak búrom di kúruurenumi ban di kugaaboomi, man kucuufool nan kulakomi kakatoorak.
44020038	Wafaŋumi man úboteni’iil máamak woo eenomi Paul naregiireg mati leekulaañ kujukool inki. Di kuyiirenoomi bee too di busaanaab báamakab.
44021001	Nan ukatoorulomi di bukoo kunifaanak kati fujojaf fati Efes, nuŋarumi busaana báamak man ujonlen útip bee fúrinkaf fati Kos. Fati kajomaf núriiŋumi Rodo ban nujawumi bee Patara.
44021002	Boo nujukumi busaana báamak balakoe ejaay Fonekia yati Siria, nuŋarubo man útip.
44021003	Nan ulofenumi nuŋandenumi fúrinkaf fati Sipur, ban nukatufomi kañen kumay man uwuujumi úriiŋumi kásikak kati Turo yati Siria, ban busaanaab bootumi kawalenak búrookaab boolibo.
44021004	Wúli nutookubomi kuriiba kuceen nulakomi di bukoo kunak kooni futok di kugaba. No’onu Búyegetab Bátienaab burungeniimi man kuregumi Paul takum ajaw bee Yerusalem.
44021005	Nan wúli kunakak kóololibo kubanumi, nukatiimi man ulaañ urulen kajaaburuŋak kóololi di busaanaab. Kúniinaak búromiil, di kuseekiil di kuñooliil, di kúpur ésukey man kuyiireniil bee di kásikak, boo busaanaab bommi. Wulaal búrom núkuntaajenaami di kafintak kati falaf fáamakaf man ulawaami ban nukatooraabomi.
44021006	Ñaa wúli nújupomi busaanaab báamakab, ban koo di kulaañumi bóot.
44021007	Nan kajaaburuŋ kóololi di busaanaab kubanumi kápurumul Turo núriiŋumi Putoleme, ban nusaafumi kúpaaloli kuriibaak, nulakobomi funak fákon ceb.
44021008	Fati kajomaf nujawumi bee Kasaaria ban nuwannoorumi síndeey yati Filip, áriiŋenaau ati furimaf fajakaaf, oo akammi ákon di kúniinaak futokey di kugabaak kamukenimi Yerusalem.
44021009	Nababaj kuñiil kúmajiraak kooni kubakiir kayabo’oorutumi, koo kubabaj kawulak kati káriiŋenak furimaf fati Atijamit.
44021010	Nan ulakomi di ésukey yati Kasaaria kunak kupinaay, aboña ati fujojaf an koonemi Agabo náriiŋuubomi kápurumul di mofam mati Yúdea.
44021011	Nan abilumi bee éjukoli, naŋarumi kálilak kati Paul man agolenooro uñenool di úkamunool. Ban nammi, “Búyegetab Bátienaab buregumi Kúyahuudak kammi di Yerusalem koote kakoken akilumi kálilak uke nan mo’ome. Kukila poop pankusofool kusenool Kakaanutumi Kúyahuudak.’”
44021012	Nan wúli kalakomi ujammi mati mo’omu, wúli di kalakobomi nulawumi Paul takum ajaw bee Yerusalem.
44021013	Bare Paul nalaañenumi, “Wau kaane man jommi di búruuren? Jikajen búyegetom! Mati ijonjoorut mambi kukulom Yerusalem ceb, bare poop mambi icetumi di kareesak kati Akiiyaau Yensa.”
44021014	Nan uŋoolenutumi úpurenool di wan asofumi di búyegetool, nukatoomi man ulawumi, “Súumujaat di Atijamit, mbi kamaŋak kati Akiiyaau kukaan.”
44021015	Nan bajumi kunak nujojumi waafaw wóololi man ujawumi kajaaburuŋ bee Yerusalem.
44021016	Kuriiba kuceen kápurumulomi Kasaaria poop kútooñolimi ban di kújeetumolimi bee di síndeey yati Manason ati fúrinkaf fati Sipur man uwannoor. Oo akammi ariiba apiyoe.
44021017	Nan úriiŋumi Yerusalem, kúpaaloli kuriibaak di kúyaño’olimi di kamaayoorak di kóro.
44021018	Fati kajomaf Paul nujawoorumi di wúli nujajaw bee di Yankuba, ban tikutookumi kunifaanak búrom kati fujojaf fati Yerusalem di kumaatumi.
44021019	Nan kusaafoorumi kuban, Paul naregumi anoosani mati wanoosani wan Atijamit akaanoomi man aramben titoorey yati Kakaanutumi Kúyahuudak kápurumul di burokab boola.
44021020	Nan kujammi mati mo’omu, di kusalumi Atijamit. Bare di kommi Paul, “Nujujuk átioli, Kúyahuud káriiŋe síwili sajuupoe kúyinenyinen. Koo búromiil kubabaj fuuñ fati emaŋ man kusof lit sílingaas sati Muusa.
44021021	Kujanjam di kasankenemi mooli man koone wan uliikitenemi Kúyahuudak búrom kacinumi di mofam mati Kakaanutumi Kúyahuudak man kukat bálamuk wan sílingaas sati Muusa siceeŋumi. Koone mati au oomu bo kaliikiteniil takum kutamp kuñooliil mba kuriiben mukaanaam muceenam mati Kúyahuudak.
44021022	Waa wúli oote ekaan iñeme? Mati pankujam tíen mati au nujawulojaw.
44021023	Moo kaane bonket ukaan wan wúli ootumi eregiey. Wúli nubabaj kúniine kooni kubakiir kakammi kabaat di fácul Atijamit.
44021024	Ŋar kúniinaak buke ban au di fúkoi jijawoor tákon man jikaan katilulak, jibanjaat nucaam man kúciikiil kunangund. Moo bukanak búrom pankujuk mati wan kujamuñaa mooli ubajout, bare au di fúkoi mbi uriiben man ukaan jak wan sílingaas sati Muusa siceeŋumi eeno.
44021025	Bare man kúyinena Kakaanutumi Kúyahuudak, wúli nubomboñ letara wan uceeŋiimi, woo eenomi takum kuri muria másimenimi sínaati, takum kutokoñ eluw yati énukuruŋ yáraamuluti mba yabajumi fúsim, ban takum kufinto di aseek mba ániine ati an kuyaboorutumi.”
44021026	Fati kajomaf Paul naŋarumi kúniinaak ban di nakammi man kutiluliil oo di dóoro ban najawumi bee di fukobaf fáamakaf. Ban naregumi fácul bukan nei kunakak kati katilulak kootumi eban di poop eseney búsimen bee mati anoosani di bukoo.
44021027	Nan kunakak futokey di kugabaak kati katilulak kukaayenumi eban, Kúyahuudak kuceen kati mofam mati Asia di kujukumi Paul di fukobaf fáamakaf. Di kasuulenumi jameeŋey búrom ban di kúloumool.
44021028	Di kucibulomi, “Bukanak kati Isirael, jirambenom! Ániinaau ume ajawumi kaliikiten bukanak banoobani man kutiiken bukanolaal, di sílingaas sati Muusa. Iñeme poop akila aliikiteniimi man kutiiken fukobaf fáamakaf foololaal, benento nájeetumulojeetum Kakaanutumi Kúyahuudak poop bee dóo di fukobaf fáamakaf, man asiken tanat ute tan líroore.”
44021029	Mati no’ona bukaaku di kujukeenumi Paul di Torofimo ati Efes an kulakomi kariiboorak di ésukey yáamakey no’ona. Di kusofumi manteer Paul ájeetumool bee di fukobaf fáamakaf.
44021030	Bukanak kati ésukey búrom di kuyiten káguuloor, di kuteyumi man kusofumi Paul ban di kuradagenoomi kúpuren bee téeŋey yati fukobaf. Yaŋ di kuwambenumi kúlamutak koolifo.
44021031	Jameeŋey yati bukanak elakomi eñesey bee ebujooley, arungaau áamakau ati kutiikaak Kúroomanak najammi mati kati Yerusalem búrom bukooku di káguuloor.
44021032	Naŋarumi kutiikaool kuceen di kutiikaak kurungaool galab, man kuteyumi bee di bukoo. Nan jameeŋey yati bukanak ejukulomi arungaau áamakau ati kutiikaak Kúroomanak di kutiikaool kooku bo ebiley, di kukatumi enagey Paul.
44021033	Arungaau áamakau ati kutiikaak Kúroomanak áriiŋulomi nakaan man kusof Paul aban nammi kuŋoobenool ñátum di ñiwuj ñigaba. Ban naceeŋumi ai eenomi oo ban waa nakaane.
44021034	Kuceen dóo di jameeŋey di kukaawumi, bukaaku koone maa bukaaku koone maa. Mati burigoorab arungaau aŋoolenut ajam waaf wafiite to. Ban nasenumi buruŋ man kutiikaool kújeetummi Paul bee dán kutiikaak kulakoemi.
44021035	Nan kúriiŋulomi di fúremboorumaaf, kutiikaak di kuteboomi ubandiil man kupooyool mati féenaaf fati jameeŋey fúkalaakalaa.
44021036	Jameeŋey yati bukanak búrom di elakomi káriibenul di kacibuloorumi, “Bujool!”
44021037	Nan kutiikaak kulakomi kájeetumulak Paul bee dán kutiikaak kulakoemi, nammi arungaau áamakau ati kutiikaak Kúroomanak, “Mante paniŋoolen isanken furim?” Ban naanoomi, “Mante nujanjam Kúgirikak?
44021038	Mante au lee ati Misira ayitenumi káguuloor di kunakak uku, arungenumi Kubuja Bukan káriiŋe síwili sabakiir ápurenuliimi di baŋaanab?”
44021039	Paul nalaañenoomi, “A’a, ínje oo leti. Ínje Áyahuud ati Tarus yati Kilikia, ésuk yajamoe. Bonket ukatom man isanken di bukanak buku.”
44021040	Arungaau áamakau nasenoomi buruŋ, ñaa Paul najummi tan pánloe di ejerereŋey ban natonkiimi man kutunten. Bukanak búrom di kutuntenumi sii, nasankeniimi di kasankenak kooliil, Kúhiburak.
44022001	Paul nammi, “Kumpaom di kutiom, jíyentenom man ireguul wabajomiñaa!”
44022002	Nan kujamoomi nasankeniil di Kúhiburak, di kufaŋumi man katunten sii. Ban nammi,
44022003	“Ínje Áyahuud, awolimi di ésukey yati Tarus yati Kilikia, bare Yerusalem nibaake ban niliikenliiken di kañenak kati Gamaliel. Naliikitenanliikiten man eete kariiben sílingaas sati kufannaaniŋolaal. Ban nirundum kab mukaanaam mati Atijamit nan man muyuul búromuul jirumeñaa jaat eeno.
44022004	Ban ínje ísuutukenumi kalakomi eriibey Buruŋab ube manteer bukaaku kucet. Nikankaan man kusof kúniine di kuseek ban di kukuliil dán bukanak kukuleimi.
44022005	Ásimenaau áamakau ati Atijamit di kugamenaak kati fugamenaf fáamakaf koo búrom kuŋooleŋŋoolen kureg mati malegenam nirege. Mati niyabuloyab siletara di bukoo man íjeetumi isen kurungaak Kúyahuudak kati Damasukos, ñaa nijawubomi man isof kuriibaak kati Yensa bee kálaañenuliil bee Yerusalem manteer mbi kuteki.
44022006	“Nan ilakomi ejaay, Damasukos man ije’e manteer ilofoyo, di nanan nati kajuum balaraay yaŋ too galab mawuŋ di múyahulammi bukinab bajakaab fijijij.
44022007	Ban nilomi tentaam ban nijammi furimaf faanammi, ‘Saul, Saul, wau kaane noom di kásuutukenom?’
44022008	Ban nilaañenoomi, ‘Akiiyaau, au aima?’ O’omu naanoomi, ‘Ínje Yensa ati Nasaret, an au ommi di kásuutukenakuñaa.’
44022009	Bukanak kalakotomiñaa kariiboorak kujukeenjuk mawuŋam, bare kujameenut alakomi kasankenomak.
44022010	Ban nemmi, ‘Akiiyaau, waa neetumi ekaan?’ Akiiyaau naanammi, ‘Yito, ban nujaw bee di Damasukos, úriiŋubojaat pankuregi wan ootumi bee ekaaney.’
44022011	Nan iŋooleneenutumi ilaañ ijuk mati kánkumak kati mawuŋam mukila. Ñaa kalakotomi kariiboorak di kuruuammi bee Damasukos.
44022012	“Di ésukey yáamakey ekila di bajumi ániine an koonemi Anania, akoba áamak asofumi jak wan sílingaas soololaal siceeŋumi eeno ban Kúyahuudak kacinubomi búrom di kusankenumi moola jak.
44022013	Oo nabilumi atookom to ban naanammi, ‘Atiom Saul, jiker inki!’ Ban no’onu nilaañ ijukool!
44022014	Ban naanammi, ‘Atijamit ati kufannaaniŋolaal amukeni man umanj kamaŋak koola, di poop man ujuk Ajoonaau Ákonau, nujam furimaf fúkoufo fápurumulomi di butumool.
44022015	Mati panukaan áyiisenaool bee di bukanak búrom wan ujukumi di wan ujammi.
44022016	Ñaa iñeme, wau kaane noom di ekob? Yito ban nukaan man kútiiguleni, ban nukaan man Atijamit atiluli majakuti, ñátum di ewonk kareesak kati Akiiyaau.’
44022017	“Nan ilaañumi bee Yerusalem, nijawumi bee di fukobaf fáamakaf bee elawey, nijukumi waaf nan sáaut
44022018	ban nijukoomi an aanammi, ‘Waaken man núpur galab Yerusalem, mati bukanak kati baabe leekufium wan ootumi káyiiseniilak mati ínje.’
44022019	Bare nemmi, ‘Akiiyaau, bukoo di kúkoiil kumammanj tíen mati ínje ikammi man kunoken di fukob fanoosani man kuñesumi káyinenumi di au ban di kusofiimi man kukuliimi kunagiimi.
44022020	Sitefan di kubujoomi mati man alakomi káyiiseniilak mati mooli. Ínje di fúko’om bajuume to súumansuum koo ebujooley. Hani ínje man ilako di kaakenumi uloaiil.’
44022021	Bare Akiiyaau naanammi, ‘Jaw, paniboñi ban lóie bati Kakaanutumi Kúyahuudak.’”
44022022	Bukanak kulakolako di káyentenak Paul, bee nan Paul áriiŋulomi di furimaf ufe. Di kutooŋ kucibuloorumi síñakon, “Ániinaau umu ápur di mofam! Naate ecet.”
44022023	Di kucibuloorumi, di kúloopulumi uloaiil, di kuliis fatiya, ban di kúrunten kaporak di móro.
44022024	Arungaau áamakau ati kutiikaak Kúroomanak, nasen buruŋ man kújeetum Paul, dán kutiikaak kulakoemi ban di kutekool mambi kumanj wakilumi, man Kúyahuudak kurigoorool nan mo’omu mati oo.
44022025	Nan kulakomi kakokenak kati Paul bee etekooley, nammi arungaau ati kutiikaak antomi man ajuume, “Mante jibabaj buruŋ bati etekey an abaje fujuum fati Kúroomanak bagamenutool?”
44022026	Nan arungaau ati kutiikaak ajammomi, nalaañumi bee di arungaau áamakau ati kutiikaak Kúroomanak, man aceeŋoomi, “Waa numaŋe bee ekaan? Ániinaau ume abaje fujuum fati Kúroomanak.”
44022027	Ñaa arungaau áamakau ati kutiikaak Kúroomanak najawulotomi, ban naceeŋumi, “Regom, mante au nubabaj fujuum fati Kúroomanak?” Paul nalaañenumi, “Éey.”
44022028	Arungaau áamakau ati kutiikaak Kúroomanak nalaañenumi, “Ínje poop, nicancaam máamak bee ebajey fujuumaf ufe fati Kúroomanak.” Paul nammi, “Bare ínje niwoliwol di fo!”
44022029	Kutiikaak bukaaku kamaŋeenumi etekool di kúceeŋ di móro mambi Paul, aregiil di kukatoomi galab. Arungaau áamakau ati kutiikaak Kúroomanak fúko’ool poop nabilumi ákoli mati namammanj oo an abaje fujuum fati Kúroomanak, ban akila akaane man kuŋooben Paul di ñiwuj.
44022030	Fati kajomaf, arungaau ati kutiikaak di emaŋey bee emanj fiit wakilumi man Kúyahuudak kúsuutukenool. Furabooraf, nasen furim man kufeloomi bakokerab, ban naregumi kurungaak kati kúsimenaak kati Atijamit kugamenaak kati fugamenaf fáamakaf búrom man kujojumi tákon man kujamoor. Ban nakammi man kújeetumul Paul man kujuumenool di bújonleniil.
44023001	Paul najikerumi caw kati fugamenaf fáamakaf man aaniimi, “Kutiom, bee mo di funakaf fati jaat, di búyegetom ínje ibajut kamanteer wan ikammi di eroŋey yúmboom búrom di bújonlenab bati Atijamit.”
44023002	Ananayas, ásimenaau áamakau ati Atijamit, nasenumi furim kalofutomi Paul man kutek butumool.
44023003	Paul naanoomi, “Atijamit panateki! Au fukuk fafiite! Mante au man ulakoñaa bee kagamenom kápurumul di sílingaas, ban au di fúkoi nukammi wan sílingaas sífirenumi man ooniil kutekom!”
44023004	Kajuumutomi kulof Paul, di koonoomi, “Jé! Ásimenaau áamakau ati Atijamit an au ujelumi!”
44023005	Paul nalaañeniimi, “Há! Kutiom, ínje imanjut mati oo ásimenaau áamakau ati Atijamit, mati ciikiciik, ‘Takum usanken furim fati kajel bee di arunga ati bukani.’”
44023006	Paul ajukumi mati kugamena bukaaku kati fugamenaf fáamakaf koo eenomi Kusadusi ban bukaaku Kufarisa, ñaa nasankenumi fatiyaay, “Kutiom, ínje Afarisa, kuwolaom Kufarisa. Ban ínje oomu taate man koom di kagamen mati kágolumak kan ibajumi mati Atijamit pánayitenul kacetumi bee di eroŋey.”
44023007	Nan Paul aregumi mo’omu aban, Kufarisaak di Kusadusiak di kutaatumi kañoosoor, fujojaf di fucaaboorimi upan ugaba.
44023008	Mati Kusadusiak kufiumut babaj káyitoulak di kacetumi, mba simaleeka, mba búyeget, bare Kufarisaak koo kufiunfium mati uru búrom ubajobajo.
44023009	Kakaawak di kufaŋumi man kúkalaae. Kuliikitena bukaaku kati sílingaas kammi di fujuumaf fati Kufarisaak, di kuyitomi kujuum man kukammi kasanken mulobaam, “Wúli ujukut wan akammi wajakut di ániinaau ume! Timaa ŋooleŋŋoolen kaan mba maleeka malegen esankenool.”
44023010	Kañoosoorak di kufaŋ man kubaje kánkum biyok arungaau áamakau ati kutiikaak Kúroomanak ákolimi, mati Paul pankucaarulool banoobani. Ñaa namandoorumi kutiikaool kujaw kúpurenul Paul ñátum di kamingenool di bukoo, ñaa man kújeetumool bee dán bukoo kulakoemi.
44023011	Di fukaf fukila Akiiyaau narajulomi alofool ban nammi, “Beben búyegeti! Nan man ulakomi káyiisen mati ínje baabe Yerusalem, moo mákonam noote káyiisen poop Róoma.”
44023012	Fati kajomaf Kúyahuud kuceen di kukokumi furim, ban di kubaatumi Atijamit mati leekuri, leekuraan bee nampi kubujumi Paul.
44023013	Di bajumi kalakomi ebaatey kawuuje bukan kooni bukan kugaba.
44023014	Di kujawumi kutookumi kúsimenaak kunifaanak kati Atijamit di kunifaan kuceen kati Kúyahuudak, man kommi, “Wúli nukokok lit furim ban nubaatumi di Atijamit mati leturider hani waaf bee nampi ubujumi Paul.
44023015	Muyuul di kati fugamenaf fáamakaf joote ejaw bee di arungaau áamakau ati kutiikaak Kúroomanak man álaañenuluul Paul, ban di jikaanalenoor nan jimammaŋ bee emanj uceen di oo. Bare wúli súm panujonjoor man ootumi ebujooley bala’a áriiŋul taate.”
44023016	Bare Paul ásampulool najammi wan kusofumi mati bee emepooley, najawumi bee dán kutiikaak kulakoemi, ban naregumi Paul mati mo’omu.
44023017	Paul nawonkumi ákon di kurungaak kati kutiikaak man aanoomi, “Jéetum ápuraau ániinaau umu bee di arungaau áamakau ati kutiikaak Kúroomanak. Nababaj waaf wan aate eregool.”
44023018	Ñaa arungaau ati kutiikaak nájeetumoomi bee di arungaau áamakau ati kutiikaak Kúroomanak man aanammi, “Paul, an ukulumi awonkaam man aanammi, íjeetumuli ápuraau ániinaau ume mati nababaj waaf wan aate eregi.”
44023019	Arungaau áamakau ati kutiikaak Kúroomanak nasofoomi ñátum di kañenak, man aceromi, man aceeŋoomi, “Waa numaŋe bee eregom?”
44023020	Ásampulau ati Paul naanoomi, “Kurungaak kati Kúyahuudak bukaaku kujamoojamoor bee elawi kajom man kújeetum Paul bee di kugamenaak kati fugamenaf fáamakaf, man kukaanalenoor bee emanj uceen di oo faŋ man tíene.
44023021	Bare bonket takum úyenteniil! Mati babaj kúniine kawuuje kooni bukan kugaba kammi man kumepe mambi kúloumool. Di kukokumi furimaf lit ban di kubaatumi di Atijamit man kúligumi tákon bati leekuri leekuraan bee nampi kubujumi Paul kuban. Iñeme bukooku man kujonjoore bee ekammo, ekobiey wampi au uregumi.”
44023022	Arungaau áamakau ati kutiikaak Kúroomanak nammi, “Takum ureg hani an ákon mati au nureganreg mati mo’ome.” Ban nakatenumi ápuraau man ajaw.
44023023	Arungaau áamakau nawonkumi kugaba di kurungaak kutiikaak koola, man ájaatikenumi man aaniimi, “Nanan nati sirig futok di sibakiir fukaraay, jijonjoor kutiika kooni siceme sigaba di kutiika kátiikumemi ñátum sipilingas kooni bukan kúfeegiir di uñen, di poop kutiika kátiikumemi ñátum ubaayaw kooni siceme sigaba, man kujawoor manteer bee Sisaaria.
44023024	Jijonjoor poop sipiling saasu san Paul aatumi bee éjawumey, man jíjeetumool jak bee bati anifaanau Felis.”
44023025	Arungaau áamakau ati kutiikaak kati Kúroomanak naciikumi letara uye bee di anifaanau mo’omu:
44023026	“Anifaanau áamakau Felis, ínje Kilaud Lusia nusaafisaaf.
44023027	Ániinaau umu an íboñeuliñaa, Kúyahuud kuceen kusofoosof man kumaŋeenumi bee ebujool. Bare nan ijukumi oo nababaj fujuumaf fati Kúroomanak, nijawumi di kutiikaom man ipakenool.
44023028	Ínje nimaŋeemmaŋ bee emanj wakammi Kúyahuud kuceen di kommi di kataakenoolak. Ñaa ínje níjeetumuloomi fáculey yati kugamenaak kooliil kati fugamenaf fáamakaf.
44023029	Ínje nibilumi ijuk mati bajut waaf wan akajene wáriiŋe ekulool mba ebujool.
44023030	Bare nan íijamumomi mati babaj furim fan kukoke bee ebujool, nikaaniimi man kújeetumulool galab bee di au. Nájaatikenjaatiken kutaakenaool poop man kújeetum kúyiiseni wan akajenumi fáculi.”
44023031	Di fuk fukila, nan man kújaatikenimi eeno, kutiikaak di kújeetummi Paul bee di ésukey yati Antipatiri.
44023032	Fati kajomaf, kutiikaak di kulaañumi bee dán kulakoemi, ban di kukatumi kutiika kátiikumemi ñátum sipilingas man kujawoor.
44023033	Nan kúriiŋumi Kasaaria, di kusenumi letaraay anifaanau Felis ban di kujuumenumi Paul fáculool.
44023034	Anifaanau naliikenumi letaraay aban, naceeŋumi Paul mofam mei nápurumulo. Nan ajammi mati Paul Kilikia nápurumulo,
44023035	Anifaanau nammi, “Panijam di au nampi kutaakenai kúriiŋulomi.” Ban nájaatikenumi man kukul Paul ban di kupooyool di puretori, eluupey yáamakey yati anifaanau yan Herod Áamakau ateepumi noo.
44024001	Kunak futok fácul Ananayas, ásimenaau áamakau ati Atijamit, náriiŋumi Kasaaria, oo di kunifaan bukaaku kati Kúyahuudak di Tutulo, amanjaau áamakau ati sílingaas. Di kujawulomi fácul Felis man kúyiisen wakammi kataakenak Paul.
44024002	Di kuwonkulomi Paul, Tutulo natooŋumi káyiisen anifaanau wakammi man kutaaken Paul, “Anifaanau áamakau Felis! Núsenolisen man ubaj kásuumaay kapiyoe di furungaf fooli falinloaaf. Mati báruŋulerab bajuupoe ban ceeŋumi bubajobajo mati mofam moololaal.
44024003	Wúli súumolisuum máamak nanoosani wan ukammi banoosani di buruŋ banoobani.
44024004	Bare, imaŋut bee kajuupen kasankenak, manoosani nilawilaw kabonket man uwulom kawos wayiinkun man úyentenoli wabajomi.
44024005	Mati wúli nujujuk di ániinaau ume akaana búyiik, ban nayitenumi kájiisoorak titoorey yati Kúyahuudak kammi dúniyaay búrom. Oo arunga ati fujuumaf fan koonemi Nasarin.
44024006	Oo poop nalakomi karaagal bee kasiken fukobaf fáamakaf fati Atijamit, noo núsofuloomi.
44024007	bare Lusia arungaau áamakau ati kutiikaak nabilumi di kamingenumi nabotool di úñenoli.
44024008	Lusia nájaatikenoli man úyiiseni wakammi nutaaken ániinaau ume fáculi. Uceeŋujaat ániinaau umu, au di fúkoi panuŋoolen úlaul di oo, wakammi man wúli utaakenoomi búrom malegen.”
44024009	Kúyahuudak bukaaku di kubilumi, man kujamoorumi kataaken mati furimaf fan Tutulo aregumi malegen.
44024010	Nan arungaau Felis ayitenumi kañenool man Paul ayito asanken. Paul nalaañenumi: “Ínje nimammanj mati au nukankaan agamena ati mofam ume, biñoo no’onu simit sajuupoe. Ñaa súumansuum man isanken mati múmboom fáculi.
44024011	Nan man au di fúkoi nuŋooleŋŋoolen numanj tíen, mati wawuujut kunak uñen di kugaba bálamuk nan ijawulomi bee Yerusalem bee kamiiceelaet Atijamit.
44024012	Kúyahuudak kujukurerutom niñoosoor di an, mba níŋarul kasuulen jameeŋ yati bukan di fukobaf fáamakaf, mba di kukobak, mba di ésukey fúkouyo.
44024013	Kúniinaak buke malegen leekuŋoolen kúyiisen wan kutaakenammi man koone nikankaan.
44024014	Bare wákon ilatutuwo mati ínje oomu di kariiben Buruŋab, ban kommi kaanut buruŋ balegen. Ínje oomu di kamiiceelaet Atijamit ati kufannaaniŋolaal. Bare poop níyinenyinen máamak di wanoosani waciikimi búrom di sílingaas sati Muusa di síbukaas sati kuboñaak.
44024015	Nibabaj kágolumak kákonak di Atijamit, nan bukoo kukaanemi, mati Atijamit pánayitenul kacetumi bee di eroŋey, bukanak búrom, kajoonumi di kajoonutumi.
44024016	Moo kaane ínje neem di eliik ekaan búyegetom bútien di bújonlenab bati Atijamit di poop bukanak.
44024017	Nan bajumi simit sipinaay sawuuje, nilaañumi bee Yerusalem sígodi sati kawulak di sóro bee karamben bukanom di poop bee ekaan búsimen bati Atijamit.
44024018	Mo’omu moo nilakomi ekaaney di kutookammi di ekaaney yati katilulak di fukobaf fáamakaf fati Atijamit. Bajut jameeŋ di ínje mba káguuloor.
44024019	Bare Kúyahuud kuceen kápurumulomi di kapanak kati Asia koo bo, ban kukila koote épurul fáculuul man kútaakenumom, kaanjaat kubabaj wampi kutaakenom.
44024020	Mba kob man kúniinaak buke di kúkoiil kusanken, wan kujukumi man ikajenumi nan kujuumenammi fáculey yati kugamenaak kati fugamenaf fáamakaf.
44024021	Rino waaf wákon wan icibulomi nan ilakomi titooriil, ‘Jaat ínje oome man jommi di kagamenom, mati níyinenyinen mati kacetumi pákuyitoul bee eroŋey.’”
44024022	Felis, afaŋe man abaje fumanj fátiene mati Buruŋab, namaŋumi kapumen buliikoorab man ammi, “Nampi Lusia, arungaau áamakau ati kutiikaak Kúroomanak áriiŋulomi, paniwoonoor kasankenak kooli.”
44024023	Nájaatikenumi arunga aceen ati kutiikaak man Paul aneni dán kukobemi bagamab, bare jisenool buruŋ bati ebaj fúko’ool jayiinkun, ban takum jífiren kupaalool bee kacookoor wan ceeŋoomi.
44024024	Nan bajumi kunak kupinaay Felis di aseekool Durusila, akammi Áyahuud, di kubilumi. Naboñumi éwonkul Paul man ajantenool, waa eenomi kafiumak di Yensa Apakenaau Áamakau.
44024025	Nan Paul arulenumi kajaloor waa eenomi majoonam, di kasofooroak, di poop bagamab bábileuumi bati Atijamit bee di bukanak búrom, Felis nawonlomi. Nalaañenumi, “Púr taate, yayaj bee mati jaat, ibajujaat nanan panilaañ iwonki.”
44024026	Di nanan nikila Felis nabajeembaj fúgolum timaa Paul panasenool sígodi sati kabuntoor. Mati mo’omu, pansinawonkool man kúmik.
44024027	Nan bajumi simit sigaba, Porikio Fesitos naŋarumi ejunkutey yati Felis nan anifaanau. Bare mati noo Felis namaŋeemmaŋ karamben Kúyahuudak, nakatumi Paul dán bukanak kukuleimi.
44025001	Kunak kúfeegiir fácul Fesitos áriiŋulomi Kasaaria man alako di ejunkutey yoola ban najawumi bee di Yerusalem.
44025002	Ban kúsimenaak kurungaak kati Atijamit di Kúyahuud kunifaan kuceen di kuregoomi mati kasankenak kooliil man kutaaken Paul. Di kulawumi Fesitos,
44025003	man arambeniil man Paul áŋaruli bee Yerusalem, mati tooke kukokok furim fati emep mbi kubujool.
44025004	Bare Fesitos nalaañeniimi mati Paul oomu bo man kukule di ésukey yáamakey yati Kasaaria, ban oo di fúko’ool panalaañ bee bo iñeme.
44025005	Ñaa nammi, “Ñaa jikat man kúniine kuceen kabajumi fujuum man ujawoor bee bati Kasaaria man kutaakenool, kaanjaat ániinaau umu nalolo, jikat man kutaakenool.”
44025006	Fesitos akaanubomi di bukoo wawuujut kunak kooni futok di kúfeegiir mba kunak uñen nalaañumi bee di Kasaaria. Fati kajomaf nalakomi ejunkutey yati fugamenaf ban nájaatikenumi man Paul áŋaruli.
44025007	Nan Paul áriiŋulomi, Kúyahuudak kájawulumi Yerusalem di kujummi kuŋoobenool, man kutooŋumi kataaken Paul máamak, bare kuŋoolenut kúyiis wan kuregumi mati Paul ukankaan malegen.
44025008	Bare Paul nasankenumi furim bee kapakenooro, “Ínje ilaturerut hani jayiinkun bee di sílingaas sati Kúyahuudak, mba hani bee di fukobaf fáamakaf, mba hani bee di Áyiau Áamakau.”
44025009	Bare Fesitos, namammaŋ man ásuumen Kúyahuudak, man aceeŋoomi, “Mante numammaŋ man ulaañ bee Yerusalem man igameni bo mati kasankenak uke?”
44025010	Bare Paul nalaañenoomi, “Ínje oome man ijuume taate too eenomi fugamenaf fáamakaf fati Áyiau Áamakau, ínje neetumi kagameni to’otu. Au di fúkoi numammanj tíen mati ínje ikajenut waaf bee di Kúyahuudak.
44025011	Kaanjaat nikankaan waaf wáriiŋe man kubujom, ínje iñesut buruŋ bampi ípakumumi di ecetey. Bare kaanjaat bajut malegenam di wan kutaakenammiñaa, moo hani an abajut buruŋ bee esofom man aseniil kubujom. Ínje ilawe Áyiau Áamakau.”
44025012	Fesitos di kugamenaool nan kujamoorumi kuban nalaañenumi, “Nulalaw bee di Áyiau Áamakau, ñaa bee di Áyiau Áamakau noote ejaw.”
44025013	Nan bajumi kunak kupinaay áyiau Agiripa oo di aseekool Beronika di kúriiŋulomi Kasaaria man kusaaf Fesitos.
44025014	Di kulakobomi kunak kupinaay, noo Fesitos aregumi bee di áyiau mati kataakenak kájeetumimi bati Paul. Nammi, “Babaj ániine, an Felis akule ammi baabe.
44025015	Nan ilakomi Yerusalem, kúsimenaak kunifaanak kati Atijamit di kunifaanak kuceenak kati Kúyahuudak di kújeetummi kasankenak man kutaakenoomi ban di kulawom man igamenool mati waaf nakajene.
44025016	Ínje nilaañeniimi mati wúli Kúroomanak úkaaneriit esof an ataakenimi usenool bukanak kataakenoomi bajuudoorut. Ban nabajumi buruŋ man asankenool mati oo alout.
44025017	Nan kujawulomi síñakon baabe, ipiyenut. Fati kajomaf nilakomi di ejunkutey yati fugamenaf ban nájaatikenumi man akila ájeetumimi.
44025018	Bare nan kutaakenaool kujummi bee kasankenak, kújeetumulout kataakenoolak jáng kan isofeenumi pankukammo.
44025019	Bare, nijujuk wan kulakomi kañoosoor mati buruŋab booliil di mati an koonemi Yensa acetumi, bare an Paul alakomi karegen di kamingen narondoŋ.
44025020	Mati ínje imanjut mampi ikammi man igamen kasankenak ko’oku, niceeŋumi Paul manteer namammaŋ ejaw bee Yerusalem man kugamenool bo mati kasankenak uke.
44025021	Bare Paul nalawumi man aneni dán kukobemi bagamab mambi Áyiau Áamakau ating bagamab. Ñaa ínje niregumi kulaañenool dó tínok bee nampi iboñoomi bee di Áyiau Áamakau.”
44025022	Agiripa nammi Fesitos, “Ínje nimammaŋ bee éjamum ániinaau di fúko’ool.” Fesitos nalaañenoomi, “Joote ejamool kajom!”
44025023	Fati kajomaf, Agiripa di Beronika kuriibooruloriiboor di karuukenak kati kayooŋ kabaje kánkum, di kúlebieniimi mati wan kukaanemi. Ban di kunokenumi di eluupey yáamakey yati fujojaf di kurungaak káamakak kati kutiikaak di kunifaanak karungumi ésukey. Fesitos naboñ furim man kúŋarul Paul.
44025024	Fesitos nammi, “Áyiau Agiripa di muyuul búrom kamaatumi taate. Jijujuk ániinaau umu, an Kúyahuudak kati baabe di kati Yerusalem búromiil kujawulomi kulawaam, di kucibulomi man koone, oo ceeŋut man aroŋ.
44025025	Bare di síwoonooras súmboom ijukut wan akaane wajakut wáriiŋe ebujool. Nan man oo di fúko’ool alawumi Áyiau Áamakau man ating bagamab boola, ínje nisofumi bee eboñool bee dó.
44025026	Bare ibajut waaf wátiene man iciik isen bee di Áyiau Áamakau mati oo letiŋoolen ireg uwe neete eciik bee di Áyiau Áamakau. Moo kaane, níjeetumulool bee di bújonlenuul, tan au ommi di fúkoi, Áyiau Agiripa. Man uceeŋaalool kasankenak koola, ubanaal, mambi iŋoolen ibaj waaf bee eciik.
44025027	Mati nisosof bajut fúkaw eboñ an akulimi báyiisenut tíen wan kútaakenumoomi.”
44026001	Agiripa nammi Paul, “Panuŋoolen usanken mati fúkoi.” Ñaa Paul, nayiten kañenool ban nasankenumi mati fuko’ool bee kapakenooro, nammi,
44026002	“Áyiau Agiripa, ínje di fúko’om nisosof jakanjak máamak jaat mati paniŋoolen ijuum fáculi man isanken mati múmboom ilout, wan Kúyahuudak buke kújeetumulomi kutaakenammi búrom.
44026003	Mati ínje nimammanj au amanja áamak numammanj tíen mati mukaanaam di kañoosoorak kati Kúyahuudak. Moo kaane, nilawilaw man ujantenom di kamuuten.
44026004	“Kúyahuudak búrom kumammanj buu nikurimi di man ibaakumi eeno biñoo nan ikammi añiil titoorey yati bukanom dóo Yerusalem.
44026005	Kumanjammanj nan piyoe, kumaŋujaat pankuŋoolen kúyiisen, mati ínje Afarisa kápurum di fujuumaf fafaŋumi man fúliŋe di buruŋab bóololi.
44026006	Iñeme ínje oome man koom di kagamen mati fúgolumaf fan ibajumi di báligab ban Atijamit akammi di áfannaaniŋoli.
44026007	Kiilak kooni uñeney di kugabaak kati búkanoli kúgolungolum bee eyabey báligab bákonab, nan kulakomi kamiiceelaetak fuk di balay. Wóoy áyiau Agiripa, mati fúgolumaf ufe kurungaak kati Kúyahuudak kútaakenumammi!
44026008	Wau kaane muyuul Kúyahuudak di jibaj úyeget ugaba mati Atijamit panaŋoolen ayiten kacetumi bee eroŋey?
44026009	“Ínje di fúko’om nisofeensof mati neete ekaan wampi iŋoolenumi ikajen di kareesak kati Yensa ati Nasaret.
44026010	Nikankaanuwo di ésukey yati Yerusalem, ñátum di buruŋ kápurumul di kúsimenaak kunifaanak, man ikammi bukan kajuupoe kati Atijamit man kukuli dán bukanak kukuleimi. Nan kusofumi kugameniil bee ebujiil, neeneseen moo ínje poop nimammaŋ.
44026011	Ñajuupoe nikankaan man kutekiil di kukobak búrom ban niliikiimi man kúpur di káyinenak kooliil di Yensa. Fuuñom di furimi máamak di bukoo, manteer iriibeniil bee di sísuk sáamak sábutoe bee mati kásuutukeniilak.
44026012	“Mati burokab ube bukammi, nijajaw bee Damasukos di letara di yóro yáyiisenumi mati ínje nibabaj fujuum di buruŋ kápurumul di kurungaak kati kúsimenaak.
44026013	Wáay áyiau, ínje ilakomi ejaay di buruŋ, man nanan nati karabak ñíriiŋe, nijujuk mawuŋ mafaŋumi man mújeeke bala’ab kápurumul fatiya. Mawuŋam mukila múfitikenumi ban di muŋoobenumi ínje di káriibulammi.
44026014	Nan wúli búromoli ulomi tentaam, nijammi furim di Kúhiburak faanammi, ‘Saul, Saul, wau kaane noom di kásuutukenom? Au oomu di futiik di ínje, nan man fuceek fúpahemi esankiley yati aleekafo.”
44026015	Ban niceeŋumi, ‘Akiiyaau, au ai?’ Akiiyaau nalaañenumi, ‘Ínje eenomi Yensa, an úsuutukenumi.
44026016	Iñeme yito ujuum. Wakilumi man iraj bee di au mati mo’omu, nimukeni man ukaan arokaom di poop au oote ekaan áyiisenaom. Au oote ereg bukan wan ujukumi mati ínje di poop wan eetumi bee éyiisiey fácul.
44026017	Panipankeni di bukanak kooli di Kakaanutumi Kúyahuudak. Ínje bee eboñiey bee di Kakaanutumi Kúyahuudak
44026018	man ukaaniil kúciliil kujuk, man kútiiwoor kukat érimey man kubil bee di mawuŋam, di poop nukaaniil man kukat kánkumak kati Seetaanaay bee di Atijamit. Moo majakutiil pammubonketi, di poop pankubil kunaamoor di bukanak kan Atijamit amukenumi kápurumul di kafiumak kooliil di ínje.’
44026019	“Wáay Áyiau Agiripa, ínje ilatut wan ijukumi nan sáaut mati an ápurulomi di bukinab bajakaab.
44026020	Mútiyaaram, nitooŋumi káriiŋen furimaf fati Atijamit bukanak kati Damasukos, ban nijawumi bee Yerusalem di Yúdea búrom, di poop Kakaanutumi Kúyahuudak, níriiŋenumi mati koote kátiiwoor kukat majakutiil bálamuk man kulaañ bee di Atijamit. Ban koote ekaan mukaanaam máyiisenumi mati kútiiwootiiwoor kukat bálamuk majakutiil.
44026021	Mati íriiŋenumi mo’omu, Kúyahuud kuceen di kusofammi di fukobaf fáamakaf man kumaŋ bee ebujom.
44026022	Bare hani bee jaat, Atijamit naroŋ di karambenom, moo kaane nijuum taate man íyiisenuul búrom añiil anifaan malegenam moola. Wákon pat níriiŋenumi mati wan kuboñaak di wan Muusa kulakomi eregey waatumi kabajoak.
44026023	Mati Apakenaau Áamakau naate egaal, ban naate ekaan átiyaar di káyitoul di kacetumi, mambi áŋarul mawuŋ bee di bukanool Kúyahuudak di Kakaanutumi Kúyahuudak.”
44026024	Nan Paul alakomi kasanken mati fúko’ool mo’omu bee kapakenooro, yaŋ too galab Fesitos nakaabuloorumi, “Paul, au nugonogono. Fumanjaf fooli fáamakaf fukaanikaan man ugono.”
44026025	Bare Paul nalaañenoomi, “Anifaanau áamakau Fesitos. Ínje igonout bare wan eem di kasankenak malegenam maganloam was.
44026026	Áyiau Agiripa namammanj mati uru búrom, ban niŋooleŋŋoolen isanken bákoliut. Fiitanfiit mati bajut wapakool to di mukaanaam umu mati mukaanuti ban yofoe, mukaanuti di érim.
44026027	Áyiau Agiripa, mante au núyinenyinen kuboñaak kati Atijamit? Nimammanj núyinene.”
44026028	Agiripa nammi Paul, “Di nanan une nátemiaan, nusosof panuŋoolen ukaanom ariiba Yensa!”
44026029	Paul nalaañenoomi, “Kankaan nan nátemie mba nabaake, nilalaw Atijamit lee au ceb bare bukanak búrom kammi taate káyentenomak jaat mambi jibil jikaan nan man ínje eenomi, rino ñiwujañ uñe.”
44026030	Ñaa áyiau Agiripa, Beronika, di anifaanau Fesitos di kalako’oorutomi di kuyitomi kúpurumi.
44026031	Nan kúpurutomi di kuregoorumi, man kommi, “Ániinaau umu alee di ekaan waaf wáriiŋe ebuji mba ekuli.”
44026032	Agiripa nammi Fesitos, “Ániinaau umu alaweenutujaat Áyiau Áamakau, pankukateneenool.”
44027001	Nan usofumi mati wúli noote eŋar busaana báamak man útip bee mofam mati Italia. Paul di kuceen kan kukuloorimi di kusenimi arunga Yulio, oo ati di Kayooŋak kati Áyiau Áamakau, man ajikeriil bee nan kúriiŋe di ésukey yáamakey yati Róoma.
44027002	Ban nújupomi busaana báamak bápurumulomi di kásikak kati ésukey Aduramit, balakoe ejaay bee di úsikaw wati mofam mati Asia, ban nújawumumi útip. Ániine aceen ati Amakedonia, an kareesool eenomi Arisitariko ápurumulomi Tesalonika, oo poop dóro.
44027003	Fati kajomaf núriiŋumi di kásikak kati Sidon. Yulio nakammi Paul jak, man akatenool ajaw ajuk kupaalool kuriibaak man kuŋoolen kusenool wan ceeŋumi.
44027004	Nan úpurumi Sidon, járusey elakolako énagul bújonlenoli, nujawumi ukot kafeefak kaaku kati fúrinkaf fati Sipur manteer nupak di yo.
44027005	Ñaa nútipumi bee kañen kúrid falaf fáamakaf fati Kilikia di Pampulia biyok úriiŋulomi Mura yati Lukia.
44027006	Boo arungaau ati kutiikaak atookumi busaana báamak bápurumulomi Alesandaria man boom di ejaay bee Italia. Nájaatikenolimi man újupo di busaanaab bukila.
44027007	Wúli nulakomi ejaay di bo jayiinkun jayiinkun kunak kupinaay di mátaañie máamak ban núriiŋumi Kunid. Járusey ésenutoli buruŋ hani jayiinkun man újawum bo, ñaa nukotumi kafeefak kati fúrinkaf fati Kurete, nusuusoorumi ésukey yati Salimon.
44027008	Nujawumi ulofumi di kafeefak kati fúrinkaf di mátaañie máamak ban núriiŋumi kásikak kan koonemi Tan Tíene, kalofa ésukey yati Lasaia.
44027009	Nanan najuupoe niwuwuuj di bo. Kajawoorak kóololi di kufaŋ man kútaañie máamak. Mati iñeme hani karuukenak kati káaningak kati Funak Fáamak fati Kabonket fuwuwuuj. Paul naseniimi kagamenak uke,
44027010	man ammi, “Kupaalom, nijujuk mati kajawoorak koololaal káŋarum taate iñeme pánkukooleni máamak. Pambaj búyiik báamak di úrookaaw, di busaanaab, di poop síñunduolaal siŋooleŋŋoolen sire to.”
44027011	Bare Yulio arungaau ati kutiikaak nalatumi ejamey wan Paul aregumi, bare nafaŋumi man ajame wan ateyenaau arungaau ati busaanaab di akilubomi kuregumi.
44027012	Mati kásikak kukila kujakut man kulako to di nanan nati ñonkañ. Moo kaane, kuroka kajuupoe kumaŋumi ejaw fácul bee Fineka man kújawum bee di falaf kusuusoor kásikak kati fúrinkaf fati Kurete, ban di kumaŋ man kukobubo bee nan ñonkañ ñiwuuje.
44027013	Nan járusey yanagulomi kañen káridak jayiinkun jayiinkun, kurokaak kati busaanaab di kusofumi mati kuŋooleŋŋoolen kútip nan man kusofeenumi eeno. Ñaa di kúpurenumi éjuumenuma man kujaw kukot kalofa kásikak fúrinkaf fati Kurete.
44027014	Bare fárusaf fáamakaf fan koonemi “Jifarubalin” di fápureuumi di fúrinkaf man foom di kágaalenoli máamak.
44027015	Fárusaf fáamakaf fukila di funagulomi di kánkum, kuŋoolenut kútiiw busaanaab man bujuudoor di fo. Ñaa nukatubo man fárusaf man fújeetum bo.
44027016	Nújawumumi útip di kafeefak kati káyinomi jírink jati Kauda. Boo wúli nuraagaraagal di mátaañie, manteer usofumi jisaanaaj jati kapakenak uremben jak manteer takum jikaño.
44027017	Kuñakulojomi kuremben di busaanaab báamakab ban nukokenujomi jak. Mati kúkolikoli busaanaab pambusay di kaluusak kati kásikak kati Suriti, ñaa di kuwalenumi kafulak kati busaanaab man kukatenubo man sijawoor di fárus.
44027018	Furabooraf, fárusaf fáamakaf di lonkosey di sifaŋumi man siyitoe mansi sínagoli máamak. Kurokaak kati busaanaab di kutooŋumi kápuren úrookaaw kubeten di falaf.
44027019	Funakaf fúfeegintenaf, di kubeten múrokumaiil málebiaam kubeten di falaf.
44027020	Kunak kajuupoe, fárusaf di furulen di enagey máamak. Wúli ujukut bala’ab di bootab, bee nan ubilumi ubaj kafium kati epak di múlamukaam.
44027021	Mati kammi di bo piyopiyo kubajut furi, Paul nayitomi ajuum di fáculiil man ammi, “Kupaalom, pánjiyenteneenom, létutipeenulaal di Kurete, leetunokeneenaal búyiikab ube babajolaañaa.
44027022	Bare nilawuulaw jibebenooro! Hani an di muyuul letaceturer, handeneen busaanaab pambukaño.
44027023	Di fukaf fawuujuñaa, maleeka épurumulomi di Atijamit, akilammi di poop an imiiceelaetemi, áboñulammi maleeka man ejuume kalofa di ínje,
44027024	man yommi, ‘Paul, takum úkoli, mati au noote ejuum bújonlenab bati Áyiau Áamakau! Mati Atijamit di bálamukab booli panakaan kalakomi kajawoor di au man kuroŋ.’
44027025	Kupaalom, jibebenooro! Mati níyinenyinen di Atijamit, panakaan nan man aanammi eeno.
44027026	Bare fárusaf panfufarolaal man uja’aal bee di fúrink fuceen.”
44027027	Kunakak uñeney di kubakiirak fuk di balay, wúli kooku bo kayuunoore dóo di falaf fati Aduria. Bare titoorey yati fukaf, kurokaak kati busaanaab, di kusofumi mati wúli nulolof téeŋey.
44027028	Di kuyuunumi mulap múliikuma di kúmeelomi kujukumi mati kásankiak kati falaf kúrindiiŋ símeetar sooni bukan kugaba. Upum ubenen jayiinkun ceb di kulaañ kúmeelo di kujukumi mati kásankiak kúrindiiŋ símeetar kabanan di uñen.
44027029	Kurokaak kati busaanaab kúkolikoli tikere busaanaab pambuloŋ kúlankiin, ñaa di kubetumi síjuumenuma sibakiir bálamukab bati busaanaab. Ñaa di kulawumi di kasomben man bala’ab burab.
44027030	Kurokaak kati busaanaab báamakab kulakomi eñes buruŋab bati epak di busaanaab bukila. Ban kuwalenumi jisaanaaj di mumelam, di kabetenelenoor kati síjuumenuma saasu fáculey yati busaanaab báamakab.
44027031	Bare Paul nammi Yulio arungaau ati kutiikaak, “Kaanjaat kúniinaak kurokaak kulakout déere di busaanaab, leejiŋoolen jipak.”
44027032	Ñaa kutiikaak di kumiinumi unewaw wasofumi jisaanaaj jati kapakenak man jijaw.
44027033	Bala’a waradabaw, Paul nalawumi bukanak man kuri waaf. Naaniimi, “Jaat kaanumi kunak kooni uñen di kubakiir di nanan une búromuul bariut waaf.
44027034	Ínje eem di elawuul máamak man jiri, pansenuul kánkum. Hani kal kákon di fúkaaf fati an léekujim déere.”
44027035	Nan Paul aregumi mo’omu aban, naŋarumi fúmbuur man asal Atijamit fáculiil búrom, natingufomi man atokoñ.
44027036	Koo búrom di kúliŋenimi ban kurimi muri maamu.
44027037	(Kálakodomi di busaanaab koo búromiil kúrindiiŋ bukan kooni siceme sigaba bukan kúfeegiir di bútinken di ákon.)
44027038	Nan kurimi kupooñ, di kubetenumi muriaam marinomi di falaf bee kagumbul kálebiak kati busaanaab man buhiili.
44027039	Nan bala’ab burabumi, kurokaak kati busaanaab kujujuk baŋaanab, bare kúlaulut man kootumi ériiŋubo. Ñaa di kujukumi kaŋoma ban kásikak kommi. Di kusofumi mati kaanjaat paŋŋoolen kaan man kuteyen busaanaab bukila man kujaw kujuumen bo di kásikak.
44027040	Ñaa di kumiinumi unewaw wati síjuumenumaas kukatuso ró di falaf fáamakaf. Di kufelumi unewaw síñakon wasofumi éweenumaay. Ban di kuyitenumi kafulak fáculey yati busaanaab man érusey efarubo éjeetum bee di kásikak.
44027041	Bare busaanaab báamakab di buloŋumi manteer buluufo di tentaam buŋoolenut bujaw. Fáculey yoolibo di eloŋumi fúrinkaf fati faluusaf eluufomi. Bálamukab boolibo di bukañomi jaj mati lonkosey yáamakey enagulo bo.
44027042	Kutiikaak di kusofumi bee ebuj kakulimi takum hani an aloy apak.
44027043	Bare Yulio arungaau ati kutiikaak namaŋumi kapaken Paul, ñaa náfirenumi takum kukaan wan kusofumi. Ñaa naregumi kaŋoolenumi jaloyaj man kutooŋ kubaal kulo dóo di mumelam man kútip bee di kásikak.
44027044	Ban naregumi karinomi man kuŋar ubabar mba úpenjum wati busaanaab man kuriiben. Mo’omu moo, wúli úriiŋumi búrom úpakumumi bee di kásikak.
44028001	Nan úpakulomi úriiŋ kásikak, numanjumi mati fúrinkaf fukila kareesufo Malita.
44028002	Bukanak kati bo di kúyiisenoli bapaalaay ban ujukurerut. Mati emitey elakoeenlako kalub ban ñonkañ di ñísofoli, ñaa di kuyabenumi sambunas man wúli búrom úlumbo.
44028003	Paul námuunoorul elaatak yati uyaaj aleeb dó, nan bólimi búlicib di búpurumulotomi, bugolen kañenool.
44028004	Nan bukanak kati bo kujukubomi man ereooreñaa di kañenak kati Paul, di koonoorumi, “Bajut kamanteer ániinaau umu abuja bukan. Handeneen man apakulomiñaa di falaf, bare emit yan kuwonkemi Majoonam letekatenool man aroŋ.”
44028005	Bare Paul nalanjumi kañenool man búlicibab bulo di sambunas, bakaanutool waafoowaaf.
44028006	Di kulakomi ekobey, di esof mati pánafiit mba panalo to acet iñeme. Bare nan kukobumi piyo kujukut waaf man ubajoe di oo, di kúruŋulumi di síwoonooriil man kommi oo emit.
44028007	Anifaanau ati fúrinkaf an koonemi Papili, nababaj ulaak uceen walofe to. Akila náwanlenolimi jak síndo’ool wáriiŋe kunak kúfeegiir.
44028008	No’onu Papili ampaool man afintoe bújuusa bati eniiley káboli di eteyey yati faraf máamak. Paul najawumi bee ejukool, ban narembenumi uñenool man alawumi Atijamit, nasontenoomi akoy.
44028009	Nan mo’omu mubajomi, káju’utumi bukaaku kácindomi di fúrinkaf fukila di kubilumi poop bee di Paul di kukoyumi.
44028010	Kúlebienolilebien ñátum di ésenoliey kawul kajuupoe. Nan ulakomi kajonjoorak bee ewuujey di busaanaab báamakab, di kúrembenolidomi wan ceeŋumi búrom.
44028011	Nan bajumi kuleeŋ kúfeegiir, boo nuŋarumi busaana báamak buceen man útip, balakoeenumi fúrinkaf di nanan nati ñonkañ. Busaanaab bukila bápurumulomi Alesandaria yati Misira ban kuwonkemi “Magabaam”
44028012	Wúli núriiŋuumi di ésukey yáamakey yati Surakode, nulakobomi wáriiŋe kulay kúfeegiir.
44028013	Kápurum to, nútipumi uŋom kapan kaaku úriiŋumi di ésukey yati Regio. Fati kajomaf járusey di éyitoul kañen kúrid, ñaa nan bajumi kunak kugaba núriiŋumi bee di ésukey yati Potiolo.
44028014	Boo nutookumi kupaaliil kuriiba kuceen, káwalenolimi wáriiŋe funoom. Nan púrutomi, núriiŋumi Róoma.
44028015	Kuriiba bukaaku kati Róoma di kujammi mati wúli kooku bo ériiŋuley. Ñaa di kúriiŋumi kúyañoli tan koonemi Funoomenaf fati Apiu di Ulimbisaw Úfeegiir wati Kujaaburuŋak. Nan Paul ajukiimi, nasalumi Atijamit ban nalaañ abaj kánkum di búyegetool.
44028016	Nan úriiŋulomi Róoma, di kusen Paul buruŋ man alako di kalimbis oo cebool, handeneen man kunenuboñaa atiika apooyool.
44028017	Nan bajumi kunak kúfeegiir Paul áriiŋubomi aban, nawonkumi kunifaanak kati Kúyahuudak tákon man kújojudomi. Naaniimi, “Kutiom, kusofansof Yerusalem kusen Kúroomanak, handeneen ikaanut waaf wajakut bee di bukanolaal mba bee di mukaanaam mati kufannaaniŋolaal.
44028018	Nan Kúroomanak kuceeŋammi wan ikaane kuban, kumaŋumi kakatenom, mati kujukut di ínje waaf wan ikaane wáriiŋe man kubujom.
44028019	Bare nan Kúyahuudak kulatumomi, ibajut buruŋ buceen bare cenceeŋ man ilaw Áyiau Áamakau, handeneen iwoonooreenut man itaakene.
44028020	Moo kaane nilawuumi bee ejukuul man isankenuul. Mati fúgolumaf foololaal, ínje niŋoobeniŋooben ñátum ñiwujañ uñe.”
44028021	Di kulaañenumi, “Wúli uyabut siletara kápurumul mofam mati Yúdea mati au. Ban bajut an ajawulomi taate áregoli mba nasankenumi wajakut mati au.
44028022	Bare numammaŋ man ujam wan au di fúkoi úyinenumi. Wúli núlaulaul mati banoosani bukanak kusankensanken wajakutaw mati fujuumaf ufe fati kayooŋak kunkulak kan au ommi.”
44028023	Di kusofumi funak foola, bukan kajuupoe di kubilumi kutookool tan alakomi. Káŋarum bújom bee fukaraay, Paul nalakomi káriiŋeniil mati jáyiaj jati Atijamit naliikumi ekaaniil man kufium mati Yensa kápurumul di sílingaas sati Muusa di kápurumul di baciikerab bati kuboñaak.
44028024	Bukaaku di kufiummi di wan asankenumi, bare bukaaku kulatumi kafium.
44028025	Mati di kubilumi kújamooraati titooriil, man kutaatumi kafaasoor. Bare Paul abenentomi furim fákon nammi, “Búyegetab Bátienaab bukonkooŋ nan bommi kufannaaniŋolaal kápurumul di aboñaau Yesaaya,
44028026	‘Jaw bee di bukanak buke man ooniil, Muyuul joote ejam tíen ban léejilaulurer, ban joote kajiker tíen bare leejijukurer.
44028027	Mati úyegetaw wati bukanak buke usasay, di úwosiil újameriit, di kúciliil kumoyemmoyen. Leejaat, kúciliil pankujukeen, ban uwosiil panujameen, ban úyegetiil pánulauleen, ban mbi kulaañ bee di ínje ban ínje panisonteniil.’
44028028	Muyuul joote emanj tíen mati Atijamit naboñuloboñ kapakenak uke bee di Kakaanutumi Kúyahuudak, man kúyenten!”
44028029	Ban nan Paul aregumi kurimak uke aban, Kúyahuudak di kukatumi bálamuk di kañoosoor titooriil.
44028030	Wáriiŋe simit sigaba, Paul alakomi cebool di kalimbis kan acammi ban too nawanlenemi kabilemi búrom bee ejukooley,
44028031	náriiŋenumi mati jáyiaj jati Atijamit ban naliikitenumi man amanjen mati Akiiyaau Yensa Apakenaau Áamakau bákoliut di poop bajut wáfirenool.
45001001	Ínje Paul, aroka ati Yensa Apakenaau Áamakau, emmi di eciik letaraay uye, an Atijamit awonkumi ban namukenammi man ikaan áriiŋena man íriiŋen furimaf fajakaaf foola.
45001002	Furimaf fajakaaf ufe Atijamit áligeenumi kabiñoo noo di fúcitumaf kápurum di kuboñaool, di furimaf fálirooraaf fati Atijamit.
45001003	Foo fúyiisenyiisen mati Añiilau oola, abilumi akaan an, kápurumul di úwoloorumaw wati Dauda.
45001004	Ban Yensa Apakenaau Áamakau Akiiyaolaal áyiisenimi di man akaan Añiilau ati Atijamit nan Atijamit áyitenuloomi di kacetumi ñátum di karambenak kati Búyegetab Bátienaab boola.
45001005	Kápurumul di Apakenaau Áamakau, Atijamit násenolisen majakam moola ban námukenolimi man ukaan kúriiŋenaool manteer nurungen bukanak kati dúniyaay mbi kufium ban di kukammo.
45001006	Muyuul poop di búkoro kawonkimi man jikaan bukanak kati Yensa Apakenaau Áamakau.
45001007	Bee di muyuul búrom kammi di Róoma kan Atijamit amaŋumi ban namukenuumi man jikaan bukanak koola. Emitey ekaan Atijamit Ampaolaal di Akiiyaau Yensa Apakenaau Áamakau kuwuluul majakam mooliil di kásuumaayak kooliil di úyegetuul.
45001008	Kob man itooŋ isal Atijamit úmboom, kápurumul di Yensa Apakenaau Áamakau bee mati muyuul búrom, mati kafiumak kooluul kujamojamo di dúniyaay búrom.
45001009	Mati Atijamit ceb amanje wan isankenumi ukankaan malegen, an imiiceelaetemi di ésigirom búrom ñátum di káriiŋenak furimaf fajakaaf mati Añiilau oola. Atijamit namammanj man iwoolomi muyuul di kúlawak kúmboom bayoolorerut.
45001010	Ban nilalaw nanoosani mati súumujaat di Atijamit mbi áwambul buruŋab búmboom mambi iŋoolen ibil bujukoor di muyuul.
45001011	Mati ínje niraanoraano máamak. Nimammaŋ unaamooraal kawulak kákonak kápurumul di Búyegetab Bátienaab.
45001012	Wan iregumi woo eenomi, muyuul di ínje úliŋenooraal síñakon, muyuul ñátum di kafiumak kúmboom ban ínje ñátum di kafiumak kooluul.
45001013	Kutiom, nimammaŋ man jimanj mati ñameeŋe nisofeensof bee ebil bujukoor di muyuul (bare bajebaj waliteneammi). Nimammaŋ man íñakul bukan kajuupoe man kubil kukaan kuriiba kati Apakenaau Áamakau di titooruul nan man iñakeenumi noo bukaaku poop titoorey yati Kakaanutumi Kúyahuudak karinobomi.
45001014	Ínje eete eteb búrooko bee karamben bukanak búrom, Kúroomanak di kakaanutumi Kúroomanak, kalinloaak di kafuuriak.
45001015	Moo kaane nibabaj fuuñ fati emaŋ máamak bee káriiŋenuul furimaf fajakaaf poop kammi Róoma.
45001016	Moo kaane furimaf fajakaaf fukaanutom kapuñ. Foo eenomi kánkumak kati Atijamit bee kapaken anoosani afiummi, man tooŋulomi di Kúyahuudak bee di Kakaanutumi Kúyahuudak.
45001017	Furimaf fajakaaf ufe fúyiisenumi buu Atijamit akaanolaami ujoonaal di fúko’ool. Moo mubajumi kápurumul di kafiumak káŋarum di fúcitumaf bee di fúbanumaf. Nan man ciikimi eeno, “Anau akaanimi joon di Atijamit kápurumul di kafium naate eroŋ.”
45001018	Kañuumulak kati Atijamit kúyiiseniyiisen kápurumul di bukinab bajakaab bee di kukaana majakut búrom di kájakaatimi kan uruŋaw wooliil ujakutumi di kufaŋ man kumingene malegenam.
45001019	Mati wan bukan kuŋoolenumi kumanj mati Atijamit uŋooleniŋoolen ujuki tíen, mati Atijamit náyiiseniiyiisen wo búrom.
45001020	Káŋarum biñoo noo di butuukab bati dúniyaay, Atijamit an bukanak kújukeriit moo eenomi kánkumak koola kábanriitumi, bukanak kumanjumiko kápurumul di wan atuukumi. Moo kaane, leekuŋoolen kubaj buruŋ bati epak di wan kukammi.
45001021	Handeneen kumammanj Atijamit bare kusenutool kálebienak kan Atijamit akilumi mba kúsaleriitool. Bare síwoonooriil sitiititiiti ban di úyegetiil unogetunoget.
45001022	Kukila kusosof kulinlolinlo, bare koo sígot,
45001023	ban koo kusofut Atijamit ati mawuŋam ban poop ati bándoorey bare di kukatumi man kumiiceelaetumi sínaati san sajoonenimi nan fumuum fati bukan, mba bánaakayita, mba sínukuruŋ mba sínukuruŋ sáfuulooremi doo búrom dacetemi.
45001024	Mati mo’omu, Atijamit nakatiil buke man kujaw buruŋiil. Kukankaan waafaw wasikomi wan sísigiriil simaŋumi, ban di kukaanoor wapuñenie di siniiliil.
45001025	Mati koo lee man kúyinen malegenam mati Atijamit, bare di man kúyinen kalepoor. Moo kaane, di kumiiceelaetumi butuukab bati Atijamit bare lee Atijamit Atuukaau fúko’ool aatumi esaliey bee bándoorey.
45001026	Mati mo’omu, Atijamit nakatiimi man kuriiben emaŋey yooliil yajakutey. Hani kuseekak kúmaŋeriit búyabo man ceeŋumi eeno.
45001027	Moo mákonam kúniinaak poop kúmaŋeriit búyabo di kuseek, di kufaŋ man kúsuumenoore koo sicebiil. Kúniine kukaanoorekaanoor mukaanaam mapuñenie, moo kaane di éŋarul kúkoiil kútekak kan ceeŋumi mati mukaanaiil mafuuriaam man kukaanemi.
45001028	Mati bukanak kukila kulalat kákaanumak fumanj falegenoe mati Atijamit, oo nakatiimi man kuriiben emaŋey yajakutey, manteer mbi kukaan wan ceeŋutumi man kukaan.
45001029	Kumemmeeŋ di majakut manoosani maanomi nan májakaati, máwus, búlat, kaleetoor, jabuj, futiik, jabunt, enum, jatem,
45001030	kasuulen, kakajenoor urees, kulata kati Atijamit, kapooñe, katebenelenoor, ká’aamakalenoor, síwoonoor sati wajakut, kakobutumi wan kuwolaiil kuregumi,
45001031	kágotet, kakaanutumi kufiumaay, kubajut káboteni, kúbonketeriit.
45001032	Handeneen man kumanjumiñaa mati sílingaas sati Atijamit soone, kakaanemi mo’omu kucenceeŋ ebuji. Bare kúre’eriit di ekaaney mo’omu bare di kúliŋen bukaaku man kukammo poop.
45002001	Apaalom, hani buu noonoe au letubaj fúpakum nampi ugamen bukaaku, núfirenoorofirenooro. Mati ugamenjaat bukaaku manoosani, nulolo di ekaaney wákonaw wan bukaaku kukaanemi.
45002002	Wúli numammanj mati Atijamit panagamen joon bukanak kaanomi mo’omu.
45002003	Apaalom, bare au di fúkoi ukaanemi di waaf wo’owu wan ugamenumi bukaaku. Mante nusosof panuŋoolen upak di kagamenak kati Atijamit room?
45002004	Au timaa nuheelenheelen mati Atijamit man ajakumi máamak di poop man átekeriit galab ban namuutemmuuten di au piyo. Mante úkaanumut? Tíenitien mati Atijamit nakaanikaan jak, mati namammaŋ man ulaañ bee di akila.
45002005	Bare búyegeti busasay ban újameriit jáng moo mubenenumi kagamenak fúkoi faŋ man kúkalaae di funakaf fampi Atijamit áyiiseni kañuumulak koola di kagamenak koola kajoonaak.
45002006	Mati Atijamit panagamen anoosani riiboor di wan akammi.
45002007	Kuceen karulenemi di ekaaney wajake ban di eñesey Atijamit man aseniil mawuŋ di kálebien, di eroŋey yati bándoorey. Bee di bukoo Atijamit panaseniil eroŋey yati bándoorey.
45002008	Bare bukan kuceen kamaŋooro ceb ban di kulatumi waaf wajoone, bee mati kariibenak wajakutaw. Atijamit kabolenak di kañuumulak koola pankulako di kukila.
45002009	Pambaj búyiik di bugaal bee di anoosani akaanemi májakaati, kátaatumul Kúyahuudak bee di Kakaanutumi Kúyahuudak.
45002010	Bare pambaj mawuŋ, kálebien di poop kásuumaay pánkoomi di anoosani akaanemi wajake, kátaatumul di Kúyahuudak bee di Kakaanutumi Kúyahuudak.
45002011	Mati Atijamit oo álaañeriit di an.
45002012	Bukanak búrom kakaanumi majakut babajut sílingaas, léekuteki ñátum di so. Bare bukanak kabajumi sílingaas ban di kukaan majakut, pankuteki ñátum di so.
45002013	Mati Atijamit letakaan bukan man kujoon di fúko’ool mati kúyentenyenten sílingaas soola ceb. Bare nakaanekaan mo’omu nampi kukammi wan sílingaas siregumi koote ekaan.
45002014	Nan Kakaanutumi Kúyahuudak, kabajutumi sílingaas sati Atijamit saciikimi, koo kukaanemi nan sílingaas soosu di bukoo. Handeneen kubajut sílingaas, di kusofooromi koo eenomi sílingaiil.
45002015	Bagoroorerab booliil búyiisenyiisen mati wan sílingaas siceeŋumi woo uciikiciik di sísigiriil. Síwoonooriil poop pánsiyiisen mati moo malegen, mati niceen síwoonooriil soo sitaakeneimi mba niceen siregiil mati kukonkooŋ.
45002016	Nan man furimaf fajakaaf fan íriiŋenumi mo’omu mootumi kaanoak, malegen funakaf pánfuriiŋ Atijamit panagamen kápurum di Yensa Apakenaau Áamakau wayofomi di úyegetaw wati bukanak.
45002017	Bare oonjaat au Áyahuud, ban jinajoonajoor di sílingaas ban nutebenelenoor mati bapaalaab booli di Atijamit.
45002018	Numammanj wan Atijamit amaŋumi man ukaan. Ban sílingaas siliikiteniliikiten man umuken ukaan wajoonumi.
45002019	Tíenitien mati au apooya bee mati kápuumumi, di poop nukaan éwuŋenuma bee di kalakomi di érimey.
45002020	Ban nusosof nuŋooleŋŋoolen ukaan ájaatikena bee mati sígotas. Tíenitien mati di sílingaas nubabaj fumanj fáriiŋe di malegen mátiene.
45002021	Au kama aliikitenemi bukaaku, letuliikiten fúkoi room? Nan ommi kaliikitenak mati jákuutaj jakut, mante núkuutekuut waaf?
45002022	Au noone, “Takum usang aseek mba ániine ati an”, mante úkaaneriitumo? Ban au alatumi kamiiceelaetak sínaati, mante úkuuteriit di báciinab bati kamanjutumi Atijamit?
45002023	Au atebenelenooremi di sílingaas, mante úñooseriit Atijamit ñátum di kakajenak kati sílingaas?
45002024	Nan man ciikimi, “Mati muyuul, kareesak kati Atijamit kusankenisanken ñíi titoorey yati Kakaanutumi Kúyahuudak.”
45002025	Kaanjaat nukankaan wan sílingaas siregumi, futampaf fooli fubabaj fúkaw, bare uñoosujaat wan sílingaas siregumi, futampaf fooli fubajut fúkaw.
45002026	Kaanjaat ániine Akaanutumi Áyahuud atamputimi nasofesof wan sílingaas siregumi, mante mo’omu Atijamit letapinool nan atampimi room?
45002027	Ñaa katamputimi ban di kusof wan sílingaas siregumi, pánkufiren au atampimi mati nubabaj sílingaas saciikimi ban nukajenuso.
45002028	An umanje an bukanak kusofumi oo Áyahuud timaa akaanut Áyahuud, mba atampimi ñátum di elibey yati eniiley, moo leemuŋoolen mukaani Áyahuud alegen.
45002029	Akammi Áyahuud an búyegetool bujoonumi di Atijamit, futampaf fulegenaf foo eenomi wati di ésigirey, lee elibey yati eniiley bare káruŋul ésigirey yoola kápurumul di burokab bati Búyegetab Bátienaab. Kasalak koola kúpurumulomi Atijamit bare lee di an.
45003001	Kákoyum kei koom di ekaan Áyahuud? Mba waa futampaf fubaje fúkaw di an?
45003002	Jajak máamak di uruŋ wajuupoe. Di mutooŋandam, Kúyahuudak kubilenibilen di kurimak kati Atijamit.
45003003	Bare kaanjaat kuceen lee kufiumaay? Mante moo pammukaan man Atijamit letakaan afiumaay, mati kubajut kafium?
45003004	A’a moo leebajurer! Atijamit arinoe di malegenam handeneen anoosani akaane alepoora. Nan man ciikimi, “Nampi usankenumi, anoosani panajuk tíen au nujonjoon, kurimak kooli pánkuyiis malegen ban nampi kutaakenimi di bagamab, panukooŋeni.”
45003005	Bare kaanjaat bakaanerolaal bajakutab bufaŋ man búyiisene tíen buu Atijamit bakaanerool bujonjoon? Kama ñaa waa nootaale ereg? Mante Atijamit ceeŋut man riool mambi anagolaal mati wo? (Nisankensanken nan an)
45003006	Leeŋoolen kammo! Kaanjaat Atijamit ajoonut, buu panaŋoolen agamen kati dúniyaay?
45003007	Bare kaanjaat kagaajoorak kúmboom kuŋaruloŋar kálebien káamak bee di Atijamit ñátum di káyiisenak buu najoonumi eeno? Au mbi uceeŋ wau kaane hani bee iñeme, man Atijamit aane ínje akaana majakut?
45003008	Manteer mbi oonaal poop, “Letukaanaal majakut manteer mbi majake múpurumul to bukaaku kusuulenumi di eregey mo’omu moo man íriiŋenumi. Pánkufireni nan man ceeŋumi!
45003009	Jajak kama ñaa, mante wulaal Kúyahuudak núkoyumaale bukaaku Kakaanutumi Kúyahuudak room? A’a lee mo! Mati ínje níyiisenyiisen mati bukanak búrom manteer Kúyahuud di Kakaanutumi Kúyahuud, koo búrom kooku di kánkumak kati majakut.
45003010	Nan man ciikimi eeno, “Bajut ajoone, hani ákon.
45003011	Bajut an álaule, bajut an amaŋe eñes Atijamit.
45003012	Koo búrom kuŋaŋŋar buruŋiil man kujaw, bajut akaane wajake hani ákon.”
45003013	“Wan utumiil usankenemi úŋareuumi ecetey, kúredimpiil kubuntebunt bukanak.” “Wan utumiil usankenemi ukankaan nan úniiw wati yiifaay.”
45003014	“Utumiil umemmeeŋ di bunumab di karien di fuuñ.”
45003015	“Kuwaakenewaaken di kábuken di kubuj bukanak.
45003016	Banoosani kuje’e, pankukaan bukanak kukajeni ban di kulako bugaal.
45003017	Koo kumanjut waa eenomi buruŋab bati kásuumaay.”
45003018	“Kúkoliut hani Atijamit.”
45003019	Ñaa numanjaamanj mati wanoosani wan sílingaas siregumi, ujajaw bee di kacinumi di so. Sirereg mo’omu takum an abaj buruŋ bati fúpakum, manteer mbi kati dúniyaay búrom kugameni di bújolenab bati Atijamit.
45003020	Mati bajut hani an Atijamit asofumi an ajoone di bújonlenab boola ñátum di ekaaney wan sílingaas siceeŋumi. Wan sílingaas sikaanemi woo eenomi kamanjen bukanak mati majakutiil.
45003021	Bare ñaa iñeme Atijamit náyiisenolaayiisen buruŋ búbuto man akaanolaami ujoonaal di fúko’ool. Moo mukaanimi sílingaas balee to, handeneen man sílingaas di kuboñaak síyiisenolaami eeno.
45003022	Atijamit akaanolaami man ujoonaal di bújonlenab boola kápurumul di kafiumak kooliil di Yensa Apakenaau Áamakau. Atijamit nakammomi bee di kafiummi búrom di Apakenaau Áamakau, mati bajut kakatoor.
45003023	Mati anoosani nakankaan majakut, ban náloiyoor di mawuŋam mati Atijamit.
45003024	Bare Atijamit náyiisenolaayiisen majakam moola nan kawul bee di bukanak man asofolaami nan bukan kajoone di fúko’ool. Nakankaan mo’omu kápurumul di Apakenaau Áamakau Yensa, apakenolaami ñátum di kápurenak majakutolaal.
45003025	Mati Atijamit nakaanookaan búsimen, man akaan fúpakumaolaal manteer majakutolaal mbi mubonketi kápurumul di fúsimaf foola ñátum di kafium di oo. Atijamit nakankaan mo man áyiisen majoonam moola. No’ona Atijamit namuutemmuuten ban laañutool bo di kajiker majakut mati bukan.
45003026	Bare iñeme laañoolaañ bo di kajiker majakutiil manteer mbi áyiisen majoonam moola. Ban Atijamit nasof anoosani ajoone afiummi di Yensa.
45003027	Ñaa waa kaane nutebenelenooroaal? Hani waaf! Wau ukilumi katebenelenooroaal? Mante burokab bajakaab boololaal? A’a bare mati kafiumak.
45003028	Mati Atijamit asofolaami bukan kajoone kápurumi di kafiumak, lee mati ekaaney wan sílingaas siceeŋolaami.
45003029	Mante Atijamit oo ati Kúyahuudak cebiil room? Mante akaanut Atijamit ati Kakaanutumi Kúyahuudak poop? Éey, oo ati Kakaanutumi Kúyahuudak poop.
45003030	Mati Atijamit oo ákon, akila panasof katampimi bukan kajoone ñátum di bálamukab bati kafiumak kooliil.
45003031	Mante moo eenomi mati usofaal kafiumak koololaal man uŋoolenaal ukataal sílingaas bálamuk? Leeŋoolen kaan! Wulaal nootaale esofuso faŋ man líŋe.
45004001	Wei nootaale ereg mati Iburehima, oo afannaaniŋolaal fák?
45004002	Kaaneenjaat Iburehima Atijamit nasofoosof an ajoone ñátum di wan akaanumi, nababaj wan aate katebenelenoor. Bare lee di bújonlenab bati Atijamit.
45004003	Waa furimaf fati Atijamit furegumi? Foone, “Iburehima náyinenyinen Atijamit, ban mati kafiumak koola, Atijamit nasofoomi an ajoone.”
45004004	An arokumi, ayabemi bacaamab boola, boo lee kawul bare kankaan ejeenaool.
45004005	Bare Atijamit akaanumi anau amanjutoomi man asofool an ajoone mati kaanut di wan akammi bare nafiummi di oo.
45004006	Dauda poop nan asankenumi mati anau an Atijamit asofumi ajoone, malegen jakoojak. Handeneen akaanderut man Atijamit asofool an ajoone burokool balee to.
45004007	“Kan majakutiil Atijamit abonketumi, jakiijak,
45004008	di poop kan Akiiyaau aatut epin majakutiil, jakiijak.”
45004009	Mante katampimi koo ceb jakumi bee di kúkoiil, mba bee di katamputimi di búkoro? Wulaal noonaasoon Iburehima Atijamit nasofoosof an ajoone ñátum di kafiumak koola.
45004010	Nei mo’omu mubajumi eeno? Mante bala’a atampi mba nan púrutomi? Kaanut moo bare bala’a atampi.
45004011	Iburehima natampitamp noo, ban futampaf foola fukankaan fúmanjum fati káyiisen mati kafiumak koola, Atijamit nasofeenoosof an ajoone bala’a atampimi. Mo’omu mukammi Iburehima man akaan nan ampaau ati bukanak búrom kafiummi di Atijamit bare koo kutamputi, ban Atijamit asofiimi bukan kajoone, handeneen batamputi.
45004012	Iburehima poop eenomi nan ampaau ati katampimi búrom, bare kubajujaat kafiumak kaanomi nan Iburehima abajeenumi bala’a atampimi.
45004013	Báligab ban Atijamit áligeenumi Iburehima di úwoloorumaw woola mati koote eŋar dúniyaay nan bulaañab booliil. Báligab bukila bukaanuti mati Iburehima nakammi wan sílingaas siregumi, bare mati kafiumak koola di Atijamit mukaanoomi man Atijamit asofool an ajoone.
45004014	Kaanjaat Iburehima di úwoloorumaw woola kusenisen báligab ube mati kukaaneenkaan wan élingaay eceeŋumi, kama ñaa kafiumak kooliil lee waaf, moo báligab bati Atijamit lee waaf.
45004015	Mati sílingaas soola soo síŋareuŋar kañuumulak kati Atijamit. Bare tan élinga eleemi, majakut mulee dó.
45004016	Moo kaane báligab bati Atijamit bujunjuum di kafiumak, manteer báligab bati Atijamit mbi boote ebaj fujuum falegenoe ñátum di majakam moola. Báligab ube kaanut bee mati úwoloorumaw wati Iburehima ceb kabajumi sílingaas. Bare boo bee mati kakammi úwoloorumaw wati Iburehima mati kubabaj kafiumak nan man akila abajumi. Iburehima oo eenomi ampaolaal búrom.
45004017	Nan man ciikimi mati, “Ínje nikaanikaan ampaau ati mof majuupoe.” Ñaa báligab boo búlinliŋ di bújonlenab bati Atijamit, di oo Iburehima afiummi, Atijamit asenemi eroŋey bee di kacetumi ban natuuk watamburerutimi ubajo.
45004018	Iburehima nafiunfium ban nágolum, handeneen babajut waaf wati bee ebaj fúgolum, nabilumi akaan ampaau ati bukanak kati mofam majuupoe. Nan man Atijamit aregeenoomi, “Úwoloorumaw wooli panujuupo nan bootab.”
45004019	Kafiumak kati Iburehima kúlaamorerut, hani nan abajumi simit salofe ceme. Ban namanjumi mati moola mubamban ban aseekool Sirah bamanjut fufaan.
45004020	Kafiumak koola kúpurut di oo, ban abajut úyeget ugaba di báligab bati Atijamit. Bare nafaŋumi man áliŋe di kafiumak koola ban nasalumi mati mákalaam mati Atijamit.
45004021	Iburehima tíenootien mati wanoosani Atijamit áligumi panakaan.
45004022	Mati kafiumak kati Iburehima, Atijamit asofoomi an ajoone.
45004023	Nan man kurimak kuregumi mati, “Atijamit nasofoomi an ajoone” kurimak ko’oke kuciikuti bee mati Iburehima ceb.
45004024	Bare kuciikiciik bee mati wulaal poop, mati wulaal kaatumi esofiey nan bakan kajoone mati kafiumak koololaal di Atijamit, ayitenulomi Akiiyaolaal Yensa Apakenaau Áamakau di kacetumi.
45004025	Nasenisen man kubujool mati majakutolaal, ban náyitenulimi di kacetumi mambi akaanolaal ujoonaal di Atijamit.
45005001	Moo kaane, mati wulaal Atijamit asofolaami bukan kajoone kápurumul di kafiumak, nubajaabaj kásuumaay di Atijamit kápurumul di Akiiyaolaal Yensa Apakenaau Áamakau.
45005002	Mati kafiumak koololaal, Apakenaau Áamakau nakaanolaakaan man úlaulaal majakam mati Atijamit ban ure ran Atijamit akammi iñeme bee mati wulaal. Ban súumolaasuum máamak mati nubajaabaj kágolum kátiene mati panuyabaal bucaab bati mákalaam mati Atijamit.
45005003	Reututo, bare poop wulaal súumolaasuum máamak di bugaalab, di emanjey mati bugaalab búŋareuumi kamuutenak,
45005004	ban kamuuten kúŋareuumi mukaana máliŋe, ban mukaana máliŋe múŋareuumi fúgolum.
45005005	Ban fúgolumaf ufe fúpureriit di wulaal. Mati Atijamit kamaŋak koola kukaanikaan sísigirolaal kápurum di Búyegetab boola, boo nasenolaasen.
45005006	Nan wulaal úlaamoaami di nanan nan ceeŋumi noo, Apakenaau Áamakau acetumi bee mati wulaal kájakaatimi nanan nan Atijamit amukenumi.
45005007	Táañitaañi man anau acet bee mati an ajoone. Ŋooleŋŋoolen kaan man anau apuun man acet bee mati an ajake.
45005008	Bare Atijamit náyiisenolaayiisen kamaŋak koola káamakak ñátum di eseney Apakenaau Áamakau man acet bee mati wulaal handeneen man ukaanaami kukaana majakut.
45005009	Bare reututo, wulaal iñeme Atijamit nasofolaasof bukan kajoone kápurumul di fúsimaf fati Apakenaau Áamakau, nafaŋ man apakenolaal poop di kañuumulak kati Atijamit.
45005010	Handeneen man ukaanaami kulatoor kati Atijamit, bare nakaanolaami upaalaayaal inki di oo kápurumul di ecetey yati Añiilau oola. Iñeme wulaal nulakoaal bapaalaay di Atijamit, buu panfaŋ man jake man úlaañenulaami nootaale epak kápurumul di eroŋey yati Apakenaau Áamakau.
45005011	Bare reututo, numaayoomaayoor mati wan Atijamit akammi kápurumul di Akiiyaolaal Yensa Apakenaau Áamakau, akaanolaami ubajaal bapaalaay di Atijamit.
45005012	Moo kaane nan majakut mujawulomi bee di dúniyaay kápurum di an ákon, majakutool di muŋarulomi ecetey di móro. Moo kaane ecetey éjawumulojawum bee di bukanak búrom mati bukanak búrom kukankaan majakut.
45005013	Majakut, mulakolako di dúniyaay bala’a sílingaas sisenimi. Bare majakut mupinuti tan sílingaas sileemi.
45005014	Manoosani bukanak búrom karoŋumi kabiñoo di nanan nati Adama bee mo nanan nati Muusa kucecet. Handeneen buku kulatut kariiben kájaatiken kúbuto kákon kati Atijamit, nan man Adama akammi. Ban Adama nakankaan nan yáalinda yati aatumi bee ebiley.
45005015	Bare kawulak kan Atijamit asenumi kukaanut nan majakutam mati Adama. Kankaan malegen mati bukanak kajuupoe kucecet mati majakutam mati ániine ákon. Bare majakam mati Atijamit mufaŋe kákalaa, ban poop moo kawulak koola nasenumi bee di bukan kajuupoe kápurumul di majakam mati ániinaau ákonau, Yensa Apakenaau Áamakau.
45005016	Di wan kawulak kati Atijamit uŋarulomi woo unaamut máamak di wan majakutam mati ániine ákon uŋarulomi. Mati majakutam mukila mákonam muŋarulomi kútekak. Bare kawulak kati Atijamit kuŋoolenumi kukaanolaal man Atijamit asofolaal bukan kajoone, handeneen man ukaanaami majakut ñajuupoe.
45005017	Kankaan malegen mati kápurumul di majakutam mati ániine ákon, ecetey etooŋumi erungolaal mati ániinaau akila ákonau. Bare woo uŋoolenut urekelemi wan Yensa Apakenaau Áamakau akammi! Bukanak búrom kayabumi majakam máamakam mati Atijamit, ban nasofolaami bukan kajoone mati Yensa. Moo kaane wulaal panurungaal di eroŋey kápurumul di ániinaau ákonau Yensa Apakenaau Áamakau.
45005018	Majakutam mati ániinaau ákonau muŋarulomi kánagak bee di bukanak búrom, bare mukaanaam majoonam mati ániinaau ákonau muŋarulomi epakey ban museniimi eroŋey ceb.
45005019	Mati kápurum di eñoosey yati ániine ákon, bukanak kajuupoe di kubilumi kukaana majakut. Moo mákonam kápurum di esofey yati furimaf fati Atijamit yati ániine ákon, bukanak kajuupoe pankukaanimi kajoone.
45005020	Sílingaas sati Atijamit sisenisen manteer bukanak mbi kuŋoolen kujuk kánkumak kati majakutam. Bare man majakut mubenenoemi eeno, majakam mati Atijamit moo poop mufaŋumi man mubenenoemi eeno.
45005021	Ñaa nan man majakut murungumi bukanak búrom ban di murungiimi bee di ecetey, iñeme majakam mati Atijamit mbi murung ñátum di majoonam bee di eroŋey yati bándoorey kápurumul Yensa Apakenaau Áamakau Akiiyaolaal.
45006001	Waa nootaale ereg? Mante nootaale karulen di ekaaney majakut manteer mbi majakam mati Atijamit mufaŋ man mubenenoe di wulaal room?
45006002	A’a leeŋoolen kaan! Nucetaacet di majakut, buu nootaale karulen eroŋ di mo?
45006003	Mante muyuul jimanjut mati nan wulaal búrom kátiigulenimi unaamooraal dákon di Yensa Apakenaau Áamakau, nútiigulenaalimi unaamooraal dákon di ecetey yoola?
45006004	Ñátum di kátiigulenak kukila, wulaal nufokaalifok di oo síñakon ban nunaamooraami di ecetey yoola. Nan man Apakenaau Áamakau áyitenulimi di kacetumi ñátum di mákalaam mati Ampaau, iñeme wulaal poop mbi ucinaal di eroŋey yunkuley.
45006005	Unaamooraajaat di ecetey yati Yensa ñátum di ebajey kátiigulenak, nootaale káyitouliak di kacetumi dákon di akila.
45006006	Wulaal numanjaamanj eroŋey yoololaal yafanlenaay efaaŋenoorifaaŋenoor di oo. Mo’omu mukaanikaan, man kánkumak kati siniilas sakammi majakutam mbi sikaño, ban mbi letukaanaal kumiiceel bee di majakutam.
45006007	Mati nan anau acetumi di Apakenaau Áamakau, napapak di kánkumak kati majakut.
45006008	Nan ucetaami di Apakenaau Áamakau, numammanj poop wulaal nootaale kanaamooraal di eroŋey yoola yunkuley.
45006009	Mati numanjaamanj mati Apakenaau Áamakau man ayitenuloñaa, oo letalaañ aceturer. Ecetey yoo letebaj kánkum di oo.
45006010	Ecetey yan acetumi ekankaan ecetey yati majakut, ñákon ban kare. Bare iñeme eroŋey yan aroŋumi yoo yati Atijamit.
45006011	Moo mákonam, muyuul joote kasofooro nan bukan kacete di kánkumak kati majakut, ban man jiroŋ bee mati mawuŋam mati Atijamit kápurumul di Apakenaau Áamakau Yensa.
45006012	Moo kaane takum jimaŋ man kánkumak kati majakutam kookenuul man kurung siniiluul saatumi bee ecet. Ñaa jikaan wan siniiluul simaŋumi.
45006013	Takum jisen hani kapan kati siniiluul man kukaan majakut nan múrokuma mati kájakaatie. Bare jisen kúkouul búrom bee di Atijamit, nan káyitenulimi di kacetumi bee di eroŋey yunkuley, ban jisen kapan kanoosani kati kunkuul bee di Atijamit nan múrokuma mati majoonam.
45006014	Majakut mootut ekaan arungauul, mati muyuul jilee di kánkumak kati sílingaas, bare di kánkumak kati majakam.
45006015	Kama buuma? Mante nootaale ekaan majakut, mati uletaal di kánkumak kati sílingaas bare di kánkumak kati majakam room? A’a, lee mo!
45006016	Jimammanj tíen mati jisenujaat kúkouul bee di aceen nan kumiiceel, muyuul malegen kumiiceelak kati arungaau an jisenumi kúkouul? Jiŋooleŋŋoolen jikaan kumiiceel kati majakut ban di jicet, mba jiŋooleŋŋoolen jikaan kumiiceel kati Atijamit, ban di jisofi bukan kajoone.
45006017	Kasalak kooku di Atijamit! Handeneen muyuul noo kakammi kumiiceel kati majakut, bare iñeme jisensen kúkouul búrom di sísigiruul di esofey kaliikitenak kunkulak kan Atijamit asenuumi.
45006018	Iñemeñaa jipapak di majakut ban di jibilumi jikaan kumiiceel kati majoonam.
45006019	Ínje eem di kasankenuul di kurimak kan jiŋoolenumi jílaul, mati kálirooraataak kati anau. Mati nan man jisenumi kapan kanaamutumi kati siniiluul man kukaan kumiiceel kati kawoonooruul kasikomi, di majakut mufaŋ man mújakaatie. Bare iñemeñaa jisen kapanookapan kati siniiluul man kurok bee mati Atijamit, manteer mbi jibil jikaan bukan káliroore kati Atijamit.
45006020	Nan jikaaneenumi kumiiceel kati majakut, noo jilakoeenut hani jayiinkun di majoonam.
45006021	Bare búgalen bei jibaje di mukaanaam umu man jipuñoñaa iñeme? Fúbanumaf fati do’odu búrom woo eenomi ecetey.
45006022	Bare iñemeñaa man jipakeniñaa di majakut ban di jibil jikaan kumiiceel kati Atijamit. Wan jíbajudomi woo eenomi káliroorak di fúbanumaf fati ko, foo eenomi eroŋey yati bándoorey.
45006023	Mati bacaamab bati majakutam boo eenomi ecetey, bare kawulak kati Atijamit koo eenomi eroŋey yati bándoorey kápurumul di Akiiyaolaal Apakenaau Áamakau Yensa.
45007001	Kutiom, muyuul kamanjumi élingaay nisankeneñaa. Élingaay erunrung bukan karoŋumi.
45007002	Nan újikerumujaat élingaay yati búyabaab, aseek ayabomi nakokenikoken man acin di ataool di eroŋey yoola búrom. Bare nampi ataool acetumi oo napapak di élingaay ekila yakokoomi.
45007003	Di mo’omu, pankoonool oo áraadia kaanjaat nalakolako di ániine aceen ataool baroŋerab. Bare ataool acetujaat oo napapak di élingaay ekila. Ayabojaat di ániine aceen, oo akaanut áraadia.
45007004	Kutiom, moo mákonam di muyuul. Jisofujaat mati sílingaas, muyuul jikankaan nan bukan kacete poop, mati jicecet di kánkumak kooliko nan jicetumi di Apakenaau Áamakau di ébaarey yati búpinab. Ban iñeme jinaamoonaamoor dákon di áyitenulimi di kacetumi, mampi makammi ukaanaal burok bajake bee mati Atijamit.
45007005	Nan oomaami di eroŋey, yásuumolaami di kúko’olaal, emaŋey yajakutey uye yammi di erokey di kapanookapan kati siniilolaal. Ban sílingaas siyitenuloyomi man ukaanaal majakut, ban wan ukaanaami búrom urungenolaal bee di ecetey.
45007006	Bare iñeme nupakaapak di sílingaas, mati nuceteenaacet di so saakeneenolaami nan kumiiceel. Moo kaane wulaal uletaal nurokaale di buruŋab bafanlenaab ban sílingaas siregolaami man ootaale eroŋ, bare di buruŋab bunkulab man Búyegetab Bátienaab bukaanolaami uroŋaal eeno.
45007007	Ñaa waa nootaale bee ereg? Mante sílingaas fúkouso majakut? A’a lee mo! Kaaneenutujaat sílingaas letimanjeneen majakutam. Sílingaas siregeenutujaat mo’omu, “Takum umaŋ wan ukilutumi,” ínje letimanjeneen emaŋey yaanomi mo’ome.
45007008	Bare ñátum di kájaatikenak kati sílingaas di ekaanom man ibaj emaŋey yajakutey yanoosani di ínje. Bare sílingaas sileetojaat, majakut mucecet.
45007009	Ínje di fúko’om niroŋeenroŋ sílingaas balee to. Bare nan ibilumi imanj mati kájaatikenak kooliso, majakut mubilumi mubaj kánkum ban nicet.
45007010	Kájaatikenak ko’oku kati sílingaas kaateenumi éŋarulomey eroŋey, bare di kúŋarulammi ecetey.
45007011	Mati majakutam muñeseñes buruŋ di kájaatikenak kooliso bee ebuntom, ban mubujammi.
45007012	Moo eenomi sílingaas fúkouso sílirooliroor, kájaatikenak kooliso kúlirooliroor, kujonjoon ban di kujak.
45007013	Bare buu paŋŋoolen kaan? Mante moo eenomi waaf wajakumi úŋarulammi ecetey? A’a lee mo! Majakut mukammomi. Ñátum di ekaaney wajakumi, majakut di múŋarulammi ecetey manteer majakut mbi múyiiseni mati moo majakut. Ban ñaa kápurumul di kájaatikenak kati sílingaas, majakut mufaŋumi man mújakaatie noo.
45007014	Numanjaamanj mati sílingaas sípurumulopurum di Búyegetab Bátienaab. Bare ínje an ceb, ban ínje ninoomeninoomen nan amiiceel ati majakut.
45007015	Ínje ílauleriit bakaanerom. Mati ínje íkaaneriit wan imaŋumi, bare nikaanekaan waaf wo’owu wan ilatumi bee ekaan.
45007016	Iñeme ñaa ikaanjaat wan imaŋutumi bee ekaan, moo múyiisenumi mati ínje eene, éey, sílingaas sijonjoon.
45007017	Ñaa let ínje di fúko’om akammi wájakaatie uwe. Bare majakutam mukila mammi di ínje mukaaneammi man ikaanuwo.
45007018	Nimammanj majake mulet di ínje, yoo eenomi, ínje an ceb. Handeneen nimammaŋ ikaan wajake, íŋooleneriit ikaanuwo.
45007019	Íkaaneriit wajakaaw, wan imaŋumi bee ekaan. Bare nikaanemi wájakaataaw wan ímaŋeriitumi ekaan.
45007020	Bare kaanjaat ínje oomu di ekaaney wan ímaŋeriitumi ekaan, yoo eenomi, lee ínje eem di ekaaney wo. Majakutam mammi di ínje mommi di ekaaney wo.
45007021	Nijujuk mati sílingaas soosu di burok. Nan imaŋumi bee ekaan wajoone, ínje niŋooleŋŋoolen imuken wajoonut ceb.
45007022	Di ésigirom búrom, nimammaŋ wan sílingaas sati Atijamit siregumi.
45007023	Bare nijukejuk élinga yiceen yammi di burok di eniilom, élinga ekila yooyu di katiiken élingaay yammi di búyegetom. Élingaay ekaaneammi man imiiceelaet ati élingaay yati majakut yammi di burok di eniilom.
45007024	Ínje man íjakaatiñaa eeno. Ai panapakenom di eniiley uye yammi di eruuomey bee di ecetey?
45007025	Atijamit ceb, kápurumul di Yensa Apakenaau Áamakau Akiiyaolaal! Kasalak kooku di Atijamit! Kama ñaa, ínje di fúko’om di búyegetom nimammaŋ bee esof sílingaas sati Atijamit máamak, bare mati emaŋey yajakutey yúmboom ínje amiiceel bee di majakut. amiiceel bee di majakut.
45008001	Moo kaane, bajut káfiren kammi di Apakenaau Áamakau Yensa.
45008002	Mati kánkumak kati Búyegetab Bátienaab kújeetumolaami eroŋey yalegenaay, sipakenolaami di sílingaas sakammi majakut di ecet.
45008003	Sílingaas sati Muusa siyetutumi sipakenolaal, mati eroŋey yásuumolaami di kúko’olaal. Bare Atijamit napakenolaapaken nan aboñulomi Añoolool man aano nan wulaal kakaanemi majakut di siniilolaal ban nakaani búsimen mati majakutolaal. Atijamit nakammi eniilool man áfiren majakutolaal.
45008004	Atijamit nakankaan mo manteer wan sílingaas siceeŋolaami mbi úliroor ríiŋ, kakatumi kariibenak eroŋey yásuumiimi di kúkoiil bare noomaal di kariibenak wan Búyegetab Bátienaab buregolaami.
45008005	Kammi di man kúroŋumumi riiboor di eroŋey yásuumiimi koo kujuumenejuumen úyegetiil di wan eroŋey yásuumiimi di kúkoiil. Bare kammi man kúroŋumumi riiboor di Búyegetab Bátienaab koo kujuumenejuumen úyegetiil di wan Búyegetab Bátienaab bumaŋumi.
45008006	Ujuumenaajaat úyegetolaal di wan eroŋey yásuumolaami di kúko’olaal, panucetaal. Bare úyegetolaal ujuumenijuumen di Búyegetab Bátienaab, panubajaal eroŋ di kásuumaay.
45008007	Mati an búyegetool bujuumenimi di eroŋey yásuumool di fúko’ool, akila nalatelat Atijamit. Áseneriit fúko’ool bee di sílingaas sati Atijamit, malegen letaŋoolen.
45008008	Kakaanemi eroŋey yooliil yásuumiimi leekuŋoolen kukaan Atijamit súumool.
45008009	Malegen kaanjaat Búyegetab bati Atijamit boobu di muyuul, muyuul jilee di ekaan nan man eroŋey yooluul ésuumuumi, bare di ekaan nan man Búyegetab Bátienaab bureguumi jikaan. Anoosani abajutumi Búyegetab Bátienaab bati Apakenaau Áamakau oo alee di oo.
45008010	Bare Apakenaau Áamakau áamijaat di muyuul, úyegetuul urondoŋ mati majoonam, handeneen kunkuul kucecet mati majakutam.
45008011	Kaanjaat Búyegetab Bátienaab bati Atijamit, bayitenulomi Yensa di kacetumi, boom di muyuul, ayitenulomi Apakenaau Áamakau di kacetumi, panasen eroŋey bee di kunkuul kaatumi ecetey ñátum di Búyegetab boola, boom di muyuul.
45008012	Ñaa moo kaane, kutiom, nubajaabaj waaf wákon wan ootaale ekaan, bare ootutaale eroŋ nan man eroŋey yoololaal ésuumolaami eeno.
45008013	Jíroŋumujaat di eroŋey yooluul yásuumuumi, panjicet. Bare panjiroŋ, kaanjaat ñátum di karambenak kati Búyegetab Bátienaab joone “A’a” bee di siniiluul sabajumi emaŋey yajakutey.
45008014	Mati bukanak kan Búyegetab Bátienaab bati Atijamit burungumi koo kukankaan kuñiil kati Atijamit.
45008015	Mati Búyegetab Bátienaab ban Atijamit bukaanutolaal kumiiceelak kati kákoli. Bare, Búyegetab Bátienaab bukaaneuukaan man jibil jikaan kuñiil kati Atijamit, ban kánkumak kati Búyegetab Bátienaab kukaanuul man jiŋoolen man jílawumemi Atijamit, di aaney, “Ampaom! Ampaom!”
45008016	Búyegetab Bátienaab bati Atijamit fúkoubo buregolaal síñakon di úyegetolaal mati wulaal kuñiil kati Atijamit.
45008017	Neenjaat wulaal kuñoolool, panukaanaal kuyaba bulaañ, kuyaba bulaañ bati Atijamit ban nukaanaal kupaalool kuyaba bulaañ di Apakenaau Áamakau. Bare nootaale kanaamoor di bugaalab boola mambi unaamooraal di mawuŋam moola.
45008018	Tíenantien wan oomaamiñaa di bugaalab iñeme letuŋoolenaal urekelenolaal woo di mawuŋam maatumi bee káyiisenolaalak.
45008019	Mati butuukab búrom boobu di ekobey máamak nampi Atijamit aatumi káyiisenak bukei eenomi kuñoolool kulegenak.
45008020	Mati butuukab búrom bújiisoorijiisoor, bare kaanut mati bumammaŋ man bújiisoori. Mati Atijamit amaŋumi man bukammo. Bare di bajumi kágolum,
45008021	mati butuukab fúkoubo pambupakeni di famiiceelaet fati ecetey di eputey ban di bunaamoori di epakey yáriiŋumi síwoonoor yati mafeloam málirooraam mati kuñiilak kati Atijamit.
45008022	Wulaal numanjaamanj mati batuukab búrom boobu di éliil nan aseek aam di kawalen búrooko.
45008023	Bare reut di butuukab cebubo bammi di éliil, wulaal nubajaami Búyegetab Bátienaab nan butuukab bútiyaarab bati kawulak kati Atijamit poop moo núliilaaliil kutunt di kúko’olaal, nan man wulaal noomaale di ekob man akaanolaal kuñoolool ban poop siniilas sunkulas san áligeenolaami.
45008024	Mati kápurumul di fúgolumaf ufe nubajaami epakey. Bare ujukaajaat wan úgolumaami, kama ñaa woo kaanut fúgolum. Mati kaanjaat nubajaabaj waaf ubanaal moo ñaa eñes fúgolum bee mati waa?
45008025	Bare úgolumaajaat wan ujukutaami, nurulenaal di ekobuwo di kamuuten.
45008026	Moo mákonam, Búyegetab Bátienaab burambeneolaaramben nan úlaamoaalemi. Mati úmanjeriitaal wan ootaale elaw nan man ceeŋumi mba buu nootaale elaw. Bare Búyegetab Bátienaab di fúkoubo bulawemi di Atijamit bee mati wulaal ñátum di éliil wan butum buŋoolenut bureg.
45008027	Atijamit, ámeeloemi sísigirolaal búrom, amanjemi wan Búyegetab Bátienaab busofumi. Mati Búyegetab Bátienaab bulawemi di Atijamit bee mati bukanak koola nan man amaŋumi eeno.
45008028	Numanjaamanj mati di wanoosani Atijamit narokerok bee mati wajakaaw, di kamaŋoomi di kawonkimi riiboor di wan amaŋumi bee mati kukila.
45008029	Mati kan Atijamit amanjenumi bukanool kabiñoo di fúcitumaf ban namukeniimuken man kubilumi koono nan Añoolool, mambi Añoolool abil akaan átiyaar titoorey yati fiil fáamak fati kutiaay kajuupoe.
45008030	Kan amukeneenumi kabiñoo di fúcitumaf, nawonkiimi poop, ban kan awonkumi koo nasofumi bukan kajoone, ban kan asofumi bukan kajoone koo kunaamoor di mawuŋam moola.
45008031	Ñaa panuregaal buu? Atijamit áamijaat di wulaal, ai panaŋoolen akaanolaal waaf?
45008032	Akila áfirenutolaami Añoolool ati di búsusool bare nasenolaaoomi. Mante letasenolaal wanoosani búrom?
45008033	Ai panapuun ataaken bukanak kan Atijamit di fúko’ool amukenumi? Atijamit oo di fúko’ool asofemi anau an ajoone.
45008034	Ai aate káfireniil? Mante Apakenaau Áamakau Yensa? A’a, mati oo acetumi bee mati wulaal ban áyitenulimi di kacetumi bee mati wulaal, ban ammi balakoe di báridab bati Atijamit, alawemi Atijamit máamak bee mati wulaal?
45008035	Ai panaŋoolen ápurenolaal di kamaŋak kati Apakenaau Áamakau? Mante bugaal room, mba buleŋ, mba kásuutuken, mba bacaar, mba mutugen, mba wábolie mba ecet?
45008036	Nan man ciikimi eeno, “Bee mati bálamukab booluul wúli nujuudoojuudoor di ecetey funakoofunak, kúsofolisof nan sisaha saate káraamuli.
45008037	A’a, handeneen di wanoosani búrom wulaal nuŋoolenaaŋoolen wuuj kápurum di Apakenaau Áamakau, amaŋolaami.
45008038	Mati ínje tíenantien lec mati waaf letuŋoolen úpurenolaal di kamaŋak kati Apakenaau Áamakau. Let ecet, let eroŋ, let simaleeka, let kujuum di wánkum karokemi di érimey, let wati jaat mba wati kajom,
45008039	let kabaak, let kásanki, let wahaw búrom di butuukab, panuŋoolen ukajen titoorolaal di kamaŋak kati Atijamit kammi di Apakenaau Áamakau.
45009001	Wan iregeuuñaa woo malegen, ilet di kagaajoor ban, mati ínje an ati Apakenaau Áamakau. Ban Búyegetab Bátienaab burungumi síwoonooras súmboom man tíenammi wan emmi di eregey woo lee kagaajoor.
45009002	Nibabaj mátaañi máamak di jariey yáamak di ésigirom.
45009003	Mbi iŋoolen imaŋeen man inumi ban itingoor di Apakenaau Áamakau bee mati bálamukab bati kutiom, bukanom kati fiilaf fákonaf.
45009004	Koo eenomi Kuisiraelak, kan Atijamit amukeniimi nan kuñoolool ban náyiiseniimi mawuŋam moola. Atijamit nakammi kasofoorak koola di bukoo aban naseniil sílingaas soola. Ban Atijamit náyiiseniimi mampi kumiiceelaetool di buruŋab bálirooraab, ban nasen báligab boola bee di bukoo.
45009005	Koo úwoloorumaw wati kufannaaniŋiil Kúyahuudak kajamoe, ban Apakenaau Áamakau, nakankaan nan an, oo ati bukaniil. Emitey ekaan Atijamit arungumi wanoosani, mbi asali bee bándoorey. Amen.
45009006	Bare ínje iregutumo mati báligab bati Atijamit búlirenuti bee di bukoo. Mati lee úwoloorumaw búrom wati Isirael woo ukammi Kuisirael kulegen.
45009007	Ban kaanut úwoloorumaw búrom wati Iburehima ukammi kuñoolool kulegen. Mati Atijamit nammi Iburehima, “Kápurumul Siyaaka úwoloorumaw wooli woote ekaani karees.”
45009008	Mo’omu múyiisenumi mati kuñiilak búrom kakammi úwoloorumaw wati Iburehima koo kuceeŋut man kukaan kuñiilak kati Atijamit. Bare kuñiilak kati báligab koo kusofimi kati úwoloorumaw wati Iburehima.
45009009	Mati Atijamit áligumi, “Bala’a bulay nanan une ínje eete élaañul ban Sirah naate ebaj añiil ániine.”
45009010	Reut mo’omu ceb, bare di poop nan Rebeeka abajumi kuñiilak kápurumul di ániine ákon, an eenomi afannaaniŋolaal Siyaaka.
45009011	Handeneen koo magabaam noo bawolooruti ban koo bakaanut wajake mba wajakut, manteer wan Atijamit asofumi, woo eenomi kamukenak koola fúkouko, mbi kurulen, wakammomi lee di bagorerab bati anau bare di kawonkak kati Atijamit,
45009012	aregimi mati, “Átiyaarau panamiiceelaet agabuntenau.”
45009013	Nan man ciikimi, “Yankuba oo nimaŋumi, nilatumi Esau.”
45009014	Kama waa nootaale ereg? Man kájoonaataak kooku di kapanak kati Atijamit? A’a lee mo!
45009015	Mati Atijamit nammi Muusa, “Ínje eete ebaj kabonket di an ibajumi kabonket, ban ínje eete ebaj káboteni di an ibajumi káboteni.”
45009016	Moo kaane wanoosani wo’owu kaanut di anau amaŋumi mba akammi bare di kabonketak kati Atijamit.
45009017	Mati furimaf furereg mati Atijamit nammi Firauna, “Ínje nimukemmuken man ukaan áyi, mambi iŋoolen ikaani man úyiis kánkumom. Ban kareesom mbi kujamo kuyiisoor bee di dúniyaay búrom.
45009018	Moo kaane Atijamit nabajebaj kabonket bee di anoosani an amaŋumi, ban nasayen búyegetab bati anoosani an amaŋumi.
45009019	Bare panoonom mati, “Wau kaane Atijamit ninsi najuk kabetak koololaal? Ai aate elat wan asofumi?”
45009020	Bare apaalom, au eenomi ai ampi kulaañenoor Atijamit? Mante jiruum jateepimi panjiŋoolen jiceeŋ ateepajo, “Wau kaane nuteepom eeno mo’omu?”
45009021	Mante ateepaau abajut bakooŋ di bukapab, man áteepumumi fúmeelaf fákonaf jiruum jaaju jakarenimi jaaju jakarenutimi?
45009022	Atijamit namammaŋ man áyiisen kañuumulak koola ban namaŋ kamanjen bukanak mati kánkumak koola. Bare namutemmuten máamak di kamuutenak bukanak kan aateenumi kagamen di kañuumulak koola, kan ceeŋumi mbi kukajeni.
45009023	Ban namammaŋ bee káyiisen buu nákalaami eeno, nan abajumi káboteni bee di bukanak kan amukenumi no’ona di fúcitumaf, man kuyab mawuŋam moola.
45009024	Wulaal eenomi bukan kukila kan amukenumi, lee kápurumul di Kúyahuudak ceb bare poop di Kakaanutumi Kúyahuud.
45009025	Nan man Atijamit aregumi di búkaay yati aboñaau Hosea, “Kakaanutumi bukanom paniwonkiil ‘bukanom,’ ban bukanak kan imaŋeenutumi paniwonkiil ‘bukanak kati búsusom.’”
45009026	“Ban tanootani furimaf fákonaf furegiimi mati, ‘Muyuul lee bukanom,’ pankuwonkiil ‘kuñiil kati Atijamit aroŋaau.’”
45009027	Aboñaau Yesaaya acibulomi fatiya di aaney mati Isirael, “Handeneen bukanak kati Isirael kujuupojuupo nan kaluusak kati kafintak, bare bukan kupinaay di bukoo ceb pankupak.
45009028	Mati Akiiyaau panagamen bukanak búrom kati dúniyaay, ban panakaan galab di poop ríiŋ.”
45009029	Ban Yesaaya naregeenreg no’ona “Kaanjaat Akiiyaau ati Kánkum árineneenutoli úwoloorumaw wóololi waawu, panoonoaaleen nan kati Sodom di Gomora.”
45009030	Kama ñaa waa nootaale ereg? Kakaanutumi Kúyahuud kukila Atijamit asofiimi bukan kajoone kápurumul di kafiumak kooliil, handeneen man kuñesutoomi.
45009031	Bare Kuisiraelak kañesumi máamak élinga yakammi mambi Atijamit asofiil bukan kajoone, bare kuŋoolenderut kubajumo.
45009032	Wau kaane kuŋoolenderut kubajumo? Mati wan kukammi woo lee ñátum di kafiumak, bare ñátum di bakaaneri. Koo kutatagootatagoor di ekoobaay.
45009033	Nan man ciikimi eeno, “Jíkaanum, ínje oomu di enen ekooba di Sion yaatumi ekaan bukanak kutatagoor kulo, fukooba fan umanje faate ekaan man bukanak kulo, ban anoosani áyinenumi di oo letapuñeni.”
45010001	Kutiom, man súumeenom wan ilawemi di búyegetom búrom woo eenomi man bukanom búrom mbi kupakeni.
45010002	Ínje nimammanj tíen mati kumammaŋ máamak bee kamiiceelaet Atijamit bare kúlauleriit jak.
45010003	Mati kúlaulut man Atijamit asofemi bukan kajoone bee di fúko’ool. Bare kooku bo eñes buruŋab booliil mambi Atijamit asofiil bukan kajoone. Ñaa di kulatumi esen kúkoiil bee di majoonam mati Atijamit.
45010004	Mati Apakenaau Áamakau oo álirenumi sílingaas, manteer anoosani abajumi kafiumak mbi Atijamit asofool an ajoone.
45010005	Muusa naciciik mambi Atijamit asof an ajoone, ñátum di kariiben wan sílingaas siregumi búrom.
45010006	Bare wan furimaf fati Atijamit furegumi mambi Atijamit asof an ajoone ñátum di kafium woo eenomi, “Au ootut kaceeŋooro, Ai panajaw bee di bukinab bajakaab?” (yoo eenomi, áwalenul Apakenaau Áamakau).
45010007	“Mba ootut kaceeŋooro, Ai panajaw bee di busunab básankimi babajutumi tan búkabe?” (yoo eenomi, man áyitenul Apakenaau Áamakau di kacetumi).
45010008	Bare ñaa waa yíisenumi? Furimaf fulofilof, foofu di butumi di foofu di ésigiri (foo eenomi, furimaf fati kafiumak fan úriiŋenaalemi).
45010009	Ufelujaat búyegeti man ureg di butumi mati Yensa eenomi Akiiyaau ban nufium di ésigiri mati Atijamit náyitenulooyiten di kacetumi, panubaj epak.
45010010	Mati anau náyineneyinen di ésigirool man Atijamit asofool an ajoone, ban nafelumi búyegetool man aregumo di butumool, moo napakenipaken.
45010011	Mati furimaf fati Atijamit foone, “Ampi afiummi di oo letapuñeni.”
45010012	Bajut búpajuloor titoorey yati Kúyahuud di Kakaanutumi Kúyahuud. Mati Akiiyaau ákonau eenomi Akiiyaau ati anoosani di wanoosani búrom, ban nasenesen yaj bee di anoosani alawoomi.
45010013	Mati, “Anoosani awonkumi kareesak kati Akiiyaau an akila panapak.”
45010014	Bare buu pankuŋoolen kuwonkool man apakeniil leejaat kúyinenyinen di oo? Buu pankuŋoolen kúyinen di oo kaanjaat koo kujamurerut moola? Buu pankuŋoolen kujam moola kaanjaat bajut áriiŋena bee di bukoo?
45010015	Buu pan bukanak kuŋoolen kúriiŋen leejaat kuboñiboñ? Mati ciikiciik, “Lee majak bee di bukanak kájeetumeuumi furimaf fajakaaf!”
45010016	Bare kaanut bukanak búrom kusofe furimaf fajakaaf, mati aboñaau Yesaaya narereg man aane, “Akiiyaau, ai afiume wan ajammi di wúli?”
45010017	Moo kaane, kafiumak kubajoebajo kápurumul di wan ujammi di furimaf fajakaaf, furimaf fajakaaf mati Apakenaau Áamakau.
45010018	Bare mante ínje neene koo kujamut? Malegen kujanjam, mati nan man furimaf fati Atijamit foone, “Kurimak mati Atijamit kuyiisooyiisoor di dúniyaay búrom, ban poop kurimak kukila kufefet ban dúniyaay ereulomi.”
45010019	Ínje nilaañ iceeŋuul, mante pipi bukanak kati Isirael kúlaulaul? Di mútiyaam, Muusa di fúko’ool nalaañenlaañen kúceeŋak uke di wan Atijamit aregumi, “Panikaanuul jiraano ñátum di koo kan umanje karees kati mof ceb kubaje bare kuyajut ekaan mof, ban panikaanuul kuuñuul kuri ñátum di bukanak kálaulutumi hani waaf mati Atijamit.”
45010020	Ban niceen Yesaaya nasankensanken di kapeeto di wan Akiiyaau aregumi man aane, “Ínje bukanak kañesutammi kuraŋenanraŋen. Ínje níyiisenooroyiisenooro bee di bukanak kañesutammi.”
45010021	Bare mati Kuyisiraelak, Atijamit nammi, “Di funakaf búrom ínje oomu man ifeke uñenom bee di bukanak kañoosammi ban di kulatammi.”
45011001	Ínje niceeŋuumi, mante Atijamit nabetembeten bukanool? A’a lee mo! Ínje di fúko’om Aisirael, búwoloorum bati Iburehima, ati fiilaf fati Beniamin.
45011002	Atijamit abetenut bukanool, kan amukenumi biñoo noo di fúcitumaf. Mante jimanjut wan aboñaau Eliya asankenumi kápurumul di furimaf fati Atijamit buu nalawumi Atijamit bee mati Kuisiraelak eeno?
45011003	“Akiiyaau, kububuj kuboñaak kooli, ban di kukajen fúsimenaf fooli. Ínje cebom irinomi, ban iñeme kooku di eñes bee ebujom poop.”
45011004	Bare waa eenomi kulaañenak kati Atijamit bee di oo? “Niyoyof bukaaku, síwili futok di sigaba bee mati ínje imiiceelaeturerut náataay yan koonemi Baal.”
45011005	Moo mákonam hani bee jaat, babaj bukan kupinaay karinoe, koo kumukenimi ñátum di majakam mati Atijamit.
45011006	Atijamit namukeniimuken ñátum di majakam moola, lee ñátum di wan kukammi. Leemojaat majakam moola leemukaander majak malegen.
45011007	Kama nootaale ereg? Bukanak kati Isirael kujukut wan kulakomi eñesey. Bare kan Atijamit amukenumi koo kupinaay kujukumi. Atijamit akammi bukaaku karinomi kújameriit mati kawonkak koola.
45011008	Nan man ciikimi eeno, “Atijamit nakaaniimi man úyegetiil úlaamo, hani bee iñeme kootut ejuk ban kootut ejam.”
45011009	Ban Dauda nammi, “Emitey ekaan Atijamit akaan kuñinteni ban di kusofiil di káaningak, Emitey ekaan Atijamit akaan kulo ban di kuteki!
45011010	Emitey ekaan Atijamit akaan kúpuum takumbi kuŋoolen kujuk ban úlamukiil úrongoor bee bándoorey.”
45011011	Ínje niceeŋumi, mante Kúyahuudak kutatagootatagoor man kulo tud? A’a lee mo! Mati majakutam mooliil, Atijamit nakammi man epakey ebajo bee di Kakaanutumi Kúyahuud man Kúyahuudak kuraanoiil.
45011012	Kaanjaat majakutam mooliil mukammi man bukanak kati dúniyaay kubaj kawul káamak, ban majakutam mooliil mukammi man Kakaanutumi Kúyahuud kubaj kawul káamak. Kama, buu kawulak pankufaŋumi man kúkalaae bee di bukanak kati dúniyaay nampi Kúyahuudak poopiil kulaañumi bee di Atijamit.
45011013	Iñeme ínje oomu di kasanken bee di muyuul Kakaanutumi Kúyahuud. Nan ikammi áriiŋena bee di Kakaanutumi Kúyahuud, paniteben sileekom di burokom.
45011014	Timaa niŋooleŋŋoolen ikaan kupaalom Kúyahuud kuraano, di mo’omu mbi iŋoolen ipaken kuceen.
45011015	Mati nan Kúyahuudak kubetenimi, bukanak kati dúniyaay di kubilumi kúlaañul man kupaalaay di Atijamit. Buu paneeno, nampi Atijamit kupaalaayimi di kukila? Kankaan nan páŋŋarul kacetumi bee di eroŋey.
45011016	Biñoo búfatum bútiyaar bati fúmeelaf bukaanimi man búliroor ñátum di esenubo bee di Atijamit, moo eenomi fúmeelaf foo búrom fúlirooliroor. Moo mákonam, kaanjaat kufaarak kati búbaar kúlirooliroor, waanaw poop úlirooliroor.
45011017	Bare waan uceen wati Buwoliiab bati síndeey, ucanijaat, ban bureeb bati Buwoliiwab bati karamba bunapeninapen di wo. Muyuul, Kakaanutumi Kúyahuudak jikankaan nan Buwoliiab bati karambaak jinapeninampen di Kúyahuudak. Ñaa iñeme muyuul poop jinaamoor di kawulak kan Atijamit áligumi di Kúyahuudak, nan man bureebab bati Buwoliiwab bati karambaak bunaamoorum fúsimaf fápureuumi di Buwoliiab bati síndeey.
45011018	Moo kaane, takum jitebenelenoor bee di bukanak nan waanaw wacanimi. Jikammojaat, jiwoolo mati muyuul kaanut kapebumi kufaarak, bare kufaarak kupebumi muyuul.
45011019	Bare panoone, “Waan ucanican mambi ínje ibaj tampi inapeni.”
45011020	Moo malegen. Waanaw ucanican mati káfiumaataak kooliwo, bare au oomu to mati nujunjuum líŋ kápurumul di kafiumak kooli. Moo kaane takum úaamakalenoor, bare ujuum lit di kákoli.
45011021	Atijamit akatutumi ecaney waanaw wacintomi,
45011022	Ñaa nujujaajuk buu Atijamit ajakumi di poop buu nátaañimi eeno. Man átaañimi bee di kalomi, bare najakumi bee di au, urulenujaat di káyinenak di majakam moola. Bare ukatujaat káyinenak, panacani poop ápureni.
45011023	Kaanjaat Kúyahuudak kukila kubetenumi káfiumaataak kooliil, Atijamit panalaañ anapeniil tan kulakoeenumi. Mati Atijamit nababaj kánkum bee ekammo.
45011024	Kaanutujaat muyuul Kakaantumi Kúyahuudak jikankaan nan waanaw wati Buwoliiwab bati karamba wacanimi, wan umanje unapimi bee di waanaw wati Buwoliiwab bati síndeey, Kúyahuudak koonokoono nan Buwoliiab ube bati síndeey, moo panfaŋ man hiilie di Atijamit, man anapen alaañen waanaw wacaneenimi tan úpurumulo.
45011025	Kutiom, ínje imaŋut man jílaulaati mati malegenam mayofoaam, manteer takumbi jitebenelenooro man jisof jilinlolinlo. Bukan kuceen kati Isirael úyegetiil usasay, panurulen esay bee nampi Kakaanutumi Kúyahuud búrom kulaañumi bee di Atijamit.
45011026	Ñaa moo Kuisiraelak búrom pankupak nan man ciikimi eeno, “Apakenaau pánapurumul Sion, pánapuren bújakaataab búrom di úwoloorumaw wati Yankuba.”
45011027	“ban panikaan kasofoorak uke di kukila nampi ípurenumi majakutiil.”
45011028	Mati Kúyahuud kajuupoe kulalat furimaf fajakaaf, kubilumi kukaan kulatooraak kati Atijamit bee mati muyuul, Kakaanutumi Kúyahuudak. Bare mati Atijamit kamukeniilak, Atijamit namaŋiimaŋ mati kajamoak kati kufannaaniŋiil.
45011029	Mati kawulak kati Atijamit kúboteriiti ban kan awonkumi koo ájimeriiti.
45011030	Nan man muyuul Kakaanutumi Kúyahuud, muyuul jiñooseenumi Atijamit no’ona. Bare nan Kúyahuudak kulatumi eyabey kabonketak koola, náyiisenuuyiisen kabonketak koola.
45011031	Moo mákonam, mati kabonketak kan jiyabumi, Kúyahuudak iñeme kuñoñoos Atijamit, manteer mbi kuyab kabonketak kati Atijamit.
45011032	Atijamit nakankaan bukanak búrom man kugaal mati eñoosey yooliil, mambi áyiisiil kabonketak koola.
45011033	Wóoy, lee kákalaa kati fubajaf foola! Lee kásanki kati malinlaam moola di kati fumanjaf foola! Ai pánalaul wan asofumi mba ai pánalaul moola?
45011034	Nan man furimaf fati Atijamit furegumi, “Ai amanje búyegetab bati Akiiyaau? mba ai panaŋoolen ájaatikenool?
45011035	“Mba ai atamburer asenool waaf, manteer mbi acaamool?”
45011036	Mati kápurumul di oo wanoosani utuukimi. Wanoosani ubajobajo mati oo ban di ulaañ bee di oo. Wulaal ootaale esal Atijamit bee bándoorey. Amen.
45012001	Moo kaane, kutiom, nilawuulaw máamak mati kabonketak kati Atijamit man jisen kúkouul nan búsimen baroŋe, báliroore ban di búsuum Atijamit. Moo eenomi kamiiceelaetak kalegenak kan joote esenool.
45012002	Kutiom, takum jiriiben mukaanaam mati dúniyaay uye, bare jikat man Atijamit mbi áruŋul man aunkulen sísigiruul ñátum di man jiwoonooremi eeno. Moo panjimanj wan Atijamit amaŋumi man jikaan, wajakumi, di wásuumoomi di wáliroorumi.
45012003	Ban mati kápurumul di majakam mati Atijamit, moo kammi ínje eem di ereg anoosani titooruul. Takum an asofooro tan áriiŋutumi. Bare mbi awoonooro ríiŋ man asof re di kafiumak kan Atijamit asenoomi.
45012004	Eniiley ebabaj upan wajuupoe, bare kapan kanoosani kubabaj burokuko.
45012005	Moo mákonam, handeneen man ujuupoaañaa, wulaal búromolaal kákon di Apakenaau Áamakau. Anoosani nababaj burokool, ban nucilooraaciloor.
45012006	Moo mákonam di wulaal. Atijamit nasensen anoosani kawulak kanaamut riiboor di majakam man Atijamit asenolaami, mbi úroketumaal ko. Kaanjaat kawulak kukaanolaami káriiŋenak mati furimaf fati Atijamit, ootaale ekaanuko riiboor di kafiumak koololaal.
45012007	Kaanjaat kawulak kukaanolaami kamiiceelaet bukaaku, ootaale kamiiceelaet. Kaanjaat kawulak kukaanolaami kaliikitenak, ootaale kaliikiten.
45012008	Kaanjaat kawulak kukaanolaami káliŋen bukaaku, ootaale káliŋen. Kaanjaat kawulak kukaanolaami esen, ootaale esen tíen. Kaanjaat kawulak kukaanolaami erung, ootaale erung tíen. Kaanjaat kawulak kukaanolaami kabonket, ootaale ekaan di kásuumaay.
45012009	Jikat man kamaŋak kooluul koote kalegeno ríiŋ. Jilat wajakutumi, jisof líŋ wajakumi.
45012010	Jimaŋoor nan aamu di atiool mba áliinool, ban di jílebien máamak bukaaku wuuj kúkouul.
45012011	Takum jílaamo bare jikaan burok balite. Jimeeŋ mawuŋ mati Búyegetab Bátienaab. Jimiiceelaet Akiiyaau.
45012012	Jimaayoor di fúgolumaf fooluul. Jimuuten di bugaalab, ban takum jiyoolo elawey.
45012013	Jiwul wan jibajumi bukanak kati Atijamit kan ceeŋumi, ban ninsi jiwalen kujaaburuŋak di sísindouul.
45012014	Jilaw Atijamit man asen kásuumaay bee mati kásuutukeneuumi. Jilaw Atijamit man aseniil kásuumaayak, takum anumiil.
45012015	Jimaayoor di kammi kamaayoorak, jilok di kammi di búlokab.
45012016	Jicinoor di kásuumaay di bukaaku, takum jitebenelenooro, bare mbi jinaamoor di kasofutimi di waaf, takum jisofooro nan jilinlolinlo.
45012017	Takum ugalen majakut bee di majakut. Bare mbi jiliik ekaan wan bukanak búrom kusofumi ujajak.
45012018	Kaanjaat paŋŋoolen kaan, jiraagal búrom man jicin di kásuumaay di anoosani.
45012019	Kupaalom, takum jigalender. Jikat man Atijamit agalen. Mati ciikiciik Atijamit naane, “Ínje eenomi agalenaau, ban panigalen.”
45012020	Bare furimaf fati Atijamit di fulaañumi fommi, “Kaanjaat alatoori acaarete, senool man ari. Kaanjaat baraanab busofool, senool man araan. Mati ukammojaat panupuñenool.”
45012021	Takum umaŋ man majakutam muŋooleni, bare mbi uŋoolenumo ñátum di majakam.
45013001	Anoosani aate esen fúko’ool bee di kurungaak kabajumi kánkum kammi di kujuumak. Bajut arunga ati fujuum an Atijamit ajuumenut. Kurungaak kati Kujuumak kabajomi Atijamit ajuumenuko.
45013002	Moo kaane ampi alatumi kati kujuumak, oo wan Atijamit ajuumenumi nalate. Anoosani alatumi panagameni.
45013003	Mati kakaanemi wajoone, kootut kákoli kurunga bare kakaanemi wajoonut koote kákoli. Mante numammaŋ bee epak di kákoliak di kurungaak kati kujuumak? Kaan wajoone man kusali.
45013004	Mati koo kurokaak kati Atijamit, kasenimi man kurambeni. Bare ukaanjaat waaf wajoonut noo noote kákoli’iil, mati bukoo kubabaj bakooŋ man kuteki. Koo kurokaak kati Atijamit kaatumi etek anoosani álaputumi man kúyiisen buu Atijamit añuumulumi eeno.
45013005	Moo kaane anau aate esen fúko’ool, kaanut mambi apak kañuumulak kati Atijamit ceb, bare poop namammanj ésigirool wan aate ekaan.
45013006	Moo kaane muyuul joote ecaam basaaf. Kurungaak kati kujuumak koo kuroka kati Atijamit nan kukaanemi burokab booliil.
45013007	Jicaam wanoosani wan joo’oorumi di kukila, joote ecaam basaafab banoosani bee di kulagabo, jipuño kan ceeŋumi man jipuñoiil, jisen kálebienak kan ceeŋumi man jílebieniil.
45013008	Joote ecaam wan joo’oorumi di bukanak, rino kamaŋoorak. Mati anoosani amaŋumi alaoorool nálirenliren wan sílingaas siceeŋumi búrom.
45013009	Kájaatikenak kati sílingaas, “Takum usang aseek mba ániine ati an, Takum ubuj an, Takum úkuut, Takum umaŋ wan ukilutumi,” ban kájaatikenak kaaku poop woo búrom unampoonampoor di ereg kájaatikenak koo eenomi, “Noote emaŋ alaoori nan man umaŋumi fúkoi eeno.”
45013010	Kamaŋak kúkaaneriit wajoonut bee kupaal ko, moo kaane kamaŋak eenomi kálirenak kati sílingaas.
45013011	Jíkaanum mati jimammanj nanan nírindiiŋ man jíyilo. Mati epakey yoololaal iñeme efaŋe man elofulo no’ona nan umondaami ufiumaal.
45013012	Fukaf jaheemeen fumaale ban bala’ab boobe di erab baabe. Mbi ukataal bálamuk waaf wan anau akaanemi di érimey ban nutebaal mútiikuma bee mati futiikaf di mawuŋam.
45013013	Mbi ugorooraal jak di kúko’olaal, nan bukan kammi di mawuŋam. Takum uja’aal di wáaningaw wati ekaaney kóji ban di kákali kanoosani, mba basang aseek mba ániine ati an di jiyenet, mba muloba di búlat.
45013014	Mbi jikaan man Akiiyaau Yensa Apakenaau Áamakau nan mútiikuma man jikaano, ban takum jisen kúkouul man jikaan wásuumuumi di eroŋey yooluul. umuumi di eroŋey yooluul.
45014001	An umanje kafiumak koola kúlaamolaamo, jisofool jak, bare takum kaanuul kañakoor di wan umanjumi tíen.
45014002	Ákon abajumi kafium káamak naŋooleŋŋoolen ari muria manoosani. Bare aamu an kafiumak koola kúlaamomi etojey cebuyo nariemi.
45014003	Anau ariemi muria manoosani, takum agamen árieriitumi ban anau ariemi muriemi muriaam mukila, takum agamen árieriitumomi. Mati Atijamit alatutool.
45014004	Au eenomi ai aatumi bee kagamen aroka ati aceen? Akiiyaool ceb aatumi ereg manteer panawuuj mba letawuuj. Ban panawuuj mati Akiiyaau panaŋoolen akaanool man awuuj.
45014005	Ákon nasosof funakaf ufe fufaŋe man fubaje fúkaw di funak faafu, bare aamu nasosof kunakak búrom kurere. Anoosani mbi asof líŋ wan afiummi.
45014006	Asofemi mati funak fuceen fufaŋe man fubaje fúkaw, mbi akammo di kálebienak kati Akiiyaau. Ban ariemi muria manoosani, mbi akammo di kálebienak kati Akiiyaau, mati oo nasalesal Atijamit bala’a arimo. Árieriitemi muria manoosani, mbi akammo di kálebienak kati Akiiyaau.
45014007	Hani an aroŋurerut di fúko’ool ban poop aceturerut di fúko’ool.
45014008	Uroŋaajaat, nuroŋaal di Akiiyaau, ucetaajaat, nucetaal di Akiiyaau. Moo kaane manteer nuroŋaaroŋ mba nucetaacet, wulaal kati Akiiyaau.
45014009	Apakenaau Áamakau naceteencet ban naroŋumi inki, mambi akaan Akiiyaau ati kacetumi di karoŋumi.
45014010	Waa kaane nugamen ati’i? Mba, au waa kaane nuheelen ati’i? Mati wulaal búromolaal panujuumaal di bújonlenab bati Atijamit di bagamab boola.
45014011	Mati ciikiciik Akiiyaau naane, “Nan man emmi man iroŋe, ban fújuul fanoofani pánfukuntaajen bee di ínje mati Atijamit. ban fúredimp fanoosani panfusal mati ínje eenomi Atijamit.
45014012	Anoosani di wulaal naate karegooro bakaanerool bee di Atijamit.
45014013	Moo kaane takum ugamenooraal kagamen bukaaku. Bare nootaale kawoonoor jak takum ukaanaal waaf wampi wakammi man bukaaku kulo mba ekaan apaali alo di majakut.
45014014	Ínje nimammanj ban tíenantien di Akiiyaau Yensa mati bajut muria masikoe di fúkoumo. Bare kaanjaat an asofe mati muria muceen musikosiko man ari, moo di oo musikosiko.
45014015	Kaanjaat ati’i pangaalenool di wan uriumi, moo au ulee di ejaw di kamaŋak. Takum umaŋ man wan urimi ukajen an umanjumi Apakenaau Áamakau nácetuncetum bee mati oo.
45014016	Moo kaane takum umaŋ man bukaaku kusanken wájakaatie wan usofumi wajake.
45014017	Mati jáyiaj jati Atijamit kaanut muria mba baraan, bare majoonam, di kásuumaay, di kásuumenoor. Uru búrom púrumulopurum di Búyegetab Bátienaab.
45014018	Ban nampi amiiceelaetumi Apakenaau Áamakau ñátum di bagoroorerab ube, panukaan Atijamit súumool ban bukanak poop pánkulebieni.
45014019	Nootaale karaagal man ulakoaal di kásuumaay ban nurambenooraal man úliŋenooraal di káyinenak koololaal.
45014020	Takum ukajen burokab bati Atijamit mati muria. Muria manoosani mútientien, bare joonut man an ari waaf wampi wakaan man bukaaku kulo di majakut ñátum di wan arimi.
45014021	Joonut man an ari eluw mba naraan múkaliaay mba nakaan waaf wampi wakaan man atiool atatagoor alo.
45014022	Kafiumak kan ubajumi, usofuko titoorey yati fúkoi di Atijamit. An umanjumi abajutumi buruŋ bee kagamenooro di wan asofumi, jakoojak.
45014023	Bare abajumi úyeget ugaba wan ariemi, arijaat Atijamit pánafirenool, mati ákaanumut ñátum di kafiumak koola. Mati wanoosani wájawumutum wájawumutumi di kafiumak woo majakut.
45015001	Wulaal káliŋumi di kafiumak nootaale ebaj kamuuten di káliŋutumi di ubetaw wooliil. Takum oonaale bee ekaan man súumolaal ceb.
45015002	Bare wulaal ootaale ekaan wayeumi alaoorolaal mbi úŋaruloaal wajake, mbi úliŋenaalool di kafiumak.
45015003	Mati hani Apakenaau Áamakau añesut bee kásuumenooro. Nan man ciikimi eeno, “Kajelumi muyuul koo poop ínje kujele.”
45015004	Ban wanoosani waciikimi di furimaf fati Atijamit woo uciikiciik bee kájaatikenolaal, kápurumul di kamuutenak di káliŋenak kati fo, manteer mbi ubajaal fúgolum.
45015005	Emitey ekaan Atijamit asenuul kamuutenak di káliŋenak uke, ban narambenuul man jicinoor di kásuumaay riiboor di mukaanaam mati Apakenaau Áamakau Yensa.
45015006	Ban mambi búromuul jisal Atijamit, Ampaau ati Akiiyaolaal Yensa Apakenaau Áamakau.
45015007	Jisofoor nan man Apakenaau Áamakau asofuumi eeno, mbi bukanak kusal Atijamit.
45015008	Mati ínje eem di ereguul Apakenaau Áamakau nabilumi akaan aroka bee mati Kúyahuudak man áyiisen malegenam mati Atijamit mambi áliren wan Atijamit áligeenumi kufannaaniŋiil.
45015009	Ban najawulojaw manteer mbi aŋoolen akaan hani Kakaanutumi Kúyahuud kusal Atijamit mati kabonketak koola. Nan man ciikimi eeno, “Moo kaane panisali titoorey yati Kakaanutumi Kúyahuud, ban pánicim bee esali.”
45015010	Ban ticeen ciikiciik inki mati, “Wóoy muyuul Kakaanutumi Kúyahuud, jibil man jimaayoor di bukanak kati Atijamit!”
45015011	Ban inki di ciikimi, “Usalaal Akiiyaau, muyuul búrom Kakaanutumi Kúyahuud, muyuul bukanak búrom kati dúniyaay jibil man jisalool”
45015012	Ban Yesaaya nalaañumi areg man aane, “Fufaaraf fati Yese pánfucumbul, oo aate káyitoul man arung Kakaanutumi Kúyahuud, ban di oo kootumi ebajey kágolum.”
45015013	Emitey ekaan Atijamit, asenemi fúgolum, panakaanuul jimaayoor ríiŋ ban nasenuul kásuumaay mati núyinenyinen di oo, man Búyegetab Bátienaab bukaanuul man jibaj fúgolum fafaŋumi man fúliŋe.
45015014	Kutiom, ínje di fúko’om mooluul mútienantien mati muyuul di kúkouul jimemmeeŋ di majakam. Jibabaj fumanjaf búrom, ban di jiŋoolen jíjaatikenoor.
45015015	Bare mati uceenaw woo niciikuuciik di mapeeto man íwoolenuluul, mati Atijamit nasenansen majakam moola,
45015016	man amukenammi man ikaan aroka ápurumulo di Yensa Apakenaau Áamakau bee di muyuul, Kakaanutumi Kúyahuud. Ínje oomu di ekaan burokab bati ásimena nan ilakomi káriiŋenak furimaf fajakaaf fati Atijamit. Atijamit nakankaan mo’omu, mambi Kakaanutumi Kúyahuudak kukaan nan búsimen bukaan Atijamit súumool, ban Búyegetab Bátienaab nakaan líroor ban nasen Atijamit.
45015017	Ñaa nibabaj wampi ítebenum ubandom di Apakenaau Áamakau Yensa kápurum di burokab ban ikaanemi bee mati Atijamit.
45015018	Letipuun iteben ubandom di kasanken mati waaf rino di wan Apakenaau Áamakau akammi man irungen Kakaanutumi Kúyahuudak kujam Atijamit. Mo’omu mubajumi ñátum di kurimak kan isankenumi di bakaanerab ban ikammi,
45015019	ñátum di kánkumak kati wájamurerutimi di mukaanaam máriiŋumi síwoonoor, ñátum di kánkumak kati Búyegetab Bátienaab. Nilakolako di kajaaburuŋ kápurumul Yerusalem bee mo Inluriko, níriiŋenriiŋen furimaf fajakaaf fati Apakenaau Ámakau ríiŋ nan man ceeŋumi eeno.
45015020	Bare wan imaŋumi bee ekaan woo eenomi mbi íriiŋen furimaf fajakaaf ban kareesak kati Apakenaau Áamakau kajamurerutimi. Mati imaŋut man ilako káriiŋenufo ban aceen áriiŋenufomi aban.
45015021	Bare nan man ciikimi eeno, “Katamburerutumi kujam moola pankujukool, ban kajamurerutumi kujam moola pánkulaul.”
45015022	Mati mo’omu mukammi, ñajuupoe níyetaati íriiŋuluul bee ejukuul.
45015023	Bare ñaa iñeme man burokab búmboom bubanuñaa baabe di upanaw uwe, ban mati simit sajuupoe niraanouuraano máamak moo kaane nibil bee bujukoor di muyuul.
45015024	Nisosof bee kawaloeen man ijukuul nampi ilakomi ejaay bee Sípeen, ban nibajubo nanan di muyuul, mambi jirambenom man iŋoolen iwuuj.
45015025	Manoosani, iñeme ínje oomu di buruŋ bee Yerusalem di kájeetum furamben bee mati bukanak kati Atijamit.
45015026	Mati kuriibaak kati Akiiyaau kammi Makedonia di Akaia súumiisuum man kukaan kawul kati sígodi bee karamben kalekumi titoorey yati bukanak kati Atijamit kammi Yerusalem.
45015027	Súumiisuum di ekaaney yati mo, bare malegen koote karambeniil. Mati kuriibaak Kúyahuudak kuyayab di Kakaanutumi Kúyahuud kawulak kápurumul di Búyegetab Bátienaab. Kakaanutumi Kúyahuud poop koote karamben Kúyahuudak di fubajaf fooliil wan ceeŋumi.
45015028	Moo kaane nampi ílirenumi burokab ube ban nikaan man tíen kuyayab so kuban, pánilamum bati muyuul man ijukuul mambi íwuujum bo bee Sípeen.
45015029	Nampi íriiŋuluumi, pánibil di kawul káriiŋe kati Apakenaau Áamakau.
45015030	Nilawuulaw di kánkumak kati Akiiyaau Yensa Apakenaau Áamakau di kamaŋak kápurumulo di Búyegetab Bátienaab, ínje nilawuulaw máamak man jilawaal ban di jilawom Atijamit.
45015031	Jilaw manteer mbi iŋoolen ipak di káyinentumi kammi Yúdea manteer burokab búmboom Yerusalem mbi kutiom bukanak kati Atijamit kammi bo kusofubo.
45015032	Súumujaat di Atijamit mambi iŋoolen ibil bee di muyuul di kamaayoor di poop káliŋen futitooruul.
45015033	Emitey ekaan Atijamit ati kásuumaay mbi áami di muyuul búrom. Amen.
45016001	Ínje nimammaŋ kasanken mati áliinolaal ariiba Febe, arambena ati di fukobaf fati Kenkurea,
45016002	mbi jiwalenool jak nan man ceeŋumi man bukanak kati Atijamit koote kawaleni, jisenool karambenak kan ceeŋumi man abaj di muyuul, mati nakankaan karamben káamak bee di bukan kajuupoe di ínje di fuko’om poop.
45016003	Jisaafom Pirisika di Akula, kupaalom kuroka di burokab bati Apakenaau Áamakau Yensa.
45016004	Bukoo kunennen síñunduiil bee mati eroŋey yúmboom. Reut di ínje cebom aseniimi kasalak, bare di poop kujojak búrom kati Kakaanutumi Kúyahuud.
45016005	Jisaafom poop kati kujojak kabilemi di síñunduiil. Jisaafom poop Epeneto an imaŋumi máamak, an eenomi ariiba átiyaar ati Apakenaau Áamakau di kapanak kati Asia búrom.
45016006	Jisaafom Mariyaama arokumi máamak titooruul di muyuul.
45016007	Jisaafom poop Anduroniko di Yunia, Kúyahuudak kuciloorom kan kupaalom kakuli ulako’oorumi dán bukanak kukuleimi. Kukila kúlebienilebien máamak titoorey yati kúriiŋenaak, ban kubilumi kukaan kuriiba kati Apakenaau Áamakau bala’a ínje.
45016008	Jisaafom Ampiliato, an imaŋumi máamak di Akiiyaau.
45016009	Jisaafom Orubano, árokooroli di Apakenaau Áamakau, ban Sutaku an imaŋumi máamak poop.
45016010	Jisaafom Apenle, an umanje aroka afiumaay ati Apakenaau Áamakau. Jisaafom Arisitobulo di fiilaf foola.
45016011	Jisaafom Herodion akammi akiloorom. Jisaafom Narikis di bukaaku kammi di fiilaf foola, kabajumi kafiumak di Akiiyaau.
45016012	Jisaafom Turofena di Turofosa, kammi burok báamak bee mati Akiiyaau. Jisaafom Perisida, ápaalumom áamak, arokemi máamak poop di Apakenaau Áamakau.
45016013	Jisaafom Roufo, aroka ábutoe ati Akiiyaau, ban jisaafom iñaayool akammi nan iñaayom.
45016014	Jisaafom Asunkurito, Felegonta, Hereme, Pataroba, Herema, di poop di kúpaaloli kuriibaak kan kombomi.
45016015	Jisaafom Filologon, Yulia, Nerea di áliinool, di Olumpa, di bukanak búrom kati Atijamit kalakobomi di kukila.
45016016	Jisaafoor kasaafoor kásuume ñaj. Kati kujojak búrom kati Apakenaau Áamakau kúsaafuluul.
45016017	Kutiom, ínje nilawuulaw máamak, mbi jíkaanum kakaanemi kápajuloorak man bukanak kúpur di buruŋab booliil ñátum di kaliikitenak kanaamutumi di kafiumak kooliil. Jiteyiil máamak.
45016018	Mati bukanak kaanomi mo’omu koo kulee di kamiiceelaetumi Akiiyaolaal Apakenaau Áamakau, kukila kooku di kamiiceelaetumi mbi kubaj wan kumaŋumi, ñátum di kasankenak súum di ebuntey úyegetaw wati bukanak kañuloutumi.
45016019	Súumansuum mati anoosani namammanj tíen buu jisofumi lit furimaf fajakaaf. Bare nimammaŋ man jílaul wajoonumi ban takum jimaŋ man jinaamoor di wajoonutumi.
45016020	Atijamit ati kásuumaayak iñeme panafum fúkaaf fati Seetaanaay man alakenuyo fátaam fati úkamunuul. Majakam mati Akiiyaolaal Yensa Apakenaau Áamakau móomi di muyuul.
45016021	Timoti, arokoorom, ásaafuluul, di poop kukiloorom kuriiba, Lukio, di Yason, di Sosopatoro.
45016022	Ínje, Teritus, akammi arambena eciikey letaraay uye, nisaafuusaaf poop nan apaaluul ariibaau ati Akiiyaau.
45016023	Gayos nasaafuusaaf poop, awalenumi ínje Paul síndo’ool oo di kati fujojaf búrom. Erasutos, anau acookooremi bágodaab bati ésukey yáamakey yoololaal, di poop Kouaruto, atiolaal an umaŋaami máamak, kúsaafuluul poop.
45016024	Emitey ekaan majakam mati Akiiyaolaal Yensa Apakenaau Áamakau móomi di muyuul búrom. Amen.
45016025	Usalaal Atijamit! Akila aŋoolenumi akaanuul jíliŋ di kafiumak kooluul, riiboor di furimaf fajakaaf fan íriiŋenuumi mati Yensa Apakenaau Áamakau, riiboor di káyiisenak kati malegenam mayofoaam mati Atijamit biñoo di fúcitumaf.
45016026	Bare iñeme malegenam mukila múyiiseniyiisen bee di kati dúniyaay búrom kápurumul di baciikerab bati kuboñaak. Ban di kájaatikenak kati Atijamit ati bándoorey moo mumanjenimanjen bee di kati dúniyaay búrom, manteer bukanak mbi kufium ban di kukaan.
45016027	Wulaal ootaale esal Atijamit ákonau, abajumi malinlaam málirooraam búrom, mati Yensa Apakenaau Áamakau. Amen.
46001001	Ínje Paul, an Atijamit amukenumi di kamaŋak koola man ikaan áriiŋena ati Apakenaau Áamakau, eem di eciik letaraay uye di atiolaal ariiba Sosuten.
46001002	Eciikiciik bee di kati fujojaf fati Atijamit di ésukey yati Korint. Muyuul kan Atijamit amukenumi jikaani bukanool kálirooraak, ban di jimiiceelaetool di kareesak koola, nan man wúli di bukaaku búrom kawonkeoomi Akiiyaau.
46001003	Emitey ekaan Atijamit Ampaolaal di Akiiyaau Yensa Apakenaau Áamakau kuwuluul majakam di kásuumaay.
46001004	Ínje oomu di esal Atijamit nanoosani bee mati muyuul, mati majakam man asenuumi kápurumul di Apakenaau Áamakau Yensa.
46001005	Atijamit nakaanuumi man jibaj waaf wajake juup di Apakenaau Áamakau ñátum di kawulak kati kasanken kanoosani di fumanj fanoosani.
46001006	Mati wan úyiisenuumi mati Apakenaau Áamakau ubibil ukaan malegen di titooruul.
46001007	Bajut kawulak kápurumul di Búyegetab Bátienaab bati Atijamit hani kákon kan jiyabut, man jommi ñaa di ekobey élaañuley yati Akiiyaolaal Yensa Apakenaau Áamakau.
46001008	Pánaliŋenuul bee di fúbanumaf, ban leejibaj kabet di funakaf fati Akiiyaolaal Yensa Apakenaau Áamakau.
46001009	Atijamit afiumaay, áwonkuluumi man jibaj bapaalaayab di Añoolool Yensa Apakenaau Áamakau, Akiiyaolaal.
46001010	Kutiom, nilawuulaw máamak di kareesak kati Akiiyaolaal Yensa Apakenaau Áamakau, man jikaan dákon di wan jisankenoorumi, manteer takumbi kápajuloor kulako titooruul. Jikaan túu man jikaan tákon síwoonooras sooluul sákonas di wákonaw.
46001011	Mati kuceen kápurumul di fiilaf fati Kuloe kureganreg mati babaj mulobaam muyitoyito di titooruul, muyuul kúpaalumom kuriibaak.
46001012	Wan ínje emmi di eregey woo eenomi mo’omu, anoosani di muyuul aan, “Ínje Paul neem di eriib,” aceen poop naan, “Ínje Apolo neem di eriib,” mba “Ínje Kefa neem di eriib,” mba “Ínje Apakenaau Áamakau neem di eriib.”
46001013	Mante kama Apakenaau Áamakau kugaba room? Mante ínje Paul, ifaaŋeenimi bee mati muyuul? Mba mante ai di myuul átiigulenimi di kareesak kati Paul?
46001014	Ínje nisasal Atijamit mati bajut an ítiigulene di muyuul leejaat Kirisipo di Gayos.
46001015	Moo takum an areg mati muyuul di kareesak kúmboom jibaje kátiigulak.
46001016	(Nítiigulentiigulen poop kati bajamab bati Sitefan. Leejaat buko’oku iwoolout aceen an ítiigulene ínki.)
46001017	Mati Apakenaau Áamakau aboñutom bee kátiigulen bukan bare man íriiŋen furimaf fajakaaf, báyiisenut malinlo múmboom, mati takumbi ecetey yati Yensa di ébaarey yati búpinab ekaan ñaañaaña.
46001018	Ínje nimammanj tíen mati káriiŋenak kurimak mati ébaarey yati búpinab koo kukankaan kayesasoor bee di bukanak kájimmi, bare wulaal kapakumi kankaan kánkumak kati Atijamit.
46001019	Mati ciikiciik, “Panikajen fumanjaf fati kalinlomi, ban panikajen malinlaam mati kalinloaak,
46001020	Alinlaau oomei? Amanjaau oomei? Añoosaau ati jaat oomei? Mante lee Atijamit alaañenumi malinlaam mooluul mati dúniyaay mukaan mafuuri?
46001021	Mati Atijamit di malinlaam moola, nakammi bukanak takumbi kuŋoolen kumanjool ñátum di malinlaam mooliil. Bare Atijamit nasofumi bee kapaken kafiummi ñátum di káriiŋenak kóololi kan bukanak koonemi kayesasoor.
46001022	Mati Kúyahuud koone bee ejuk wajamurerutimi man tíen, ban di Kúgirik koone man kuñes malinlaam.
46001023	Bare mati wúli, núriiŋenriiŋen mati Apakenaau Áamakau an kufaaŋenumi di ébaarey yati búpinab. Kúyahuudak kajuupoe kumaŋut rebo bee ejam mati káriiŋenak, Kakaanutumi Kúyahuudak kajuupoe kusosof káriiŋenak kukila kukankaan kayesasoor.
46001024	Bare kan Atijamit awonkulomi bee mati epakey, Kúyahuudak di Kakaanutumi Kúyahuudak, Apakenaau Áamakau oo eenomi kánkumak kati Atijamit di poop malinlaam mati Atijamit.
46001025	Mati waaf wakammi nan mafuuri mati Atijamit múkoyume malinlaam mati anau, ban kálaamoak kati Atijamit koo kufaŋe éliŋey yati anau.
46001026	Kutiom, jiwoolo man joonoeenumi noo eeno nan Atijamit amukeneenumi. Bukanak kati dúniyaay kusofeenumi kupinaay di muyuul ceb kulinloe, mba kubabaj kánkum, mba kati fiil fajamoe.
46001027	Bare Atijamit namukenumi wan bukanak kati dúniyaay kusofumi ubajut fúkaw man apuñen kalinlomi. Atijamit namukenumi kálaamomi di dúniyaay man apuñen káliŋumi.
46001028	Atijamit namukenumi wan bukanak kati dúniyaay kujikeremi tentaam ban di kuheelen, bare namukenumi man akajen wan bukanak kati dúniyaay kusofumi wabaje fúkaw.
46001029	Atijamit nakammomi mati an letaŋoolen á’aamakalenoor di bújonlenab boola.
46001030	Bare Atijamit eenomi kátukak kati eroŋey yooluul di Apakenaau Áamakau Yensa. Kápurumul di akila Atijamit nasenolaami malinlaam moola fúkoumo, nasofolaami bukan kajoone, nakaanolaami nan bukanool, ban napakenolaal.
46001031	Moo kaane, nan man ciikimi, “Ampi amaŋumi bee ká’aamakalenoor, mbi á’aamakalenoor wan Akiiyaau akaanumi.”
46002001	Kutiom, nan ijaweenulomi mútiyaaram bee di muyuul bee káriiŋen malegenam mayofoaam mati Atijamit, íjawumulout di magonlo mba di malinlo.
46002002	Mati nan ilakomi di muyuul, niwoonoorumi man ikanto búyegetom man íriiŋenuul mati Yensa Apakenaau Áamakau di ecetey yoola di ébaarey yati búpinab.
46002003	Nan ijawulomi bee di muyuul, eniiley yúmboom man elaaboe tololol di kaleleben di kákoli.
46002004	Ban nan ilakomi káriiŋenak furimaf fajakaaf yíisenut waaf ñátum di kurim kati malinlo mati an, bare di kúmanjum koo kúliŋenumi mati Búyegetab Bátienaab bammi di burokab di kánkum káamak.
46002005	Nikankaan mo’omu manteer mbi jifium di kánkumak kati Atijamit lee di malinlo mati anau.
46002006	Bare nan ilakoemi titoorey yati kuriiba káliŋe, nisankenesanken kurim kati malinlo, bare kaanut malinlaam maanoe nan mati dúniyaay uye mba kaanut kánkum kaanoe nan karungumi dúniyaay uye, kan mooliil moote eban.
46002007	Bare malinlaam man usankenumi moo malinlaam mayofoaam mati Atijamit, man asofeenumomi bee mati mawuŋam moololaal bala’a butuukab bati dúniyaay.
46002008	Bajut an ákon di kurungaak kati iñeme álaulemo, mati kaaneenjaat kúlauleenlaul leekufaaŋeneen Akiiyaau ati mawuŋam.
46002009	Bare ciikiciik, “Wan jícil jijukurerutumi mba wan kawos kujamurerutumi, wan búyeget bati an buŋoolenutumi buwoonooruwo, wo’owu woo Atijamit ajonjoorumi bee ewun bukanak kamaŋoomi,”
46002010	Atijamit náyiisolaayiis wanoosani ñátum di Búyegetab Bátienaab boola. Boo búningulooninguloor wanoosani, ban di búyiisenolaami wayofomi wásankimi di ésigirey yati Atijamit.
46002011	Ai aŋoolene amanj síwoonoor sati an rino búyegetab ceb bammi di oo? Moo mákonam, bajut hani an amanje síwoonooras sati Atijamit rino Búyegetab Bátienaab bati Atijamit.
46002012	Bare Atijamit nasenolaasen Búyegetab Bátienaab boola lee bati dúniyaay mambi úlaulaal kawulak kan Atijamit asenolaami.
46002013	Kama ñaa nan ulakomi kasankenak mati mo’omu, úsankenumut kurim kaliikitenolaami kápurumul di malinlo mati an, bare kurim kaliikitenolaami kápurumul di Búyegetab Bátienaab bati Atijamit, nan man oomaami kábatulak malegenam mápurulomi di Búyeget Bátienaab bati Atijamit bee di kabajumi Búyegetab Bátienaab bati Atijamit.
46002014	Moo kaane anau an Búyegetab Bátienaab bati Atijamit buleemi di oo, áŋooleneriit ayab kawulak kápurumulomi di Búyegetab Bátienaab bati Atijamit. Anau aanomi mo’omu áŋooleneriit álaul ko. Asofut kawul karoŋe bee di akila mati abajumi Búyegetab Bátienaab bati Atijamit ceb aŋoolenumi álaul waa eenomi Búyegetab Bátienaab bati Atijamit.
46002015	Ampi abajumi Búyegetab Bátienaab naŋooleŋŋoolen akaan kagamen kanoosani, bare hani an ákon aŋoolenut agamenool.
46002016	Furimaf fati Atijamit fuceeŋumi, “Ai amanje búyegetab bati Akiiyaau? Ai aŋoolene ájaatikenool?” Bare wulaal bukan kabaje búyegetab bati Apakenaau Áamakau.
46003001	Kutiom, nan ilakoeenumi di muyuul, ínje iŋooleneenut isankenuul nan man ceeŋeenumi man isankenuul nan kuriibaak káliŋe. Ínje eeteene kasankenuul nan bukanak kati dúniyaay mba nan muñiil mammi di karaaf di Apakenaau Áamakau.
46003002	Ínje eeteene karaanenuul miil, lee sinaaŋ, mati muyuul jíriiŋoorut mati so,
46003003	mati muyuul bee mo iñeme jikatenoorut síwoonooras sati bukanak kati dúniyaay. Wau kaane kalatoorak di kóomi titooruul ban ninsi jilob. Mante lee mo’omu múyiisenumi mati muyuul kagorooro nan bukanak kati dúniyaay.
46003004	Mati ákon di muyuul aane, “Ínje oo Paul neem di eriib” aamu naane, “Ínje Apolo neem di eriib,” mante mo’omu kaanut siwoonoor sati bukanak kati dúniyaay?
46003005	Kama Apolo oo eenomi ai? Paul oo eenomi ai? Wulaal kuroka kati Atijamit ceb. Kápurumul di wulaal Atijamit akaanuumi man jifium.
46003006	Ínje ilukumi, ban Apolo náyuenumi, bare Atijamit aliilene.
46003007	Ñaa alukumi mba áyuenumi koo lee waaf, bare Atijamit ceb akammi man liil.
46003008	Alukumi di áyuenumi koo kurere cererer, anoosani aate eyab bacaamool nan man arokumi eeno.
46003009	Mati wulaal nukaanaakaan kurokoor bee mati burokab bati Atijamit, ban muyuul jikankaan kalaakak kati Atijamit di poop nan kalimbisak kati Atijamit.
46003010	Ínje ninennen fúlakenumaaf ñátum di majakam mati Atijamit, nan ateepa akooñe áamak. Iñeme ñaa di fúlakenumaaf fukila fan bukaaku kommi di kateep. Bare anoosani ammi di kateep di fo mbi ákaanum buu naatumi eteepey eeno.
46003011	Mati bajut fúlakenuma fuceen fuje’e bee kajooneni inki kaanutujaat fúlakenumaaf ufe fan wúli ujoonenumi, foo eenomi Yensa Apakenaau Áamakau.
46003012	Iñeme anoosani ateepumi di fúlakenumaaf fukila ñátum di sáni mba gódifori mba bamaal buceen bajooŋoore, mba ubabar mba kugol kasaye, mba di ejalaboora.
46003013	Bare anoosani burokab boola leebuyofo, mati funakaf fáje’euumi bee káyiisen burokab baanoe buu nakaane. Mati funak fukila sambun pánsiyiisen anoosani burokab boola, sambunas sije’emi bee kámeeloak anoosani burokab boola man boonomi eeno.
46003014	Burokooburok ban sambunas sikajenutumi, an akila panayab búgalenab boola.
46003015	Bare burokooburok ban sambunas sireemenumi, an akila burokab boola bukañokaño máamak. Bare oo di fúko’ool panapak, handeneen kankaan nan ápurenulo di bújeek bati sambun.
46003016	Mante jimanjut muyuul eenomi fukobaf fáñiiaaf fati Atijamit fan Búyegetab Bátienaab bati Atijamit bommi?
46003017	Anoosani akajenumi fukobaf fáñiiaaf fati Atijamit, Atijamit panakajenool. Mati fukobaf fáñiiaaf fati Atijamit fúlirooliroor, ban fukobaf fáñiiaaf fukila foo eenomi muyuul.
46003018	Takumbi an abuntooro. Anoosani di muyuul awoonoorumi mati oo an alinloe di fujuumaf fati dúniyaay uye iñeme, naate ekaan égot mbi alinlo.
46003019	Atijamit nasofumi mati malinlaam mati dúniyaay moo mukankaan nan mafuuriaam. Mati ciikiciik, “Atijamit nasofesof kalinloaak ñátum di malinlaam mooliil.”
46003020	Di poop foone, “Akiiyaau namammanj mati síwoonooras sati bukanak kalinloaak, soo járus ceb.”
46003021	Moo kammi takum an á’aamakalenoor mati ariiba ati arunga aceen ábutoe. Muyuul jikile wanoosani.
46003022	Paul mba Apolo mba Kefa mba dúniyaay uye mba eroŋey di ecetey, nanan une mba nanan nábileul, wanoosani woo wooluul,
46003023	ban muyuul koo kati Apakenaau Áamakau, Apakenaau Áamakau oo ati Atijamit.
46004001	Muyuul joote ésofoli nan kuroka kati Apakenaau Áamakau kan abilenumi di malegenam mayofoaam mati Atijamit.
46004002	Moo kaane, wan ceeŋumi di kurokaak kukila woo eenomi koote ekaan kufiumaay.
46004003	Ínje butumom bulee bo hani jayiinkun kaanjaat ínje nigamenigamen mba fugamenaf fati sílingaas. Ínje di fúko’om ígamenooroeriit.
46004004	Ínje múmboom mútientien, bare moo mukaanutom man ijoon. Ínje Akiiyaau agameneaam.
46004005	Moo kaane takum jigamen an bala’a nanan nasofumi níriiŋ, jikob bee nampi Akiiyaau alaañulomi. Oo aate kájeetumul wanoosani wayofomi di érimey bee di mawuŋam ban narajen wammi di ésigirool! Ban noo anoosani panayabumi kasalak koola kan ceeŋumi kápurumul di Atijamit.
46004006	Kutiom, ínje nirokerok mukaanaam ume búrom bee di ínje di Apolo, mambi jibaj ró waaf, mbi jiriiben kútaagulak kóololi. Ban di jíliikitenummi wúli mati “Takumbi jíyuur waciikimi! Hani ákon di muyuul takumbi á’aamakalenoor man aheelen apaalool.
46004007	Ai akaanuul man jitebo wuuj bukaaku? Mante lee Atijamit asenuumi wanoosani wan jibajumi? Kaanjaat jiyayab wanoosani di Atijamit, wau kaane di jitebenelenoor wan jibajumi nan lee kawul?
46004008	Súm muyuul iñeme jiñesut waaf! Súm muyuul jibabaj jiban! Jikankaan kúyi, hani wúli balee dó! Pánsuumeenom man jikaaneen kúyi, timaa muyuul di wúli nure’enaal di erungey dákon di furung fukila.
46004009	Mati ínje di ejukey yúmboom mati Atijamit nákaanolikaan kúriiŋenaak kaate kálamuko, nukankaan nan bukan kasofimi di futiik man kurungeniimi, nan bukan kaate ebuji tan kubujemi. Mati simaleeka di bukanak kati dúniyaay uye kúluuolaal.
46004010	Wúli sígot mati núyinenyinen di Apakenaau Áamakau, bare jilinlolinlo man jisofoor jak di Apakenaau Áamakau. Wúli núlanlaam bare muyuul jílinliŋ. Wúli uheeleni bare muyuul di jílebieni.
46004011	Hani bee mo jaat wúli bacaarab di baraanab búsofolisof, ban mutugenam músofolisof manteer kurookal ceb. Kuceen di kúsuutukenoli ban ubajut bampi ucin,
46004012	ban wúli bukooke karoker ñátum uñenaw wóololi. Nampi bukanak kúnumolimi wúli nooniil Emit ekatuul. Nampi bukanak kúsuutukenolimi, wúli nubaj kamuuten.
46004013	Nampi bukanak kasuulenumi mati wúli, wúli nulaañeniil súum. Bare bee mo tan oomaañaa iñeme, bukanak kúsofolisof nan waaf wajakut di dúniyaay uye.
46004014	Ínje iciikut mo’omu bee kapuñuul, bare bee kájaatikenuul nan kuñoolom kan imaŋe.
46004015	Handeneen nubabaj kuliikitena kameeŋe kan umanje letuŋoolen upin di Apakenaau Áamakau, bare ínje ceb eenomi ampauul. Mati di Apakenaau Áamakau Yensa, muyuul úwoloorumaw wúmboom ceb kápurumul di káriiŋenak kati furimaf fajakaaf.
46004016	Moo kaane ínje nilawuulaw máamak, man jibonket wey jiriibenom man ikaanemi.
46004017	Moo kaane níboñuluul Timoti, añoolom ati búsusom ban afiumaay di Akiiyaau. Akila panawoolenuul buruŋab búmboom di Apakenaau Áamakau, nan man iliikiteniimi banoosani di fujojaf fanoosani.
46004018	Bukaaku di muyuul bukan kapooñe, mati kaaniikaan nan ínje íje’eriit bee ebil bo’obu.
46004019	Súumujaat di Akiiyaau, pániriiŋ bo iñemeeñeme, ban pánimeelo kánkumak kan bukanak buke kapooñumi kubajumi, lee wan kusankenemi ceb.
46004020	Mati jáyiaj jati Atijamit let kasankenak cebuko, bare mati kánkumak.
46004021	Waa jimaŋe man ikaan nampi ibilumi bee di muyuul? Mante ibil bee di muyuul esankiley di yóro, mba ñátum di kamaŋak di kajinlenak kúmboom?
46005001	Bukan kuceen kúregolireg mati babaj fúraar di kan jiyaboorutumi kuceen di muyuul. Di kaan bújakaataab ube ban umanje hani kamanjutumi Atijamit kúkoiil leekukaan bo, mati ániine ebot aseekau ati ampaool man kufinto.
46005002	Muyuul bukan kapooñe! Wau kaane leejilako búlok? Wau kaane anau o’omu jicesoorutool ápur di muyuul?
46005003	Handeneen ínje di fumuumom imaatut, bare ínje oomu di muyuul di Búyegetab Bátienaab. Ínje nitinting bagamab iban kankaan nan ínje oomu di muyuul,
46005004	nan jijojumi di kareesak kati Akiiyaolaal Yensa mati ániinaau ume. Ínje oomu di muyuul di kawoonoorak kúmboom ban kánkumak kati Akiiyaau Yensa pánkoomi di muyuul.
46005005	Muyuul joote kacesoor ániinaau ume di fujojaf fooluul ban di jikatool bo di kañenak kati Seetaanaay, man eniilool ekajeni, bare yuutool mbi eŋoolen epak di funakaf fati élaañuley yati Yensa Apakenaau Áamakau.
46005006	Ká’aamakalenoorak kooluul kujakut! Mante jimanjut mati múliitenuma hani jasiinkun múliitenemi galab fúmeelaf?
46005007	Jípuren jibeten múliitenumaam mafanlenaam. Jikammojaat, muyuul jikankaan nan fúmeel funkul fabajutumi múliitenuma, malegen muyuul súm moo joonomi eeno. Mati Apakenaau Áamakau, an eenomi jisahaaj joololaal jati káaningak kati Ewuujey yati Njalayiri, jísimenisimen jiban.
46005008	Moo kaane, nampi ulakoaami karuuken káaningak koololaal, takum ukaanaal ñátum di bújakaati di poop mukaana majakut, moo mukankaan nan mbúur yabajumi múliitenuma. Bare jifaŋ man jikaane mukaana mátiene di malegen, moo mukankaan nan mbúur yabajutumi múliitenuma.
46005009	Nan iciikumi letaraay noo, nireguumi mati takum jimaŋ man jiriiboor di kakaanemi fúraaraf di kan kuyaboorutumi.
46005010	Bare iregut mati bukanak kati dúniyaay uye. Bukoo káraadiemi di kan kuyaboorutumi kati dúniyaay uye, mba kúfeketa, mba kúkuu, mba kukoba sínaati. Joonjaat bee etey moo eenomi joote épur di dúniyaay uye jáng.
46005011	Bare wan ilobumi muyuul woo eenomi takum jiriiboor di aanooromi oo ariiba bare akammi fúraari di kan kuyaboorutumi, mba áfeketa, mba akoba sínaati, mba atema, mba ákalia, mba ákuu. Takum jiri dákon di anau aanomi nan mo’omu.
46005012	Mante butumom bombo di etingey bagamab bee mati kammi téeŋey yati fujojaf? Mante lee muyuul joote kagamen bukanak kammi di fujojaf kakaanemi majakut nan mo’omu?
46005013	Atijamit panagamen bukanak kalakomi téeŋey yati fujojaf. Nan man furimaf fati Atijamit furegumi, “Muyuul joote kacesoor anau ájakaatiaau titooruul.”
46006001	Nampi ákon di muyuul kubajoorumi di apaalool ariiba, mante panapuun ájeetumool bee di kati bagam kajoonutumi, lee bee di bukanak kati Atijamit?
46006002	Mante muyuul jimanjut mati bukanak kati Atijamit panjiting bagamab bati dúniyaay? Ban kaanjaat muyuul bee ejaw eting bagamab bati dúniyaay, kama ñaa moo jiyajut bee katingooro bagamab bati kabajoorak kasiinkunak kammi titooruul room?
46006003	Mante jimanjut room mati wulaal ootaale bee etingey yati bagamab bati simaleekaas? Kammojaat, buu panfaŋ man uŋoolenaale etingey yati bagamab bati mukaanaam mati eroŋey uye?
46006004	Moo kaane jibajujaat titooruul kabajoor kaanoe mo’omu, wau kaane di jíjeetumuko bee di bukan kaleemi di fujojaf?
46006005	Ínje niciciik furimaf ufe bee kapuñenuul. Waa di muyuul búrom bajut hani ákon ampi aŋoolen agamen titooruul, muyuul kati di fujojaf?
46006006	Bare ákon di muyuul kubajoorujaat di apaalool ariiba, mante cenceeŋ man kakaanutumi kufiuma man kugamenool?
46006007	Malegen mati jibabaj bagamab bajuupoaab titooruul boo fúkoubo kankaan muyuul búromuul man jilo búp. Waa kaane letuŋar kabetak? Waa kaane letumaŋ man aguuñi?
46006008	Bare muyuul di kúkouul jilolo ban di jiguuñoor manteer bee mo muyuul kándomi di fujojaf!
46006009	Mante jimanjut mati bukanak kajoonutak leekuŋoolen kuyab bulaañab bati jáyiaj jati Atijamit? Takum jimaŋ man an abuntuul. Lee bukanak kakammi fúraari di kan kuyaboorutumi, lee kukoba sínaati, lee kasangemi aseek mba ániine ati an, lee kúniine kayabooremi,
46006010	lee kúkuu, lee kúfeketa, lee kúkalia, lee kakammi jatem, mba lee kúlaputa koo búromiil leekuyab bulaañab bati jáyiaj jati Atijamit.
46006011	Kuceen di muyuul no’ona koo poop moo koonomi eeno. Bare muyuul jiñooiñoo jitiluli mati majakutuul, jisenimi bukanak kati Atijamit, ban jikaanimi jijoon di Atijamit, mati wan Akiiyaau Yensa Apakenaau Áamakau di Búyegetab Bátienaab bati Atijamit oololaal ukammi di muyuul.
46006012	Bukaaku timaa pankureg, “Ínje waaf úfirentom,” bare lee waafaw búrom urambene. “Ínje waaf úfirentom,” bare íje’eriit bee ekaan fúleeñ fati wanoosani.
46006013	Bukaaku pankoone, “Muria bee mati faraf, ban faraf bee mati muria” Malegen, bare balay bákon Atijamit panakajen uru búrom. Eniiley yati anau ejoonenuti bee mati fúraar di kan kuyaboorutumi. Bare ejoonenijoonen bee mati Akiiyaau, ban Akiiyaau acookoorumi eniiley yati anau.
46006014	Atijamit nayitenyiten Akiiyaau di kacetumi, ban poop panayitenolaal di kacetumi ñátum di kánkumak koola.
46006015	Mante jimanjut mati siniiluul soo sati upanaw wati eniiley yati Apakenaau Áamakau? Mante paniŋar kapan kákon kati eniiley yati Apakenaau Áamakau ban nikaanuko kapakenak kati eniiley yati áraadia! Letujamuder!
46006016	Mante jimanjut mati anaamoorumi di áraadia kubilebil kukaan eniil yákon? Mati nan man ciikimi, “Bukanak kugabaak koote ebil kukaan eniil yákon.”
46006017	Bare anoosani di fúko’ool anaamoorumi di Akiiyaau, abil akaan búyegetab bákon di Akiiyaau.
46006018	Tey fúraar di kan jiyaboorutumi. Majakut maamu man an akaanemi di eniiley yoola, bare anau akaanemi fúraar di kan kuyaboorutumi moo mukankaan majakut makajenumi eniiley yoola fúkouyo.
46006019	Mante umanjut mati eniili eenomi fukobaf fáñiiaaf fati Búyeget Bátienaab ban ubajumi kápurumul di Atijamit? Au ukiloorout.
46006020	Mati Atijamit banoome au ñátum di ecaamey butum barioe. Moo kaane úlebien Atijamit ñátum di eniili. mit ñátum di eniili.
46007001	Mati kúceeŋak kan jiciikumi di letaraay yooluul. Jajak ániine kalakaak mo’omu baakenut aseek.
46007002	Bare mati babaj kayinkoorak kati ekaaney fúraar di kan jiyaboorutumi, ániine anoosani naate eyab aseekool, aseek anoosani naate kayabo di ániineool.
46007003	Ániinaau di aseekau koote kajamoor di búyabaab.
46007004	Mati eniiley yati aseekau ániineool akileyo, moo mákonam, eniiley poop yati ániineool aseekool akileyo.
46007005	Takum jilatoor búyabaab, leejaat jilakolako man jijamoor mati mo di nanan nátemie, mbi jibaj nan joote elaw. Banjaat jibil jinampoor tákon inki, takum Seetaanaay eŋoolen eyinkuul ñátum di káŋoolenaataak jisofooro.
46007006	Mo’omu kawoonoorak kúmboom ceb wan joote ekaan, bare lee kájaatikenuul.
46007007	Wan ifaŋumi man imaŋe di muuyuul búrom man muyuul búrom joono nan ínje. Bare anoosani nababaj kawulak kábutoaak kápurumul di Atijamit aamu nababaj kawul uke, aamu uka.
46007008	Bee di kayabo’oorutumi di poop kuseek kati kújima, ínje neene jajak bee di bukoo man kulako bayabout nan ínje man emmi.
46007009	Bare kuŋoolenutujaat kusofooro, koote kayabo. Mati kayabo kóyume man ulako mo’omu man úyegetuul ugaal mati búyabaab.
46007010	Mati kayabomi, ínje nibabaj kájaatiken koo let kápurumul di ínje bare kápurumul di Akiiyaau. Aseekau takum aban búyabo.
46007011	(bare akammojaat, mbi alako bayabout mba nalaañ man kusanken di ataool man kulaañ) di moo mákonam ániinaau senut man akaten aseekool.
46007012	Bee di karinomi di muyuul ínje neene, let Akiiyaau. Kaanjaat atiolaal ariiba abaje aseek akaanut ariiba ban aseekau akila namammaŋ man kulako, takumbi akatenool.
46007013	Kaanjaat áliinolaal ariiba anoosani ániineool akaanut ariiba, ban ániinaau akila namammaŋ man kulako, takumbi akatenool.
46007014	Mati ániinaau akaanutumi ariiba iñeme nabil akaan an ati Atijamit kápurumul di aseekool ariibaau, ban aseekau akaanutumi ariiba iñeme nabil akaan an ati Atijamit kápurumul di ániineool ariibaau. Leemojaat, kuñooluul pankukaan nan kamanjutumi Atijamit bare iñeme bukoo kati Atijamit.
46007015	Moo, ániinaau mba aseekau akaanutumi ariiba asofumi man búyabaab buban, kat man buban. Di mo’omu atiolaal mba áliinolaal ariiba napapak di kukila. Mati nawonkolaawonk bee di kásuumaay.
46007016	Bare aseek ariiba, buu noote emanj mati panupaken atai? Mba, ániine ariiba, buu noote emanj mati panupaken aseeki?
46007017	Manoosani, anoosani aate ejaw di eroŋ nan man Akiiyaau aanoomi man akaan eeno, ban narulen di ekaan nan noo káŋarum no’ona nan Atijamit awonkoomi. Mo’omu moo níjaatikenumi bee di fujojaf fanoosani búrom koote ekaan.
46007018	Kaanjaat ániine súm atampimi nan Atijamit awonkoomi, takum añes kápuren kúyokumak kati etampey. Kaanjaat ániine atamputimi nan Atijamit awonkoomi, takum koone bee eñes mbi atampi.
46007019	Mati ániine natampitamp mba atamputi, uru búrom lee waaf. Bare wabajumi fúkaw woo eenomi ekaaney nan man Atijamit ájaatikenumi eeno.
46007020	Anoosani naate kalako fujuumaf foola fan ajuumeenumi nan Atijamit awonkoomi.
46007021	Kaaneenjaat noo au amiiceel nan uwonkimi. Moo lee waaf. Bare ubajujaat buruŋ bati épur di famiiceelaetaf, nuŋarubo.
46007022	Mati amiiceel an Akiiyaau awonkumi, oo an apake mati Akiiyaau. Moo mákonam, akaanutumi amiiceel an Atijamit awonkumi, an akila nakankaan amiiceel ati Apakenaau Áamakau.
46007023	Atijamit nanoomuunoom di butum barioe, moo kaane takum jikaan kumiiceel kati bukan.
46007024	Kutiom, anoosani di muyuul aate kalako bapaalaayab di Atijamit di fujuumaf fákonaf fan ajuumenoomi nan Atijamit awonkoomi.
46007025	Iñeme mati kúmajira kayaborerutumi, ínje ibajut kájaatikenak kápurumul di Akiiyaau bee mati kukila. Bare ínje paniseniil kawoonoorak kúmboom nan an afiumaay kápurumul di kabonketak kati Atijamit.
46007026	Ujikeraajaat bugaalab bammi di éjawuley di funakaf fati jaat, kójiut man ulako bayabout.
46007027	Uyabujaat aseek, takum uban búyabaab. Uyabutujaat aseek, takumbi ugaalenoor eñes aseek.
46007028	Bare uyabutujaat, moo lee majakut nukaane, ban ámajira ayabojaat, moo lee majakut nukaane. Moo manoosani, kayabomi pankubaj bugaalab bati dúniyaay, ban ínje boo nimaŋumi man upak.
46007029	Kutiom, wan eem di eregey woo eenomi nanan nifaŋe elof no’ona. Moo kammi káŋarum iñeme, kayabumi kuseek, di kukaan nan kuyabout.
46007030	Bukan kammi di búŋanab di kaaniil nan kulee di bo, kammi di kamaayoorak, di kaaniil nan kulee di ko, kammi di enoom munoomena, di kaaniil nan kubajutumo,
46007031	Mo’omu mukaanut man náamaati majakam mati dúniyaay man jibajumi mba man jimaŋ. Dúniyaay uye nan man jimanjumi iñeme yooyu bo ewuuj.
46007032	Ínje nimaŋuumaŋ man jipak di bugaalab bati úyegetuul. Ániinaau ayabutumi naŋareŋar búyegetool ajuumen di mukaanaam mati Akiiyaau, mampi akammi man akaan Akiiyaau súumool.
46007033	Bare ániinaau ayabumi oo naŋareŋar búyegetool ajuumenubo di mukaanaam mati dúniyaay, mampi akammi man akaan aseekool súumool,
46007034	ban kamaŋak koola kucaabooricaaboor. Moo mákonam, aseekau mba ámajiraau ayaboutumi naŋareŋar búyegetool ajuumenubo di mukaanaam mati Atijamit, mambi asenooro bee di Atijamit wan akammi di wan asofumi di búyegetool. Bare aseekau ayabomi naŋareŋar búyegetool ajuumenubo di mukaanaam mati dúniyaay, mampi akammi man akaan ataool súumool.
46007035	Ínje oomu di kasanken mo’omu bee karambenuul. Ínje kaanut éñakuluul bálamuk. Bare nimammaŋ man jikaan wajoone di wáliroore ban di jisen kúkouul búrom bee ekaan burokab banoosani bati Akiiyaau ñátum búyeget bákon.
46007036	Bare kaanjaat ániine di ámajiraool nan kubanumi ekokey búyabaab, ániinaau akila najukumi mati letaŋoolen asofooro mba nakob piyo ámajiraool. Ñaa moo ániinaau nasosof koote ekaan fuyabaf, oo naate ekaan nan man amaŋumi eeno. Jikatiil man kuyaboor, majakut mulee dó.
46007037	Bare kaanjaat ániinaau awoonoorumi jak mati letayab ban di áliimeriit ámajiraau ume ban naŋooleŋŋoolen asofooro. Ániinaau o’omu poop majake nakaane.
46007038	Moo kammi ániinaau ayabumi ámajiraool wajake nakaane, bare umu ayabutumi ámajiraau majakam moola mufaŋe kákalaa.
46007039	Aseek kanew koom titoorool di ataool manteer bee nampi Atijamit aŋarujaat ataool. Ataool acetujaat kanewak kutingotingo ban naŋooleŋŋoolen ayabo di ániine aceen an súumool, bare ániine naate ekaan ariiba ati Yensa.
46007040	Bare akila alaañutujaat ayabo, moo búyegetool pambufaŋumi man bufintoe. Moo ínje di ejukey yúmboom, ban nisosof Búyegetab Bátienaab bati Atijamit poo
46008001	Iñeme kúceeŋak kan jiciikumi mati muria másimenimi bee di sínaati. Numammanj nan man jiregumi, “Wulaal búrom nubajaabaj fumanj.” Fumanjaf fukaanemi anau man atebenelenoor bare kamaŋak koo kúkaanolimi man úliŋen bukaaku.
46008002	Ampi awoonooroumi mati namammanj kapan kaaku kati fumanj, akila malegen amanjoorut nan man aate emanj.
46008003	Bare kaanjaat anau amaŋumi Atijamit, Atijamit namanjoomanj.
46008004	Handeneen muria másimenimi sínaati, wulaal búrom numanjaamanj mati náati yaam di dúniyaay uye eroŋut. Múlamukaam, Atijamit ákon ceb abajoe.
46008005	Handeneen babaj waaf wajuupoe wawonkeimi simit sammi di fatiya mba baabe tentaam, malegen babaj kan kuwonkemi “simit” sajuupoe di “kukiiya” kajuupoe.
46008006	Bare numanjaamanj mati Atijamit ákon abajoe ceb, Ampaau, atuukumi wanoosani, ban nuroŋaaroŋ mati oo. Ban babaj Akiiyaau ákon abajoe ceb, Yensa Apakenaau Áamakau, kápurumul di oo Atijamit atuukumi wanoosani di poop nubajaami eroŋey yoololaal.
46008007	Moo manoosani, lee kuriibaak búrom kookene fumanjaf ufe. Bukaaku bee mo iñeme kufiunfium mati sínaati waaf waroŋe. Nan kulakoemi furiaf muria másimenimi bee di sínaati, di kusof mati kamiiceelaet sínaati waaf waroŋe, ban síwoonooriil sílaamolaamo, ban di kusof mati muriaam mukila musikeniimi.
46008008	Malegen, muria leemuŋoolen mulofenolaal Atijamit. Nuriaari mo, uriutaal mo, moo mákonam kajenutolaal waaf.
46008009	Jíkaanum, manoosani, mati kafeloak uke kooluul takum kukaan kálaamoe di kafiumak kooliil kulo di majakut.
46008010	Kaanjaat an síwoonoorool sílaamomi mati mukaanaam ume najuke, an kuwonkemi abaja “fumanj”, furiaf di báciinab bati náati. Mante lee mo’omu moo mubuntoorool man ari muria másimenimi bee di sínaati?
46008011	Ñaa mati fumanjaf fooli an síwoonoorool sílaamomi panakajen, atiolaal ariibaau mati oo Apakenaau Áamakau acetumi.
46008012	Di ekaaney mo’omu, panukaan majakut bee di Apakenaau Áamakau ñátum di ekaaney majakut bee di kuriiba bukaaku kan síwoonooriil síliŋutumi di poop panukaaniil síwoonooriil sílaamo.
46008013	Moo kammi, kaanjaat wan irimi woo ukammi man ariiba aamu alo, letilaañ irirer eluw takumbi ikaan ariiba aamu alo poop.
46009001	Mante ínje let amiiceel? Mante ínje let áriiŋena ati Yensa? Mante ínje let nijujuk Yensa Akiiyaolaal ban nirunguul man jibaj kafiumak di oo?
46009002	Handeneen bukaaku kasofutammi nan áriiŋena, malegen muyuul jisofansof áriiŋena. Muyuul di kúkouul kúyiisenaak mati jirondoŋ kasofoorak di Akiiyaau moo múyiisenumi ínje áriiŋena.
46009003	Moo eenomi kalaañenak kúmboom bee di kaceeŋammi fujuumaf fúmboom nan áriiŋena.
46009004	Ínje di fúko’om di Banaabas, mante wúli ubajut bakooŋ man uyab muriaam di baraanab bóololi bee mati búrokoli?
46009005	Mante wúli ubajut bakooŋ man anoosani kuriiboor di aseekool ariiba, nan man kúriiŋena, kutiaak kati Akiiyaolaal di Peter man kukammi eeno.
46009006	Mante kama Banaabas di ínje céboli oote eñes burok buceen bee mati eroŋey yóololi?
46009007	Atiika ai aate ecaamooro bacaamab bee mati burokab boola? Awaña ai ariut kureseŋ kápurumul di úbaar ureseŋ wan alukumi aban di kalaakak koola? Amata ai áfireni takum araan míilam maamu kápurumul di kamatak kati síbaas soola?
46009008	Mante ínje di fúredimpom neem di kásankenum? Mante lee sílingaas sati Atijamit moo mákonam siregumi?
46009009	Mati ciikiciik di sílingaas sati Muusa, “Takum uloop fúmuuna kasoop nampi fulakomi eyoosey.” Mante jisosof mati kúmuuna Atijamit asankenumi?
46009010	Mante lee wúli nasankenumi? Malegen mati ciikiciik bee mati wúli. Awaña áruugenumi di ajalumi aate ekaan burokab booliil bati ewañey di fúgolumaf fati ebajey bucaab bati muriaam.
46009011	Wúli nululuk di úyegetuul waaf nan etuukal yajake yápurumulo di Búyegetab Bátienaab bati Atijamit. Mante juupojuupo wúli uyabujaat waaf wati kárambenoli?
46009012	Kaanjaat bukaaku kubabaj bakooŋ man kuyab waaf di muyuul, mante bóololi leebufaŋ room? Moo manoosani, wúli úyiisenderutuul bákooŋoli eeno moo. Bare wúli numuutemmuuten di wanoosani takumbi ukaan múlokuma di buŋarab bati furimaf fajakaaf mati Apakenaau Áamakau.
46009013	Mante jimanjut mati karokemi di fukobaf fáamakaf muriaam mooliil dóo mommi? Bukanak karokemi di fúsimenaf koo poop kubajebaj bucaab di kawulak kati búsimenab.
46009014	Moo mákonam, Akiiyaau nájaatikenjaatiken mati káriiŋenumi koote karambenooro kápurumul di káriiŋenak furimaf fajakaaf ufe.
46009015	Bare ínje íyiisenderutuul bakooŋab ube. Ban poop ínje iciikut bee ereguuley man ítaatumumi eeno bee mati fúko’om. Icet kóyume man ikammo. Bajut an bee káruŋul man itebenumi sileekom woo tíikaar.
46009016	Ínje ibajut bakooŋ man iteb sileekom mati ínje oomu di káriiŋen furimaf fajakaaf ceb. Káriiŋenak koo Atijamit amingenaam man ikammo. Íriiŋutufojaat, búyiikab bulako di ínje.
46009017	Kaanjaat pániriiŋenufomi ñátum kamaŋak kúmboom, paniyab man iyab bacaam. Bare lee mati ínje imaŋe, Atijamit abilenaam burokab ube.
46009018	Kama bacaamab bati waa neete eyab? Di káriiŋenak kúmboom furimaf fajakaaf bacaam bulee dó, ban iceeŋurerut an mati bakooŋab búmboom nan áriiŋena.
46009019	Ínje ikaanut amiiceel ati hani an, bare ínje nikankaan fúko’om amiiceel bee di anoosani, mambi ígaawuliil bee di Apakenaau Áamakau.
46009020	Nan ilakomi di Kúyahuudak, ínje ibilumi ikaan nan ákon di Kúyahuudak mambi iŋoolen ígaawuliil bee di Apakenaau Áamakau. Nan ilakomi di kariibumi sílingaas sati Kúyahuudak, nikaanekaan nan kukila, handeneen ínje di fúko’om man iriibenutusomi, bare mambi iŋoolen ígaawuliil bee di Apakenaau Áamakau.
46009021	Moo mákonam, nan ilakomi di Kakaanutumi Kúyahuudak kabajutumi sílingaas sati Kúyahuudak, ínje ibilumi ikaan ákon di kukila. Wan ikammomi mambi iŋoolen ígaawuliil bee di Apakenaau Áamakau. Bare ilatut ekaan sílingaas sati Atijamit bare ínje oomu di kariiben wan sílingaas sati Apakenaau Áamakau siceeŋumi, mambi ígaawuliil.
46009022	Nan ilakomi di kálaamomi di kafiumak, nibilumi ikaan nan ákon di kukila kálaamomi, mambi iŋooleniil ipaken kuceen bee di Apakenaau Áamakau. Ínje nikaanekaan wanoosani di anoosani mambi ipaken kuceen bee di Apakenaau Áamakau.
46009023	Mo’omu búrom nikaanekaan bee kafeten furimaf fajakaaf mati Yensa, ban mbi iyab bucaab di kawulak kati fo.
46009024	Mante jimanjut mati di kafannoor kanoosani kuteyaak kujuupoejuup, bare ákon arungemi aatumi eyab kawulak? Jitey, jíteyaj jan umanje panumond úriiŋ.
46009025	Ateya anoosani ajawumi kafannoorak naate karaagal man ábolien eniilool di kasofooro jak. Kukaanekaan mo bee eyab kawulak kan kaatumi ejaw di érusey, bare wan ukaanaalemi woo eenomi bee eyab kawul kati ecin bee bándoorey.
46009026	Moo kammi ilee di etey jíteyaj jati falaamaat. Ínje ikaanut nan an atiika anagemi érusey.
46009027	Nikurekur eniilom nan an aate kanoken kafannoorak, ekuruyo mbi epulen wan ceeŋumi man ekaan. Leejaat, ínje níkolikoli nampi íriiŋen furimaf fati Atijamit bee di bukaaku iban, ínje ijukooromi man íjime.
46010001	Kutiom, ínje nimammaŋ muyuul man jiwoolo mati kufannaaniŋolaal búrom ebuuney yati fúmigenaf epooyiieempooy, man kuŋooleneenumi kútip Falaf Fáyemaaf.
46010002	Mo’omu mukankaan nan kuyabumi kátiigulenak di fúmigenaf di falaf, nan kuriibaak kati Muusa.
46010003	Koo búrom poop kuriri muriaam mákonam man Atijamit asenumi ñátum di kánkumak kákonak koola ban di kuraan mumelam makaanutumi ñaañaaña
46010004	ban di kuraan mumelam man Atijamit asenumi ñátum di kánkumak kákonak koola. Di kuraanumi kápurumul di Fúlankiinaf fansi fariiboorumi di kukila, Fúlankiinaf fukila foo eenomi Apakenaau Áamakau.
46010005	Bare handeneen di mo’omu búrom, kajuupoe di kukila Atijamit mooliil di múyeaatiool, ban Atijamit akaaniimi man kucet di baŋaanab ban nabeten wiiŋiil bo.
46010006	Wabajoeenumi bee di bukoo ukankaan nan kagamen bee di wulaal, takumbi úyegetolaal umaŋ máamak ekaan wájakaatie nan man kukammi eeno.
46010007	Takum umiiceelaetaal sínaati nan kuceen di kukila mansi kukammi eeno. Mati ciikiciik, “Bukanak kalakomi di karuuken man kommi furiaf di baraanab, ban di kuyitomi jíboomaj.”
46010008	Takum ukaanaal fúraar di kan uyaboorutaami, nan kuceen di kukila mansi kukammi eeno, ban funak fákon bukan kooni síwili kabanan di sífeegiir kucete.
46010009	Takum uyinkaal Akiiyaau nan kuceen di kukila mansi kukammi eeno, ban di kubujimi mati siyela sapitiimi.
46010010	Takum úkuulujaal, nan kuceen di kukila mansi kukammi eeno, ban Atijamit náboñul Njalayiri man ebujiil.
46010011	Wabajoeenumi búrom bee di bukoo ukankaan nan kagamen bee di wulaal. Woo uciikiciik mambi ukaan kájaatikenak bee di wulaal, mati wulaal bukooke di nanan nati fúbanumaf fati dúniyaay.
46010012	Ampi asofumi oo ammi di bajuume líŋ, nakanto búyegetool ban nákaanum takum alo.
46010013	Bare bajut kayinkoor kabile bee di muyuul kan an ajuuderut. Atijamit afiumaay, akila letakatuul man kayinkoorak kufaŋuul kánkumuul. Nampi kayinkoorak kubajuumi, Atijamit panasenuul kánkum man jimuuten di mo ban náyiisuul buruŋ búpakuma.
46010014	Kutiom, moo kammi, jíloiyoor di kamiiceelaetak kati sínaati.
46010015	Ínje oomu di kasanken di muyuul nan bukan kan úyeget utote. Jigamenooro di wan iregumi.
46010016	Káraanumaak kan úraanumaalemi di Káliimenak kati Akiiyaau ban koo nusenaalemi kasalak bee di Atijamit. Nampi uraanooraami di ko, wulaal bukooku di kacaaboor di fúsimaf fati Apakenaau Áamakau. Ban mbúurey yan utingooraami. Man uriaal yo, wulaal bukooku di kacaaboor di eniiley yati Apakenaau Áamakau.
46010017	Mati babaj fúmbuur fákon, handeneen man ujuupoaami, wulaal eniil yákon, mati búromolaal nutigooraatingoor di fúmbuuraf fákonaf.
46010018	Jijiker ma bukanak kati Isirael, lee bukanak kariemi wasenimi wati búsimen bee di Atijamit di kunaamoor burokab bati Atijamit di fúsimenaf?
46010019	Buu neete ekaan man jílaul tíen? Iregut mati muriaam mukila masenimi sínaati manteer mukankaan malegen mba náati ekankaan malegen.
46010020	A’a! Hani waaf. Wan ireguumi woo eenomi búsimenab ube básimenimi bee mati úgun bare lee bee mati Atijamit.
46010021	Leejiŋoolen jiraan di káraanumaak kati Atijamit ban poop jiraan di kati úgunaw. Leejiŋoolen man jirioor di Akiiyaau ban poop di jirioor dákon di úgunaw.
46010022	Mante numaŋaamaŋ man Atijamit abaj búlat ñátum di ekaaney mo’omu? Mante nusofaalesof wulaal ufaŋaale éliŋ Atijamit?
46010023	Kuceen di muyuul koone, “Wúli nuŋooleŋŋoolen ukaan wanoosani wan umaŋumi!” Bare lee wanoosani ujajak bee di kukila. Kuceen di muyuul koone, “Wúli nuŋooleŋŋoolen ukaan wanoosani wan umaŋumi!” Bare lee wanoosani panuramben kukila.
46010024	Takumbi an añes waaf wati di fúko’ool ceb bare wati di kulaoorool poop.
46010025	Mbi jiri eluwey yanoosani yanoomenimi di funoomenaf. Takumbi jibaj kúceeŋak kati úyeget ugaba mati yo.
46010026	Mati “Dúniyaay di wanoosani wándomi Akiiyaau akile.”
46010027	Kaanjaat ákon di káyinenutumi abemuumi ban di jiwoonoor ejaw, mbi jiri wampi agabuumi. Takumbi jibaj kúceeŋak kati úyeget ugaba mati wo.
46010028	(Bare an aceen alobuul, “Muriaam ume masenimi sínaati,” ñaa takum jiri mati anau man areguumomi nababaj úyeget ugaba.
46010029	Wan ireguumi, lee muyuul jibajumi úyeget ugaba, bare nababaj úyeget ugaba—takum jiri.) Aceen di muyuul poop naceeŋ, “Wau kaane letiŋoolen ikaan wan imaŋumi mati man aceen awoonoorumi eeno?
46010030	Kaanjaat nisasal Atijamit mati muriaom, wau kaane an pánafirenom mati muria man isalumi Atijamit iban?
46010031	Ñaa neene manteer jiri mba jiraan, mba jikaan waaf uceen, jikaan wanoosani man Atijamit álebieni.
46010032	Takum jíŋarul bugaal man Kúyahuud kulo mba Kúgirik mba kati fujojaf fati Atijamit.
46010033	Jikaan nan man ikammi eeno man anoosani yeool di wanoosani wan ikammi búrom, bajikerut to wajakumi bee di ínje bare wajakumi bee di bukan kajuupoe, mambi kubaj epak.
46011001	Jiriiben man jikaan nan man ínje iriibenumi Apakenaau Áamakau eeno.
46011002	Ínje oomu di esaluul mati jiwooloeanwoolo ban di jiriibenumi wan iliikiteneenuumi.
46011003	Bare nimammaŋ man jílaul mati Apakenaau Áamakau oomu di fáculaf fati ániine anoosani, fúkaaf fati aseek foo eenomi ataool, fúkaaf fati Apakenaau Áamakau foo eenomi Atijamit.
46011004	Ániine anoosani áfimenumi fúkaaf foola man aam di elawey mba di káriiŋen kurimak di fáculey yati bukanak, oo álebienut Apakenaau Áamakau an eenomi fúkaaf foola.
46011005	Bare aseek anoosani ámuuroutumi man aam di elawey mba di káriiŋen kurimak di fáculey yati bukanak, oo álebienut fúko’ool, yesooyesoor nan funangund náciikoe.
46011006	Kaanjaat aseek anoosani alatumi kámuuro, ñaa oo aate káciiko walool. Mati aseek áciikoe funangund mba namiin walool témi moo puñenipuñen, kama ñaa naate kámuuro.
46011007	Ániine aatut kámuuro, mati Atijamit atuukumi ániine di búyesoorab bati fúko’ool, di poop mawuŋam mati Atijamit, ban anaare anoosani mawuŋam mati ániine.
46011008	(Mati ániine atuukuti kápurumul di anaare, bare anaare atuukimi kápurumul di ániine.
46011009	Ániine atuukutimi bee mati anaare, bare anaare atuukimi bee mati ániine.)
46011010	Moo kammi anaare naate kámuuro man áyiisen mati akila nalakolako di kañenak kati fujuumaf fati ataool mati simaleekaas soosu bo kajikerool.
46011011	(Moo manoosani, di bújonlenab bati Akiiyaau ániine letaŋoolen alako anaare balet, anaare poop letaŋoolen alako cebool ániine balet.
46011012	Handeneen anaare atuukie kápurumul di ániine, bare ániine anoosani nawoliwol di aseek biñoo no’ona. Ban Atijamit oo ácite wabajumi wanoosani.)
46011013	Jigamenooro titooruul maa bagamab. Mante jajak man aseek alaw Atijamit fúko’ool fútiikaar?
46011014	Mante wulaal di kúko’olaal umanjutaal mati jakut man ániine akaten walaw baak?
46011015	Bare mati aseek kankaan búkaroor, walool wabaake woo ukankaan múfimenumaool.
46011016	Bare kaanjaat anoosani amaŋe kañakoorak wan ireguuñaa, wulaal ubajutaal mukaana muceen wuuj mukaanaam ume, ban kuriibaak búrom kati kujojak kati Atijamit kusosof buruŋab bákonab mati mo.
46011017	Manoosani, di kájaatikenak uke kariiboorak, ínje letiŋoolen isaluul. Mati nampi jijojumi tákon fujoj fukila jikaanekaan jákaati.
46011018	Mútiyaaram, kuceen di muyuul kureganreg mati kama muyuul nan jijojeñaa di fujojaf fooluul úyegetuul úlakoeriit tákon, bukaaku kujuumujaat maa bukaaku maa. Nibabaj kafium mati mo’omu waaf wabajoe.
46011019	Bajut kamanteer mati kañakoorak koote kayito titooruul man kuceen di muyuul kammi di malegen kumanj tíen.
46011020	Nan jijojemi tákon, lee káliimenak kati Akiiyaau jiriemi.
46011021	Kuceen di muyuul kureganreg bukaaku di muyuul kuliimeliim man kuri muriaam mooliil bacaabut di bukaaku. Moo kammi, bukaaku man kucaarecaaret, bukaaku man kúkalie.
46011022	Waa? Mante jibajut sísindouul dampi jiri di jiraan jíkali? Mba mante jimammaŋ man jiheelene fujojaf fati Atijamit ban ninsi jipuñen bukaaku kabajutumi waaf? Jikammojaat, ínje waa neete ereguul? Mante jimammaŋ man isaluul? A’a, letiŋoolen ikammo.
46011023	Mati ínje poop wan ibajumi di Akiiyaau di fúko’ool, woo nemmi di kaliikitenuul man jiriiben. Fukaf fukila nan Akiiyaau Yensa bukanak kápurum di oo, baŋare fúmbuur fákon,
46011024	ban nan asalumi aban, namiinufo, man ammi, “Ure eniilom bee mati muyuul. Jikammo man jiwoolom.”
46011025	Moo mákonam poop nan kurimi káliimenak kuban, naŋarumi éraanumaay man ammi, “Éraanumaay uye eenomi kasoofoorak kunkulak kan Atijamit ajuumenumi di muyuul ñátum di fúsimaf fúmboom. Nanoosani nampi jiraanumomi kápurumul di yo, jikammo man jiwoolo’om.
46011026	Mati nanoosani nan jirimi mbúurey uye ban di jiraan kápurumul di éraanumaay uye, muyuul jireg mati ecetey yati Akiiyaau bee nampi alaañulomi.
46011027	Moo kammi, ampi arimi mbúurey mba naraan kápurumul di éraanumaay uye yati Akiiyaau bálebienut, an akila nakankaan majakut eniiley di fúsimaf fati Akiiyaau.
46011028	Moo kaane, anoosani ámeelo’ooro jak, mbi kiti ari di poop naraan di éraanumaay.
46011029	Mati anoosani arimi naraan bálebienut wafelumi eniiley yati Akiiyaau, Atijamit panatek nan arimi naraan.
46011030	Moo kammi kajuupoe di muyuul kúliŋut, kúju’ut ban bukaaku koo kucecet.
46011031	Di mútiyaaram úmeelo’ooroaajaat tíen, wulaal ootutaal kagameni.
46011032	Bare nampi Akiiyaau agamenolaami ban nakurolaal, létufirenaali di kati dúniyaay.
46011033	Kutiom, moo kammi nampi jibilumi jijoj tákon bee furi, mbi jikoboor.
46011034	An acaaretujaat akila naate furi waaf síndo’ool, takumbi jibaj kúnagak kati Atijamit nan jijojumi tákon. Nampi íriiŋubomi, pánijaatikenuul mati waafaw uceenaw wan jiciikumi.
46012001	Kutiom, iñeme kúceeŋak kan jiciikumi di letaraay mati kawul kápurumul di Búyegetab Bátienaab bati Atijamit, imaŋut muyuul jilako bamanjut.
46012002	Fiituufiit mati nan jimanjuteenumi Atijamit kújimeneenuujimen man jimiiceelaet sínaati sísankeneriitumi.
46012003	Moo kammi nimammaŋ man jílaul mati an létasankenum di Búyegetab Bátienaab bati Atijamit man anum Yensa, ban an letaŋoolen areg Yensa emmi Akiiyaau kaanutujaat ñátum di Búyegetab Bátienaab.
46012004	Iñeme babaj kawul kanaamutumi kápurumulomi di Búyegetab Bátienaab, kawulak koo búrom kúpurulopur di Búyegetab Bátienaab bákonab.
46012005	Babaj uruŋ wanaamutumi wati kamiiceelaetak di fujojaf, bare Akiiyaau ákonau numiiceelaetaale.
46012006	Babaj urokaw wanaamutumi wati kamiiceelaetak di eroŋey yoololaal, bare Atijamit ákonau narokerok di anoosani.
46012007	Kawul kápurumul di Búyegetab Bátienaab kasenimi kurokemi di anoosani man aramben fujojaf foololaal.
46012008	Búyegetab Bátienaab buwul ákon kawulak kati kasanken di malinlaam, aamu kawulak kati kasanken di fumanjaf.
46012009	Búyegetab bákonab buwul aamu kafium kábutoe, ban aamu kánkumak kati kasonten káju’utak,
46012010	aamu kánkumak kati bee ekaan wajamurerutimi, aamu kawulak kati káriiŋenak kurimak, aamu kaŋoolenak kati eregey mati titoorey yati kawulak kanaamutumi manteer koo bati Búyegetab Bátienaab kúpurumulo mba kukaanut mo, aamu kawulak kati kasanken di usanken uceen wálauleriiti, aamu kawulak kati káfasuloorak mati usanken wanaamutumi uceen wálauleriiti.
46012011	Búyegetab Bátienaab bákonab boo ceb busenemi kawulak uke búrom. Boo ceb busofemi kawul kei an aate eyab.
46012012	Eniiley yati anau ebajumi upan wajuupoe bare upanaw wajuupoaaw ukammi eniil yákon ceb, handeneen upan wanaamut ukammi eniiley yákoney. Moo mákonam di eniiley yati Apakenaau Áamakau.
46012013	Moo mákonam di wulaal, manteer Kúyahuud mba Kakaanutumi Kúyahuud, manteer kumiiceel mba kakaanutumi kumiiceel, wulaal búrom nuyabaayab kátiigulenak kákonak di Búyegetab Bátienaab bákonab. Ban Atijamit nasenolaasen Búyegetab Bátienaab boola bákonab di úyegetolaal.
46012014	Eniil ebabaj upan wajuupoe bare elet di kapan kákon ceb.
46012015	Kákamunak koonjaat, “Mati ínje ikaanut kañen, ínje ikaanut kati eniiley,” moo kaanut man kákamun kúkaanaati kapan kati eniiley.
46012016	Kawosak poop koonjaat, “Mati ínje ikaanut jícil, ínje ikaanut jati eniiley,” moo kaanut man jícil jíkaanaati jati eniiley.
46012017	Kaaneenjaat eniiley búrom jícil, buu paneŋoolen éyenten? Kaanjaat eniiley búrom kawos káamak kákon, buu paneŋoolen ejam kaputak?
46012018	Bare di kammi malegen, Atijamit najuumenjuumen kapanookapan kati eniiley nan man kilumi eeno.
46012019	Kaanjaat woo búrom kapan kákon, kama ñaa eniiley bee yommi?
46012020	Melegen, babaj upanaw wajuupoe, bare eniil yákon ceb.
46012021	Jícilaj leejiŋoolen man joone kañenak, “Au di ínje uwoogutaal,” ban poop fúkaaf leefuŋoolen fureg úkamunaw man foone, “Au di ínje uwoogutaal.”
46012022	Malegen, upanaw uceen wati yo ukankaan nan úliŋaati ban di úbajaati fúkaw di waawu, bare woo ufaŋe man uceeŋumi.
46012023	Ban upanaw ukila wati yo wan usofaami tiiti woo nusenaalemi kacookoor kalegenak. Upanaw ukila wati yo umaŋutaal man bukanak kujikeruwo.
46012024	Bare upan waawu uceeŋut kacookoorak kábutoaak kukila. Atijamit di fúko’ool akammi upanaw man uwoogoor ukaan eniiley yákon. Upanaw ukila wan usofumi ubajut fúkaw hani jayiinkun, usenisen kálebien di kacookoor kábutoe káamak,
46012025	takumbi kápajuloorak kubajo di eniiley, bare kapan kati eniiley kanoosani kucenceeŋ kacookoor.
46012026	Kaanjaat kapan kákon di eniiley kubabaj mátaañie, upanaw woo búrom ulako mátaañie, kaanjaat kapan kákon kúlebieni, woo búrom ulakoemi kamaayoor.
46012027	Iñeme, muyuul búrom eenomi eniiley yati Apakenaau Áamakau, ban di jikammi anoosani ati eniiley ekila.
46012028	Atijamit namukemmuken bukanak man kulako di fujuumaf fati fujojaf. Kútiyaarak kúriiŋena, kagabuntenak kuboña, káfeegintenak kuliikitena, ñaa kakaanemi wajamurerutimi, kabajumi kawulak kati kasontenak, kaŋoolenumi karamben, kaŋoolenumi kubaj kurokoor man kurok tákon, kaŋoolenumi kasankenak kati usanken uceen wálauleriiti.
46012029	Mante buku búromiil kúriiŋena room? Mante buku búromiil kuboña room? Mante buku búromiil kuliikitena room? Mante buku búromiil kukaana wajamurerutimi room?
46012030	Mante búromiil kubabaj kawulak kati kasontenak room? Mante buku búromiil kubabaj kasankenak kati usanken uceen wálauleriiti room? Mante buku búromiil kurokerok wajamurerutimi room?
46012031	Bare mbi jibaj fuuñ fati emaŋ yáamak yati ebajey kawulak kafaŋe man kubaje fúkaw. Manoosani, panilaañ íyiisuul buruŋ bafaŋe man bujake. afaŋe man bujake.
46013001	Iŋoolenjaat isanken, hani usankenaw wati bukan mba wati simaleeka, bare ibajutujaat kamaŋak, ínje nikankaan nan kayel kati balenseŋ ceb mba kayel kati etalaŋ.
46013002	Ibajujaat kaŋoolenak kati bee káriiŋen furimaf fati Atijamit di wánkum, ban ílaulujaat di fumanjaf mati mayofoaam búrom mábileuumi. Ibajujaat kafium káamak káriiŋe man iŋoolen íkabul kúlankiin, bare ibajutujaat kamaŋ, ínje lee waaf.
46013003	Isenujaat fubajaf fúmboom búrom bee di kaceeŋumi, ban nisen fúko’om man eniilom ereemeni bare ibajutujaat kamaŋ bajut ró hani waaf.
46013004	Kamaŋak koo eenomi kamuuten di ejak. Kamaŋak lee búlat mba ká’aamakalenoor,
46013005	mba kamaŋak lee mapooñ mba máyuo. Kamaŋak kújuumeriit rat wan kumaŋumi ceb. Kamaŋak kúñuumuleriit galab, kúsoferiit waaf di faruko.
46013006	Kamaŋak súumenooreriit di wajakutaw, bare kúsuumenooresuumenoor di malegenam.
46013007	Kamaŋak kúlaañurerut bálamuk, ban di kufium wahaw búrom, di kúgolum wahaw búrom, di kumuuten wahaw búrom.
46013008	Kamaŋak kúbaneriit bee bándoorey. Bare káriiŋenak kati furimaf fati Atijamit pankuwuuj, kasankenak kati usanken uceen wálauleriiti koo pankuwuuj, fumanj poop foo panfuwuuj.
46013009	Mati fumanjaf foololaal di káriiŋenak kati furimaf fati Atijamit doo búrom líroorut.
46013010	Bare nampi wálirooraaw ubilumi, wáliroorutaw panujaw wuuj.
46013011	Nan ínje ikammi añiil, nisankenesanken nan añiil, niwoonoorewoonoor nan añiil. Nan inifaanomi, nikatumi fañiilaetaf.
46013012	Iñeme, malegen ejukey yoololaal ekankaan nan di éjuudooruma yárime, bare panujukooroaal tíen nampi ujuudooraami. Iñeme wan imanjumi woo kapan, ban pámbiuliroor búrom fáculey, nan man Atijamit amanjammi eeno iñeme.
46013013	Waaf úfeegiir woo urinom: kafiumak, kágolumak di kamaŋak. Bare wafaŋumi man úkalaae búrom wo
46014001	Jiraagal bee ebaj kawulak kati kamaŋak, ban di jimaŋ poop ebaj kawul kápurumulomi di Búyegetab Bátienaab bati Atijamit, ban di jifaŋ man jimaŋe ebaj kawulak kati káriiŋenak kati furimaf fati Atijamit.
46014002	Mati an abajumi kawulak kati kaŋoolenak man asanken kasanken kuceen kálauleriiti, panasanken bee di Atijamit lee bee di bukan. Mati leebikuŋoolen kúlaulool, bare panasanken malegenam mayofoaam mati Atijamit kápurumul di kánkumak kati Búyegetab Bátienaab.
46014003	Bare ampi áriiŋenumi bukaaku furimaf fati Atijamit pánarambeniil, pánaliŋeniil, ban nañab úsusiil.
46014004	Ampi asankenemi kasanken kuceen kálauleriiti náliŋenooroliŋenooro di Akiiyaau, bare áriiŋenemi furimaf fati Atijamit man aramben kati fujojaf búrom.
46014005	Iñeme ínje nimammaŋ man muyuul búrom jisanken usanken uceen wálauleriiti, bare wan ifaŋuumi man imaŋe woo eenomi man jiŋoolen jíriiŋen furimaf fati Atijamit. Ampi asankenumi furimaf fajakaaf fati Atijamit oo nafaŋe asankemmi usanken uceen wálauleriiti, leejaat aceen aate káfasul wasankenimi mambi kati fujojaf búrom kubaj karamben.
46014006	Kutiom, iñeme ijawulojaat isankenuul di usanken uceen wálauleriiti, waa urambene muyuul? Hani jayiinkun, leejaat níjeetumulojeetum kamanjen kaaku kan Atijamit áyiisenammi, mba fumanj faafu fábutoe, mba káriiŋen kaaku kati furim faafu, mba kaliikiten kaaku.
46014007	Handeneen múboomuma mabajutumi suut, nan fuyila mba suusa, soo búrom sikankaan nan kayel kákon, buu panjimanj yei eyele?
46014008	Kayelak kati kábiilak kúpajuloutujaat ai aate kajonjoor bee ejaay futiik.
46014009	Moo mákonam di muyuul. Jisankenjaat kasankenak kuceen kálauleriiti, buu pankukaan man kúlaul wan umaŋumi kasanken eeno? Mati muyuul kasanken fahaalut.
46014010	Numanjaamanj mati usanken unaamut wajuupoe ubajoe di dúniyaay, ban kasankenookasanken kubabaj wan kúbatule.
46014011	Bare ílaulutujaat wan kasankenak kúbatulumi, ínje panikaan ajaaburuŋ bee di kusankenaak kati kasankenak kukila, buku pankukaan kujaaburuŋ bee di ínje.
46014012	Moo mákonam bee di muyuul. Nan man jimaŋumi bee ebaj kawulak kan Búyegetab Bátienaab buwulumi, kama jiraagal man jiyab kawulak kafaŋumi man kurambene kati fujojaf fati kuriibaak kati Yensa.
46014013	Moo manoosani, anoosani asankenumi di usanken uceen wálauleriiti aate elaw poop mambi aŋoolene ábatul wasankenimi.
46014014	Mati nampi ilawumi di usanken uceen wálauleriiti, Búyegetab Bátienaab bulawumi di ínje, bare ríiŋut di búyegetom wan emmi di elawey.
46014015	Waa neete ekaan? Niceen ínje neete elaw riiboor di Búyegetab Bátienaab bulawumi di ínje di poop niceen ínje neete elaw di búyegetom. Niceen ínje neete écim riiboor di Búyegetab Bátienaab búcimumi di ínje di poop niceen ínje neete écim di búyegetom.
46014016	Mati usalujaat Atijamit riiboor di wan Búyegetab Bátienaab busalumi di au ceb, kalakomi kunaamoor di fujojaf kálaulutumi wan usankenumi, buu pankuŋoolen kureg “Amen” bee di elawey yooli yati esaley Atijamit?
46014017	Malegen elawey yooli yati esaley Atijamit timaa jajak máamak, bare kupaali úliŋenut úyegetaw wati kupaaliil.
46014018	Ínje nisasal Atijamit mati ínje nifaŋ man isankene usanken uceen wálauleriiti muyuul búrom.
46014019	Bare di fujojaf foololaal, mbi isanken kasanken kurim kooni futok kampi bukanak kúlaul koo kúkoyumaam kasanken kurim kooni síwili uñen kati kasanken di usanken uceen wálauleriiti wan bukanak kuŋoolenut kúlaul.
46014020	Kutiom, jibeten síwoonooras sati fañiilaetaaf. Mbi jikaan nan muñiil kapanak kati majakutam bare jibaj síwoonooras sooluul sati kunifaan.
46014021	Atijamit di furimaf foola, nammi, “Kápurumul di bukan kabajumi kawulak kati usanken uceen wálauleriiti, panisanken bee di bukanak kúmboom, panisanken kápurumul di kúredimpak kati kujaaburuŋak. Handeneen moo bukanak kúmboom léekuyentenom.”
46014022	Kama, kawulak kati kasanken usanken uceen wálauleriiti woo ukankaan fúmanjum bee di káyinenutumi, bare káriiŋenak kati furimaf fati Atijamit koo fúmanjum bee di káyinenumi, lee bee di káyinenutumi.
46014023	Moo kaane, kaanjaat kati fujojaf búrom kujojumi tákon man koom di kusanken di usanken uceen wálauleriiti, ban bukaaku kammi téeŋey yati fujojaf mba káyinenutumi di kunokenumi, mante leekureg muyuul jigonogono?
46014024	Bare muyuul búrom jíriiŋenemi furimaf fati Atijamit nan aceen nampi káyinenumi mba kammi téeŋey yati fujojaf di kunokenumi, pankujamufo ban di kúlaul koo kukaana majakut. Ban kugameni kápurumul di wan jíriiŋenumi.
46014025	Ñaa wayofumi di úyegetiil panuraji ban panalo kúfima man kumiiceelaet Atijamit, man kureg mati Atijamit malegen oomu di muyuul.
46014026	Kutiom, fúwuŋenaf foofe di wan isankenumi taate. Nampi jijojumi tákon man jikaan kamiiceelaet Atijamit, ákon pánacim, aamu panaliikiten, aamu panareg kamanjenak kápurumul di Atijamit, aamu panasanken di kasanken kuceen kálauleriiti, mba aamu panaŋoolen ábatul ko. Wanoosani woote ekaani, warambene kati fujojaf.
46014027	Kaanjaat ákon di muyuul asanken di kasanken kuceen kálauleriiti, bukan kugaba mba kúfeegiir ceb koote kasanken eeno, ákon asankenujaat aban, aamu naŋar, ban mbi baj ampi ábatul.
46014028	Bare kaanjaat bajut ábatula, kukila anoosani aate katunten ban nasankenooro kasanken bee di fúko’ool, mba bee di Atijamit.
46014029	Jikat man bukan kugaba mba kúfeegiir kuyabujaat furimaf fati Atijamit koote káyiisen, ban jikat karinomi di kúyenten mansi kúmeelo wasankenimi.
46014030	Bare kaanjaat ákon ammi balakoe di fujojaf ayabujaat furimaf fati Atijamit, aamu alakomi kasanken aate katunten.
46014031	Di buruŋab ube, anoosani ákon-akon panaŋoolen áriiŋen furimaf fati Atijamit, mambi anoosani ayab kájaatiken ban náliŋeni.
46014032	Áriiŋena áriiŋenumi furimaf fati Atijamit oo aate emaŋ kasofooro kawulak koola.
46014033	Mati Atijamit eenomi lee Atijamit ati kájiisoorak bare ati kásuumaay ceb. Nan man eenomi di kujojak kaaku búrom kati bukanak kati Atijamit,
46014034	kunaaraak koote katunten di kujojak. Mati kusenutiil buruŋ bati kasanken, bare di kusen kúkoiil nan man sílingaas sati Kúyahuudak siregumi eeno.
46014035	Kaanjaat babaj waaf wan kumaŋumi bee emanjuwo, mbi kuceeŋ kutaiil di sísindoiil. Puñenipuñen man anaare ajuum di fujojaf man asanken.
46014036	Waa! Mante furimaf fati Atijamit di muyuul fúcitummi? Mba muyuul cebuul fúriiŋumi?
46014037	Kaanjaat ampi asofooromi mati akila aboña, mba nababaj kawulak kan Búyegetab Bátienaab buwulumi, oo aate emanj mati wan iciikeñaa woo kápurumul kájaatikenak kati Akiiyaau.
46014038	Kaanjaat ampi alatumi ban namoos wan iciikeñaa, wan aregumi woo panumoosi.
46014039	Kutiom, moo kaane, jimaŋ máamak man jíriiŋen furimaf fati Atijamit. Takum jífiren an asankenumi di usanken uceen wálauleriiti.
46014040	Bare tíenuul, mati jikaan wanoosani wakaani nan man ceeŋumi eeno ban di riiboor.
46015001	Kutiom, ínje eete kawoolenuul mati furimaf fajakaaf fan íriiŋeneenuumi. Furimaf fajakaaf fan jiyabumi, ban jijummi di fo líŋ.
46015002	Ñátum di fo jipakenipaken, kaanjaat jisosof fo líŋ. Bare leemojaat, kafiumak kooluul koo lee waaf.
46015003	Nireguureg waaf wafaŋe ebaj fúkaw di poop wan iyabumi, woo eenomi Apakenaau Áamakau nácetuncetum mati majakutolaal, nan man furimaf fati Atijamit furegumi eeno.
46015004	Di kufokoomi, ban di funakaf fúfeegintenaf nayitoulomi di kacetumi nan man furimaf fati Atijamit furegumi eeno.
46015005	Apakenaau Áamakau narajuloraj bee di Peter, ban bee di kúriiŋenaak uñeney di kugabaak.
46015006	Mo’omu múpurutomi, narajulomi áyiisenumi fúko’ool bee di bukan kawuuje siceme futok di nanan nákonan, ban kajuupoe bukooku bo kuroŋe bee jaat, handeneen bukaaku kucecet.
46015007	Ñaa áyiisenooromi bee di Yankuba, púrutomi náyiisenooro bee di kúriiŋenaak búromiil.
46015008	Di múlamukaam, narajulomi di ínje poop. Handeneen ínje nikankaan nan an aroŋimi báriiŋut.
46015009	Mati ínje ifaŋumi man itiitie di kúriiŋenaak búrom. Malegen ínje iyajut man kuwonkom áriiŋena ati Yensa, ujikerujaat man ísuutukeneenumi kuriiba kati fujojaf fati Atijamit.
46015010	Bare ñátum di majakam mati Atijamit ínje eenomi ínje, majakam moola bee di ínje mukaanut ñaañaaña. Moo manoosani ínje nifaŋ man iroke kúriiŋena karinomi, handeneen kaanut ínje bare Atijamit alakomi burok kápurumul di ínje ñátum di majakam moola.
46015011	Moo lee waaf manteer ínje íriiŋenumi furimaf fati Atijamit mba manteer bukoo! Ufe foo núriiŋenemi, foo jifiummi.
46015012	Iñeme úriiŋenaajaat mati Atijamit nayitenuloyiten Apakenaau Áamakau di kacetumi, buu kaane kuceen di muyuul koone káyitoulak di kacetumi kubajout?
46015013	Kaanjaat, káyitoulak di kacetumi kubajout, kama Apakenaau Áamakau áyitenulouti di kacetumi?
46015014	Kaanjaat Apakenaau Áamakau áyitenulouti di kacetumi, káriiŋenak koololaal furimaf fati Atijamit kukankaan ñaañaaña di poop kafiumak kooluul koo poop ñaañaaña.
46015015	Wúli kúriiŋenaak kalepoor nurege mati núyiisenyiisen mati Atijamit, man uregumi mati Atijamit áyitenulomi Apakenaau Áamakau di kacetumi. Bare moo lee kaan malegen, kaanjaat káyitoulak di kacetumi kubajout.
46015016	Kaanjaat káyitoulak di kacetumi kubajout, ñaa Apakenaau Áamakau ayitenulouti.
46015017	Kaanjaat Apakenaau Áamakau ayitenulouti di kacetumi, ñaa kafiumak kooluul lee waaf, ban muyuul bee mo jaat bukooku di majakutuul.
46015018	Moo emmi poop kacetumi búrom di káyinenak di Apakenaau Áamakau, koo bukan kájime jáng.
46015019	Kaanjaat fúgolumaf foololaal di Apakenaau Áamakau di dúniyaay uye ceb fure’e, moo wulaal ufaŋaami man ukaanaale bukan kábotenie di bukanak búrom kati dúniyaay.
46015020	Bare tan fugaajoor fuletumi, Atijamit nayitenuloyiten Apakenaau Áamakau di kacetumi, mo’omu mukankaan nan fúmanjum nakaanolaal man tíen mati kúyinena di kacetumi kaatumi káyitenuliak bee di eroŋey inki.
46015021	Nan man jijukuñaa eeno, ecetey man éjawumulo di ákon, Adama, iñeme moo poop káyitoulak di kacetumi kújawumulomi di aamu, Apakenaau Áamakau.
46015022	Di Adama anoosani panacet, moo mákonam di Apakenaau Áamakau anoosani panaroŋ eroŋ yunkul.
46015023	Bare aamaama di nanan noola, Apakenaau Áamakau oo Atijamit amondumi áyitenulool, nampi Apakenaau Áamakau alaañulomi, bukanool búrom pánkuyitenuli.
46015024	Banjaat ebaney yati dúniyaay di ebil. Apakenaau Áamakau panakajen furungaf fanoofani, di fujuumaf fanoofani, di kánkumak kanookani, ban nalaañen jáyiaj bee di Atijamit Ampaau.
46015025	Mati Apakenaau Áamakau aate erung bee nampi Atijamit aŋoolenumi kulatooraak ban naneniimi búrom di akammi kulatooraak fútobojumaaf fati úkamunool.
46015026	Alatooraau álamukau an aatumi kakajeniak oo eenomi ecetey.
46015027	Mati furimaf fati Atijamit foone, “Atijamit akammi waafaw búrom di fútobojumaaf fati úkamunool.” Malegen nan fommi, “Waafaw búrom di fútobojumaaf fati úkamunool,” di furimaf ufe mufelumi mati Atijamit di fúko’ool alee dó mati akila akammi wanoosani di fútobojumaaf fati Apakenaau Áamakau.
46015028	Nan waafaw búrom ukaanimi di fútobojumaaf fati úkamunool, kama, Atijamit Añoolool di fúko’ool, panasenooro bee di Ampaool Atijamit akammi waafaw búrom di fútobojumaaf fati úkamunool, mambi Atijamit akaan afaŋ man ateboe wanoosani banoosani búrom.
46015029	Leejaat, kátiigulak bee mati kacetumi bee waa? Kaanjaat kacetumi léekuyitenuli inki jáng, wau kaane bukanak di kukammo?
46015030	Wau kaane nurulenaal enen to síñunduolaal funakoofunak?
46015031	Kutiom, ínje oomu di ecetey funakoofunak. Nibabaatumo ñátum di wan itebenumi sileekas súmboom di muyuul, mati di Apakenaau Áamakau Akiiyaolaal.
46015032	Kaanjaat kawoonoorak kúmboom nan an, waa neete ebaj nan itiikenumi sínukuruŋ sati karamba sákoolenie sammi di Efes? Kaanjaat kacetumi léekuyitenuli, nan man kupiimi di ereg mo’omu, “Jiriaal súum nuraanaal ŋooŋ, mati kajom panucetaal.”
46015033	Takum jimaŋ man an abuntuul. Kajawoorak di bukan kajakut pankurunguul man jikaan wajakut.
46015034	Jitoten úyegetuul, man jikat ekaaney majakut. Joote kapuñeni mati bukaaku di muyuul hani bee iñeme kumanjut Atijamit.
46015035	Bare aceen panaceeŋ, “Buu kacetumi koote kayito eeno? Siniilas sooliil buu soote kanokoor?”
46015036	Au aluuliñaa! Ulukujaat élut di kalaak, létecumbul leejaat emond ecet.
46015037	Ban wan ulukumi élut lee futikoon, bare élut ceb, élut yati busereŋ mba sílut siceen.
46015038	Bare Atijamit akammi élut ebaj futikoon nan man amaŋumi eeno, élut yanoosani ebabaj fumuumuyo.
46015039	Kumuumak búrom lee kákon, faafu bukan, faafu sínukuruŋ, di faafu siwol búrom kunaamut.
46015040	Babaj poop fumuum fammi fatiya di fumuum fammi tentaam. Majakam mati fumuum fammi fatiya di fumuum fammi tentaam munaamut.
46015041	Bala’ab boonout nan jileeŋ, ban jileeŋ joonout nan bootab, mati bootab bubabaj majakam moolibo, handeneen majakam munaamut titoorey yati bootab búrom.
46015042	Moo mákonam pammubajo nampi kacetumi kúyitenuli bee di eroŋey. Nampi bíiŋab bufokimi, boo bucecet, nampi bíiŋab búyitenulimi pamburoŋ bee bándoorey.
46015043	Nampi bíiŋab bufokimi, bukankaan wákojie di wálaamoe, bare nampi búyitenulimi eniil yajooŋoore ban di éliŋ.
46015044	Nan bíiŋ bufokimi, boo eniil. Nan búyitenulimi, eniil yoo yápurulomi Búyegetab Bátienaab. Nan man bajumi eniil yati an, moo mákonam, bajumi eniil yápurumulomi di Búyegetab Bátienaab.
46015045	Mati ciikiciik mo’omu, “Anau átiyaarau, Adama nabilumi akaan abajumi fuyiif.” Bare Adama álamukaau nabilumi akaan Búyegetab Bátienaab man asen fuyiif bee di wanoosani man uroŋ.
46015046	Malegen wamondumi ubil woo eenomi eniiley yati anau, mbi kiti eniiley yápurumulomi di Búyegetab Bátienaab bati Atijamit.
46015047	Anau átiyaarau atuukimi ñátum di bukap, dúniyaay uye nápurulo. Aamu agabuntenau oo bukinab bajakaab nápurumulo.
46015048	Anoosani ammi di dúniyaay nababaj eniil nan eniiley yati anau atuukimi ñátum di bukap. Anoosani ammi di bukinab bajakaab nababaj eniil nan eniiley yati anau ápurumul di bukinab bajakaab.
46015049	Nan man wulaal uwoliaami di búyesoorab bati anau atuukimi ñátum di bukap, ootaale eŋar ugaloaal poop búyesoorab bati anau ápurulomi di bukinab bajakaab.
46015050	Kutiom, ínje eem di ereguul tíen, mati eniil di fúsim leesiŋoolen sinaamoor di jáyiaj jati Atijamit. síyabul bulaañab bati bukinab bajakaab, ban wakañoemi letuŋoolen wooken wákañoeriitumi.
46015051	Jíyeten! Ínje eem di ereguul malegenam mayofoaam ume man Atijamit arajenumi bee di wulaal. Wulaal búrom ootutaal ecet, bare búromolaal siniilolaal pansiwuloor.
46015052	pankaan nan kamoyenak di kajikerak, nampi kábiilak kúlamukaak kulitumi. Kábiilak pankulit, nampi kuriibaak kacetumi kúyitenulimi ban leekuceturer inki, ban wulaal búrom núbookulooraal.
46015053	Siniilas soololaal saatumi ecet ban di siput pánsibookuloori bee di siniilas saatut ecet mba saatut eput.
46015054	Ban nampi mo’omu mubajomi, siniilolaal saatumi ecet ban di siput pánsibookuloori bee di siniilas saatut ecet mba saatut eput, furimaf fati Atijamit panfukaan malegen: “Ecetey ekajenikajen, kaŋoolenak kúlirooliroor.”
46015055	“Wáay ecetey, kaŋoolenak kooli kookei? Wáay ecetey, kánkumak kati katafak kooli kookei?”
46015056	Ecetey ebabaj kánkumak kati katafak kooliyo kápurumul di majakut, ban majakut mubabaj kánkumak koolimo kápurumul di sílingaas.
46015057	Bare usalaal Atijamit man asenemi kaŋoolenak kápurumul Akiiyaolaal Yensa Apakenaau Áamakau.
46015058	Kutiom kan imaŋumi, jijuum líŋ bare takum jigoroor. Jirulen di burokab bati Akiiyaau. Mati jimammanj wanoosani wan jikaane mati oo woo ubabaj fúkaw.
46016001	Iñeme mati kúceeŋak kan jiciikumi di letaraay nimammaŋ kasanken bee mati baleebab man jiramben bukanak kati Atijamit kammi Yúdea. Muyuul joote ekaan nan man íjaatikenumi bee di kuriibaak kati kujojak kammi Galatia man kukaan eeno.
46016002	Fula’a fútiyaaraf fati funoomoofunoom, anoosani aate kápuren sígodi anen kapan kaaku di wan abajemi di burokab boola man asen kawulak uke. Takum akob bee nampi íriiŋulomi mbi kiti joone bee kajojen baleeb síñakon.
46016003	Nampi íriiŋumi, paniciik siletara sati káyiisenak bee mati kuriiba kan jimukeniimi jiseniil fujuumaf fati kájeetumak baleebab bati sígodaas bee di Yerusalem.
46016004	Kaanjaat jajak di muyuul man ijaw di kukila, kama panujawoor síñakon.
46016005	Panibil ijukuul nampi ípurumulomi kapanak kati Makedonia, mati nisosof bee kájawum kapanak kati Makedonia.
46016006	Ban timaa panilako di muyuul mba ŋooleŋŋoolen man ilako hani di nanan nati ñonkañ, banjaat jiŋoolen jiboñom mambi jirambenom man irulen di ejaay ban eetumi.
46016007	Ínje imaŋut bee ejukuul iñeme nan emmi di ewuujey. Nimammaŋ panilaañ man ilako di muyuul piyo, súumujaat di Atijamit.
46016008	Bare panilako taate di ésukey yati Efes bee nampi karuukenak kati káaningak kati Pentekosut kúriiŋumi.
46016009	Mati babaj buruŋ báamak búwambulowambulo bee mati burok bákalaae ban di bubaj fúkaw, handeneen nibabaj kulatoora kajuupoe.
46016010	Nampi Timoti áriiŋuluumi, mbi jiwalenool jak takumbi baj waje’e bee kagaalenool. Oo oomu bo burokab bati Akiiyaau, nan ínje.
46016011	Moo kammi takum jimaŋ man an aheelenool. Bare jiyiirenool di kásuumaay man aŋoolen áriiŋulom baabe. Oo neem di ekobey di kuriiboorool kutiolaal bukaaku.
46016012	Mati atiolaal Apolo, nilawoolaw máamak manteer mbi ajaw bujukoor di muyuul di kuriiba kutiolaal bukaaku, bare lee emaŋey yoola man ajawubo iñeme. Panabil nampi abajenumi.
46016013	Jíkaanum, ban jijuum líŋ di wan jifiummi. Jipeeto ban di jíliŋ.
46016014	Wanoosani wan jikaanemi, di jikaanuwo ñátum di kamaŋak.
46016015	Kutiom, jimammanj mati Sitefan di bukanak kati bajamab boola koo kubilumi kukaan kuriibaak kútiyaarak di kapanak kati Akaia, koo di kúkoiil wan kuŋoolenumi kukaan burokab bee mati bukanak kati Atijamit.
46016016	Nilawuulaw máamak mbi jisen kúkouul bee di kurunga kaanomi nan kukila ban di jikaan mákonam bee di karokemi máamak di muyuul.
46016017	Sitefan, Forotunato di Akaiko, ebiley yooliil efintenanfinten búyegetom. Mati koo kuŋaŋŋar fujuumaf fooluul bee karambenom.
46016018	Kukaanankaan súumom nan man kukaanuumi eeno. Bukanak kaanomi mo’omu muyuul joote kálebien.
46016019	Kuriibaak kati kujojak baabe di kapanak kati Asia kooku di esaafuul. Akula di Pirisika, di poop kuriibaak kati fujojaf fammi sísindoiil, buke búrom kooku di esaafuul máamak di Akiiyaau anaamoorolaal.
46016020	Kutiolaal kuriibaak búrom kúsaafuluul. Jisaafoor kasaafoor kásuume ñaj.
46016021	Ínje Paul eem di eciik kasaafak uke ñátum di kañenak kúmboom.
46016022	Kaanjaat an abajut kamaŋ bee di Akiiyaau, an akila anumi. Akiiyaolaal, mbi ubil!
46016023	Emitey ekaan majakam mati Akiiyaau Yensa móomi di muyuul.
46016024	Kamaŋak kúmboom mbi kulako di muyuul búrom di Apakenaau Áamakau Yensa. Amen.
47001001	Ínje Paul, an Atijamit amukenumi man ikaan áriiŋena ati Apakenaau Áamakau Yensa, eem di eciik letaraay uye di Timoti atiolaal ariiba. Eciikiciik lee bee di fujojaf fammi di ésukey yáamakey yati Korint ceb, bare poop bee di bukanak búrom kati Atijamit kammi di kapanak búrom kati Akaia.
47001002	Emitey ekaan Atijamit Ampaolaal di Akiiyaau Yensa Apakenaau Áamakau kuwuluul majakam mooliil di poop kásuumaayak kooliil di úyegetuul.
47001003	Jisalaal Atijamit, Ampaau ati Akiiyaolaal Yensa Apakenaau Áamakau! Oo eenomi Ampaau abonketeolaami kabonket di poop oo eenomi Atijamit añabeolaami úsusolaal nanoosani.
47001004	Atijamit añabeolaami úsusolaal nan ulakaami di bugaalab boololaal búrom, mambi uŋoolenaal bukaaku uñabaal úsusiil di bugaal. Nampi bukaaku kulakomi di bugaalab, panuŋoolenaal usenaaliil eñabey yákoney yati úsusiil yan Atijamit akammi di wulaal.
47001005	Nan man wulaal man ufaŋaami man unaamooraale di bugaal bájakaatie bati Apakenaau Áamakau, Atijamit nafaŋ man añabolaal kápurumul di Apakenaau Áamakau.
47001006	Ulakojaat di bugaalab, moo bee mati muyuul panjiñabi úsusuul ban di jipak. Eenojaat úsusoli uñabiñab, muyuul poop panjiñabi. Ban panjiŋoolen jimuuten ríiŋ bugaalab bákonab ban wúli ubajumi.
47001007	Fúgolumaf fóololi bee mati muyuul fúlinliŋ máamak. Numammanj nan man jinaamoor di bugaalab bákonab di wúli, panjinaamoor poop di eñabey yati úsusoli yan Atijamit ásenolimi.
47001008	Kutiom, wúli umaŋut man muyuul jímanjaati mati bugaalab ban ubajeenumi di mofam mati Asia. Nubajeembaj bo bugaal báamak ban síñunduoli jaheemeen sikaaneene sire bo.
47001009	Malegen, wúli nusofeensof mati waaf urinout manteer ecetey. Bare mo’omu múkaanolimi takum úgolum kúko’oli bare mbi úgolum di Atijamit ceb aŋoolenumi áyitenul kacetumi.
47001010	Atijamit nápakenolipaken di búyiikab bati ecetey. Ban nubabaj fúgolum fátiene di oo mati panarulen kápakenoli.
47001011	Muyuul poop joote kárambenoli di kúlawak. Jikammojaat, bukan kajuupoe pankusal Atijamit mati kúlawak kooluul kúyiiŋiyiiŋ mati epakey yóololi.
47001012	Wákon wakammi man itebenooro, woo eenomi káyiisenak kati síwoonooras sóololi. Mati wúli núwambuloewambulo úyegetoli ban nulegenolegeno di wan ukaanemi. Wúli núgolungolum di majakam mati Atijamit, lee di malinlaam mati dúniyaay. Moo man ukaane di eroŋey yóololi bee di anoosani, ban nufaŋ man ukaane bee di muyuul.
47001013	Mati wúli ulee di eciik wan jootutumi kaliiken mba jílaulaati. Nibabaj kágolum mati jílaulaul wátiene,
47001014	handeneen jílaulut búrom iñeme mati wúli. Funak fákon nampi Akiiyaau Yensa alaañulomi inki, panjiŋoolen jiteben sileekuul mati wúli, wúli poop nuteben síleekoli mati muyuul.
47001015	Mati mo’omu tíenantien, mutooŋandam ínje nisofeensof bee ebil ijukuul, mbi jibajeen kawul kati bujukoor ñagaba kápurumul di ínje.
47001016	Nimaŋeemmaŋ bee ejukuul nampi ilakomi ejaay bee Makedonia, di poop élaañuley yúmboom di kajaaburuŋ kukila. Muyuul poop mbi jiŋooleneene jiramben ejaay yúmboom bee Yúdea.
47001017	Mante muyuul jisosof mati ínje iŋoolenut isof wan eetumi ekaan? Mba mante ínje neeno nan bukan bukaaku kati dúniyaay kaanemi éey ban kaanut malegen?
47001018	Nan man Atijamit akammi arega malegen, ínje ikaanut nan bukan kukila. Eenjaat éey, numanj éey.
47001019	Mati Añiilau ati Atijamit, Yensa Apakenaau Áamakau, an ommi káriiŋenuulak moola, Sila, di Timoti, ínje di fúko’om. Akila akaanut éey ati éey mba a’a ati a’a. Di oo nanoosani éey ceb.
47001020	Mati oo álirenumi báligab búrom bati Atijamit. Moo kaane kápurumul di Apakenaau Áamakau oonaale “Amen” man Atijamit pánalebieni.
47001021	Atijamit oo di fúko’ool anaamoore wúli di muyuul man ujuumaal líŋ di Apakenaau Áamakau nakaanolaakaan man usofooraal líŋ di Apakenaau Áamakau. Atijamit oo di fúko’ool amukenolaal,
47001022	ban nakaanolaal fúmanjumaf foola bee di wulaal man áyiisen oo akilolaal. Ban nasenolaasen Búyegetab Bátienaab man bucin di sísigirolaal nan kapanak kútiyaarak kati wanoosani panasenolaal.
47001023	Atijamit ceb amanje, wakammi ilaañut bee Korint woo eenomi takum jibaj kamandoor di ínje.
47001024	Kaanut nan wúli kurungaak kaatumi bee ereguuley wan jootumi kafium. Wúli kooku bo burokab di muyuul dákon bee ekaan súumuul, mati kafiumak kooluul kúlinliŋ.
47002001	Ínje nisosof mo’omu bee ílaañul takumbi ikaan man úyegetuul ugaal.
47002002	Mati ikaanjaat úyegetuul ugaal, ai aate ekaan súumom?
47002003	Moo kaane ínje niciciik letaraay ekila bee di muyuul, ínje imaŋut bee ebil bee di muyuul mbi jikaanom súumaatiom muyuul kan ceeŋumi man jísuumenom. Nibabaj kágolum di muyuul búrom, nimammanj mati kásuumaayak kúmboom kásuumaayak kooluul.
47002004	Niciikuuciik di bugaal di mátaañi di éyu mukul, wan isofeenumi woo eenomi takumbi ikaanuul man jibaj mátaañi, bare mbi ikaanuul man jílaul man imaŋuumi eeno.
47002005	Bare ampi anoosani arembenammi bugaal bee di aamu, akila agaalenut ínje bare kati fujojaf nagaalene wuuj. Ínje isankene mo’omu mati imaŋut bee kagaalen an.
47002006	Reooreoor di mo’omu mati anau ume aanumi kajuupoe kati fujojaf kugamenoogamen ban di kúpurenool mati kakurak.
47002007	Nanan une joote kabonketool ban di jiñabool búsusool, takumbi alaañ bálamuk mbi áŋoolenaati ajuum.
47002008	Ínje nilawuulaw man jíyiisenool lanken kamaŋak kooluul tíen.
47002009	Ínje niciikuuciik letaraay ekila mati nimammaŋ man ijuk buu joote ejuum líŋ di ekob wan íjaatikenuumi.
47002010	An muyuul jibonketumi wan akammi, ínje poop panibonketool. Ban nampi ibonketoomi, wanoosani wan ceeŋumi panibonketuwo. Nikankaan mo ñátum di fujuumaf fati Apakenaau Áamakau bee mati wampi wajakuumi,
47002011	takumbi kánkumak kati Seetaanaay kufaŋ man kugooyenolaal. Mati numanjaamanj waa Seetaanaay esofumi bee ekaan di wulaal.
47002012	Nampi ijawulomi bee di ésukey yati Turaad man íriiŋen furimaf fajakaaf fati Apakenaau Áamakau, Akiiyaau nasenansen buruŋ báwambuloe.
47002013	Bare uwosom ujunjuum mati atiolaal ariiba Tiito áriiŋulo’oorutubo kápurumul di muyuul. Ñaa nukatoorumi bukanak kati bo ban nijawumi bee di mofam mati Makedonia.
47002014	Kasalak kooku di Atijamit! Atijamit ákaanolimi bukanak kasofimi koola ban nárungolimi ujawoor di karuukenak mati kaŋoolenak kati Apakenaau Áamakau. Atijamit poop nárambenoliramben man ufeten fumanjaf mati Apakenaau Áamakau bee banoosani. Fumanjaf fukila fukankaan nan kaput kati mumelam maputemi súum.
47002015	Mati wúli nukankaan nan kaputak kásuumaak kan Apakenaau Áamakau asenumi bee di Atijamit. Kaputak uke kajukimi kunaamut bee di kaatumi epakey di poop kaatumi éjimey.
47002016	Bee di kaatumi éjimey kaput kásuumut kúŋareuumi ecetey, bare bee di kaatumi epakey kaput kásuume kúŋareuumi eroŋey.
47002017	Wúli ukaanut nan bukan kuceen kajuupoe káriiŋenemi furimaf fati Atijamit ban kukankaan múbajuma sígodi. Bare mati Atijamit násenolisen, wúli úriiŋenufomi di malegenam di fujuumaf fati Yensa Apakenaau Áamakau. Mati numammanj Atijamit áboñulolimi jícilool jooju di wúli.
47003001	Mante kama mo’omu room inki usalooro? Mba wúli, kankaan nan bukaaku, cenceeŋ man ubaj siletara sati kasal mati kúko’oli bee di muyuul mba kápurumul di muyuul.
47003002	Muyuul di kúkouul eenomi siletaraas sóololi sati káyiisenak, waciikimi di sísigiruul, manteer anoosani aliiken man amanj.
47003003	Ban joonosoono nan letara kápurumul di Apakenaau Áamakau bee di wúli man úriiŋenuyo. Letara yan umanje éciikumuti ñátum di úciikuma, bare ñátum di Búyegetab bati Atijamit aroŋaau. Eciikuti di kúlankiin kalempi bare eciikiciik di sísigiras sati bukanak.
47003004	Wúli uregumi mo’omu tíen mati nufiunfium di Atijamit kápurumul di Apakenaau Áamakau.
47003005	Wúli ubajut bakooŋ man ureg mati nukankaan burokab ube ñátum di kúko’oli. Bare Atijamit ákaanolimi man uŋoolen ukammo.
47003006	Atijamit ákaanolimi man uŋoolen ukaan kurokaak kati kasofoor kunkul, kaanut baciike bammi di sílingaas bare kápurumul di Búyegetab Bátienaab baŋarulomi eroŋey.
47003007	Sílingaas sati Muusa siciikiciik di kúlankiin kalempimi soo síjeetumemi bee di ecetey, bare sisenisen di maŋwuŋam nan tooŋumi bukanak kati Isirael kuŋoolenut kujiker buulab bati Muusa mati bukaanekaan ñiliñil, handeneen mawuŋam man mommi di kagumbulak.
47003008	Mante ootutaal emaŋ mawuŋam mafaŋumi man múkalaae nampi Búyegetab Bátienaab busenolaami eroŋey?
47003009	Kaanjaat kasofoorak kafanlenaak kájeetumeuumi ecetey, koo kúriiŋuloriiŋ di mawuŋam, kama ñaa mawuŋam mati kasofoorak kunkulak kakaaneolaami man ujoonaal di Atijamit, mante lee mufaŋ man muwuŋe.
47003010	Malegen, kasofoorak kunkulak kubabaj fúkaw manteer Sílingaas sati Muusa takum sibaj mawuŋam.
47003011	Mati sílingaas sasenimi ñátum mawuŋam maatumi kagumbuloak. Bare mawuŋam mati kasofoorak kunkulak mufaŋe kákalaa, mati mawuŋam mooliko leemugumbulorer.
47003012	Mati wulaal ubajaami fúgolumaf faanomi mo’omu, nootaale ebaj kapeeto.
47003013	Wúli kaanut nan Muusa, aŋarumi fúbuur áyin buulool takumbi bukanak kati Isirael kujuk mawuŋam man moote ebaney jaj.
47003014	Bare úyegetaw wati bukanak usasay, mati fúbuuraf fákonaf foofu bo bee funakaf fati jaat nampi kuliikumi kasofoorak kafanlenaak. Mati kápurumul di Apakenaau Áamakau fúbuuraf foote kápureni.
47003015	Malegen, hani bee jaat nampi anoosani aliikumi sílingaas sati Muusa, fúbuur fukila fúyineyin di úyegetiil.
47003016	Bare nampi anoosani átiiwoore bee di Akiiyaau, fúbuuraf fukila pánfupureni.
47003017	Iñeme, Akiiyaau oo eenomi Búyegetab Bátienaab, ban Búyegetab Bátienaab bati Akiiyaau bommi, boo kafeloak kommi.
47003018	Wulaal búromolaal kan wuulaw úyinutimi di fúbuur man oomaami éyiisuwo mawuŋam mákonam mati Akiiyaau. Nan man Búyegetab Bátienaab bati Akiiyaau bukaanolaami ufaŋaal man uyesooraal di Akiiyaau.
47004001	Mati kápurumul káboteniak kati Atijamit, násenolimi burokab ube, wúli létupur to.
47004002	Mati wúli nulalat mukaanaam mayofimi mati kapuñak káamak koolimo. Úbunteriit anoosani mba útiteriit furimaf fati Atijamit. Atijamit ceb namammanj mati wúli nuregereg malegenam ceb, man bukaaku mbi tíeniil mati kukila pankuŋoolen kúfiumoli.
47004003	Bare handeneen furimaf fajakaaf foololaal fan úriiŋenumi, foo fuyofoiyofo bee di bukanak kaatumi kakañoak ceb.
47004004	Seetaanaay, emitey yarungumi dúniyaay uye, érimenumi úyegetaw wati káyinenutumi. Takum kuŋoolen kujuk mawuŋam mati furimaf fajakaaf mati mákalaam mati Apakenaau Áamakau.
47004005	Wúli ulet di káriiŋenuul mati kúko’oli. Bare núriiŋenriiŋen mati Yensa Apakenaau Áamakau nan Akiiyaau. Wan uregumi mati kúko’oli woo eenomi wúli kumiiceeluul mati wan Yensa akammi di wúli.
47004006	Mati Atijamit oo ammi, “Mawuŋam muwuŋen di érimey,” Atijamit ákonau ákaanolimi mawuŋam moola man muwuŋen di sísigiroli, man áŋarulolimi man úlaul mati mawuŋam moola muwuŋenumi di buulab bati Yensa Apakenaau Áamakau.
47004007	Bare wúli noonosoono nan múruum dán kawulak uke kuyofimi. Kánkumak kalegenak kúpurumulopurum di Atijamit lee di wúli.
47004008	Numingenimingen di bugaal banoosani, bare unakasuti, umanjut waa noote ekaan, bare létupururer to.
47004009	Wúli núsuutukenisuutuken, bare ájimutoli. Kútekolitek kubet máamak bare uceturerut.
47004010	Banoosani nuje’e wúli nujuudoojuudoor di síniiloli ecetey yan Yensa acetumi, manteer eroŋey yan Yensa aroŋenumi mbi ejuki poop di síniiloli.
47004011	Mati Yensa, wúli karoŋumi búrom nanoosani Atijamit ásenolimi bee mo di búyiikab bati ecetey kammojaat manteer eroŋey yati Yensa mbi ejuki di síniiloli.
47004012	Mati mo’omu wúli nujuudoojuudoor di ecetey, bare páneŋaruluul eroŋey yati bándoorey.
47004013	Furimaf fati Atijamit di fommi, “Ínje nifiunfium, ban moo kammi nisanken.” Wúli poop nufiunfium, ban moo kammi nusanken.
47004014	Wúli numammanj mati Atijamit, ayitenumi Yensa Apakenaau Áamakau, oo poop pánayitenuloli di Yensa ban wúli di muyuul pánajeetumolaal bee di bújonlenool.
47004015	Mo’omu búrom mukaanikaan bee mati muyuul. Ban nan man majakam mati Atijamit múriiŋumi bukan kufaŋ man kujuupoe, kama ñaa bukan kafaŋumi man kujuupoe kusal Atijamit. Ban mo’omu pammusen kálebien kufaŋ man kúkalaae bee di Atijamit.
47004016	Létupururer to. Handeneen siniilas sóololi soosu di ecet jayiinkun jayiinkun. Bare úyegetoli woo man úliŋeni hani bee iñeme.
47004017	Mati bugaalab bóololi bahiiliaab ban ubajeñaa kájeetumoli mawuŋam máamakam mati bándoorey, moo mufaŋe man múkalaae bugaalab ube.
47004018	Moo kammi, wúli újikereriit, wan jícilaj jijukemi, bare wan jíjukeriitumi. Mati wan jícilaj jijukemi iñeme, woo bee ewuuj, bare wan jíjukeriitumi woo bee bándoorey.
47005001	Mati wulaal numanjaamanj mati siniilolaal sikankaan nan síguut san ootaale ecin dó di dúniyaay uye. Bare síguutas sikila numanjaamanj mati Atijamit panasenolaal anoosani tan aate ecin. Tan tikila letikaan tan tati tateepi ñátum di kañenak kati an, bare tootu di bukinab bajakaab.
47005002	Malegen di anoosani baabe di dúniyaay oomu di éliil, ban namammaŋ máamak man akaano tan tati bukinab bajakaab nan kaloa kunkul.
47005003	Numammaŋ bee kakaano to nan kaloa kunkul takumbi an alako búliŋet.
47005004	Nan ucinooraami di síguutas use sikankaan bugaal báamak, ban núliil. Bare kaanutumo mati numammaŋ bee épur di siniilas use saatumi ecetey. Mati numammaŋ bee kakaanoaal tan tati bukinab bajakaab mambi siniil saatumi ecetey simeri ñátum di eroŋey yati bándoorey.
47005005	Atijamit di fúko’ool ajuumenolaami fujuumaf ufe, nasenolaasen Búyegetab Bátienaab boola man áyiisenolaami tíen mati panakammo.
47005006	Moo kaane núgolumaalegolum, handeneen wulaal numanjaamanj mati nan oomaami di siniilas use núloiaaloi di Akiiyaau.
47005007	Moo kaane let wan ujukaale bare wan ufiumaami, úgolumaami di wo nújawumaalemi.
47005008	Nubajaabaj fúgolum fátiene, ban panfaŋ man súumolaal man ukataal siniilas soololaal baabe mambi ulakoaal sísindo’olaal di Akiiyaau.
47005009	Moo kammi manteer wulaal bukooke baabe mba baaba, wakilumi fúkaaf woo eenomi ekaaney wan Akiiyaau yeoomi.
47005010	Mati wulaal búrom anoosani aate ejuum di bújonlenab bati Apakenaau Áamakau man agameni. Wulaal búrom anoosani panayab wan ceeŋumi riiboor di wanoosani wan akammi di eniiley di eroŋey yoola baabe di dúniyaay, wajake mba wajakut.
47005011	Mati wulaal numanjaamanj waa eenomi kákoli Akiiyaau, ban nuraagalaaleraagal bee kábuntoorul bukaaku. Atijamit namammanj tíen wúli bukan kúmanum, ban nígolummi mati jimammanj poop di úyegetuul wúli bukan kúmanum.
47005012	Ulet di katebenooro úbandoli bee di muyuul inki. Bare wúli numammaŋ man kumeruul kubaak mati wúli, nampi jommi di kajoonutumi di katebenelenoorumi mati man bukaaku kuwoonooremi mati bukoo.
47005013	Kaanjaat wulaal bukan kakaayene kagono, moo búrom titoorolaal di Atijamit. Bare kaanjaat úyegetoli ujunjuum cek, moo bee mati muyuul.
47005014	Kamaŋak kati Apakenaau Áamakau kúrungoli. Nubabaj káyinen mati ákon nácetuncetum bee mati anoosani, moo búromolaal poop ucetaale.
47005015	Ban Yensa malegen nácetuncetum bee mati anoosani. Nácetuncetum manteer karoŋumi takumbi kúroŋum bee mati kúkoiil, bare bee mati acetumi ban náyitenuli bee di eroŋey bee mati kukila.
47005016	Moo kammi, kápurum iñeme takum ujiker an ñátum di fujuumaf foola. Handeneen noo mati di mo’omu mákonam nujikeraami Akiiyaau eeno, bare iñeme ujikerutaalool mo.
47005017	Moo kammi, anoosani ammi di Apakenaau Áamakau, an akila batuuke bunkul, mafanlenaam mujajaw man munkulam mubil.
47005018	Uru búrom di Atijamit jáwumulomi, asukenumi bapaalaayab boololaal di fúko’ool kápurumul di wan Apakenaau Áamakau akammi. Ban nasenolaami burokab bati ekaaney kasukenak bapaalaayab titoorey yati oo di bukanak.
47005019	Mati Atijamit ammi di Apakenaau Áamakau, asukenumi bapaalaayab di kati dúniyaay man kubaj kásuumaay di fúko’ool, bajikerut bakaaneriil majakut. Bare nábilenolimi kurimak kati kasukenak kati bapaalaayab.
47005020	Moo kammi wúli nuboñiboñ man usanken mati Apakenaau Áamakau, kankaan nan Atijamit di fúko’ool ammi di elawuul mambi jíyenten kápurumul di wúli. Wúli bukooku di elawuul máamak mati Apakenaau Áamakau, jikat man Atijamit asuken bapaalaayab booluul di fúko’ool.
47005021	Apakenaau Áamakau akaanderut majakut. Bare mati wulaal Atijamit akammi Apakenaau Áamakau man anaamoor di majakutolaal manteer akila mbi aŋoolen akaanolaal unaamoor di majoonam mati Atijamit.
47006001	Wúli bukooku karokoor di Atijamit, wúli bukooku di elawuul kayabumi majakam mati Atijamit takum jikammo mée.
47006002	Mati naane, “Nanan nan íriiŋumi nijamijam, ban nirambenimi di funakaf fati epakey” Yénten, iñeme eenomi nanan nikila nírindiiŋ. Iñeme eenomi funakaf fati epakey.
47006003	Wúli umaŋut man an ajuk kabet di búrokoli, moo kammi nuliliik takum ukaan waate ebet an.
47006004	Bare, di wanoosani wan ukammi, núyiisenooroyiisenooro mati wúli legen kuroka kati Atijamit. Wúli numuutemmuuten handeneen ulakomi di bugaal báamak, mátaañie, di búyiik.
47006005	Wúli nutekitek, nukulimi dán bukanak kukuleimi, núbukomi di káguuloor. Nurorok máamak burok bawuuje kúko’oli di kámooriaati mba kacaaret.
47006006	Bare núyiisenooroyiisenooro mati wúli legen kuroka kati Atijamit ñátum di úyeget wátiene di fumanj, kamuuten di ekaan jak. Ñátum di kánkumak kati Búyegetab Bátienaab di kamaŋ kalegen,
47006007	di káriiŋen kalegenak, di kánkumak kati Atijamit. Wúli nubabaj majoonam nan mútiikumaoli di kañen kúrid bee mati katiiken di kañen kumay bee mati kapaken.
47006008	Manteer wúli úlebieni mba úlebienuti, usaleni mba úsalenuti, nusankensanken malegenam handeneen bukanak kúsofolisof nan bukan kagaajooremi.
47006009	Umanjout di bukaaku, bare di muyuul numanjomanjo tíen. Wúli bukan kakaayene ucet, bare hani bee iñeme nurondoŋ. Bukanak kútekolitek bare uceturerut, ubujireruti.
47006010	Handeneen núboteniboteni, nulakoelako di kamaayoor. Wúli bukan nan bukan kaleke, bare nukankaan kajuupoe man kubaj fubaj. Wúli poop bukan nan kaakenut waaf, bare nookennooken wanoosani.
47006011	Kúpaalumom, muyuul kati Korint! Wúli nusankensanken láulo ban sísigiroli síwambulowambulo bee di muyuul.
47006012	Kaanut mati sísigiroli silee di muyuul, bare muyuul sísigiruul sileemi di wúli.
47006013	Ínje neem di kasankenuul nan kuñoolom iñeme. Jíwambul úyegetuul bee di wúli.
47006014	Jitey bukanak kan umanje káyinenutumi di Apakenaau Áamakau. Mati bukan kajoone di kajoonut, buu koote kapaalaay eeno? Érimey di mawuŋam buu soote kapaalaay eeno?
47006015	Yensa Apakenaau Áamakau di Seetaanaay bapaalaay baano buu boote kalako titooriil? Mba áyinena di áyinenutumi, waa koote kapaalaay titooriil?
47006016	Fukobaf fáñiiaaf fati Atijamit waa sipaalaay di sínaati? Mati wulaal eenomi fukobaf fáñiiaaf fati Atijamit aroŋaau nan man Atijamit ammi, “Ínje eete ecin di bukoo, ban nujawoor di bukoo tirooriil, Ínje eete ekaan Atijamit ooliil, ban bukoo koote ekaan bukanak kúmboom.
47006017	Moo kammi jípur di bukoo, ban di jípajulooro di bukoo, Akiiyaau aregumi. Takum jigor waaf wasikoe, ban ínje eete kawalenuul jak.
47006018	Ínje eete ekaan ampauul, ban muyuul joote ekaan kuñoolom kúniine di kunaare, Akiiyaau ati Kánkum moo naregumi eeno.
47007001	Kúpaalumom, mati nubajaabaj báligab ube, mbi utiluloaal di wanoosani wasiko’olaami kapanookapan di siniilolaal mba úyegetolaal. Moo kaane, nusenaal kúko’olaal búrom bee di Atijamit mati núlebienolaalebien.
47007002	Jíwambul úyegetuul bee di wúli. Bajut an uloe di farool, bajut an ukaane kóji, ban bajut poop an uguuñe.
47007003	Ínje iregut mo’omu bee káfirenuul. Bare nan man iregumi no’ona, mati muyuul jooju di sísigiroli, manteer nucetaal mba nuroŋaal tákon.
47007004	Nibabaj fúgolum fáamak di muyuul, nitebenteben ubandom máamak mati muyuul! Muyuul jiñabumi búsusom máamak. Jikaanankaan súumom handeneen nan wúli ulakomi di bugaalab.
47007005	Hani nan úriiŋumi Makedonia, wúli ubajut kayookulo, ban nubabaj bugaal banaamut kapanookapan. Nubabaj mulobaay di kúlatooroli kati téeŋey yati fujojaf, ban di kákoliak di úyegetoli.
47007006	Bare Atijamit, añabemi úsusaw wati kammi di bugaalab, moo mákonam, nakammi nan aboñulomi Tiito bee di wúli.
47007007	Ban lee ebiley yoola cebuyo éñabolimi, bare poop wan áregolimi buu jiñaboomi búsusool man bufinto eeno. Náregolireg man jiraanoammi, man jibajumi káboteni, di poop man jisofammi jak eeno. Moo kaane ínje di faŋ man súumaam máamak iñeme.
47007008	Handeneen yémuuyem di letaraay ekila yan isenuumiñaa. Kaanutom kapotoj iñeme mati yo (handeneen nipotojeempotoj mati yo), mati nimammanj tíen letaraay yo’oyu ekaanuukaan úsusuul úboli, handeneen nanan nátemie ceb.
47007009	Ínje iñeme súumansuum, lee mati man ikaanuumi úsusuul úboli. Lee mati kariak kukila bare mati kariak kukaanuumi man jítiiwoor jikat bálamuk majakutuul. Kariak kan jibajumi moo Atijamit akaanuumi man jibaj, ban di jibilumi jimanj mati wúli ukaanutuul wákojie.
47007010	Nan Atijamit akaanuumi man jibaj kariak karambenuumi jítiiwoor jikat bálamuk majakutuul moo panjipak, ñaa takum jibaj síwoonoor sajakut mati moo. Bare kati dúniyaay uye kukaanuumi man jibaj kariak, koo kuŋooleŋŋoolen kukaan bukanak man kújim.
47007011	Jijiker wan Atijamit akaanuumi man jibaj kariak. Muyuul jimammaŋ máamak bee káyiisen mati muyuul bukan kakaanut hani waaf. Riuuri ban goruugor. Jilinliim bee ejuk mati majoonam mujuumenijuumen. Jíyiisenyiisen mati muyuul jikonkooŋ máamak di mukaanaam ume.
47007012	Handeneen man iciikumi bee di muyuul, ikaanut bee mati kataaken alomi mba an álusoomi. Bare niciikuuciik, manteer Atijamit mbi áyiisuul man jísofolimi jak eeno.
47007013	Moo kaane wúli núliŋeniliŋen máamak. Lee mati wúli úliŋeni ceb, ban poop súumolisuum man ujuk man jirambenumi Tiito man búyegetool bufinto.
47007014	Nitebenteben sileekas bee di oo mati muyuul, bare muyuul jípurut di ínje. Wúli nanoosani nusankeneuusanken malegenam bee di muyuul, moo mákonam, katebenak kati sileekas kan ukaanemi bee di Tiito kúyiisenyiisen malegen.
47007015	Ban Tiito nafaŋ man áyiisenuumi kamaŋak koola, náyiisenumi kamaŋak nan awooloemi man jisofoomi jak eeno búrom, man jiwalenoomi ñátum di kálebien káamak.
47007016	Ínje súumansuum máamak iñeme mati nibabaj fúgolum fáriiŋe ñaj di muyuul.
47008001	Kutiom, wúli numammaŋ man jimanj mati majakam mati Atijamit máyiisenimi bee di kuriibaak kati kujojak kammi Makedonia.
47008002	Handeneen man kújawumumi di búyinkoor báamak bati bugaal, kásuumaak kooliil kúkalaakalaa man kusen kawul kákalaae kápurumul di úsusiil, handeneen man kulekumiñaa.
47008003	Paniŋoolen íyiisen mati kusenesen wan kuŋoolenumi kusen, hani wawuujutomi. Kápurumulo di kamaŋak kooliil.
47008004	Kúlawolilaw máamak man ukatiil kucaab di kawulak kápurumul di úyegetiil man kuramben bukanak kati Atijamit kammi Yúdea.
47008005	Kukankaan wuuj wan úgolumeenumi, mútiyaaram kusensen kúkoiil bee di Akiiyaau, púrutomi bee di wúli poop, nan man Atijamit amaŋiimi man kukaan.
47008006	Moo kaane wúli nulawumi máamak Tiito, atooŋumi burokab ube kabiñoo di fúcitumaf, akila aate karulen di karambenuul man jifabel burokab bukila búbutoab bati kamaŋak.
47008007	Nan man kareesuul kúsummi di wanoosani wan ubajumi, kafium, kasanken, fumanj, fuuñ fati emaŋ di kamaŋak kan jibajumi bee di wúli. Muyuul kareesuul kúsummi di burokab ube bati kamaŋak.
47008008	Eenut joote ekammo ñátum di kamingen. Bare ínje ereguul buu bukaaku kubajumi fuuñ fati emaŋ karamben. Ínje oomu di kámeelo kamaŋak kooluul manteer kalegen.
47008009	Jimammanj tíen majakam mati Akiiyaolaal Yensa Apakenaau Áamakau. Handeneen nakankaan abaja bare mati di bálamukab booluul nabilumi akaan aleke, mbi jikaan kubaja kápurumul di balekerab boola.
47008010	Di mo’omu, kagamenak kúmboom bee di muyuul kooke. Jifabel iñeme wan jitooŋumi sunken. Mati muyuul eenomi kútiyaarak katooŋumi, lee ekaaney ceb bare mati jimammaŋ mo.
47008011	Iñeme muyuul joote karulen man jifabel di wan jitooŋumi. Jibaj fuuñ fati emaŋ bee kafabel wo nan man jisofuwomi noo, ban jisen kápurumul di wan jibajumi iñeme.
47008012	Kaanjaat jibabaj fuuñ fati emaŋ man jisen, Atijamit namammaŋ man jisen kápurumul di wan jibajumi, kaanut kápurumul di wan jibajutumi.
47008013	Eenut búrookaab booluul mbi bufaŋ bati bukaaku, neene mbi jikaan jire’en cererer.
47008014	Tan oomaañaa iñeme jibabaj juup panjiŋoolen jirambeniil. Niceen pankuŋoolen kurambenuul wan jiceeŋumi, mbi poopuul anoosani abaj wan ceeŋumi.
47008015	Nan man ciikimi, “Ajojenumi juup ábajeriit warinoe di oo. Man ajojenumi jayiinkun, panabaj yaj.
47008016	Bare kasalak kooku di Atijamit, akammi di ésigirey yati Tiito man asen kacookoorak kajakaak kákonak kan ubajaañaa.
47008017	Mati lee Tiito amaŋumi man ukaanaal wan ulawaaoomi, bare reooreoor búyegetool man bumaŋumi máamak, poop man busofe bee ebil bee di muyuul.
47008018	Di oo wúli kooku di éboñuluul atiolaal ariiba aceen. Akila an ajamoe máamak di fujojaf fanoosani titoorey yati kujojak mati káriiŋenak kati furimaf fajakaaf.
47008019	Reoorut to, bukanak kati kujojak kumukemmuken ariibaau ume man kujawoor bee karamben burokab ube bati kamaŋak. Ñátum di bo wúli núlebienlebien Atijamit di fúko’ool, ban núyiisen kamaŋak kóololi bee karamben.
47008020	Wúli umaŋut mbi káreesoli kukaño mati man ootumi esofey kawulak uke káriiŋaak.
47008021	Wan umaŋumi woo eenomi ekaaney wajoonaaw lee di kapanak kati Akiiyaau ceb bare di poop kapanak kati bukanak.
47008022	Ban di bukoo wúli poop kooku bo éboñuley atiolaal ariiba aceen, an úmeelomi moola tíen ban náyiisenoliyiisen emaŋey yoola yáamak bee karamben di mukaana majuupoe. Iñeme nafaŋ man amaŋe karamben mati kágolumak koola kan abajumi di muyuul.
47008023	Mati Tiito, oo arokoorom, an urokemi di ínje bee karambenuul. Mati kutiolaal kuriiba bukaaku kugabaak kaboñimi di oo, jáwumulojawum di kareesak kati kujojak ban bee kálebienak Apakenaau Áamakau.
47008024	Moo kammi mbi jíyiisen kamaŋak kooluul bee di kukila, mambi bukanak kati kujojak kujukuko tíen ban di kumanj wau kaane nutebenumi úbandoli mati muyuul.
47009001	Ceeŋutom man íciikuul mati kawulak uke kan jiwoonoorumi bee eseney bukanak kati Atijamit kammi Yúdea.
47009002	Mati nijujuk man jimaŋumi máamak eeno bee karamben, ban nitebenumi ubandom mati muyuul bee di kupaalolaal kuriibaak kati Makedonia. Nirereg mati muyuul kuriibaak kammi Akaia jijonjoorumi bee karamben kabiñoo sunken. Fuuñuul fati kamaŋ ewul fugorengoren kajuupoe di kukila bee etooŋ karambenak.
47009003	Bare ínje oomu éboñuluul kutiolaal kuriibaak buke, manteer katebenolaal uband mati muyuul takumbi kukaan ñaañaaña di mukaanaam mo’ome. Bare, nan man eenumi, panjijonjoor di baleebab booluul nan man ireguumi.
47009004	Manoosani, kaanjaat bukaaku kápurumulomi Makedonia koote ebil di ínje, biyok kujuk mati jijonjoorut di baleebab booluul nan man ínje ilobiimi eeno, pánkaanoli kapuñ, ban muyuul poop panjipuño.
47009005	Moo kammi ínje nisosof mati cenceeŋ man ilaw máamak Tiito di kutiolaal kuriibaak buke man kulo fáculom, man kurambenuul jijonjoor kawulak kan jíligumi. Pankujonjoori nampi íriiŋubomi, takumbi kaan kawul kati kamingen bare mbi kaan kawul kati sísigiruul.
47009006	Wakilumi fúkaaf woo eenomi uwe: awaña anoosani alukumi jayiinkun, panajal jayiinkun. Bare awañaau alukumi juup, panajal juup poop.
47009007	Anoosani aate eleeb nan man búyegetool busofumi eeno, takum ríiŋaati di ésigirool mba takumbi kaan kamingen. Mati Atijamit namammaŋ awulemi di búyegetool báwambuloe.
47009008	Ban Atijamit naŋooleŋŋoolen asenuul kawul kanoosani kajuupoe mambi jibaj yaj di wanoosani ban mambi jicookoori di wajuupoe bee mati burok bajake banoosani.
47009009	Nan man ciikimi, “Asenemi juup di ésigirool bee di kalekumi, majoonam moola pammucin bee bándoorey.”
47009010	Asenemi etuukal kuwañaak ban naseneiil mbúur bee mati furiaf fooliil. Oo poop panasenuul etuukal yan jiceeŋumi ban panaliilenuyo panjibaj muria majake kápurumul di wasenimi juup di sísigiruul.
47009011	Panakaanuul man jibaj fubaj juup di wanoosani yaj biyok jifaŋ man jiŋoolene jiwul. Ñaa bukan kajuupoe pankusal Atijamit mati kawulak kooluul kan jiyabumi kápurumul di wúli.
47009012	Mati burokab ube ban jikammi lee kawulak bee di bukanak kati Atijamit wan kuceeŋumi ceb, bare poop bukaanekaan man bukanak kusal máamak Atijamit.
47009013	Muyuul jíyiisenyiisen kúkouul ñátum di burokab ube, pámbujeetum kálebienak di kasalak bee di Atijamit. Jifiummi furimaf fajakaaf mati Apakenaau Áamakau, ban jisosofufo ñátum di karambenoorak kápurumul di sísigiruul di bukanak kati Atijamit di anoosani.
47009014	Iñeme bukooku di elawuul Atijamit, ban poop kuraanouuraano, mati majakam máriiŋaam mati Atijamit man áyiisenolimi kápurumul di muyuul.
47009015	Kasalak kooku di Atijamit mati kawulak koola kan umanje letuŋoolen usankenaal.
47010001	Ínje Paul di fúko’om eem di elawuul. Ínje nilawuulaw ñátum di kawalenoor di kajinlen kan Apakenaau Áamakau abajumi. Handeneen kuceen di muyuul kuregumi mati ínje an ákoofie nan ujuudooraami, bare ínje nibilumi ipeeto nan úloiyooraami ceb.
47010002	Bukaaku koone wúli kágorooroli kuriibooriiboor di mukaanaam mati dúniyaay uye. Moo kaane nampi íriiŋubomi, panikaan táañi di bukan kukila.
47010003	Malegen wúli bukan ceb nucincin di dúniyaay uye, bare ulee di futiik faanomi nan man bukanak kati dúniyaay kukaanemi eeno.
47010004	Mútiikumaam man utiikumi di móro, moo lee mati dúniyaay uye. Bare mútiikumaam mati Atijamit mabajumi kánkum káamak bee kakajen jaj kánkumak kan kúlatooroli.
47010005	Ñátum di mútiikumaam mukila wúli nukajenkajen kañakoorak kati kumanjaak katebenelenooremi koo kúfirenemi bukanak emanjey yati Atijamit. Ñátum di mútiikumaam ume, wúli nuŋooleŋŋoolen kawoonoor kajakut kanookani kati bukanak, ban uliikiteniil man kujamoor di Apakenaau Áamakau.
47010006	Ban nampi jijamoomi tíen, panutek anoosani alatumi ejamool.
47010007	Jijiker wammi fáculuul. Kaanjaat anoosani ágolumumi mati oo ati Apakenaau Áamakau. Mbi jikaanool man awoolenooro, mati wúli poop kati Apakenaau Áamakau nan kukila.
47010008	Ínje letipuñorer, handeneen nifaŋ man itebenooro sileekom mati fujuumaf fan Akiiyaau ásenolimi. Fujuumaf fukila foo bee káliŋen kafiumak kooluul, lee kakajenuko.
47010009	Takum jijikerom nan ínje an amaŋe kakoolenuul ñátum di siletaraas súmboom.
47010010	Bukaaku koone, “Paul siletaraas soola sítaañitaañi ban sibabaj kánkum, bare nan ujuudooraami akila nálaamolaamo, ban kurimak koola kubajut fúkaw.”
47010011	Bukanak kukila kasankenemi mo’omu koote kálaul tíen mati bajut búpajuloor di wan uciikulomi di siletara wúli balee to di wan ootumi ekaan wúli bamaaterab di muyuul.
47010012	Wúli letupuun bee karekelen kúko’oli di bukaaku kasofooromi bukan kateboe. Bare kukila kágotete, di karekelenoor kúkoiil, kubajut kálaul.
47010013	Bare ootutaal katebenooro síleekolaal wuujuto mati fujuumaf fan ubajut. Bare panutebenooro ceb mati burokab ban Atijamit ájuumenolimi man ukaan, ban muyuul eenomi kapan kaaku kati burokab bukila.
47010014	Wúli di kúko’oli letuteben síleekoli wuujuto. Ban wúli umondumi újeetumuluul furimaf fajakaaf mati Apakenaau Áamakau.
47010015	Wúli letuteben síleekoli mati burokab ban bukaaku kurokumi. Bare núgolungolum mati kafiumak kooluul pánkukalaa ban mati burokab bóololi titooruul panfaŋ man búkalaae.
47010016	Mambi úriiŋen furimaf fajakaaf bee di mof múbuto man jílingoorumi, ban aleemi di burok. Leebaj kúceeŋ di kapan kati ai noom di burok.
47010017	Bare furimaf fati Atijamit di fommi, “Ampi amaŋumi katebenelenoor aate katebenelenoor mati wan Akiiyaau akammi ceb.”
47010018	Mati let anau asalooroemi oo abaje kasal, bare anau an Akiiyaau asalumi oo abajemi kasalak.
47011001	Nimammaŋ muyuul mbi jimuuten di ínje handeneen man ígotetumi jayiinkun. Jibonket jimuuten.
47011002	Nibabaj búlat di muyuul ñátum di búlatab bati Atijamit fúko’ool. Mati níliguulig nan ámajira amanjutumi ániine bee di ániine ákon, oo eenomi Apakenaau Áamakau.
47011003	Bare níkolikoli mati nan man eyelaay ebuntoorumi Hawa, kawoonoorak kooluul pánkujimenuul man jikat kamaŋak kalegenak di kálirooraak kooluul bee di Apakenaau Áamakau.
47011004	Mati an aceen abilujaat man áriiŋen mati Yensa ábuto ban náriiŋen mati akaanutumi Yensa an úriiŋenuumi, mba nuyab búyeget búbuto kápurumul di anau an jiyabumi, mba jiyabujaat furimaf fajakaaf fanaamutumi kápurumul di anau an jiyabumi, muyuul súumuusuum man jisenooro kúkouul bee di oo.
47011005	Ínje isofut mati man ifaŋumi man itiitie kan joonemi kúriiŋenaak buke káamakak kooluul.
47011006	Malegen, ekooñey yati kasankenak yoo ikooñut, mba ilee di fumanjaf. Bare nanoosani numanjenuumanjen mati malegenam máriiŋaam.
47011007	Nampi íriiŋenumi furimaf fajakaaf fati Atijamit baceeŋutuul hani jikopori. Ínje niwalenooromi mambi jílebieni. Mante moo nikajenkajen?
47011008	Nigunguuñ kujoj kaaku ñátum di eyabey baleebab booliil bee ekaan burokab bee mati muyuul.
47011009	Nan ilakoeenumi di muyuul, eekenut hani waaf, bare igaalenut an man arambenom. Mati kutiolaal kuriiba bukaaku kápurumulomi Makedonia di kújeetumulo wan iceeŋumi. Ínje igaalenutuul man jirambenom noo, ban poop letigaalenderuul.
47011010	Nan man malegenam mati Yensa mammi di ínje, letiyoolo jáng kateben sileekom di upanaw búrom wati Akaia búrom wo.
47011011	Wau? Mante ínje imaŋutuul? Atijamit namammanj mati nimaŋuumaŋ!
47011012	Panirulen di ekaan wan eem di ekaaney iñeme, takum kúriiŋenaak kuceen mbi kúaamakalenoor di eregey man wúli úrokum moo kúrokum.
47011013	Kúniinaak kukila kaanomi mo’omu kukaanut kúriiŋena kulegen, koo kúriiŋenaak kubuntaak, kagaajooremi mati burokab booliil ban di kukaanalenoor nan kúriiŋena kalegen kati Apakenaau Áamakau.
47011014	Bare laañutom bo, mati hani Seetaanaay di fúkouyo kakaanalenooro nan maleeka yati mawuŋ.
47011015	Laañutom bo, ñaa, kaanjaat kuriibaak kooliyo kakaanalenoor nan kuroka kajoone. Di múlamukaam mooliil pankubaj wan kuñesemi.
47011016	Panilaañ ireguul tíen, takumbi an asof mati ínje égot. Bare kaanjaat panjisof eeno mo, mbi iŋoolen ibaj jasiinkun katebenelenoor.
47011017	(Wan isankenumi iñeme, kaanut wan Akiiyaau amaŋumi man isanken. Di mukaanaam man itebenelenooreñaa nisankensanken nan égot.
47011018	Bare mati bukan kajuupoe bukooku di katebenelenoor nan man bukanak kati dúniyaay kukaanemi eeno, ínje poop panitebenelenoor!)
47011019	Muyuul di kúkouul kasofooromi jilinlolinlo máamak, joote kamuuten di sígot!
47011020	Muyuul jimuutenemuuten di anoosani akaanuumi kumiiceelool, mba nároogenuumi, mba naguuñuumi, mba násofaatiuumi di waaf, mba atancuumi di karabak kooluul.
47011021	Nipuñopuño man ireguul mati wúli úliŋut máamak bee ekammo! Bare wanoosani an apuune man atebenelenoor di wo, ínje asankeneñaa nan égot, ínje niŋooleŋŋoolen poop itebenelenoor.
47011022	Mante kukila Kúhibur? Ínje poop moo. Mante kukila Kuisirael? Ínje poop moo. Mante kukila úwoloorumaw wati Iburehima? Ínje poop moo.
47011023	Mante kukila kuroka kati Apakenaau Áamakau? Ínje oomu di kasanken nan égot bare ínje ifaŋe man ikaane aroka! Ínje ifaŋe man iroke wuuj kukila, ínje ifaŋe man ilakoeene dán bukanak kukuleimi wuuj kukila, ínje ifaŋe man ibaje kútek wuuj kukila, ínje ifaŋe man ilofe ecetey wuuj kukila.
47011024	Kúyahuudak kusofansof ñooni futok ban kasofaookasofa kunageannag ñátum di esankil yati kabaŋ ñákon rinoe bukan kugaba.
47011025	Kúroomanak kunagannag ñátum di sigol bee ñooni ñáfeegiir. Kulatoorom di kuleebammi sikooba ñákon. Busaanaab di busayumi di ínje ñooni ñáfeegiir. Di fuk di balay ínje oomu ró di mumelam narende.
47011026	Di ejaay yúmboom kajaaburuŋak ñajuupoe nibabaj bugaalab, ninokennoken di búyiik di kal, kúkuu, bukanom, Kakaanutumi Kúyahuudak, sísuk sáamak, baŋaan, fal fáamak di kuriiba kubunta.
47011027	Nilakolako di burok di bugaal báamak, kámooriom kúsuumut, nicaarecaaret, baraanab di busofom, ñameeŋe íbajeriit furi, ñonkañ ñisofeansof mati mutugenam.
47011028	Uru búrom balee to, nibajebaj bugaalab funakoofunak bati buu kujojak kombomi eeno.
47011029	Nampi bukaaku kúlaamomi, ínje poop nílaamoelaamo. Nampi bukaaku kulomi di majakut, di riom matatat.
47011030	Kaanjaat neete katebenelenoor, panitebenelenoor mati pambaj wáyiisenumi man ílaamomi eeno.
47011031	Atijamit, oo eenomi Ampaau ati Akiiyaolaal Yensa, panasali bee bándoorey, namammanj mati ígaajooreriit.
47011032	Nan ilakomi Damasukos, anifaanau ati bo di nanan nati áyiau Areta ajuumenumi kupooya di kúlamutak kati bo, man kusofom to.
47011033	Bare di kúyuunammi di katekel kápurumul di étoofeney man ípakumumi di kañeniil.
47012001	Ínje eete kateben sileekom, handeneen ibajut waaf di mo, bare nirulen kasanken mati Akiiyaau náyiisenanyiisen waaf nan sáaut man ijuk di poop nakaanammi man imanj wayofoe di ésigirom.
47012002	Simit uñen di sibakiir bálamuk, nimammanj ariiba aceen ati Apakenaau Áamakau naŋariŋar bee di bukinab bajakaab búfeegintenab. Ínje imanjut manteer funkool fuje’e mba yuutool eje’e, Atijamit amanje ceb.
47012003	Ban nimammanj mati ániinaau umu naŋariŋar bee bukinab bajakaab, manteer di funkool fuje’e mba yuutool eje’e, ínje imanjut bare Atijamit amanje ceb.
47012004	Ban najanjam kurim kuceen kan aŋoolenut areg.
47012005	Mati ániinaau ume panitebenooro, mati ínje d fúko’om letitebenooro, rino di kálaamoak kúmboom.
47012006	Handeneen nimammaŋ bee katebenelenoor, letikaan égot di ekammo, mati malegenam ceb nirege. Bare letitebenelenoor, mati ínje imaŋut an aceen asofaam tan ínje íriiŋut di wan ajammi di wan ajukumi di ínje.
47012007	Handeneen man iyabumi wayofoaaw wáfasulooriammi di Atijamit. Ínje nibabaj kayah di eniilom, koo eenomi aboña ati Seetaanaay, man agaalenom takum itebenelenoor.
47012008	Ñooni ñáfeegiir nilalaw Atijamit mati mo’ome man ápurenuko di ínje.
47012009	Bare Atijamit nalaañenammi, “Majakam múmboom muyajiyaj, mati kánkumak kúmboom mbi kujuki kúliroor di bálaamoerab booli.” Panfaŋ man súume man iteben sileekom mati kálaamoak kúmboom, mbi kánkumak kati Apakenaau Áamakau mbi kulako di ínje.
47012010	Mati bálamukab bati Apakenaau Áamakau, súumansuum di kálaamo, kajel, bugaal, kásuutuken, mba búyiik. Mati nan ílaamoemi, noo níliŋeni.
47012011	Nikankaan égot! Bare muyuul jimingenammi man ikammo. Muyuul joote eciik kurim kati káyiisen mati ínje. Ínje lee waaf bare kúriiŋenaak kan jommi kúriiŋenaak kooluul kúkoyumutom.
47012012	Nan ilakomi di muyuul, níyiisenuuyiisen tíen káyiisenak kanoosani kareguumi mati ínje áriiŋena alegen áboñulimi kápurumul di Atijamit di fúko’ool. Mati nimuutemmuuten ikaan káyiisen titooruul di kúmanjum kajuupoe, di wajamurerutimi, di mukaanaam máamakam máriiŋumi síwoonoor.
47012013	Ñaa waaf wákon wan ikaanutumi di muyuul, woo nikankaan wo di kujojak kaaku. Woo eenomi igaalenutuul. Kaanutumojaat mbi jibonketom.
47012014	Iñeme ínje nijonjoojonjoor bee ebil bujukoor di muyuul inki ñaa kákamun kúfeeginten. Ban letigaalenuul hani waaf, mati ilee di kariiben wan ubajumi, bare muyuul di kúkouul ceb niriibene. Kuñiilak kúkuumeneriit kuwolaiil, bare kuwolaiil kúkuumeneiimi.
47012015	Súumansuum man ikaan wanoosani wan ibajumi bee karambenuul. Mante panjimaŋom jayiinkun mati man imaŋuuñaa máamak?
47012016	Kuceen di muyuul pankumaŋ mati igaalenutuul. Bare bee iñeme kuceen kusosof mati nikonkooñ ban nibuntooruul man ibaj waaf.
47012017	Bare buuma? Mante kan íboñuluumi kuguuñuuguuñ?
47012018	Ínje nilalaw máamak Tiito man ajaw, ban niboñool di atiolaal ariiba aceen síñakon. Mante room kama Tiito naguuñuuguuñ? Mante room kama wulaal úrokumutaal ñátum di Búyegetab Bátienaab bákonab? Mante room kama wulaal útaagulutaal kátaagulak kákonak?
47012019	Timaa jisosof wúli nusankensanken uru búrom mati kapooyooro? Moo leti. Wúli nurereg mati ure nan kuroka kati Apakenaau Áamakau, ban wúli numammanj mati Atijamit oomu di káyenten. Kúpaalumom, wanoosani wan ukammi, woo búrom wajake di muyuul.
47012020	Mati níkolikoli nampi íriiŋubomi takum ítookuluul di wan isofutumi panjikaanuwo, ban muyuul poop leejijukom di wo. Ínje níkolikoli kuceen di muyuul man kulako kañoosoorak mba kalatoorak mba féenaaf titoorey, mba kabotoorak di eloey fácul, mba kasuulenoor, mba káyiisenoor kupooñ, mba kájamooraati.
47012021	Ínje níkolikoli nampi ilaañumi íriiŋubo inki, Atijamit úmboom mbi awalenom joc fáculuul, ban ínje mbi kaanom búlok mati kajuupoe di muyuul kakammi majakut ban kútiiwoorut kukat bálamuk majakutiil mati noo, masikomi, di kaseeket di kániine’et, di kayenet. ’et, di kayenet.
47013001	Nanan une eenomi kákamunom kúfeeginten, éjawuley yúmboom bee di muyuul. Furimaf fati Atijamit di fommi, “Anoosani ampi kútibumi di ekaan majakut, malegenam pambimujuumeni ñátum di emaatey yati bukan kugaba mba kúfeegiir.”
47013002	Nigameneengamen kalakomi ekaaney majakut di poop bukaaku búrom nan oomueenumi di kákamunom kugabuntenak. Ínje níloiuuloi, bare iñeme panilaañ igameniil nan man ikaaneenumi. Nampi ilaañumi íriiŋubo nanan une, leejipak di kakurak.
47013003	Mati jimammaŋ bee emanjey manteer legen ínje di fúredimpaf fati Apakenaau Áamakau nísankenumemi. Nampi akuruumi panjijoon tul, akila álaamoeriit, bare pánayiisenuul kánkumak koola di titooruul.
47013004	Handeneen nálanlaam nan kufaaŋenoomi di ébaarey yati búpinab, iñeme narondoŋ ñátum di kánkumak kati Atijamit. Wulaal poop núlaamoaalaamo di oo nan man Apakenaau Áamakau álaameenumi eeno. Bare panuroŋaal di oo ñátum di kánkumak kati Atijamit, nan man Apakenaau Áamakau akammi eeno.
47013005	Jíningulooro man jijuk manteer jooju di esofey kafiumak kooluul. Jímeelo’ooro. Tíenuutien muyuul jijujuk mati Yensa Apakenaau Áamakau oomu di muyuul? Leejaat jilolo pám kámeeloak uke.
47013006	Nígolungolum mati panjiñes man jimanj wúli ulout pám.
47013007	Kúlawak kóololi bee di Atijamit takumbi jikaan majakut. Wúli ulawut mo’ome mbi úyiisen bukanak kukila mati wúli nuŋooleŋŋoolen ujaw fácul, bare mambi jikaan joon, handeneen wúli nukankaan nan bukan kaloe pám.
47013008	Mati wúli uŋoolenut ukaan wan siriiboorutumi di malegenam, bare malegenam ceb.
47013009	Handeneen núlaamolaamo, wúli súumeolisuum mati muyuul jílinliŋ. Wúli wan ulawemi woo eenomi muyuul mbi jifaŋuto.
47013010	Ínje oomu di eciikuul uru bala’a íriiŋubo. Kammojaat ínje oomu di kágolum mati letikaan táañiuul nampi íriiŋubomi. Mati nimammaŋ ekaaney burokab di fujuumaf fan Akiiyaau asenammi man íliŋenuul, bare lee kakajenuul.
47013011	Kutiom, jikatooraal bee niceen! Jisofoor jak ban jíyenten wan ilawumi, jimaŋoor, jilako di kásuumaay titooruul, ban kamaŋak di kásuumaay kati Atijamit pánkoomi di muyuul
47013012	Jisaafoor kasaafoor kásuume ñaj.
47013013	Bukanak kati Atijamit kammi baabe kúsaafuluul búrom.
47013014	Emitey ekaan majakam mati Akiiyaau Yensa Apakenaau Áamakau, di kamaŋak kati Atijamit, ban bapaalaayab bati Búyegetab Bátienaab pámboomi di muyuul búrom.
48001001	Ínje Paul, áriiŋena ati Yensa, emmi di eciik letaraay uye. Kayooŋ kuceen kati bukan mba kati fujuumaf fati ansansan, kumukenutom man ikammo, bare kati Yensa Apakenaau Áamakau di Atijamit Ampaau, ayitenumi Yensa di kacetumi.
48001002	Ínje di kuriiba búrom nunampoonampoor man úboñul kasaafak bee di muyuul búrom kammi di kukobak kati Galatia.
48001003	Emitey ekaan Atijamit Ampaau di Akiiyaolaal Yensa Apakenaau Áamakau majakam mooliil di kásuumaayak kooliil.
48001004	Apakenaau Áamakau oo asenooromi fúko’ool nan búsimen mati majakutolaal mambi apakenolaal di dúniyaay uye yajakutey yan oomaamiñaa, nan man Ampaolaal Atijamit amaŋumi eeno.
48001005	Usalaal Atijamit bee bándoorey. Amen.
48001006	Wáaloanwaalo mati épurey yooluul di Atijamit yaŋ, awonkuumi ñátum di majakam mati Apakenaau Áamakau ban di jilaañ jísoful furim fuceen.
48001007	Malegen furimaf fuceenaf foo karees ceb fubaje. Babaj bukan kuceen kálaamenuul takumbi úyegetuul usof úlaul mati malegenam mati Apakenaau Áamakau.
48001008	Bare anoosani, handeneen wúli mba maleeka yápurulo di bukinab bajakaab, man ériiŋenuul furim fúbuto fanaamutumi di fan úriiŋenuumi, Atijamit mbi anum an akila mba maleeka ekila.
48001009	Nan man uregeenuumi noo eeno, ban panilaañumi isanken mo. Kaanjaat nan babaj an aceen aam di káriiŋenuul furim fúbuto fanaamut di fan wúli úriiŋenuumi, mbi anumi bee di sambunas sáceteriitumi.
48001010	Mante ínje kúcilak kati bukanak neem di eñesey mba mante kati Atijamit? Mante ínje eem di ekaan man bukanak súumiil ceb? Ikammojaat hani bee iñeme letikaaneen amiiceel ati Yensa.
48001011	Kutiom, ínje eete ekaan man tíenuul mati furimaf fajakaaf fan íriiŋenuumi kaanut furim fati an.
48001012	Mati furimaf fukila an asenutom fo ban poop an aliikitenutomufo, bare Yensa Apakenaau Áamakau asenammifo.
48001013	Mati muyuul búrom bajut ajamut man eenomi noo eeno nan ilakomi di buruŋab bati Kúyahuudak. Nikammi man kúsuutukenumi kati fujojaf fati Yensa eeno ñátum di kamingen ban hani niliikeenliik bee kakajeniil.
48001014	Kafiumak kúmboom di buruŋab bati Kúyahuudak, di kubilumi kúkalaa manteer kuwuuj kati kupaalom búrom kan uremi ban nibabaj fuuñ fati emaŋ man iraagal wan iŋoolenumi búrom bee kariiben mukaanaam mati kufannaaniŋolaal.
48001015	Bare Atijamit ápajulammi kabiñoo nan atuukammi, ban nawonkammi iyiiŋ ñátum di majakam moola.
48001016	Súumoosuum man áyiisenammi Añiilau oola, mambi iŋoolen íriiŋen furimaf fajakaaf mati oo bee di Kakaanutumi Kúyahuudak. Iceeŋut an man aregom waa neete ekaan.
48001017	Ijawut bee Yerusalem bee ejuk kúriiŋenaak bukaaku kamondammi, bare bajoonene taac bee Arabia mbi inki ilaañumi íbookoul bee Damasukos.
48001018	Bajumi simit sífeegiir, mbi kiti ijawumi bee Yerusalem bee bujukoor di Peter. Boo nilakomi wáriiŋe kunak bútinken.
48001019	Benento, úkamboorut hani ákon di kúriiŋena bukaaku leejaat Yankuba, Akiiyaolaal atiool.
48001020	(Wan emmi di eciikuuley, titoorom di Atijamit lee fugaajoor!)
48001021	Nan púrutomi, niwuujumi bee di upanaw wati Siria di Kilikia.
48001022	Nanan nikila kuriibaak kati kujojak kammi Yúdea kuyahoorutom jícil.
48001023	Koo mo’omu kujame di kureg, “Ansi ásuutukenolaami iñeme inki oo ammi di káriiŋenak kafiumak ko’oku kansi araagalumi bee kakajen.”
48001024	Koo búrom di kulaañenumi Atijamit kasalak mati mákalaam moola mati ínje.
48002001	Nan laañumi wuuj simit uñen di sibakiir ínje di Banaabas nulaañumi inki bee Yerusalem. Tiito oo poop síñakon nujawoore.
48002002	Ujukujaat ínje ejaay bee bo, kankaan nan Atijamit náyiisenanyiisen man ijaw (bare nan íriiŋubomi nujukoorumi di kurungaak kati fujojaf síceboli, ban nimaŋumi man kúlaul) furimaf fajakaaf fan íriiŋenumi buku Kakaanutumi Kúyahuudak. Wan iteyutomi woo emmi takumbi waaf wóololi uwuujoor man burokab búmboom bulaañ bálamuk. Kammojaat pankaanom burok bati mée.
48002003	Tiito di fúko’ool arokoorom, hani man akaanumi Ágirik, an afafarenutool man atampi.
48002004	Bare mati kúyinenaak kubuntaak di kubuuyulomi kúnokenul títooroli di kúmeelo ban di kujuk kafeloak kammi di Apakenaau Áamakau Yensa. Di kumaŋumi kámingenoli nan kumiiceel man uriiben sílingaas sati Kúyahuudak.
48002005	Bare usenutiil buruŋ hani jasiinkun. Numammaŋ bee epooy malegenam mati furimaf fajakaaf mati muyuul.
48002006	Kurunga kuceen di fujojaf kusosof mati koo kubabaj fúkaw. (Bare ínje butumom bulee bo bukei eenomi bukoo mati Atijamit ápajuleriit.) Hani ákon di buku kubenenut to kurim bee di wan íriiŋeniimi.
48002007	Kujujuk mati Atijamit nasenansen fujuumaf man íriiŋen furimaf fajakaaf foola Kakaanutumi Kúyahuudak, nan man asenumi Peter man áriiŋen Kúyahuudak.
48002008	(mati Atijamit ammi károketumak Peter bee di Kúyahuudak oo ákonau ammi károketumak ínje bee di Kakaanutumi Kúyahuudak).
48002009	Ban Yankuba, Peter, di Yohan kan eenomi kukankaan nan sísagumaas sapebumi fujojaf fati kuriibaak. Nan kurungaak uke kujukumi mati Atijamit nasenansen kánkumak kati ekaaney burokab bukila, koo búrom di kúkaanolimi kurokooriil, Banaabas di ínje. Nujamoorumi mákon mati wúli panujaw úriiŋen furimaf fajakaaf ban Kakaanutumi Kúyahuudak kommi man kukila kujaw kúriiŋenufo ban Kúyahuudak kommi.
48002010	Wan kumaŋumi éregoli woo eenomi takumbi újim karambenak kalekaak. Ban mo’omu poop mulakolako di búyegetom.
48002011	Bare nan Peter áriiŋulomi Antiok, niñoosooñoos bujuudoor, mati wan alakoeenumi ekaaney woo jakut jáng.
48002012	Mati nalakoeenlako furi dákon di kúyinena Kakaanutumi Kúyahuudak, nan kuceen kan Yankuba aboñulomi kúriiŋulomi ceb, nayitomi galab apum ápajulo di bukoo, mati nákolikoli kúyinenaak Kúyahuudak kukila katampimi.
48002013	Kúyinena Kúyahuudak karinobomi koo poop di kukammi mamisam nan akila. Hani Banaabas di fúko’ool aŋoolenut apak di ekaaney mo’omu.
48002014	Bare nan ijukumi mati kulet di kariiben malegenam mati furimaf fajakaaf, niwonkumi man eenumi Peter di bújonleniil, “Au akammi Áyahuud di kawoliak, ukaanjaat nan au ukaanut Áyahuud. Ñaa kama buu panuŋoolen umingen Kakaanutumi Kúyahuudak man kukaan nan man Kúyahuudak kukaanemi eeno?”
48002015	Wulaal di kuko’olaal Kúyahuudak fák di kawoliak, ukaanutaal kukaana majakut nan Kakaanutumi Kúyahuud.
48002016	Bare numanjaamanj mati Atijamit ásoferiit an nan ajoone mati nariibenriiben wan sílingaas siceeŋumi, bare di kafiumak di Yensa Apakenaau Áamakau. Wulaal poop nubajaal kafiumak di Apakenaau Áamakau Yensa koo kukammi man Atijamit asofolaal nan bukan kajoone, bare lee mati kariibenak sílingaas. Mati Atijamit ásoferiit hani an ákon ajoone ñátum di ekaaney wan sílingaas siceeŋumi
48002017	Nan wulaal Kúyahuudak ulakaami eñesey buruŋ bampi Atijamit asofolaal nan bukan kajoone ñátum di kasofoor di Apakenaau Áamakau, man ujukaami wulaal poop kukaana majakut nan Kakaanutumi Kúyahuudak. Mante mo’omu múyiisenolaami mati Apakenaau Áamakau akaanolaami man ukaanaal majakut? A’a, lee mo!
48002018	Bare sílingaas sati noo san ikateenumi kafiumak iban nilaañ íŋarul so igalo, ikammojaat níyiisenooroyiisenooro áyuura ati so.
48002019	Mati ínje, sílingaas di fúkouso sikaanankaan man ícetum di so ban sibajut kánkum di ínje, manteer mbi ibaj eroŋ di Atijamit.
48002020	Kankaan nan ínje di Apakenaau Áamakau kufaaŋenoorumi man icet di ébaarey yati búpinab, lee ínje di fúko’om eem man iroŋe bare Apakenaau Áamakau aam man aroŋe ríiŋ di ínje. Eroŋey yan emmi di iñeme ñátum di kafiumak di Añiilau ati Atijamit, amaŋammi manteer asen eroŋey yoola bee mati ínje.
48002021	Ínje ilatut kabeten majakam mati Atijamit. Kaanjaat an Atijamit panasofool nan ajoone mati akila nariibenriiben wan sílingaas siceeŋumi, moo kama ecetey yati Yensa ekankaan ñaañaaña.
48003001	Muyuul, kati Galatia kañuloutuñaa! Asaay ai arokuul? Mati noo nireguureg tíen buu Yensa Apakenaau Áamakau afaaŋenimi di ébaarey yati búpinab nan wan kúciluul kujuke.
48003002	Jikatom man iceeŋuul wákon pat! Mante jiyabuloyab Búyegetab Bátienaab mati jiriibenriiben wan sílingaas sati Muusa siceeŋumi? Mba mante jiyabuloyab bo mati jifiunfium furimaf fajakaaf?
48003003	Muyuul kañuloutuñaa! Muyuul katooŋumi di eroŋey yunkuley ñátum di Búyegetab Bátienaab, buu kaane di jimaŋ inki bee kágolum di kánkumak kooluul?
48003004	Waa kama bugaalab booluul mbi kaan ñaañaaña? Bare isofutumo!
48003005	Atijamit áboñeuumi Búyegetab Bátienaab boola bee di muyuul, nalaañ akaan wajamurerutimi titooruul mati jiriibenriiben wan sílingaas sati Muusa siceeŋumi? Mba mante mati jijanjam di kafiumak mati wan jijammi furimaf fajakaaf mati Yensa Apakenaau Áamakau.
48003006	Moo mákonam eem di Iburehima, furimaf fati Atijamit foone, “Iburehima nanennen kafiumak koola di Atijamit, mati kafiumak kukila Atijamit nasofoomi an ajoone.”
48003007	Panjijuk mati kafiummi di Atijamit, koo eenomi kuñiilak kalegenak kati Iburehima.
48003008	Furimaf fati Atijamit fúregaaliregaali mati Atijamit beebi esof Kakaanutumi Kúyahuudak nan bukan kajoone mati kafiumak kooliil kukila. Moo kaane Atijamit náligumi Iburehima furimaf fajakaaf ufe naanoomi, “Bukanak kati dúniyaay búrom pankubaj kásuumaay ñátum di bálamukab booli.”
48003009	Bee mo jaat, kanenumi kafiumak kooliil di Atijamit, nan man Iburehima aneneenukomi, bukoo pankuyab kásuumaay kákonak kan Iburehima ayabeenumi no’ona kápurul di Atijamit.
48003010	Mati anoosani anajomi sílingaas oo nanuminum. Mati ciikiciik, “Bunumab bati Atijamit boobu di an añoosumi kariibenak waciikimi búrom di búkaay yati sílingaas.”
48003011	Fiitolaafiit mati Atijamit asofut an ajoone mati nariibenriiben sílingaas. Mati furimaf fati Atijamit foone, “Anau an Atijamit asofoomi ajoone aate károŋum di kafiumak koola.”
48003012	Bare sílingaas sírudoorut waaf di kafiumak. Mati furimaf fati Atijamit foone, “Ampi akammi wan sílingaas siceeŋumi, eroŋey yoola too yommi.”
48003013	Bare Yensa napakenolaapaken di bunumab ban sílingaas sooteenumi ekaan man uyabaal, nan Yensa acetumi di ébaarey yati búpinab. Mati ciikiciik, “Anoosani afaaŋenimi di ébaar, oo bunumab bati Atijamit boobu di an akila”
48003014	Wakilumi mo’omu woo eenomi kásuumaayak kan Atijamit áligeenumi Iburehima koote ériiŋ Kakaanutumi Kúyahuudak kápurumul burokab bati Apakenaau Áamakau Yensa, mambi uyabaal ñátum di kafiumak Búyegetab Bátienaab báligeenimi no’ona.
48003015	Kutiom, eenojaat bukan kugaba kukokenjaat furim ban di kujuumenufo an ábuto letaŋoolen abil ápurenufo to mba nabenento waaf.
48003016	Atijamit nálilig Iburehima di búwoloorumab boola aban. Furimaf fati Atijamit foonut, “Di úwoloorum,” wan eenomi wawuuje bákon. Bare foone, “Di búwoloorumab booli,” ban eenomi bákon, oo eenomi Apakenaau Áamakau.
48003017	Wan imaŋumi bee eregey woo eenomi, mati Atijamit najuumeneenjuumen kasofoorak titoorey yati oo di Iburehima ban náligeenumi mati panakaanuko. Sílingaas san Atijamit ápurenulomi simit siceme sibakiir di kabanan di uñen fácul. Hani moo sílingaas siŋoolenut sípuren kasofoorak di báligab bukila.
48003018	Kaanjaat wan Atijamit áligumi bee esen bukanool mati kuriibenriiben sílingaas, kama ñaa ceeŋut man asenuwo mati báligab boola. Moo manoosani, naseneensen wo’owu Iburehima mati Atijamit báligab boola.
48003019	Kama ñaa élingaay yoo bee mati waa? Nasensenuyo mati bee káyiisen waa eenomi majakut, ban élingaay ekila paneroketumi bee mo nan funak fan búwoloorumab bati Iburehima búriiŋumi, bee di oo Atijamit áligeenumi. Atijamit asenumi élingaay yoola simaleeka esenumi Muusa an eenomi atitoora.
48003020	Ujamujaat atitoora lee ákon ceb, bare Atijamit eenomi Atijamit ákon pat.
48003021	Mante kama élingaay di báligab bati Atijamit ejamoorut? Lee mo jáng! Mati kaaneenjaat élinga esenisen yaŋoolenumi ekaan man an aroŋ, Atijamit panasofeen akila nan an ajoone ñátum di kariibenakuyo.
48003022	Bare furimaf fati Atijamit foone mati kánkumak kati majakutam kúroroog kati dúniyaay búrom. Buruŋ buceen bulet bampi uyab wan Atijamit áligeenumi leejaat káyinen di Yensa Apakenaau Áamakau.
48003023	Noo kafiumak uke báriiŋoorulout, sílingaas silitenolaaliten rap ñátum di kájaatikenak kooliso bee mo nampi ubajaami kafiumak.
48003024	Man kammi, sílingaas soo sikankaan nan aliikitenaolaal afaan bee nampi Apakenaau Áamakau ajawulomi, mambi Atijamit asofolaal bukan kajoone ñátum kafiumak.
48003025	Bare iñeme kafiumak kubajobajo, ceeŋut kariiben sílingaas nan aliikitenaolaal afaan.
48003026	Mati Apakenaau Áamakau Yensa muyuul búrom kuñiilak kati Atijamit kápurumul di kafiumak.
48003027	Mati anoosani átiigulenimi di kareesak kati Yensa Apakenaau Áamakau, moo náyiisenyiisen mati oo di Yensa kákonak, nukaanokaano Apakenaau Áamakau nan oo kaloa káamak.
48003028	Moo kaane, bajut kápajuloor umu Áyahuud mba Akaanut Áyahuud, bajut umu amiiceel mba akaanut amiiceel, bajut umu ániine mba anaare, kápajuloor kulet titooruul kammi di Apakenaau Áamakau Yensa.
48003029	Kaanjaat muyuul kati Apakenaau Áamakau, moo emmi muyuul úwoloorum wati Iburehima. Muyuul bukan kaate eyab wan Atijamit áligeenumi.
48004001	Wan ilakomi ereguuley woowe. Nan kammi añiilau aatumi beebi eŋarey yati fubajaf fati ampaool, mati natiititiiti bajut wan kukatoore di amiiceel, hani man kammi oo akile fubajaf búrom.
48004002	Bee jaat oo oomu di kaakoomi di kan kujuumenumi bee kajiker fubajool bee nanan nampi ampaool ajuumenumi mbi aŋarufo níriiŋumi.
48004003	Moo mákonam di wulaal poop. Noo wulaal bukan nan ukaaneenaami di fañiilaetaf foololaal, wulaal ukaaneenaami kumiiceel kánkumak kati mukaanaam mati dúniyaay búrom.
48004004	Bare nan nanan níriiŋumi, Atijamit naboñulolaami Añoolool. Oo awolimi di aseek, ban awolimi di sílingaas,
48004005	mambi apaken kariibenumi sílingaas, mambi uyabaal fujuumaf fati ekaan Atijamit kuñoolool.
48004006	Mati muyuul kuñiilak kati Atijamit iñeme, Atijamit naboñulolaaboñ Búyegetab Bátienaab bati Añoolool bee di sísigirolaal, di bucibulo, “Ampaom! Ampaom!”
48004007	Moo kaane, muyuul jikaanut kumiiceel bare kuñoolool, ukaanjaat añoolool, au aŋara ati bulaañab ban Atijamit áligumi.
48004008	Nan jimanjeenutumi Atijamit, muyuul kukaaneenumi di famiiceelaetaf simit sati urees ceb bare sibajout.
48004009	Bare iñeme di jibilumi jimanj Atijamit, mba Atijamit nabilumi amanj muyuul. Buu jiŋoolene jilaañ bee kamiiceelaet kánkumak kati mukaanaam mati dúniyaay uye. Mante jimammaŋ ekaan kumiiceelak kooliko inki?
48004010	Muyuul jiraagaleraagal bee ekaan man mooluul músuum Atijamit ñátum di kálebienak kati kunak kuceen, di muleeŋ muceen, di kéel kuceen, di simit siceen.
48004011	Há! Ínje níkolikoli mati kama burokab búmboom di muyuul fúko’om nigaalene mée.
48004012	Kutiom, ínje nilawuulaw wey man jibonket jibil jinaam di ínje, nan ínje man ibilumi inaam di muyuul. Bajut wan jikajene bee di ínje.
48004013	Wakilumi mútiyaaram ínje káriiŋenuulak furimaf fajakaaf fati Apakenaau Áamakau mati ínje noo di kásumut.
48004014	Handeneen kásumutom kukila kuyinkuul man jiŋooleneene jijiipom mba jilatom, bare jikaanutumo! Di jiwalenammi jak nan ínje maleeka yati Atijamit, mba nan ínje Yensa Apakenaau Áamakau di fúko’ool.
48004015	Noo muyuul kásuumaak kanokeneenumi di sísigiruul iñeme kookei? Ínje noo fiitanfiit mati eeneenjaat jiŋooleneene, pájilookuleen kúciluul jisenom.
48004016	Waa yaŋ nilanlaañ ikaan eyen di eñeru yooluul, mati ínje oomu ereguuley malegenam?
48004017	Bukanak kukila bukooku karaagale bee égaawuluul bee di kukila, bare wakilumi koo ekaaney mo’omu di úyegetiil ujakut. Wanoosani búrom wan kumaŋumi ekaanuul man jilatom, mambi jilaañ jimaŋiil.
48004018	Bee iñee kankaan waaf walegen jisofujaat di úyegetuul bee ekaan wajake, handeneen nan ileemi di muyuul.
48004019	Kuñoolom! Ínje man nokoorammi di muyuul eeno kankaan nan aseek ammi di kawalen búrooko inki, jariey yákoney nemmi di yo bee mati muyuul bee nampi jinokoorumi di Yensa Apakenaau Áamakau.
48004020	Panimaŋeen kalako di muyuul, moo letisankeneen táli, mati búyegetom bugagaal mati muyuul.
48004021	Kama jiregom, bukaaku di muyuul kamaŋumi man kulako di búroogumab bati sílingaas bee jaat. Mante kumammanj wan sílingaas siregumi?
48004022	Mati ciikiciik Iburehima kuñiil kúniine kugaba nabaje. Ákon iñaayool amiiceel, aamu iñaayool let amiiceel.
48004023	Añiilau ati amiiceelau oo nawoliwol nan bukanak búrom, bare añiilau aamu ati aseekau akaanutumi amiiceel, oo nawoliwol kápurumul di báligab.
48004024	Furimaf ufe fukankaan nan kúreg. Kuseekak buke kukankaan búyiisenum bati kasofoorak kugabaak wan Atijamit akammi di bukanool. Hajara, aseekau amiiceelau, nakankaan búyiisenum bati kasofoorak kan Atijamit ajuumenumi di fúlankiinaf fati Sinai. Anoosani awolimi di fiilaf foola oo amiiceel.
48004025	Hajara búyiisenumab bati fúlankiinaf fati Sinai fammi Arabia. Oo búyiisenumab bati Yerusalem yati jaat, mati oo di kuñoolool di famiiceelaet.
48004026	Bare Sirah, akaanutumi amiiceel, oo eenomi búyiisenumab bati Yerusalem yammi bukinab bajakaab. Oo akammi iñaayolaal!
48004027	Mati ciikiciik, “Maayoor, au aseekau amanjutumi fufaan. Rigoor búrigoor bati kamaayoor, handeneen man ubajurerutumi añiil! Mati aseekau an ataool asofutumi di waaf panafaŋen kuñiil an ataool asofumi jak.”
48004028	Kutiom, muyuul eenomi kuñiilak kan Atijamit áligeneenumi nan Siyaaka.
48004029	Di kunakak ko’oka añiilau awolimi nan bukanak búrom násuutukeneenumi añiilau awolimi di Búyegetab Bátienaab. Mo’omu mubajomi bee iñeme.
48004030	Bare furimaf fati Atijamit waa furege? Furimaf foone, “Cesoor amiiceelau di añiilau ániinaau, mati añiilau ániinaau ati amiiceelau leekucaaboor bulaañab ban Atijamit áligeenumi di añiilau ániinaau ati akaanutumi amiiceel.”
48004031	Kutiom, kama ñaa wulaal let kuñiilak kati aseekau amiiceelau, bare kuñiilak kati aseekau akaanutumi amiiceelau. aanutumi amiiceelau.
48005001	Yensa Apakenaau Áamakau napakenolaapaken. Moo kaane jijuum líŋ, ban takum jimaŋ man kulaañenuul jikaan kumiiceelak kati sílingaas.
48005002	Jíyenten! Ínje, Paul eem di ereguul wan isofumi mati jimaŋujaat man jitampi, moo eenomi wan Apakenaau Áamakau akammi di muyuul ubajut fúkaw.
48005003	Man ilaañ íyiisen anoosani di fúko’ool amaŋumi man kutampool, oo naate kariiben wan sílingaas sati Muusa siceeŋumi búrom.
48005004	Muyuul jooju di eñesey buruŋ man Atijamit asofuul nan bukan kajoone mati jiriibenriiben sílingaas. Jikajenkajen wan jisofoorumi di Yensa Apakenaau Áamakau di majakam moola.
48005005	Bare Búyegetab Bátienaab bukaanolaakaan tíenolaal mati Atijamit panasofolaal nan bukan kajoone mati kafiumak koololaal di Apakenaau Áamakau.
48005006	Mati nampi usofooraami di Apakenaau Áamakau Yensa, katampimi mba katamputimi kápajuloor kulee di Atijamit. Bare wabajumi fúkaw woo eenomi kafiumak kammi di burok kápurumul di kamaŋak.
48005007	Noo jijaweenjaw jak! Ai akaane man jikat malegenam?
48005008	Abuntooraau aaneuuñaa jikat oo lee Atijamit, awonkeuuñaa man jipak.
48005009	Múliitenuma mayiinkun múliitenemi epor yáciigimi búrom yo.
48005010	Ínje nígolungolum di Akiiyaau mati leejiyab kawoonoor kuceen kanaamut di kúmboom. Ampi akammi man jibaj kájiisoor titooruul, Atijamit panatek an akila.
48005011	Kutiom, bare kaanjaat ínje eroŋ di káriiŋen mati koote etampiil, wau kaane man kuroŋ di kásuutukenom? Kaaneenumojaat, kama káriiŋenak kúmboom mati wafelumi ecetey yati Akiiyaau di ébaarey yati búpinab, koo kuŋoolenut kúŋarul búlatoor di an.
48005012	Kájiisoorumi titooruul, panimaŋeen bukanak kukila kujaw kutampooro, ban di kuceekooro moo mufaŋe man jake di kukila.
48005013	Kutiom, muyuul kawonkimi man jipak, Atijamit amaŋut jikaan kumiiceel kati wanoosani. Jíkaanum takum jisof mati panjiŋoolen jikat kúkouul bee ekaan wásuumuumi. Jíyiisenoor kamaŋak kooluul ñátum di karambenoor.
48005014	Mati sílingaas búrom, jajaw laañulolaañ furim fákon ceb: “Noote emaŋ alaoori nan man umaŋumi fúkoi eeno.”
48005015	Bare ñaa man joom di karumoor di karufoor nan siyen, kama moo jikanto úyegetuul takumbi jikajenoor.
48005016	Wan eem di kagamenak woo eenomi ure, mbi jirungen Búyegetab Bátienaab di eroŋey yooluul. Kammojaat, takum jiriiben wan emaŋey yooluul eceeŋumi ceb.
48005017	Mati wan úyegetuul umaŋumi di wan Búyegetab Bátienaab bumaŋ sijamoorut. Uwu ugabaaw ulatoolatoor, moo múyiisenumi letuŋoolen ukaanaal wan úyegetuul umaŋumi ekaan.
48005018	Bare Búyegetab Bátienaab burunguujaat, muyuul jilee di búroogumab bati sílingaas.
48005019	Wan búyegetab bati anau bumaŋemi ekaaney, woo eenomi di kaseeketak di kániine’etak, fúraar, kayenet,
48005020	kamiiceelaet sínaati, kakaanemi di fáliimaet, kalatoor, kasanken muloba, búlat, kañuumul, kabotoor eloey fácul, kápajuloor, di poop kajuumoor muyooŋ bee di muyooŋ,
48005021	kaleetoor, kákali máamak di kuri kúfaafen di wáaning, ban di ekaaney bújakaati buceen nan wo’owu. Ínje eem di ereguuley nan man iregeenuumi no’ona mati kakaanemi mukaanaam muceenaw manokoorumi mo’omu kootut ebaj jáyiaj jati Atijamit.
48005022	Bare Búyegetab Bátienaab bukammi man jibaj woo eenomi, kamaŋ, kamaayoor, kásuumaay, kamuutenoor, kalegeno, majak, kakammi kufiumaay,
48005023	búyeget bajinlene, di kasofooro. Bajut sílinga sáfirene wo’owu búrom.
48005024	Kammi di Yensa Apakenaau Áamakau kucetooraacetoor di emaŋey yati kúkoiil ceb di emaŋey yajakutey búrom kankaan nan kufaaŋenifaaŋen di wo’owu di ébaarey yati búpinab.
48005025	Kaanjaat Búyegetab Bátienaab bukaanolaami man ubajaal eroŋey yalegenaay, man ulaañ urungenaal bo di fútaagulumaaf fati eroŋey yoololaal.
48005026	Takum utebenooroaal, mba nurienooraal, mba nuleetooraal bee di bukaaku.
48006001	Kutiom, ariiba aceen akaanjaat majakut, muyuul kaakumi Búyegetab Bátienaab bati Atijamit di eroŋey yooluul joote kanoonen di oo man jílaañenulool jak di kabet kukila bee di buruŋab bajoonaab. Bare mbi jikanto úyegetuul muyuul di kúkouul takumbi jilo di busunab bákonab.
48006002	Jimuutenoor di karambenoor bugaalab, di ekaan mo’omu pánjiliren sílingaas sati Apakenaau Áamakau.
48006003	Anoosani asofooromi an alegenoe, ban lee mo, oo fúko’ool nabunte.
48006004	Bare anoosani aate kajikerooro bakaanerool. Kaanjaat bujajak, panaŋoolen á’aamakalenooro. Bare ceeŋut ajiker bakaanerab bati kupaalool bukaaku.
48006005	Mati anoosani aate eteb bútebab boola oo cebool.
48006006	Anoosani aliikenumi mati furimaf fati Atijamit, aate esen aliikitenaool bucaab bati waafool wajakaaw wanoosani búrom.
48006007	Takumbi jimaŋ man an abuntooruul. Atijamit áhaaruleriiti, mati anoosani wan alukumi, woo naje’emi bee ejaley.
48006008	Anoosani alukumi wásummi di búyegetool, panabaj ecetey. Bare anoosani alukumi wásummi di Búyegetab Bátienaab, kápurumul di Búyegetab Bátienaab panabaj eroŋey yati bándoorey.
48006009	Moo takumbi ugaalaal di elukey yati wajakaaw, mati funak pánfuriiŋ fan jootumi eyabey bacaamab booluul, kaanjaat leejilaañ bálamuk.
48006010	Kammojaat, nan ubajaami buruŋ, nootaale ekaaney wajakaaw bee di bukanak búrom, man faŋ man jake bee di kufiumaak kammi buruŋab bákonab bati Yensa.
48006011	Jijiker baciikerom man búkalaami eeno ban iciikeuñaa bee di muyuul ñátum di kañenom.
48006012	Bukanak kamaŋumi kamingenuul man jitampi koo eenomi kamaŋumi man kúaamakalenoor ban di kutebenelenoor ñátum di mukaanaam mukila. Manoosani kukankaan mo takumbi kúsuutukeni mati ébaarey yati búpinab yati Apakenaau Áamakau.
48006013	Hani bukanak katampeimiñaa, kukila di kúkoiil kulatumi kariiben sílingaas. Bare kumaŋuumaŋ man kukaanuul jitampi mambi kuŋoolen kúaamakalenoor mati man jitampimi nan man kumingenuumi man jitampi.
48006014	Atijamit are’eten mo lói mati ínje eetut ká’aamakalenoor waaf uceen rino ébaarey yati búpinab yati Yensa Apakenaau Áamakau. Mati ecetey yoola di ébaarey yati búpinab ekammi man ikaan nan an acete bee di dúniyaay, mukaanaam mati dúniyaay uye poop mukankaan nan wacete bee di ínje.
48006015	Wakilumi fúkaaf fák fák woo lee manteer anau atampimi mba atamputimi. Wakilumi fúkaaf woo eenomi mati eroŋey yunkuley yan Atijamit asenolaami.
48006016	Emitey ekaan Atijamit awul kásuumaayak di kabonketak koola bee di kariibenemi kájaatikenak uke, hani bee di Kuyisiraelak kati Atijamit.
48006017	Di fúwuŋenaf, kápurum jaat jootut kagaalenom, mati kúyokumak kammi di eniilom koo kúyiisenyiisen mati Yensa reooranreoor.
48006018	Kutiom, Emitey ekaan Akiiyaolaal Yensa Apakenaau Áamakau majakam moola móomi di muyuul. Amen.
49001001	Ínje Paul, an Atijamit amukenammi kápurumul di kamaŋak koola man ikaan áriiŋena ati Apakenaau Áamakau Yensa, eem di eciik letaraay uye. Eciikiciik bee di bukanak kati Atijamit kati Efes kakammi kufiumaay di Yensa Apakenaau Áamakau.
49001002	Emitey ekaan Atijamit Ampaolaal di Akiiyaau Yensa Apakenaau Áamakau kusenuul majakam di kásuumaay kooliil.
49001003	Usalaal Atijamit, Ampaau ati Akiiyaolaal Yensa Apakenaau Áamakau asenolaami kawulak kanoosani kan Búyegetab Bátienaab busenumi kawulak ñátum di bálamukab bati Apakenaau Áamakau, kápurumulomi di bukinab bajakaab.
49001004	Bala’a butuukab bati dúniyaay, Atijamit namukenolaamuken aban man ukaanaal koola di Apakenaau Áamakau mambi úlirooraal ban takumbi ubajaal kabet di bújonlenool.
49001005	Atijamit nasofeensof ekaanolaal nan kuñoolool kápurumul di Yensa Apakenaau Áamakau. Moo eenomi kamaŋak koola di wásuumoomi máamak.
49001006	Usalaal Atijamit mati majakam málirooraam moola. Mati man asenolaami kawulak kabajutumi bacaam di Añoolool ati búsusool.
49001007	Di Apakenaau Áamakau nubajaami epakey kápurumul di fúsimool, moo eenomi majakutolaal mubonketibonket. Riiboor di majakam máamakam mati Atijamit,
49001008	man asenolaami ríiŋ.
49001009	Atijamit namanjenolaamanjen kamaŋak koola kayofimi, riiboor di wan asofeenumi no’ona di Apakenaau Áamakau.
49001010	Nampi nanan níriiŋumi, Atijamit aate káliren wan asofeenumi no’ona. Woo eenomi Atijamit panajojen wanoosani watuukimi búrom tákon, wanoosani wammi fatiya di wammi tentaam, ñátum di Apakenaau Áamakau man akaan áfacula ati wo.
49001011	Wanoosani wakaanimi riiboor di wan Atijamit asofeenumi. Ban Atijamit namukenolaami ukaanaal bukanak koola man usofolaal di Apakenaau Áamakau ñátum di wan asofeenumi no’ona di fúcitumaf.
49001012	Wulaal katooŋumi úgolumaal di Apakenaau Áamakau, nootaale esal Atijamit oololaal ati mawuŋam.
49001013	Di Apakenaau Áamakau, muyuul poop kajamemi furimaf fajakaaf fati malegenam, faŋarulomi epakey yooluul. Nan man jifiummi di Apakenaau Áamakau, Atijamit akaanuumi fúmanjumaf foola ñátum di esenuuley Búyegetab Bátienaab ban áligeenuumi.
49001014	Búyegetab Bátienaab bukammi tíenolaal panuyabaal wan Atijamit áligumi bee di bukanak koola. Moo Atijamit panapakenolaal, ban nálebieni di poop nasali.
49001015	Moo kammi, kabiñoo nan ijammi kafiumak kooluul di Akiiyaau Yensa di kamaŋak kooluul bee di bukanak kati Atijamit,
49001016	itamburerut ikat esaley yati Atijamit bee mati muyuul. Niwooloeuuwoolo di kúlawak kúmboom.
49001017	Nilalaw Atijamit ati Akiiyaolaal Yensa Apakenaau Áamakau, Ampaau ati mawuŋam, man asenuul Búyeget Bátienaab baatumi ekaanuul man jilinlo ban di búyiisenuul mati Atijamit, manteer mbi jimanjool.
49001018	Kúlawak kúmboom koo eenomi mawuŋam mbi mufitiken úyegetuul, mambi jílaul waa eenomi fúgolumaf fan Atijamit áligumi kan awonkumi man kuriiben. Moo ñaa nimammaŋ man jílaul waa eenomi bulaañab balegenab báamakab báriiŋumi síwoonoor ban áligumi man asen bee di bukanak koola.
49001019	Nimammaŋ man jílaul waa eenomi kákalaak káamakak kati kánkumak koola karokenemi di wulaal káyinenoomi. Kánkumak kukila koo kufanfaŋ kawoonoorak kati anau
49001020	nan ayitenumi Apakenaau Áamakau di kacetumi ban nalakenoomi di keñenak kúridak koola di bukinab bajakaab.
49001021	Apakenaau Áamakau arungumi ñátum fujuumaf foola fafaŋe kákalaa di kurungaak búrom, kujuumak búrom, wánkum búrom, jáyi búrom jati fatiya, di kareesak kanoosani kasenimi. Ban erungey yoola kaanut dúniyaay uye ceb bare poop dúniyaay yábileuumi.
49001022	Atijamit nakankaan waafaw búrom di fútobojumaaf fati fátaamool ban nakaanoomi áfaculaau ati wanoosani wati di fujojaf.
49001023	Ban fujojaf foo eenomi eniiley yati Apakenaau Áamakau, ban káliroorak koola akila, oo di fúko’ool álirene wanoosani di banoosani.
49002001	No’ona jiceteencet mati jikankaan majakut ban jilat Atijamit.
49002002	Nanan nikila muyuul jiriibenriiben mukaanaam májakaatiaam mati dúniyaay uye. Ban di jiriibenumi man jikaan wan arungaau ájakatiaau arungemi úgunaw wammi fatiya. Úgunaw woola iñeme woowu bo waroke titoorey yati bukanak kalatumi Atijamit.
49002003	Wulaal búrom noo nukaaneaakaan nan bukoo ban nuroŋaal riiboor di emaŋey yájakaatiaay, di ekaaney wásuumolaami di wan kawoonoorak koololaal kumaŋumi. Mati wulaal nuwolaaliwol di majakut moo kaan wulaal bukooku di kañuumulak kati Atijamit nan anoosani.
49002004	Bare kabonketak kati Atijamit kúkalaakalaa, ban kamaŋak koola bee di wulaal kúkalaakalaa,
49002005	handeneen man uceteenaami mati majakuteenolaal, nakaanolaal uroŋaal tákon di Apakenaau Áamakau (kápurumul di majakam moola wulaal nupakaapak),
49002006	Atijamit áyitenulolaami di kacetumi di Apakenaau Áamakau Yensa, ban nasenolaami tan ulakaami lofoor di Yensa Apakenaau Áamakau di bukinab bajakaab.
49002007	Atijamit nakankaan mo manteer kajom dúniyaay, mbi áyiisenolaal man mákalaam mati majakam moola, di kamaŋak kan áyiisenolaami di Yensa Apakenaau Áamakau.
49002008	Atijamit ñátum di majakam moola napakenuupaken nan jifiummi. Muyuul di kúkouul jikaanooroutumo, bare kápurumul di kawul kati Atijamit.
49002009	Epakey yoo kaanut bacaam bati wan jikammi wajake, ñaa moo hani an ákon letatebenelenoor.
49002010	Atijamit najuumenolaajuumen mambi ukaanaal mukaanaam majakaam, ban namaŋ iñeme man ucinaal nan man amaŋumi eeno. Moo kaane náboñul Apakenaau Áamakau Yensa man akaanolaal nan man oomaamiñaa jaat.
49002011	Jiwoolo mati no’ona muyuul jiwolimi nan Kakaanutumi Kúyahuudak. Kúyahuudak, kawonkooroemi katampimi kuwonkeuul bukanak katamputimi, woo waaf wan umanje kañenak kukaanewomi.
49002012	Jiwoolo no’ona muyuul jimanjut ai eenomi Apakenaau Áamakau. Jikaaneenkaan kujaaburuŋ ban lee kati bukanak kan Atijamit amukenumi. Muyuul jibajut kapan di kasoofoorak kan Atijamit áligumi kan amukenumi. Muyuul jilakoeenlako di dúniyaay uye babajut fúgolum di poop babajut Atijamit.
49002013	Handeneen muyuul noo jíloieenloi Atijamit, bare iñeme muyuul kati Apakenaau Áamakau Yensa. Mati iñeme jíjeetumulijeetum jilofool kápurumul di fúsimaf fati Apakenaau Áamakau.
49002014	Mati Apakenaau Áamakau di fúko’ool eenomi kásuumaayak koololaal. Wúli Kúyahuud di muyuul Kakaanutumi Kúyahuudak man ukaanaal bukan kákon, ban nakajenumi wajakutaw wammi titoorey nan kulatoor.
49002015	Ñátum di ecetey yoola nawambenumi mukaanaam mati sílingaas sati Kúyahuudak búrom Fujuumaf foola foo eenomi bee kajuumen kásuumaay titoorey yati Kúyahuud di Kakaanutumi Kúyahuud, mambi atuuk di fúko’ool an ákon unkul kápurumul di kujuumak kugabaarak,
49002016	ban fujuumaf foola foo eenomi poop mambi asuken bapaalaayab titoorey yati kujuumak kugabaarak bee di Atijamit di eniil yákon ñátum di ecetey yoola di ébaarey yati búpinab, ban mambi kalatoorak koololaal kammi titoorolaal kukajeni.
49002017	Apakenaau Áamakau nabilumi man áriiŋenumi furimaf fajakaaf fati kásuumaay bee muyuul Kakaanutumi Kúyahuudak, káloimi di Atijamit, ban bee di wúli Kúyahuudak, kalofumi di oo.
49002018	Kápurumul di oo wulaal búrom mambi ubajaami buruŋ bee di Ampaau ñátum di Búyegetab Bátienaab bákonab.
49002019	Moo kaane iñeme muyuul jikaanut kujaaburuŋ mba bukan kúbuto. Muyuul jikankaan bukan kákon kacinoore di bukanak kati fiilaf fati Atijamit.
49002020	Muyuul jikankaan nan kalimbis kateepimi di fúlakenumaaf fati kúriiŋena di kuboña, ban égooleney yooliko yoo eenomi Yensa Apakenaau Áamakau di fúko’ool.
49002021	Akila asofumi kalimbisak búrom tákon man kubil kukaan fukob fáliroore bee mati Akiiyaau.
49002022	Kápurumul di oo, muyuul Kakaanutumi Kúyahuud di kúnaamoorul tákon nan kapan kákon kati kalimbisak kukila kan Atijamit acinumi kápurumul di Búyegetab boola.
49003001	Mati wan Atijamit akammi Kúyahuudak di Kakaanutumi Kúyahuudak man kúnaamoorul tákon ínje di fúko’om, Paul, an kusofe kukul mati Yensa Apakenaau Áamakau, mambi iŋoolen iramben muyuul Kakaanutumi Kúyahuudak.
49003002	Tíenantien muyuul malegen jijanjam jiban, mati Atijamit di majakam moola nasenansen burokab ube, man iramben muyuul Kakaanutumi Kúyahuudak.
49003003	Nan man iciikumi di letaraay uye, buu Atijamit di fúko’ool akaanammi man imanj wan asofumi bukanak kumanjut.
49003004	Nampi jiliikenumi wan iciikumi di yo, panjiŋoolen jijuk kálaulak kúmboom mati wayofimi wati Apakenaau Áamakau.
49003005	Atijamit áyiisenutumi wayofimi uwe bee di úwoloorumaw wawuujumi, bare iñeme náyiisenyiisen wo bee di kúriiŋenaool di kuboñaool kálirooraak ñátum di Búyegetab Bátienaab.
49003006	Wayofimi kukila woo eenomi kápurumul di furimaf fajakaaf Kakaanutumi Kúyahuud kubabaj kapan kákon di Kúyahuud di wan Atijamit awuleiimi. Koo búromiil kukankaan eniiley yákoney, ban di kunaamoor di báligab ban Atijamit akammi kápurumul di Apakenaau Áamakau Yensa.
49003007	Nikaanikaan aroka ati furimaf fajakaaf ufe ñátum di kawulak kápurumul di majakam mati Atijamit kasenimi bee di ínje ñátum di burokab bati kánkumak koola.
49003008	Ínje hani man ifaŋumi man kusofutammi di waaf di bukanak kati Atijamit, majakam ume musenisen man íriiŋen Kakaanutumi Kúyahuudak mati ebajey yati Apakenaau Áamakau ébaneriitumi.
49003009	Atijamit, atuukaau ati wanoosani, amukenammi man íyiisen anoosani man ajuk wan asofumi wayofimi kabiñoo di fúcitumaf.
49003010	Wan Atijamit asofumi nanan une, kápurumul di kujojak malinlaam moola manoosaniam mbi mumanjeni bee di kurungaak di kati kujuumak búrom kammi di bukinab bajakaab.
49003011	Atijamit nakammomi riiboor di wan asofumi biñoo no’ona, ban iñeme wo’owu ukaanikaan kápurumul di Apakenaau Áamakau Yensa Apakenaolaal.
49003012	Mati Apakenaau Áamakau di kafiumak koololaal kan ubajaami di oo, panuŋoolenaal ubilaal di fúgolummi bee di bújonlenab bati Atijamit bákoliut.
49003013	Moo kaane ínje nilawuulaw, takum úyegetuul ugaal mati man nemmi di bugaalab bee mati muyuul, moo kaane mbi jílebieni ban di jíliŋeni.
49003014	Mati mo’omu ínje oomu man íkuntaajene di kúlawak bee di Ampaau,
49003015	kápurumul di akila fiil fanoosani fammi di bukinab bajakaab di baabe dúniyaay nabetufo kareesak.
49003016	Emitey ekaan Atijamit kápurumul di kawulak koola káamakak kábaneriitumi manteer mbi akaanuul man úyegetuul úliŋ kápurumul di Búyegetab Bátienaab.
49003017	Emitey ekaan Apakenaau Áamakau mbi acin di sísigiruul nan man jifiummi di oo,
49003018	mbi jibaj kánkum kati kálaul buu kamaŋak kati Apakenaau Áamakau kúkalaami, kuwuŋenumi, kúsankimi, di kubakumi eeno bee mati muyuul.
49003019	Ban mbi jimanj kamaŋak kati Apakenaau Áamakau, handeneen man kufaŋumi fumanjaf fooluul, manteer mbi jimeeŋ ríiŋ di búyesoorab bati Atijamit.
49003020	Atijamit naŋooleŋŋoolen akaan wuuj wan uŋoolenaami ulawaal mba hani wan uwoonooraami, mati kánkumak koola kooku di burok titoorolaal.
49003021	Emitey ekaan Atijamit asali máamak kápurumul di Apakenaau Áamakau di kati fujojaf bee bándoorey. Amen.
49004001	Ínje, nan ikammi an akuli mati burokab bati Akiiyaau, nilawuulaw man jilako di eroŋ yáriiŋe nan bukan kan Atijamit awonkene akaaniil koola.
49004002	Jiwalenooro joc man jiyin tem, jibajoor kamuuten. Jíyiisen kamaŋak ñátum di kamuuten.
49004003	Jiraagal man jikat Búyegetab Bátienaab man bukaan úyegetuul tákon. Jikaan ñátum di kacinoor di kásuumaay.
49004004	Muyuul búromuul eniil yákon, jibabaj Búyegetab Bátienaab bákonab, nan man jisenimi fúgolum fákon nan jiwonkimi jikaan bukan kati Atijamit.
49004005	Akiiyaau ákon, kafium kákon, di poop kátiigul kákon,
49004006	Atijamit di Ampaau ákon ati wulaal búrom, afaŋumi katebo búrom, kápurumul di wanoosani, di poop ammi di wanoosani.
49004007	Bare majakam masenimi bee di anoosani riiboor di man kawulak kan Apakenaau Áamakau aliikumi re.
49004008	Moo kaane furimaf fati Atijamit di foone, “Nan aŋarimi bee fatiya tan faŋumi katebo, naŋarumi jameeŋ yati bukan kasofimi. ban nasenumi kawul bee di bukan.”
49004009	(Di aaney “Naŋarimi fatiya,” mante yoo eenomi Apakenaau Áamakau mútiyaaram nawaloulowalo bee dúniyaay uye?
49004010	Awaloulomi oo ákonau aŋarimi ban faŋumi katebo bukinab bajakaab mambi aŋoolen alako banoosani.)
49004011	Akila asenumi kawul uke oo amukenumi bukaaku man kukaan kúriiŋena, kuboña, kufetena, kupooya, di kuliikitena.
49004012	Búrookaab booliil boo eenomi bee kajonjooren bukanak kati Atijamit man kukaan burokool ban di kúliŋen kati fujojaf, foo eenomi eniiley yati Apakenaau Áamakau.
49004013	Mo’omu pammurulen bee nampi wulaal búromolaal ukaanaami tákon di kafiumak di kálaulak koololaal mati Añiilau ati Atijamit. Panubilaal nan bukan kanke nan man Apakenaau Áamakau aanoemi, panubilaal oonoaal nan akila.
49004014	Wulaal ootaale ekataal mukaanaam mati kuñiil. Takum ukaanaal bukan nan kan járusey enagemi baabaaba mati kujamujaat kaliikitenak kanoosani kápurumul kuliikitenaak kati ebuntey. Kukila koo kukaanemi bukaaku man kújim ñátum di ebuntey yan koo kukammi.
49004015	Wulaal ootaale esof malegenam di kamaŋak, wulaal nufaŋaal man oonoaale nan Apakenaau Áamakau di wanoosani, an eenomi fúkaaf fati eñiiley yoola, fujojaf.
49004016	Kápurumul di oo, eniiley búrom enampenimi jak. Kapanookapan kati yo di kubilumi kusukoor tákon ñátum di súukas. Kapanookapan kurokumi wan ceeŋumi man kukaanuwo eniil búrom panebaak di éliŋ kápurumul di kamaŋ.
49004017	Di kareesak kati Akiiyaau, nigamenuugamen, takum jirulen di eroŋ nan bukanak kamanjutumi Atijamit, kan síwoonooras sooliil sikammi ñaañaaña.
49004018	Úyegetiil ucecet, koo kúloiloi máamak di eroŋey yápurumulomi di Atijamit, mati kámanjaataak kammi di bukoo di poop úyegetiil usasay waŋ nan ekooba.
49004019	Kapuñak kulaañutibo ban kusen kúkoiil man kunoken kayenet di poop di kubajumi máwus mati ekaaney mukaanaam masikoaam nanoosani.
49004020	Bare kaanut mo’omu moo wan jilakomi kaliikenak mati Apakenaau Áamakau.
49004021	Kabiñoo nan jijammi moola búrom ban di jiliikenumi malegenam mammi di Yensa.
49004022	Jikat bálamuk mukaanaam mooluul mafanlenaam nan man jipiimi di jiroŋ no’ona. Mukaanaam mukila búrom musikosiko ñátum di emaŋey yajakutey yooluul.
49004023	Jikat man Búyegetab Bátienaab bu’unkulen sísiriguul di úyegetuul.
49004024	Joote káyiisen úyeget unkul mati muyuul bukan kunkul, mati jituukituuk di búyesoorab bati Atijamit, ban di jikaan joon di jíliroor.
49004025	Moo kaane jípur di kagaajoorak! Anoosani di muyuul mbi jiregoor malegenam. Mati wulaal búrom kákonak.
49004026	Takum jimaŋ man kañuumulak kukaanuul jikaan majakut. Ban takum jiñuumul yok bala’ab bujon.
49004027	Takum jimaŋ man Seetaanaay ebaj buruŋ di muyuul.
49004028	Ákuutemi takum arulen di jákuut, bare mbi arok, ekaaney burok balegen ñátum uñenool, mambi aŋoolen aramben kan ceeŋumi.
49004029	Takum jimaŋ man kurimak kajakutak kúpurumul di utumuul. Bare jireg kurimak kajakaak nanan nan ceeŋumi mbi kuramben bukaaku.
49004030	Takum jikaan Búyegetab Bátienaab súumaatibo. Mati Búyegetab Bátienaab buguubenuumi di fúmanjum bee mati funak fati epakey.
49004031	Jikat kaleetoorak, kañuumulak káamakak, fuuñaf, kurimak kajakutak, di kasuulenak.
49004032	Bare jirambenoor di wajake, kábotenioor ban di jibonketoor, nan man Atijamit abonketeuumi eeno mati Apakenaau Áamakau.
49005001	Moo kaane jiriiben wanoosani wan Atijamit akaanemi, nan kuñiilak kati Atijamit di búsusool.
49005002	Jiroŋ di eroŋey yati kamaŋak, nan man Apakenaau Áamakau amaŋolaami eeno ban nasenumi fúko’ool bee mati wulaal nan kawul kati kaput kásuume di búsimen bati kaput básuume, woo úsuumenumi Atijamit.
49005003	Bare kaseeketak di kániine’etak, fúraar, mahaŋ woo jootut kasanken titooruul, mati muyuul bukanak kati Atijamit.
49005004	Takum jireg kurim kajakut mba kabajutumi fúkaw mba kaleemomi, bare jisanken wampi wasenuumi kasalak bee di Atijamit.
49005005	Mbi jimanj tíen, mati álaputa mba átienutumi, mba abajumi mahaŋ (yoo eenomi amiiceelaetemi náati), an akila letabaj bulaañab di jáyiaj jati Atijamit di jati Apakenaau Áamakau.
49005006	Takum an abuntuul ñátum di kasankenak kabajutumi fúkaw. Mati wo’owu úŋareuumi kañuumulak kati Atijamit pankubil bee di bukanak kañooseoomi búrom.
49005007	Takum jibajoor waaf di an akila anokoorumi mo’omu.
49005008	Noo muyuul jilakoeenelako di érimey, bare iñeme muyuul bukanak kati Akiiyaau, moo kaane muyuul bukooku di mawuŋam. Joote kagoroor nan bukanak kammi di mawuŋam.
49005009	(mati mawuŋam ume mammi di muyuul mukammi wajake, wajoone, di walegen)
49005010	Jiraagal man jimanj wayeumi Atijamit.
49005011	Takum jiriiben di ekaaney mukaana mútiikaar mati érimey nan man bukaaku kukaanemi bare mbi jíyiisen buu koomeenimi eeno.
49005012	Puñenipuñeni máamak man mukaanaam mukila makaaneimi di érimey musankeni.
49005013	Ñaa mawuŋam pámmuyiisen mukaanaam ume buu moonomi eeno.
49005014	Moo kaane di koone, “Wáay ámooriaau, yílo! Man upak di ecetey, ban Apakenaau Áamakau aate eseni mawuŋ.”
49005015	Moo kaane mbi jíkaanum man jommi di eroŋey eeno, takum jiroŋ nan bukan káyilout, bare nan káyiloe.
49005016	Jíkaanum máamak di buruŋab báwambulomi di wan jibajumi, mati wulaal bukooku di kunakak kajakutak.
49005017	Takumbi jígotet, bare mbi jiñes wan Akiiyaau amaŋumi man jikaan.
49005018	Takumbi jikaan kúkalia mati dooru pankajen eroŋey yooluul. Bare jikob man Búyegetab Bátienaab bumeeŋuul.
49005019	Nampi jijojumi tákon, jícim jábuura, úcimaw wati kasalak, di úcimaw kápurumul di Búyegetab Bátienaab bee titooruul, nan man jisenemi kasalak bee di Akiiyaau ñátum di úyegetuul búrom.
49005020	Ban panjisal Atijamit Ampaau mati wanoosani di kareesak kati Akiiyaolaal Yensa Apakenaau Áamakau.
49005021	Ban jisenoor kúkouul mati kálebienak kati Yensa Apakenaau Áamakau.
49005022	Kuseekak, jisen kúkouul kutauul nan man jikaanemi bee di Akiiyaau.
49005023	Mati ániine oo eenomi fúkaaf fati aseekau nan man Apakenaau Áamakau akammi fúkaaf fati eniiley yan eenomi fujojaf. Apakenaau Áamakau oo eenomi malegen Apakenaau ati eniiley ekila.
49005024	Nan man fujojaf fusenumi fúkoufo Apakenaau Áamakau, moo mákonam muyuul kuseekak jisen kúkouul kutauul.
49005025	Kúniinaak, muyuul joote emaŋ kuseekuul, nan man Apakenaau Áamakau amaŋumi fujojaf eeno, ban nasen eroŋey yoola bee mati fo.
49005026	Nakankaan mo’omu mambi fujojaf fúliroor ban di fútien, naposufomi di mumelam di furimaf foola.
49005027	Apakenaau Áamakau nakankaan mo’omu mambi áyiisen fujojaf bee di fúko’ool di majakam moolifo, nan fujoj fáliroore ban fubajut hani kabet, mba májakaatie mba waaf uceen wajakut.
49005028	Moo mákonam, kúniinaak koote emaŋ kuseekiil nan man kumaŋumi siniilas sooliil eeno. Mati ániinaau amaŋumi aseekool malegen fúko’ool namaŋe.
49005029	Mati bajut di wulaal hani ákon alate eniilool, bare namaŋuyo ban nacookooruyo jak, nan man Apakenaau Áamakau acookoorufomi eeno.
49005030	Ban wulaal eenomi upanaw wati eniiley yoola.
49005031	Nan man furimaf furegumi eeno, “Mati mo’ome ániine panakat ampaool di iñaayool man kunampoor di aseekool, man koo kugabaarak kubil kukaan eniil yákon.”
49005032	Babaj waaf wayofoe taate woo eenomi malegen mákalaae di furimaf fajakaaf ufe, wan ílaulumi woo eenomi Apakenaau Áamakau di fujojaf koo kákon.
49005033	Moo mákonam, ániine anoosani aate emaŋ aseekool nan man amaŋumi fúko’ool eeno, ban aseekau poop aate kálebien ataool. oop aate kálebien ataool.
49006001	Kuñiilak, jikob kuwolauul mati muyuul kati Akiiyaau, mati mo’ome moo jootumi ekaaney.
49006002	“Lébien ampai di iñaayi” (yoo eenomi élingaay étiyaarey yabajumi bálig.)
49006003	“Mambi jak bee di au di nubaj fuyiif fabaake baabe di dúniyaay.”
49006004	Kumpaak, takum jikaan kuñooluul táañi’iil ban di bóli’iil, bare mbi jibaakeniil kakurak di kájaatikenak kati Akiiyaau.
49006005	Kumiiceelak, jikob kan eenomi kúfaculaak kooluul baabe di dúniyaay, jílebieniil ban di jikobiil tíen. Jirok di úyegetuul wákonaw, nan man jikaanemi eeno bee di Apakenaau Áamakau.
49006006	Jirok máamak, takum kaan muyuul bee erok nan kúciliil kommi di muyuul ceb mambi mooluul músuumiil. Bare muyuul nan kumiiceel kati Apakenaau Áamakau, joote ekaan wan Atijamit amaŋumi man jikaan di úyegetaw wooluul búrom,
49006007	jirok bee mati kúfaculaak kooluul ñátum di úyeget wáwambuloe nan burok di Akiiyaau jommi di bo kaanut bukanak.
49006008	Muyuul jimammanj mati Akiiyaau panacaam anoosani wajakaaw wan akammi handeneen nakankaan amiiceel mba akaanut amiiceel.
49006009	Kúfaculaak, muyuul joote kariten kumiiceelak kooluul joon, ban takum jikooleniil. Jiwoolo mati muyuul búromuul jibabaj áfaculaau ákonau di bukinab bajakaab, ban oo alaañut di an.
49006010	Di fúwuŋenaf, mbi jíliŋ di Akiiyaau ñátum di kánkumak kati mákalaam moola.
49006011	Jikaano mútiikumaam mati Atijamit búrom, mambi jiŋoolen jitiiken makooñam mati Seetaanaay.
49006012	Mati wulaal uletaal di futiik fati fúsim di eniil, bare di futiik fati kurungaak kájakaatiaak di kati kujuumak kati dúniyaay yájukeriitumi, di wánkumaw wáamakaw wati di érimey warokemi di dúniyaay uye, ban úgun wájakaatimi fatiya di érimey.
49006013	Moo kaane jikaano mútiikenumaam mati Atijamit mambi jiŋoolen jijuum líŋ di funakaf fajakutaf, moo panjijuk hani di fúbanumaf fati futiikaf pánjoomi man jijuume líŋ.
49006014	Jijuum líŋ di malegenam nan kálil jipiinoore di ukampauul, di jikaano majoonam nan múkaruma búsus.
49006015	Jikaano usamati di úkamunuul nan furimaf fajakaaf fati kásuumaay, man usenuul fútobojuma fáliŋe.
49006016	Benento di mo’omu búrom, joote kaaken múkaruma mati káyinenak, di múkaruma mukila jootumi epebey simeeraas sati sambunas sápurumulomi bati Seetaanaay.
49006017	Jikaano bompoŋab bati epakey, di jooken jilibaaj jati Búyeget Bátienaab jan eenomi furimaf fati Atijamit.
49006018	Jikaan mo’omu búrom di kúlawak, jilaw man Atijamit arambenuul. Jilaw nanoosani nan man Búyegetab Bátienaab burunguumi. Mati mo’omu jíkaanumumi ban di jirulen kúlawak mbi jilaw poop bee di bukanak kati Atijamit banoosani.
49006019	Ban poop mbi jilawom, manteer Atijamit mbi asenom kurim kan ceeŋumi man isanken bákoliut man íriiŋen bukanak mati malegenam mayofoaam mati furimaf fajakaaf.
49006020	Mati furimaf fajakaaf, di kukaanammi aboña ammi bakuleriab ñátum di ñiwuj. Bare mbi jilawom manteer mbi isanken bákoliut mati furimaf fajakaaf nan man ceeŋumi man ikaan.
49006021	Tukiko, atiom ariiba an ifaŋumi man imaŋe an umanje abaje káyinen di arambenaom di burokab bati Akiiyaau, ban panareguul buu nemmi di ejaay di burokab eeno.
49006022	Moo kaane ínje nemmi di éboñulool bee di muyuul man areguul buu nommi di ejaay eeno, ban pánaliŋenuul.
49006023	Emitey ekaan Atijamit Ampaau di Akiiyaau Yensa Apakenaau Áamakau asenuul kásuumaay, kamaŋ, di káyinenak bee di ariiba anoosani.
49006024	Emitey ekaan majakam mati Atijamit móomi di anoosani di karulen kamaŋak Akiiyaolaal Yensa Apakenaau Áamakau.
50001001	Ínje Paul, di Timoti, wúli kuroka kati Yensa Apakenaau Áamakau, ommi di eciik letaraay uye. Eciikiciik bee di bukanak kati Atijamit búrom, kafiummi di Apakenaau Áamakau Yensa kammi di ésukey yati Filipo, bee di kunifaan káamak di kurambena.
50001002	Emitey ekaan Atijamit Ampaolaal di Akiiyaolaal Yensa Apakenaau Áamakau kuwuluul majakam di kásuumaayak kooliil di úyegetuul.
50001003	Nisaleuusal Atijamit úmboom nanoosani nampi búyegetom bugoruumi,
50001004	ban nanoosani nemmi di elawey bee mati muyuul búromuul, kúlawak kúmboom kukaaneankaan kásuumaay,
50001005	mati man jijuumammi fat eeno di burokab bati káriiŋenak kati furimaf fajakaaf kabiñoo di funakaf futooŋandaf fan jíyinenumi bee mo jaat.
50001006	Tíenantien mati Atijamit, ácitumi burok bajake ube di muyuul, pánariiŋenubo bee nan funakaf fati Yensa Apakenaau Áamakau fúriiŋumi.
50001007	Muyuul bukooku di ésigirom nanoosani! Moo beemi senansen buruŋ man ikaan mo’omu bee di muyuul. Mati nunaamooraanaamoor majakam man Atijamit asenammi, moo eenomi nan ínje ilakomi dán bukanak kukuleimi di poop nan ípurulotomi, nilako káliŋen mati malegenam ban níriiŋen bukaaku furimaf fajakaaf.
50001008	Atijamit cebool amanje malegenam man isankenumiñaa, nimaŋuumaŋ ban niraanouul máamak nan man Apakenaau Áamakau Yensa akammi di muyuul eeno.
50001009	Kúlawak kúmboom koo eenomi mati kamaŋak kooluul mbi kufaŋ man kubenenoe, di poop panjimanj tíen ban di jílaul,
50001010	mambi jiŋoolen jimuken bagoroorerab bafaŋumi man bujake. Moo panjipak di majakutam ban di jíliroor ban babajut kabet di funakaf fati Apakenaau Áamakau.
50001011	Eroŋey yooluul mbi emeeŋ di ekaaney bagoroorer bajake bápurumeuumi di Yensa Apakenaau Áamakau. Mo’omu mújeetumulomi kálebienak di kasalak bee di Atijamit.
50001012	Kutiom, ínje nimammaŋ man jimanj, mati wabajammi woo urambenammi man iŋoolen ifeten furimaf fajakaaf.
50001013	Moo kammi, kutiikaak kupooyaak kati Kúroomanak di bukaaku kammi taate búrom kumammanj mati bakulerab búmboom boo mati ínje aroka ati Apakenaau Áamakau.
50001014	Mati bakuleromab, moo mukammi kutiyaay kuriibaak kajuupoe kufaŋ man kubaje fúgolum di Akiiyaau, ban di kufaŋ man kurege bukaaku mati furimaf fati Atijamit bákoliut.
50001015	Malegen bukaaku di bukoo kammi di káriiŋen mati Apakenaau Áamakau ñátum búlatoor di kabotoor, bare bukaaku ñátum di úyegetiil wátiene.
50001016	Buku kúlamukaak kamaŋak kooliil kúrudiil dó. Mati kumammanj mati ínje tan emmi too nemmi bee káliŋen furimaf fajakaaf.
50001017	Bare buku kutooŋandak di kulakomi káriiŋen mati Apakenaau Áamakau kápurumul wan kumaŋumi bee di kúkoiil, ban ríiŋut úyegetiil. Kumammaŋ man bugaalab búmboom bubeneno nan ilakomi dán bukanak kukuleimi.
50001018	Bare kaanut waaf. Wabajumi fúkaw woo eenomi bukanak kúriiŋenriiŋen mati Apakenaau Áamakau manoomani, manteer kápurumul di úyegetiil wátiene mba walaene. Moo beemi panirulen di kamaayoor.
50001019	Mati nimammanj fiit ñátum kúlawak kooluul sibenenoore di karambenak kápurumul di Búyegetab Bátienaab bati Yensa Apakenaau Áamakau, moo panipak.
50001020	Babaj wan ifaŋumi man imaŋe di poop wan ígolume woo eenomi letipuñorer di wan ikammi. Iñeme panipeeto mambi íŋarul kálebienak bee mati Apakenaau Áamakau di eniiley yúmboom, manteer síñunduom pambisire to mba leebisireto.
50001021	Mati ínje di fúko’om, ecetey ékoyumaam eroŋey.
50001022	Irulenjaat di eroŋey yati dúniyaay uye, moo eenomi paniŋoolen ikaan burokab babaje fúkaw bee mati Apakenaau Áamakau. Ínje imanjut wei neete kamuken letiŋoolen ireg.
50001023	Ure digaba digaalengaalen máamak di búyegetom. Daaru doone icet man ilaañ bee di Apakenaau Áamakau, doo panfaŋ man kóyumaam.
50001024	Bare mati muyuul kóyumaam man iroŋ.
50001025	Tíenantien mati mo’omu, ínje nimammanj mati panirulen di eroŋey. Panirulen di eroŋey di muyuul búrom manteer mbi iramben man jijaw fáculey di kásuumaak kati kafiumak kooluul.
50001026	Nampi ílaañuumi bee di muyuul, panjifaŋ man jitebenelenoor mati wan Apakenaau Áamakau Yensa akaanammi.
50001027	Wafaŋumi man ubaje fúkaw woo eenomi mukaanaam mati eroŋey yooliil moote ekaan nan man furimaf fajakaaf fati Apakenaau Áamakau fuceeŋuumi. Ñaa, manteer pambi’iŋoolen ibil bujukoor inki mba leebi’iŋoolen ibil, bare pambi’ijam mati muyuul jooju man jijuume líŋ di úyeget wákon, di emaŋ yákon di jitiik tákon bee mati epebey yati furimaf fajakaaf.
50001028	Takumbi jimaŋ man kulatooruul kukoolenuul. Jikaanjaat mo’omu moo múyiisenumi bukoo mati pankukajeni, bare muyuul panjipak, hani Atijamit cebool di fúko’ool.
50001029	Mati jisenisen kálebienak kúbutoaak mambi jirok bee mati Apakenaau Áamakau, lee di káyinenak ceb di oo, bare di bugaal bee mati oo.
50001030	Wulaal panulakoaami di futiikaf ufe. Jijujuk ínje nilakoeenlako bugaal mati oo, ban jimammanj bee jaat ínje oomu di bugaalab.
50002001	Kaanjaat babaj káliŋen di Apakenaau Áamakau, kamaŋak koola kufintenfinten úyegetuul, bapaalaay di Búyegetab Bátienaab, ban di jibaj kajinlenak di kábotenioor titooruul.
50002002	Kama jikaan man súumom máamak. Jilako di kajamoor di úyeget wákon di káyiisenak kati kamaŋ kákon. Di ekaan bukan kákon di úyeget wákon.
50002003	Takum jiwoonoor mati kúkouul ceb mba kágabalenoor, bare kawalenoorak di esofey bukaaku kóyume kúkouul.
50002004	Takum jiwoonoor mooluul ceb bare jiwoonoor bukaaku poop wan kukammi.
50002005	Jibaj úyeget walegen titooruul, nan bati Apakenaau Áamakau Yensa.
50002006	Handeneen nababaj búyesoorab bati Atijamit nanoosani, bare asofut amingen fúko’ool are’e di Atijamit.
50002007	Bare oo di fúko’ool asofoorout oo waaf, ban naŋar fujuum fati aroka, nawolimi nan búyesoorab bati anau.
50002008	Di búyesoorab bati anau, nawalenooromi, ban nakobumi manteer bee mo di ecetey, hani ecetey yoola di ébaarey yati búpinab.
50002009	Mo’omu mukilumi, Atijamit natebenoomi máamak fatiya ban nabetool karees kafaŋumi man kuteboe ureesaw waawu búrom.
50002010	Ñaa moo, di kánkumak kati kareesak kati Yensa fújuul fanoosani pánfukuntaajen, ammi di bukinab bajakaab, ammi baabe di dúniyaay uye, ammi di dúniyaay yaayu yammi di síndeneey yati tentaamenaay,
50002011	ban fúredimpaf fanoosani panfureg wan búyegetab bufelumi mati Yensa Apakenaau Áamakau eenomi Akiiyaau, pánkuyiisen kálebienak bee di Atijamit Ampaau.
50002012	Moo kaane, kutiom kuriiba kati búsusom, nan mansi jíkaanumumi furimaf fúmboom noo eeno nan ilakomi di muyuul. Ban iñeme ínje balee bo ñaa jifaŋ man jíkaanume di mo. Jirok bee mati epakey yooluul ñátum di kákoli di kaleleben.
50002013	Mati Atijamit oomu di burok di muyuul, mansi asenuul emaŋey man ajamool di poop kánkum man jikaan wayeoomi.
50002014	Jikaan wanoosani búrom bákuulujut mba kasanken muloba,
50002015	mbi jíbajaati kabet ban di jítien, nan kuñiilak kálirooraak kati Atijamit, kan jilakomi titoorey yati bukan kajoonutumi di kájakaatimi. Muyuul joote karaagal man eroŋey yooluul ewuŋen titoorey yati bukanak kati dúniyaay uye.
50002016	Joote eŋoon líŋ furimaf fati eroŋey, nampi Apakenaau Áamakau alaañumi manteer mbi iteben ubandom mati iteyut mba irokut ñaañaaña.
50002017	Bare handeneen fúsimom foote káyuo nan kawul man íliren búsimenab bati burokab bati kafiumak kooluul. Ínje súumansuum ban panimaayoor di muyuul búrom.
50002018	Moo mákonam, muyuul joote ésuumuul ban di jimaayoor di ínje.
50002019	Nígolungolum di Akiiyaau Yensa bee éboñuluul Timoti iñemeeñeme, manteer naregomi wabajomi di muyuul mbi ibaj éliŋ yati búyeget.
50002020	Ínje ibajut an aanoe nan Timoti, ampi aŋoolen acookooruul jak nan akila man akaanemi.
50002021	Bukaaku búrom kooku di síwoonoor sati kúkoiil, lee sati Yensa Apakenaau Áamakau.
50002022	Bare Timoti jimanjoomanj an ámanum. Oo di ínje noonosoono nan añiilau di ampaool, nurokoorerokoor káriiŋenak kati furimaf fajakaaf.
50002023	Moo kaane ínje nígolungolum man íboñuluulool, nampi ijukumi buu eete ejaw eeno.
50002024	Ban nifiunfium di Akiiyaau mati ínje di fúko’om eete ebil poop.
50002025	Nisosof cenceeŋ man íboñuluul Epafurodit oo atiom ariiba alegen, arokoorom, ban poop apaalom atiika, an muyuul jíboñuloomi bee karambenom.
50002026	Iñeme naraanouuraano máamak. Búyegetool bugagaal, mati ejamuul bújuusaool.
50002027	Malegen naloeenlo bújuusa, manteer jaheemeen panaceteen. Bare Atijamit nabajumi káboteniak di akila, asenut akila ceb bare bee di ínje poop, takum ibaj kásuumaati bee di kásuumaati.
50002028	Moo kaane ínje nifaŋ man imaŋe noo bee éboñuluul Epafurodit inki. Pánsuumuul nampi jijukoomi inki, ban ínje leekaanom síwoonoor.
50002029	Jiwalenool jak di kásuumaak káamak, nan atiom ariiba di Akiiyaau. Jítienuul man jílebien bukan nan akila.
50002030	Mati síñunduool nanennen to mati burokab bati Apakenaau Áamakau, ban jaheemeen panaceteen esenomey yati karambenak kan muyuul kúkouul jiŋoolenut jisenom.
50003001	Di fúbanumaf, kutiom, emitey ekaan Atijamit asenuul kásuumaak di Akiiyaau. Lee kaanom bugaal bee elaañ iciikuul wabajomi wákonaw wan iciikeenulomi, ban muyuul panjipak ikammojaat.
50003002	Joote kákaanum siyenas sikila, joote kákaanum kakaanemi wájakaatie, joote kákaanum bukaaku kakaanemi muyuul man jimiin kapan di eniiley yooluul.
50003003	Bare wulaal bukan katampi kalegen, mati numiiceelaetaalemiiceelaet Atijamit ñátum di kánkumak kati Búyegetab Bátienaab. Letubajaal fúgolum di wan anau akaanolaami, bare nutebenaaleteben sileekolaal di wan Apakenaau Áamakau Yensa akaanolaami.
50003004	Handeneen ínje paniŋoolen ígolum di fúko’om poop. An aceen asofujaat nágolungolum fúko’ool moo ínje faŋe.
50003005	Ínje nitampitamp di funakaf futokey di fúfeegintenaf, an ákon ati Kuisiraelak, ati di fiilaf fati Beniamin, Áhibura alegen. Ínje Afarisa, niriibenriiben wan sílingaas sati Kúyahuudak siceeŋumi.
50003006	Ban ínje nibabaj fuuñ fati emaŋ man ísuutukenumi kati fujojaf. Niriibenriiben wan kájaatikenak kati sílingaas sati Kúyahuudak siceeŋumi, bajut tan ibaje kabet di so.
50003007	Bare wan ibajeenumi, iñeme nisosof bajut fúkaw mati wan Apakenaau Áamakau akaanumi.
50003008	Malegen, nisosof wanoosani búrom ubajut fúkaw, mati wakilumi woo eenomi emanjey Apakenaau Áamakau Akiiyaom yoo efaŋ man ebaje fúkaw máamak. Kápurumul di akila, nibetembeten wanoosani búrom bálamuk mati nipimpin wo waaf wajakut, mambi eeken Apakenaau Áamakau,
50003009	ban nibilumi ikaan an ákon di oo. Iŋoolenut ikaan man Atijamit asofom an ajoone ñátum di kariiben wan sílingaas siceeŋumi man ikaan. Bare iñeme Atijamit asofammi an ajoone mati kafiumak kúmboom di Apakenaau Áamakau.
50003010	Wan imaŋumi bee emanj búrom woo eenomi Apakenaau Áamakau ban nimanj kánkumak kati káyitoulak di kacetumi, ban nunaamoor tákon di bugaalab boola, mbi ibil eeno nan akila di ecetey yoola,
50003011	kaanjaat paŋŋoolen kaan, mbi ibaj fujuum fati káyitoulak di kacetumi.
50003012	Eenut nibabaj fo mba nílirooliroor. Bare ínje oomu karaagal manteer mbi íriiŋ di funak fukila di mo’omu búrom mukammi Yensa Apakenaau Áamakau man apakenammi di man amaŋumi man eeno.
50003013	Kutiom, ínje di fúko’om iwoonoorut mati fujuumaf fukila niŋaŋŋar fo ikil, bare wákon wan ikammi, éjimey wan ikatumi bálamuk man iraagal bee esof wammi fáculey.
50003014	Ínje oomu karaagal bee ériiŋ fúbanumaf bee eyab kawulak, kan Atijamit awonkaam bee di bukinab bajakaab kápurumul di Apakenaau Áamakau Yensa.
50003015	Wulaalal búrom kuriiba kanke nootaale ebaj kawoonoorak uke kákonak. Kaanjaat kuceen di muyuul kubajujaat kawoonoor kúbuto, Atijamit pánarajenuluul ko tíen.
50003016	Bare wulaal nootaale karulen di ekaan fácul wan kájaatikenak kákonak kusankenumi.
50003017	Kutiom, muyuul joote karulen di kariiben wan ikaanemi. Jíyenten jak bukaaku kariibenumi wan ukammi man joote ekaan.
50003018	Mati nireguureg noo, ban iñeme panireguul inki di kakulet di móro. Babaj bukan kajuupoe mukaanaiil múyiisenyiisen mati koo kulatoor kati ébaarey yati búpinab yati Apakenaau Áamakau.
50003019	Koo fúbanumaf fooliil pankukajeni bándoorey, emitey yooliil yoo eenomi fariil, ban wan kutebenelenooremi woo eenomi kapuñak kooliil. Úyegetaw wooliil ujuumenijuumen di mukaanaam mati dúniyaay.
50003020	Bare wulaal wan ootaami ebajey woowu bo di bukinab bajakaab, ban kápurumul di bo sísigirolaal silinliim di ekobey yati élaañuley yati Apakenaolaal, Akiiyaau Yensa Apakenaau Áamakau.
50003021	Akila pánaruŋul siniilas soololaal man silaañ nan yoola yawuŋenemi pararar ñátum di kánkumak kákonak kan aatumi káŋoolenumak wanoosani di banoosani búrom.
50004001	Kutiom, muyuul bukan kan imaŋumi ban niraanouuraano máamak. Muyuul eenomi kásuumaak kúmboom ban nitebeneteben ubandom mati muyuul, ncaa súm mo’omu jootumi ejuume líŋ di Akiiyaau.
50004002	Eudia di Suntuke, man ilawuul máamak man jijamoor jak.
50004003	Ban au arokoorom afiumaay, ínje ilawi poop mbi uramben kuseekak buku mati kujunjuum lit di ínje burokab bati kafetenak furimaf fajakaaf, koo di Kulement di kurokoorom bukaaku búrom, kan ureesiil wommi baciikerab di búkaay yati karoŋumi.
50004004	Jimaayoor nanoosani di Akiiyaau! Panilaañ isanken, súumuul.
50004005	Jíyiisen kamuutenak kooluul bee di anoosani. Akiiyaau ebiley yoola elolof.
50004006	Takumbi úyegetuul ubaj bugaal di wanoowani, bare di kúlawak kooluul ninsi jilaw Atijamit wan jiceeŋumi, mbi ihi jilaañen kasalak di wan akaanumi.
50004007	Jikammojaat, kásuumaayak kati Atijamit, kafaŋumi síwoonooras sati anau. Pankupooy sísigiruul di úyegetuul nan man jiroŋumi di Apakenaau Áamakau Yensa.
50004008	Di fúwuŋenaf, kutiom, jijuumen úyegetuul di uwe búrom walegen, wálebien, wajoone, wátiene, wajooŋoore, wajake, waatumi bee esali. Jiwoonoor mati wáliroore di wabaje fúkaw ban di úriiŋ esal.
50004009	Jikaan wan jiliikenumi di ínje di wan jijamammi ban jijukammi nikaan. Atijamit ati kásuumaay mbi áami di muyuul.
50004010	Ínje oomu di kamaayoor máamak di Akiiyaau mati inki jilaañenulolaañen fujuumaf fooluul bee di ínje. Malegen, kabiñoo noo jijuumanjuum, bare jibajeenut buruŋ bee káyiisenom mo.
50004011	Ínje ilet di ereguul uru mati waaf nimaŋeene, mati ínje niliikenliiken fúko’om man ire di wan ibajumi.
50004012	Ínje nimammanj waa eenomi kalako kañen kútiikaar, ban poop kaaken wafaŋumi man ujuupoe. Niliikenliiken di wayofomi wati eroŋ yanoosani, manteer bacaar báamak mba fupooñ, di poop ebajey juup mba ebajey jayiinkun.
50004013	Paniŋoolen ikaan wanoosani kápurumul di oo áliŋeneammi.
50004014	Bare hani moo, jikankaan jak kanaamoor di ínje di bugaalab búmboom.
50004015	Muyuul kati Filipo di kúkouul jimanjooromanjooro nan ípurumulomi Makedonia bee di kapakenak uke di mútiyaaram, bajut fujoj fuceen fañuuraam bágodi man furamben rino muyuul, ñátum di eseney mba eyabey kawulak.
50004016	Handeneen nan ilakoeenumi Tesalonika, di jirambenammi dihi jíboñulomi kawul wuuj ñákon.
50004017	Kaanut nan kawulak ceb nimaŋe di muyuul, bare wan ifaŋumi man imaŋe man búrembenab booluul man bubeneno di wan jiyofumi.
50004018	Niyayab wanoosani wan ceeŋumi, ban juupo juupo wuuj élingaay. Epafurodit náriiŋenanriiŋen kawulak kan jisenammi bajut walee to. Kawulak kukila kukankaan nan kawulak kabajumi kaputak kásuume kan useneimi bee di Atijamit. Di kaan búsimen ban Atijamit asofe ban búsuumoosuum.
50004019	Atijamit úmboom panasenuul wanoowani wan jiceeŋumi riiboor di kawulak koola káriiŋumi síwoonoor, kápurumul di Apakenaau Áamakau Yensa.
50004020	Wulaal ootaale esal di kálebien Atijamit Ampaolaal. Amen.
50004021	Jisaafom anoosani ati Atijamit ammi di Apakenaau Áamakau Yensa. Kutiaak kammi di ínje taate kusenuusen usaafaw wooliil.
50004022	Bukanak kati Atijamit búrom kusaafuusaaf, ban kafaŋumi man kusaafe koo eenomi kammi di bajamab bati Áyiau Áamakau.
50004023	Emitey ekaan Atijamit asenuul majakam mati Akiiyaau Yensa Apakenaau Áamakau móomi di muyuul búrom.
51001001	Ínje Paul, áriiŋena ati Yensa, an Atijamit amukenumi man ikaan áriiŋena ati Apakenaau Áamakau, emmi di eciik letaraay di atiolaal ariiba Timoti.
51001002	Eciikiciik bee di bukanak kati Atijamit kammi Kolose, kan umanje kuriiba kufiumaay di Yensa Apakenaau Áamakau. Emitey ekaan Atijamit Ampaolaal di Akiiyaolaal Yensa kuwuluul majakam di kásuumaay.
51001003	Nanoosani nulakomi kúlawak bee mati muyuul, ban nusalesal Atijamit akammi Ampaau ati Akiiyaolaal Yensa Apakenaau Áamakau.
51001004	Nujanjam mati kafiumak kooluul kan jibajumi di Apakenaau Áamakau Yensa di poop mati kamaŋak kan jibajumi bee di bukanak kati Atijamit.
51001005	Jikankaan mo’omu mati fúgolumaf fooluul foofu bo di bukinab bajakaab man funeni. Kabiñoo di fúcitumaf jijanjam malegenam mati furimaf fajakaaf
51001006	fáriiŋuluumi. Furimaf fajakaaf fákonaf fommi di ériiŋey dúniyaay búrom. Furimaf fukila di fúruŋul eroŋey yati bukanak banoosani, nan man fúruŋulumi yooluul di funakaf fútiyaaraf fan jijammi ban di jílaul malegenam mati kamaŋak káamakak kati Atijamit bee di kukaana majakut.
51001007	Epafura, ápaaloli aroka áamak, o’omu ájeetumuluumi furimaf fajakaaf. Akila nakankaan aroka afiumaay ati Apakenaau Áamakau, ban oomu di kárambenoli di kapanak kooluul.
51001008	Ban akila áregolimi mati kamaŋak kan Búyegetab Bátienaab busenuumi.
51001009	Moo kaane, mati mo’omu wúli ukatut elawuuley kabiñoo nan utooŋumi ejamuuley. Nulalaw Atijamit mbi asenuul kálaul káriiŋe di wan amaŋumi, ñátum di malinlaam di kálaulak búrom kan Búyegetab Bátienaab boola busenumi.
51001010	Moo baroŋerab booluul pámbulebien Akiiyaau ban di jikaan waaf wásuumool nanoosani. Moo panjifaŋ man jimanjool wuuj.
51001011	Emitey ekaan Atijamit man awuluul kánkumool káamakak mbi jimuuten ban di jíliŋ máamak di wanoosani. Emitey ekaan Atijamit awuluul kásuumaak,
51001012	mbi jisal Ampaau nanoosani, akammi man jiŋoolen jiyab bulaañab ban áligumi bukanak koola kammi di jáyiaj jati mawuŋam.
51001013	Atijamit napakenolaapaken di kánkumak kati jáyiaj jati érimey man ájeetumulaami bee di jáyiaj jati Añoolool ati búsusool,
51001014	kápurumul di oo wulaal ubajaami epakey, yoo eenomi, majakutam moololaal mubonketibonket.
51001015	Apakenaau Áamakau oo eenomi búyesoorab bati Atijamit ájukeriitimi. Oo eenomi añiilau ániinaau átiyaarau afaŋumi katebo butuukab búrom bati dúniyaay.
51001016	Apakenaau Áamakau kápurumul di oo Atijamit atuukumi wanoosani wammi di bukinab bajakaab di wammi baabe di dúniyaay, wájukeriitumi di wajukeimi, manteer kúyi mba jáyi mba kurunga, mba kati di kujuumak. Waafaw búrom útuukumituukum di oo di poop bee mati oo.
51001017	Apakenaau Áamakau atooŋumi abajo, butuukab búrom boobu di kañenool.
51001018	Apakenaau Áamakau oo eenomi fúkaaf fati eniiley yoola, foo eenomi fujojaf fati kuriibaak. Oo eenomi átiyaarau ayitoulomi di kacetumi mambi akaan átiyaarau di wanoosani búrom.
51001019	Mati Atijamit di fúko’ool yeoomi man acin ríiŋ di Añiilau man abaj búyesoorab bati Atijamit.
51001020	Kápurumul di oo Atijamit naŋarulomi kálauloorak kati wanoosani bee di fúko’ool. Atijamit akammi kásuumaay di bukinab bajakaab di dúniyaay uye ñátum di éyuey yati fúsimaf fati Añoolool di ébaarey yati búpinab.
51001021	Muyuul, noo jíloiyooreenloiyoor di Atijamit ban di jikaaneenumi kulatoorool mati síwoonooruul sajakutas di ekaaney majakutuul.
51001022	Bare iñeme kápurumul di ecetey yati Añiilau oola Atijamit nasukenumi bapaalaayab boololaal di fúko’ool bee káyiisen nan bukan káliroore, kátiene, ban kabajutumi kabet di bújonlenab boola.
51001023	Bare muyuul joote ejuum líŋ ban di jirulen di kafiumak kooluul. Takum jilaañ kútoro di fúgolumaf fan jookumiñaa biñoo nan jijammi furimaf fajakaaf. Foo fúriiŋeniriiŋen bee di anoosani baabe di dúniyaay, ban ínje, Paul Atijamit amukenammi man íriiŋenufo.
51001024	Ínje oomu di kamaayoor di bugaalab búmboom bee mati muyuul. Mati kápurumul bugaalab búmboom ínje oomu karamben man ifabel warinomi di bugaalab bati Apakenaau Áamakau kápurumul di eniiley yoola, yoo eenomi fujojaf fati kuriibaak.
51001025	Atijamit nasenammi burokab bati kacookoor kati fujojaf foola mambi íriiŋen kurimak koola ríiŋ bee di muyuul Kakaanutumi Kúyahuudak.
51001026	Simit sajuupoe kurimak uke kuyofeeniyof di úwoloorum wajuupoe wawuuje, bare iñeme kurimak uke kúyiiseniyiisen bee di bukanak koola.
51001027	Atijamit fusofaf foola foo eenomi káyiisen bukanool wan ayofeenumi. Wayofoaaw uwe wáamakaw wáriiŋumi síwoonoor wan abajumi bee mati muyuul Kakaanutumi Kúyahuudak, poop. Wayofoaaw woo eenomi Apakenaau Áamakau oomu di muyuul, yoo eenomi panjinaamoor di mawuŋam mati Atijamit.
51001028	Moo kammi, wúli núriiŋenriiŋen anoosani mati Apakenaau Áamakau. Nugamengamen ban nuliikiten anoosani ñátum di malinlaam man Atijamit ásenolimi, mati numammaŋ bee káyiiseniil Atijamit líroor bapaalaayab booliil di Apakenaau Áamakau.
51001029	Ínje ninsi nirok máamak mati mo’omu, nan man inajomi kánkumak koola káamakak kammi burok di ínje.
51002001	Nimammaŋ man jimanj buu nemmi di karaagalak bee mati muyuul, ban bee mati kati fujojaf kammi di Laodik, ban poop bee mati kuriibaak bukaaku katamburerutumi kuyahom jícil.
51002002	Nikankaan mo’omu mambi sísigiruul síliŋeni nan man kukotoorumi di kamaŋak. Nimaŋiimaŋ man kubaj kágolum káliŋe mati kubabaj kálaul káriiŋe mati fusofaf fayofoaaf fati Atijamit, fan eenomi Apakenaau Áamakau di fúko’ool.
51002003	Di oo malinlaam di fumanjaf búrom fuyofimi.
51002004	Ínje ereguul mati uru, takum an aŋoolen abuntuul ñátum di kañakoor kakaanutumi malegen.
51002005	Handeneen núloiyooraaloiyoor, bare búyegetom boobu di muyuul. Súumansuum máamak mati muyuul jooju di eroŋ nan man ceeŋumi eeno mati káyinenak káliŋaak kan jibajumi di Apakenaau Áamakau.
51002006	Moo kaane, nan man jíyinenumi Apakenaau Áamakau nan Akiiyauul, joote karulen di eroŋ di ekaan wan amaŋumi.
51002007	Jijuum líŋ di oo nan man kufaarak kati búbaar kujummi líŋ eeno. Jijuumen eroŋey yooluul di oo, ban jifaŋ man jíliŋe di kafiumak kooluul, nan man jiliikitenimi noo. Ban di jibaj úyeget wati esalool.
51002008	Jíkaanum! Takum an ájimenuul ñátum di kawoonoorak kabajutumi fúkaw. Kawoonoorak kukila kúpurulopur di mukaanaam mati anau di fúko’ool di poop kánkumak kati mukaanaam mati dúniyaay uye, koo kúpurulout di Apakenaau Áamakau.
51002009	Mati di Apakenaau Áamakau Atijamit nacincin ríiŋ,
51002010	ban muyuul jibabaj eroŋ yáriiŋe di Apakenaau Áamakau. Oo eenomi Akiiyaau, fúkaaf fati arungaau anoosani di ati fujuumaf anoosani baabe di dúniyaay.
51002011	Di oo muyuul poop jitampitamp kaanut etampey yan bukanak kukaanemi di kapongolak di eniiley. Bare kankaan etampey yápurumulomi di Apakenaau Áamakau, yoo eenomi epakey di kánkumak kati emaŋey yooluul yájakaatimi.
51002012	Mati jifokifok di Apakenaau Áamakau di kátiigulenak, ban di kátiigulenak kukila man jíyitenoorulimi poop bee di eroŋey yunkuley di oo kápurumul di kafiumak kooluul di kánkumak kati Atijamit, áyitenuloomi di kacetumi.
51002013	Muyuul, kankaan nan bukan kaceteene di úyegetuul mati majakutuul ban muyuul Kakaanutumi Kúyahuudak katamputimi. Bare Atijamit nakaanuumi jiroŋ di Apakenaau Áamakau. Atijamit nabonketolaabonket majakutolaal búrom.
51002014	Atijamit nápurempuren waciikimi bee mati kanewak koololaal kati majakut kajuumeneenimi bee mati wulaal mati man sílingaas siceeŋumi eeno. Nápurempuren ko aban nafaaŋenuko di ébaarey yati búpinab.
51002015	Di mo’ome, Atijamit naŋoolenumi kurungaak kájakaatiaak di kati di kujuumak. Atijamit napuñeniimi fácul bukanak, ñátum kaŋooleniilak di ébaarey yati búpinab yati Apakenaau Áamakau. Nakammi man dúniyaay búrom ejukiil nan bukan kasofi kukuli nan aruukenumi kaŋoolenak koola.
51002016	Moo kaane takum jimaŋ man an agamenuul mati wan uriemi mba wan uraanemi, mba mati karuuken káaningak kati jileeŋaj junkulaj mba funakaf fati kálebienak, mba káaning kuceen.
51002017	Mukaanaam umu búrom mukankaan nan yáalinda ceb ñátum káyiisen walegen waatumi ebiley, ebiley yati Apakenaau Áamakau di fúko’ool.
51002018	Takum jimaŋ man an abuntuul man joote éyiis kawalenooroak. Takum jimaŋ man an aanuul jimiiceelaet simaleeka, handeneen koonesoon kujujuk malegenam di sáaut. Anau ume arege akila nawalenoorowanlenooro joc, bare oo ká’aamakalenoor mati síwoonooras soola soo sati an ceb.
51002019	Bare an akila asofut lit Apakenaau Áamakau, an eenomi fúkaaf fati eniiley búrom. Apakenaau Áamakau asenemi waaf eniiley man éliŋ ban naŋar súukas di ucilaw wooliyo anampen tákon, ban di ejaw fácul ñátum di kánkumak kati Atijamit.
51002020	Muyuul jicetoocetoor di Apakenaau Áamakau, ban napakenuupaken di kánkumak kati majakutam mati dúniyaay uye. Wau kaane muyuul joom di kariiben sílingaas sati dúniyaay uye, saanomi nan use,
51002021	“Takum usof sinaaŋas use, takum ujaken sinaaŋas usa, mba takum ugor sinaaŋas saasu”
51002022	(kaliikiten kukila koo bati di bukanak kure’e ban kuwuujujaat kuban kare.)
51002023	Malegen bukanak kusosof mati kajuumenumi sílingaas saanoe mo’ome kulinlolinlo, bare kaanut moo. Mati siceeŋeceeŋ jifaŋ man jimaŋe Atijamit máamak, joote kawalenoor máamak, ban joote kasofooro eniiluul. Bare di malegenam soo sibajut kánkum bee di emaŋey yajakutey yan anau abajumi bee ekaan di eniilool. ekaan di eniilool.
51003001	Mati au di Apakenaau Áamakau jíyitenuliyiten, jijuumen úyegetuul wammi di bukinab bajakaab, ban Apakenaau Áamakau ammi balakoe di báridab bati Atijamit.
51003002	Jijuumen úyegetuul di wammi bukinab bajakaab, bare lee di wammi dúniyaay uye.
51003003	Mati muyuul jicecet, ban eroŋey yalegenaay yooluul eyofiyof di Apakenaau Áamakau di Atijamit.
51003004	Nampi Apakenaau Áamakau, an eenomi eroŋey yooluul yalegenaay, arajulomi, moo poop panjirajoor dákon di oo di mawuŋam moola.
51003005	Moo kaane muyuul joote elat emaŋey yati mukaanaam mati dúniyaay, man jóomi nan kaseeket di kániine’et, fúraar, kamaŋ kati eniil, síwoonoor sajakut, di mahaŋ di eroŋey uye, uru búrom junjuum nan kamiiceelaet náati.
51003006	Mati mukaanaam maanomi mo’omu kañuumulak kati Atijamit pankubil bee di bukanak kañoosemi akila.
51003007	Noo muyuul ninsi jikaan, nan jilako’oorumi di bukanak kati dúniyaay.
51003008	Bare iñeme eenomi nanan nan joote ekat kafuuñoor, kañuumul, kaleetoor, kasuulen, di kasanken kajakut.
51003009	Takum jigaajoor, biñoo nan jikatumi bálamuk úyegetuul wájakaatie di bakaaneruul bájakaatie,
51003010	ban di jiŋar eroŋey yunkuley, yaunkulenimi di búyesoorab bati Atijamit Atuukaau man jibil jimanjool tíen.
51003011	Di eroŋey uye yunkuley, kaanut waaf manteer au Áyahuud mba Akaanut Áyahuud, atampi mba atamputi, kujaaburuŋ kabilumi mofam mábutoe, kakaanemi búlaput amiiceel mba akaanut amiiceel, bare Apakenaau Áamakau eenomi wanoosani, mati akila nacincin di wulaal búrom.
51003012	Muyuul Atijamit amukenuul akaanuul bukan koola kan amaŋumi. Ñaa moo, muyuul joote ebaj kabonket, di jikaan bukan kásuume, jiwalenooro, jibaj kajinlen ban di jibaj kamuuten.
51003013	Jikoboor ban an ákuumoorujaat jibonketoor, nan man Akiiyaau abonketeuumi.
51003014	Kamaŋak kufanfaŋ man kubaje fúkaw uru búrom. Koo kútuken wahaw búrom.
51003015	Jimaŋ man kásuumaay kan Apakenaau Áamakau asenuumi kurungen di sísigiruul. Mati muyuul kati eniil yákon, muyuul jiwonkeiwonk mambi jilako tákon di kásuumaay, mbi jisalool.
51003016	Mbi furimaf fati Apakenaau Áamakau fucin di sísigiruul ríiŋ. Jiliikitenoor ban di jíjaatikenoor di malinlaam búrom. Jícim úcimaw wati Jábuura di úcim wápureuumi di Búyegetab Bátienaab bati Atijamit, jílebien Atijamit di sísigiruul ban di jisalool.
51003017	Wanoosani jirege mba di jikaan, woote ekaani ñátum di kareesak kati Akiiyaau Yensa, nan man jisalemi Ampaolaal Atijamit ñátum di oo.
51003018	Kuseekak, muyuul joote esen kúkouul kutauul, mati moo joote ekaan nan kati Akiiyaau.
51003019	Muyuul kúniinaak, jimaŋ kuseekuul ban takum jiwaaken di takum jítaañi di kukila.
51003020	Muyuul kuñiilak joote ekob wan kuwolauul kureguumi di wanoosani, mati mo’omu moo músummi Atijamit.
51003021	Kumpaak, takum jikaan kuñiilak bóli’iil. Jikammojaat úyegetiil pánujiisoor.
51003022	Kumiiceelak, muyuul joote ekob kurungaak kaakumi muyuul kati dúniyaay di wanoosani. Takum jikaan waaf bajukeriilab, kuleetojaat leejikaanuwo. Bare jikammo ñátum di úyegetuul búrom, mati jílebienlebien Akiiyaau.
51003023	Wanoosani wan jikammi, jikaanuwo ñátum di sísigiruul búrom, nan man jommi di ekaan burokuul bee mati Akiiyaolaal, bare kaanut bee mati bukan.
51003024	Jiwoolo mati Akiiyaau panasenuul bulaañab nan bacaam booluul. Mati Apakenaau Áamakau oo eenomi Akiiyaau alegenau an muyuul joom di burok.
51003025	Bare bukan kájakaatie pankucaami di wan kukammi. Mati Atijamit ápajuliireriit.
51004001	Kurungaak kati kumiiceel, muyuul joote ekaan wajoone di walegen bee di kumiiceelak kooluul. Jiwoolo mati muyuul poop jibabaj Arunga ammi di bukinab bajakaab.
51004002	Jirulen di kúlawak di úyeget wabebe di eseney kasalak bee di Atijamit.
51004003	Ban mbi jílawoli poop, manteer Atijamit mbi áwambuloli buruŋ bati káriiŋen furimaf foola mati malegenam mayofoaam mati Apakenaau Áamakau. Mati mo’omu kukulammi dán bukanak kukuleimi.
51004004	Jilawom man iŋoolen íriiŋenuko, nan man ceeŋumi man isanken.
51004005	Nampi jilakomi tákon di kan jileemi di buruŋ bákon, takum jíwaayen di káyiiseniil mati muyuul kuriibaak kati Akiiyaau Yensa.
51004006	Kasankenak kooluul koote ejak nanoosani, di kukaan kasanken kañuloe ban di kúsuum, ban mbi jimanj buu joote kalaañ anoosani.
51004007	Tukiko, ariiba atiolaal an ufaŋumi man umaŋe máamak, panareguul buu múmboom mommi di ejaay búrom. Akila arambena afiumaay, oo arokoorom di Akiiyaau.
51004008	Moo kaane ínje níboñulooboñ bee káliŋenuul ñátum di ereguuley buu noomaami baabe.
51004009	Onesimo, atiolaal ariiba afiumaay an ufaŋumi man umaŋe máamak, oomu nábileul di oo. Koo kugabaak pankureguul mati wanoosani wammi di kabajoak baabe.
51004010	Arisitariko di ínje kukuloore, oo poop ásaafuluul, ban Maruk Banaabas ajeloolool boom titoorey. (An jijammi wan jootumi ekaan, abilujaat bee di muyuul jiwalenool jak.)
51004011	Yensa, an koonemi Yusuto, oo poop ásaafuluul. Kúniinaak buke ceb kuriibaak Kúyahuudak titoorey yati kurokoorom mati burokab bati jáyiaj jati Atijamit. Koo kuñañab búsusom máamak.
51004012	Epafura poop násaafuluul, ariiba ákon di fujojaf fooluul ban oo aroka ati Apakenaau Áamakau. Oo nalawelaw máamak bee mati muyuul, mambi Atijamit akaan jijuum líŋ, man jiank man jílaul tíen wan Atijamit amaŋumi man jikaan eeno.
51004013	Niŋooleŋŋoolen ireguul tíen mati narorok máamak bee mati muyuul di poop bee mati kupaaluul kuriiba kammi Laodik di Herapolis.
51004014	Luuk, asontenaau an ufaŋumi man umaŋe, di Demas kúsaafuluul.
51004015	Jíriiŋen kasaafak kúmboom bee di kutiolaal kammi di Laodik, ban bee di Nimpa di kati fujojaf fakaanemi di síndo’ool.
51004016	Nampi jiliikenumi jiban letaraay uye titooruul, mbi tíenuul jisenuyo man eliikeni poop di fáculey yati fujojaf fammi di Laodik. Ban muyuul poop joote kaliiken letaraay yan íciikuliimi.
51004017	Ban di joone Arukipo, mbi tíenool man akaan burokab ban Akiiyaau asenoomi man akaan.
51004018	Ínje Paul, eem di éciikuluul ñátum di kañenak kúmboom. Jiwoolo mati ínje oomu bakokene ñátum di ñiwuj. Emitey ekaan Atijamit asen majakam moola bee di muyuul.
52001001	Ínje Paul eem di eciik letaraay uye banaamoore di Sila, di Timoti. Eciikiciik bee di kati fujojaf fati Tesalonika, muyuul kati Atijamit Ampaau di Akiiyaau Yensa Apakenaau Áamakau. Emitey ekaan majakam di kásuumaay kóomi di muyuul.
52001002	Nusalesal Atijamit nanoosani mati muyuul búrom, ban nujameneuujamen di kúlawak kóololi.
52001003	Nan wúli ulakomi elawey Atijamit Ampaolaal mati kafiumak kooluul, di emaŋey burokab, ban poop mati fúgolumaf fáliŋaaf fooluul di Akiiyaolaal Yensa Apakenaau Áamakau.
52001004	Mati numammanj kutiolaal kan Atijamit amaŋumi máamak, mati Atijamit namukenuumuken.
52001005	Mati nan úriiŋenuumi furimaf fajakaaf, lee di kurimak ceb, bare poop di kánkum, di Búyegetab Bátienaab, di poop ríiŋoliriiŋ máamak mati malegenam moolifo. Jímanjolimanj tíen bukan kúmanum titooruul bee mati muyuul.
52001006	Muyuul jibilumi jikaan kúriibenaoli, handeneen jilakolako di bugaal báamak, jiyabuloyab kurimak di kásuumaay kápurulomi di Búyegetab Bátienaab.
52001007	Mo’omu mújeetumulomi man jibilumi jikaan káyiisen bee di kuriibaak búrom kati Makedonia di poop kati Akaia.
52001008	Mati reut man furimaf fati Akiiyaau fufetumi Makedonia di Akaia ceb, bare kafiumak kooluul di Atijamit kujamojamo banoosani ban ceeŋut man ureg waaf ubenento.
52001009	Mati bukanak kukila di kúkoiil kurereg mati man jíwalenolimi jak eeno, di poop man jítiiwoorumi jikat bálamuk sínaati man jimiiceelaetumi Atijamit alegenau aroŋaau,
52001010	di poop man joom di ekob élaañuley yati Añoolool kápurumul bukinab bajakaab, an ayitenulomi di kacetumi, Yensa apakenolaami di kagamenak kati Atijamit kábileuumi.
52002001	Kútioli, muyuul di kúkouul jimammanj mati éjawuley yóololi bujukoor di muyuul ekaanut ñaañaaña.
52002002	Jimammanj man úsuutukenimi eeno ban nupuñenimi di ésukey yati Filipo bala’a ubilumi bee di muyuul di Tesalonika. Bare Atijamit oololaal násenolimi kapeeto man úriiŋenuul furimaf fajakaaf foola. Hani man kuñoosaak kajuupoe kúŋomenolimi.
52002003	Man ommi di elawuuley kaanut kápurumul di kalimoor mba di síwoonoor sajakut, mba di numaŋ ebuntuul.
52002004	Bare mati Atijamit man ásofolimi nan bukan kabajumi fúkaw kabileni furimaf fajakaaf foola. Ñaa núriiŋenufo, úñeseriit bee kásuumen bukan bare Atijamit mbi súumool, ámeeloemi úyegetoli.
52002005	Nan man jimanjumi tíen poop mati wúli ujawulout kasankenuul furim fati kabeberen ceb, mba kasankenuul kati káfimen máfeket, Atijamit oo eenomi áyiisena óololi.
52002006	Wúli ulakout eñes kálebien kati bukan, manteer di muyuul, mba kuceen, handeneen nuŋooleŋŋoolen uceeŋeenuul waaf, mati wúli nukankaan kúriiŋena kati Apakenaau Áamakau.
52002007	Bare wúli nukammi bukan kajinlene nan ulakomi di muyuul, nan iñaayaau ammi di kacookoor kuñoolool.
52002008	Mati kamaŋak kóololi kufanfaŋ man kúsankie bee mati muyuul, wúli bajonjooreene man ucaabooraal, lee di furimaf fajakaaf fati Atijamit ceb bare di poop eroŋey yóololi. Jibileembil jikaan bukan kan umaŋumi máamak.
52002009	Kútioli, muyuul jiwoolowoolo tíen man urokumi lit titooruul? Fuk di balay nurorok takum ugaalenuul nan ulakomi káriiŋenuulak furimaf fajakaaf fati Atijamit.
52002010	Muyuul di kúkouul kúyiisenaoli, di poop Atijamit, ban bagoroorerab bóololi búlirooliroor, bujonjoon, ban bubajut kabet bee di muyuul káyinenumi.
52002011	Ban muyuul jimammanj mati man wúli usofuumi anoosani re nan ampa man asofemi kuñoolool.
52002012	Nulawuulaw máamak, núliŋenuuliŋen, mbi jirungen eroŋey yooluul man jílebien Atijamit, awonkuumi man jinaamoor di jilako di jáyiaj joola di mawuŋam moola.
52002013	Nusalesal poop Atijamit nanoosani mati mo’ome. Nan úriiŋenumi furimaf foola bee di muyuul, di jijamufomi ban di jiyabutufo nan lee furimaf fati an, bare furimaf fati Atijamit, foo malegen moo. Furimaf fati Atijamit fúkoufo furulenumi di burok di muyuul káyinenumi.
52002014	Kútioli, jibabaj bugaal bati kásuutukenak kápurumul di bukanuul. Di mo’ome, jikankaan nan kuriiba kati di kujojak kati Atijamit kammi Yúdea. Mati káyinenak kooliil di Apakenaau Áamakau Yensa, kabajumi bugaal kápurumul di bukaniil, Kúyahuudak.
52002015	Mati kuceen di Kúyahuudak kububuj kuboñaiil, ban kuceen hani Yensa Apakenaau Áamakau di kubujoomi. Iñeme, buke kúsuutukenolisuutuken ban di kúcesooroli. Mooliil músuumut Atijamit hani wayiinkun ban di kulat anoosani.
52002016	Kukila di kumaŋumi káfirenoli káriiŋenak furimaf fajakaaf bee di Kakaanutumi Kúyahuudak man kupak. Di ekaaney mo’omu, Kúyahuudak kurulenrulen ekaaney man majakutiil mubeneno máamak. Bare iñeme kañuumulak kati Atijamit di kuwaloulomi bee di kúkoiil.
52002017	Kútioli, nan ukatooraami jayiinkun, siniilolaal sikatoore kaanut di síwoonoorolaal. Nuraanouuraano máamak ban nukaan túu man ujukooraal inki.
52002018	Wúli numaŋeemmaŋ bee élaañul. Ñajuupoe, ínje Paul niraagalumi élaañuley bare Seetaanaay ekammi wúli uyetut ubil.
52002019	Di múlamukaam, waa ésenolimi fúgolum di kamaayoor, ban waa ékaanolimi nuteb úbandoli man usanken mati ejaay yóololi fáculey di bújonlenab bati Yensa Akiiyaolaal nampi alaañulomi? Mante kaanut muyuul?
52002020	Mati muyuul jíkaanolimi man uteben úbandoli ban numaayoor mati muyuul.
52003001	Di fúwuŋenaf, nan ootutumi kaŋoolen umuuten inki bajukuti, nuwoonoorumi wúli noote kalako bálamuk di ésukey yati Atene.
52003002	Wúli núboñuumi Timoti, atiolaal ariiba oo poop aroka ati Atijamit di káriiŋenak furimaf fajakaaf fati Apakenaau Áamakau. Nuboñumi man áliŋenuul ban narambenuul kafiumak kooluul,
52003003	takumbi an di muyuul átiiwoor alaañ bálamuk mati bugaalab ube ban jommi di bo. Bare muyuul di kúkouul jimammanj mati bugaalab baanomi mo’omu boote ebajolaal.
52003004	Mati nan ulakomi di muyuul, núregaaliuureg mati nootaale ebaj bugaal, nan man biluñaa bajo, nan man jimanjumi tíen.
52003005	Mati mo’omu, nan iŋoolenutumi imuuten hani jayiinkun, niboñulomi Timoti manteer mbi imanj kafiumak kooluul kúlinliŋ cut. Ínje níkolieenkoli mati Seetaanaay eyinkuuyink man kaan búrokoli man bukaan ñaañaaña.
52003006	Bare iñeme ñaa Timoti nalaañulolaañ bee di wúli kápurumul di muyuul, nájeetumulolimi kurim kásuume mati kafiumak kooluul di kamaŋak. Náregolireg mati jíwooloeoliwoolo di kásuumaay di poop mati jíraano’oliraano nan man wúli poop uraanouumi eeno.
52003007	Kútioli, handeneen wúli nubabaj bugaal di mátaañi, kafiumak kooluul kuñañab úsusoli mati muyuul.
52003008	Kafiumak kooluul kúlinliŋ di Akiiyaau koo kukankaan nan fuyiif funkul di eroŋey yóololi.
52003009	Buu noote esal Atijamit eeno mati muyuul! Mati jíjeetumolijeetum kásuumaak káamak man umaayoor di bújonlenab bati Atijamit.
52003010	Fuk di balay nulaweoolaw di úyegetoli búrom, mambi ujuudooraal kúcil kubakiir man úliren waleemi di kafiumak kooluul.
52003011	Emitey ekaan Ampaolaal Atijamit di fúko’ool, di Akiiyaolaal Yensa, kúpurenoli buruŋ man uŋoolen ubil bee di muyuul!
52003012	Emitey ekaan kamaŋoorak kooluul kufaŋ man kúkalaae ban di kumeeŋ manteer kúyuo titooruul, di poop bee di bukanak búrom, nan man kamaŋak kóololi kukaanuumi eeno.
52003013	Di mo’ome, Apakenaau Áamakau pánaliŋen sísigiruul soo babajut kabet, ban di síliroor di bújonlenab bati Ampaolaal Atijamit di funakaf fati élaañuley yati Yensa Akiiyaolaal di bukanak koola búrom. búrom.
52004001	Di fúwuŋenaf, kútioli, nújaatikenuujaatiken di kareesak kati Akiiyaolaal Yensa, buu joote eroŋ eeno di poop buu joote ekaan Atijamit súumool, nan man wúli ommi di kaliikitenuumi, jikammo ñajuupoe.
52004002	Mati jiwoolowoolo wan újaatikenuumi di kareesak kati Akiiyaolaal Yensa.
52004003	Atijamit namammaŋ man jíliroor, ban di jikat fúraar di kan jiyaboorutumi.
52004004	Kama anoosani di muyuul naate emanj mampi kulakomi di aseekool eeno di kúliroor ban di kúlebien kúkoiil.
52004005	Takum jimaŋ man jikaan wan ésigiruul emaŋumi mba nan kamanjutumi Atijamit man kukaanemi eeno.
52004006	Takum an akaan majakut mba nalo di apaalool ariiba mati mukaanaam ume ñátum di ebot aseekool. Mati Akiiyaau panatek majakutam maanomi mo’omu, nan man noo ugamenuumi líŋ.
52004007	Mati Atijamit awonkolaami mbi ukaanaal mukaanaolaal mamokene, bare mbi úlirooraal.
52004008	Moo kaane anoosani alatumi kájaatikenak uke, oo alet di elat an bare Atijamit nalate, aseneolaami Búyegetab Bátienaab boola.
52004009	Bare ceeŋut man íciikuluul mati kamaŋak kati kupaaluul kuriiba. Atijamit naliikitenuuliikiten mampi jimaŋoorumi eeno.
52004010	Malegen, jíyiisenyiisen kamaŋak kooluul bee di kupaaluul kuriiba búrom kammi Makedonia. Hani moo, kútioli, wúli nulawuulaw máamak man jirulen di efaŋ man jikammo.
52004011	Jikaan túu man jilako di eroŋ yatunoore, man jisof butumuul, di jirok máamak nan man újaatikenuumi.
52004012	Di ekaan mo’ome, kakaanutumi kuriiba kati Akiiyaau mambi kúlebienuul ban léejigolum karamben kati an.
52004013	Kútioli bare nimaŋuumaŋ takumbi jikaan nan kamanjutumi waaf mati kacetumi, takumbi úyegetuul ugaal, nan kabajutumi fúgolum.
52004014	Biñoo nan ufiumaami mati Yensa nacecet ban náyitoul di kacetumi. Wulaal nufiumaafium poop mati nampi Yensa alaañulomi, Atijamit pánayitenul kuriibaak kacetumi man kújawoorul di Yensa.
52004015	Paniŋoolen ireguul furim ufe fápurumulomi di Akiiyaau. Wulaal kampi atookulomi baroŋe, nampi Akiiyaolaal alaañulomi letuyitouloaal man uloaal fácul kuriibaak koola kaceteenumi.
52004016	Mati Akiiyaau di fúko’ool aate káwaloul di bukinab bajakaab ñátum di kájaatiken di kacibulo, di kawonkak kati maleekaay enifaaney yati Atijamit, ñátum di kayelak kati kábiilak kati Atijamit. Mutooŋandam, kuriibaak búrom kacetumi pankumond kúyitoul di kuyaakak kooliil.
52004017	Banjaat, wulaal kampi atookulomi baroŋe, ootaale eŋari di kukila man uja’aal bee fatiya di kátula man úkambooraal di oo. Káŋarum to panucinooraal di oo bee bándoorey.
52004018	Moo kaane uñabooraal úsus ñátum di kurimak uke.
52005001	Kútioli, ceeŋut man ínje iciikuul mati buu mba nanan nei uwu búrom panubajo.
52005002	Mati muyuul di kúkouul jimammanj tíen mati funakaf fati élaañuley yati Akiiyaau panfubil nan ákuu di fuk.
52005003	Nan bukanak koone, “Kásuumaay di kapooyak kubajobajo,” bare kakañoak pánkujo’ol bee di bukoo nan man aseek ati far abajemi jariey nampi alakomi eroŋey. Banjaat buruŋ bati epakey leebubajo.
52005004	Kútioli, muyuul jilee di érim, leesayuul nampi funakaf fati élaañuley yati Akiiyaau fúriiŋumi nan ákuu.
52005005	Mati muyuul búrom kuñiilak kati mawuŋam di kati bala’ab. Ukaanutaal bukan kati érimey mba fukaf.
52005006	Moo kaane jíkaanum takum jíwaayen di kámoori nan man bukaaku kukammi eeno, bare ootaale káwaayen mbi ganlo’olaal.
52005007	Kámooriemi fukaraay, noo poop kúmooriemi ban kákaliemi fukaraay, noo poop kúkaliemi.
52005008	Bare wulaal kati bala’ab, ganloaal, nootaale kakaanoaal kafiumak di kamaŋak nan múkaruma mati búsus, di fúgolumaf fati epakey nan bompoŋ bati mulap.
52005009	Mati Atijamit amukenutolaal mambi atekolaal, bare mbi ubajaal epak kápurumi di Akiiyaolaal Yensa Apakenaau Áamakau.
52005010	Nácetuncetum bee mati wulaal handeneen di kaan nucetaacet mba nuroŋaaroŋ mbi uroŋaal di oo nampi alaañulomi.
52005011	Moo kaane jíliŋenoor man jirambenoor nan man jóomi di ekaaney.
52005012	Kútioli, nulawuulaw máamak mbi jílebien kurungauul karokemi máamak titooruul di burokab bati Akiiyaau ban di kugamuumi.
52005013	Jíyiiseniil kálebien káamak di kamaŋ káamak mati burokab booliil ban kukaanemi. Jiraagal man jilako’oor di kásuumaay.
52005014	Kútioli, wúli nulawuulaw máamak, man jigam kayuunooremi leekumaŋ burokab, jíliŋen kákoofimi, jicookoor kálaamomi, jimuuten di anoosani.
52005015	Jíkaanum mati hani an ákon di muyuul takum acaam apaalool wajakut di wajakut, wan apaalool akaanoomi, bare nanoosani añes ekaaney wajake bee di anoosani.
52005016	Jimaayoor nanoosani.
52005017	Jirulen jilaw.
52005018	Jisal Atijamit di wanoosani búrom, mati mo’omu moo Atijamit amaŋumi di muyuul di Apakenaau Áamakau Yensa.
52005019	Takum jibuj Búyegetab Bátienaab.
52005020	Takum jiheelen kamanjenak,
52005021	bare jímeelo waregimi, ban di jisof lit wajake ceb,
52005022	jitey majakut manoosani.
52005023	Emitey ekaan Atijamit ati kásuumaay mbi akaanuul jíliroor di kapanookapan. Emitey ekaan Atijamit akaan úyegetuul, di suutuul di siniiluul síbajaati kabet bee nampi funakaf fati élaañuley yati Akiiyaolaal Yensa Apakenaau Áamakau.
52005024	Atijamit, ámukenuluumi an umanje afiumaay panakammo.
52005025	Kútioli, jílawoli.
52005026	Jisaafoor di kupaaluul kuriiba kasaafoor kásuume ñaj.
52005027	Ínje nilawuulaw ñátum di kareesak kati Akiiyaau mbi jiliiken letaraay uye bee di kuriibaak búrom.
52005028	Emitey ekaan majakam mati Akiiyaolaal Yensa Apakenaau Áamakau mbi móomi di muyuul.
53001001	Ínje Paul eem di eciik letaraay uye banaamoorerab di Sila, di Timoti. Eciikiciik bee di kati fujojaf fati Tesalonika kammi di Atijamit Ampaolaal di Akiiyaolaal Yensa Apakenaau Áamakau.
53001002	Emitey ekaan Atijamit Ampaau di Yensa Apakenaau Áamakau kuwuluul majakam di kásuumaay.
53001003	Kútioli, wúli cenceeŋ man usal Atijamit nanoosani mati muyuul. Jajak man oote ekaan mo’omu, mati kafiumak kooluul kooku bo kabenenoe máamak ban kamaŋoorak kan jibajumi bee di bukaaku kooku bo kabeneno.
53001004	Moo kaane wúli di kúko’oli nutebenteben síleekoli mati muyuul di kujojak kati Atijamit. Mati man jirulenumi di kamuuten di kafium di kásuutukenak kanoosani di bugaalab ban jommi di bo.
53001005	Bare mo’omu búrom múyiisenuuyiisen mati kagamenak kati Atijamit kujonjoon. Mati panakaanuul bukan kabaje fúkaw mati Jáyiaj joola, mati moo jommi di égaalumey.
53001006	Atijamit panakaan wajoone, pánajeetumuul bugaalab bee di bukanak kakaanumi man jigaal,
53001007	ban nasenuul kayoolo muyuul kammi di bugaalab. Pankammo, nampi Akiiyaolaal Yensa arajulomi di bukinab bajakaab di simaleekaool sati kánkum, di bújeek bati sambun.
53001008	Akiiyaool Yensa panatek kamanjutumi Atijamit di kalatumi furimaf fajakaaf fati Akiiyaolaal Yensa.
53001009	Atijamit panatekiil kútek kati bándoorey, ban nápajuliil di bújonlenab bati Akiiyaau di poop mákalaam moola máriiŋumi síwoonoor,
53001010	nampi ajawulomi di funak fukila, bukanool búrom mbi kusalool anoosani afiumoomi mbi álebienool. Muyuul poop panjinaamoor di kukila dó, mati jifiunfium wan úyiisenuumi.
53001011	Moo kaane nulawelaw bee mati muyuul. Emitey ekaan Atijamit mbi akaanuul man jibaj eroŋey elegeney yaj yan awonkuumi beet. Emitey ekaan Atijamit mbi áliren ñátum di kánkumak koola kamaŋak kooluul kati ekaaney wajake di burokab booluul bati kafiumak.
53001012	Emitey ekaan kareesak kati Akiiyaolaal Yensa mbi kúlebieni di muyuul, muyuul poop mbi jílebieni di oo kápurumul di majakam mati Atijamit oololaal di Akiiyaau Yensa Apakenaau Áamakau.
53002001	Iñeme mati élaañuley yati Akiiyaolaal Yensa Apakenaau Áamakau di man aatumi kajojenolaalak bee di fúko’ool man úkambooraal. Ñaa kútioli nilawuulaw,
53002002	takum jiwaaken kayennoor di úyegetuul galab mba di sayuul mati bukaaku koone funakaf fati Akiiyaau súm fúriiŋuloriiŋ. Timaa kusosof mati wúli nurereg uru nan ulakomi kamanjenak, mba káriiŋen furimaf, mba nuciciik mati mo’omu di letara.
53002003	Takum jimaŋ man an abuntuul di manoosani. Mati funakaf fukila leefubil bee nampi katiikenoorak kubajomi titoorolaal di Atijamit, ban ájakaatiaau pánarajuli, ajuumenimi man akajeni jákaati di sambunas sáceteriitumi.
53002004	Panatebenooro ban nañoos wanoosani wawonkeimi emit mba wamiiceelaeteimi manteer aŋar ejunkutey yati Atijamit di fukobaf fáñiiaaf, mambi areg akila eenomi Atijamit.
53002005	Mante jiwoolout mati niregeenuureg mo’omu nan ilakoeenumi di muyuul?
53002006	Jimammanj wasofumomi ájakaatiaau umu bálamuk bee nampi funakaf fan aatumi ebiley fúriiŋumi.
53002007	Mati kánkumak kayofoaak kati ájakaatiaau kooku bo karoke, bare aceen oomu man asofeko. Ájakaatiaau létarajul bee nampi an akila ápurenimi di buruŋab.
53002008	Moo ñaa ájakaatiaau pánarajul, bare nampi Akiiyaau Yensa alaañulomi panabujool ñátum di fuyiifaf foola. Ban panakajeni jaj ñátum di mákalaam mati érajuley yoola.
53002009	Élaañuley yati ájakaatiaau yoo ekankaan burokab bati Seetaanaay. Ban panekaanalenoor man ekaan mukaanaam búrom máriiŋumi síwoonoor di wajamurerutimi.
53002010	Panakaan wanoosani wati kabunt kájakaatie mambi abunt kammi di buruŋab booliil bati kakañoak mati kulalat kafiumak malegenam maatumi bee kapakeniilak.
53002011	Moo kaane Atijamit pánaboñuliil kabunt káamak, mambi kúyinen di kagaajoorak kanoosaniak.
53002012	Koo búrom pánkufireni mati kufanfaŋ man kukaane májakaatie di kafiumak kati malegenam.
53002013	Bare wulaal ootaale esal Atijamit nanoosani mati muyuul, bare kútioli muyuul kan Akiiyaau amaŋumi. Mati Atijamit amukenuumi káŋarum di fúcitumaf mambi jikaan kaate etooŋ kupak. Búyegetab Bátienaab boola bukaanuumi man jíliroor tíen, ban di jikammi kafiumak kooluul di malegenam.
53002014	Atijamit náwonkuluumi bee di epakey nan úriiŋenuumi furimaf fajakaaf. Iñeme muyuul jinaamoor di mawuŋam mati Akiiyaolaal Yensa Apakenaau Áamakau.
53002015	Kútioli, moo kaane jijuum líŋ ban di jiriiben ríiŋ di wan uliikitenuumi ñátum di kurim kati bukan mba di siletara.
53002016	Emitey ekaan Akiiyaolaal Yensa Apakenaau Áamakau di fúko’ool, ban Atijamit Ampaolaal, amaŋolaami ban kápurumul di majakam moola nasenolaal eñab úsusolaal yati bándoorey di fúgolum falegen.
53002017	Panañab úsusuul ban narambenuul nanoosani man jikaan majake ban di jireg wajake.
53003001	Di múlamukaam, kútioli, mbi jilaw bee mati wúli, mambi kurimak kati Atijamit kurulen di efet galab man kuyabi di kálebien, nan man kuyabimi di muyuul.
53003002	Jilaw, poop, mbi wúli upakeni di kañenak kati bukanak kájakaatimi di kálaputumi, mati kaanut anoosani abaje kafium.
53003003	Bare Akiiyaau afiumaay, pánaliŋenuul ban napooyuul di kañenak kati Seetaanaay.
53003004	Wúli nubabaj fúgolum di Akiiyaau mati muyuul, ban tíenolitien mati muyuul jooju bo kariiben ban panjikaan wan uliikitenuumi.
53003005	Emitey ekaan Akiiyaau ájaatiken úyegetuul bee mati kamaŋak kati Atijamit di kamuutenak kápurumulomi di Akiiyaau Yensa.
53003006	Kútioli, wúli bukooku di kájaatikenuul, di kareesak kati Akiiyaolaal Yensa Apakenaau Áamakau, mati jitey átioli ariiba anoosani ayuunooremi amaŋut burokab ban nalatumi kariiben kájaatikenak kanoosani kan usenoomi.
53003007	Mati muyuul di kúkouul jimammanj mati buu joote ekaan wan wúli ukammi. Nan wúli ulakomi di muyuul ukaanderut bukan kuyuunooraak kamaŋut burokab.
53003008	Wúli nulalat eyabey sinaaŋ sati an basenutool waaf. Ban nurokerok fuk di balay ujeen tac man uri takumbi ugaalen hani an di muyuul.
53003009	Nukankaan mo’omu, kaanut mati ubajut bakooŋ bukila man uceeŋ man kusen waaf wati karamben, bare mbi kaanuul káyiisen kan joote kariiben.
53003010	Mati hani nan ulakoeenumi di muyuul, nusenuusen kájaatiken uke, ampi amaŋutumi burok takum ari.
53003011	Mati nujanjam mati bukaaku di muyuul kuyuunooraak kamaŋutumi burok, kayalenak kasankenak kati bukanak mba mameesam.
53003012	Di kareesak kati Yensa Apakenaau Áamakau, wúli kooku di kájaatiken ban di elaw bukanak buke mbi kuroŋ joon ban di kurok man kubaj wan kootumi éroŋumey.
53003013	Kútioli, muyuul jootut egaal di ekaaney jak.
53003014	Ampi alatumi ekob wan uregumi di letaraay uye. Mbi jíkaanumool ban jimoosool mambi apuño.
53003015	Takum jisof akila nan alatooruul, bare mbi jigamenool nan apaaluul ariiba.
53003016	Emitey ekaan Akiiyaau ati kásuumaay oo di fuko’ool aseneuumi kásuumaay nanoosani di banoosani. Emitey ekaan Akiiyaau áami di muyuul.
53003017	Ínje Paul eem di eciik kasaafak ñátum di kañenak kúmboom bee di muyuul. Mo’omu eenomi fúmanjum fan ikaanemi letaraay yúmboom yanoosani. Mo’ome moo níbanumeyomi eeno.
53003018	Emitey ekaan majakam mati Akiiyaolaal Yensa Apakenaau Áamakau móomi di muyuul.
54001001	Ínje Paul, Atijamit Apakenaolaal di Yensa Apakenaau Áamakau kumukenammi man ikaan áriiŋena ati Apakenaau Áamakau Yensa, an ubajaami fúgolumaf fasenammi fujuumaf ufe man eem di eciik letaraay uye.
54001002	Eciikiciik bee di Timoti, añoolom alegen di kafiumak. Emitey ekaan Atijamit Ampaau di Yensa Apakenaolaal Áamakau kusen majakam mooliil, di kubaj kabonketak kooliil, di kuseni kásuumaayak kooliil.
54001003	Nan ilakomi ejaay bee mofam mati Makedonia, nilawimi man ulako di ésukey yati Efes. Bukaaku kambomi kaliikiten baliikitenerab bakaanutumi malegen, ban oote eregiil kukat.
54001004	Ban oote ereg bukan kukat eregey yati ureg wati kayayapoorak di kati urees wajuupoe wati kufannaaniŋ. Mati ure díŋareuumi eregey yati kawoonoorak kooliil, ban dirambenut bukanak man kubaj kafiumak di Atijamit.
54001005	Kájaatikenak uke káyiisenimiñaa koo eenomi kuriibaak búrom mbi kubaj kamaŋoorak futitooriil kápureuumi di úyeget wátiene di kafiumak kalegen.
54001006	Kuliikitena kuceen kukakat bálamuk baliikitenerab bo’obu man kujaw kújim di kañoosoor kútiikaar.
54001007	Koo kumammaŋ man kukaan kuliikitena kati sílingaas sati Atijamit. Bare kúlaulut wan kommi di kasankenak, handeneen kúlaulut di kukaanalenoor nan kúlaulaul.
54001008	Numanjaamanj mati sílingaas use sijajak, kaanjaat nuriibenaaleriiben so nan man Atijamit aceeŋolaami eeno.
54001009	Bare ootaale kálaul mati sílingaas sikila sijuumenuti bee mati kajoonumi, bare bee mati káyuuresomi di kálaputemi, ban poop bee mati kamanjutumi Atijamit di kukaana majakut, bee mati kaleemi di buruŋab di poop bee mati kamaŋumi dúniyaay, kabujemi kuwolaiil, kabujemi bukan banoonut,
54001010	bee mati kúraaria, kúniine kayabooremi, káloumemi bukan kukaaniil kumiiceel, kugaajoora, kakajenemi báligab mba bee mati wanoosani walatumi baliikitenerab balegenab
54001011	bati furimaf fajakaaf fáriiŋumi síwoonoor fan Atijamit abilenammi man íriiŋen.
54001012	Ínje nisasal Akiiyaolaal Apakenaau Áamakau Yensa, asenammi kánkum bee ekaan burokom. Nisaloosal mati nasofeansof an afimaay ban namukenammi man ikaan burokool.
54001013	No’ona handeneen man isankenumi ñíi mati oo, nísuutukensuutuken bukanool ban nijeliil. Bare Atijamit nababaj kabonket bee di ínje mati nikaaneenkaan moo noo ínje kámanjaati di káfiumaati.
54001014	Ban Akiiyaolaal nakaanammi man iyab majakam moola mabajutumi tan reulo. Ban poop nakaanammi íliroor di kafium di poop kamaŋak kati Apakenaau Áamakau Yensa.
54001015	Furimaf foone, “Yensa Apakenaau Áamakau najawulojaw bee di dúniyaay uye bee kapakenak kukaana majakut.” Furimaf ufe fúrindiiŋ kafium, ban anoosani aate káyinen di fo. Ínje faŋ man íjakaatie bukanak búrom.
54001016	Bare moo kaane Atijamit nabonketambonket, mambi Yensa Apakenaau Áamakau ároketumom man áyiisen kamuutenak kálirooraak koola hani man ifaŋuñaa man ikaane akaana majakut. Bukaaku poop pánkulaul mati pankuŋoolen kúyinen di oo ban di kuyab eroŋey yati bándoorey.
54001017	Emitey ekaan bukanak kusal Áyiau arungemi bee bándoorey, ban áceteriit, ájukeriiti, ban oo eenomi Atijamit ákonau. Emitey ekaan bukanak kusalool bee bándoorey. Amen.
54001018	Timoti, añoolom, ínje oome nibilenibilen kájaatikenak uke, riiboor di nan kurimak kan kuboña kuceen kúregaalieenumi mooli no’ona. Sof kurimak kukila nan mútiikuma mambi utiik futiik falegen,
54001019	ban nubaj kafiumak di síwoonoor sajake. Bukaaku kalatumi ejam wan síwoonooriil sajakumi siregiimi, moo ñaa kafiumak kooliil kújinjim meej.
54001020	Bukanak kaanomi mo’omu koo eenomi Hemene di Alesandar kan ikatumi di kañenak kati Seetaanaay man ekuriil, takum kulaañ kusanken ñíi mati Atijamit.
54002001	Wafaŋumi man ubaje fúkaw woo eenomi, nilawuulaw joote elaw Atijamit bee mati anoosani. Nan man jikammi kúlawak kooluul, jilaw máamak bee mati kabonketak kati Atijamit títi’iil, ban di jisalool wan akammi.
54002002	Joote elawool bee mati kúyi di kurunga di bukaaku kammi di kujuum, manteer mbi ubajaal eroŋ yati kásuumaay káamak katunoore nan man umiiceelaetaami Atijamit di kálebienoor.
54002003	Kúlawak kaanomi mo’ome kujajak di bújonlenab bati Atijamit Apakenaolaal, ban kúsuumeneoosuumen.
54002004	Atijamit namammaŋ man bukanak búrom kupak ban di kubil kumanj malegenam búrom.
54002005	Mati Atijamit ákon pat abajoe, ban atitoora ákon ceb abajoe di titoorey yati Atijamit di bukanak. Oo eenomi ániinaau Yensa Apakenaau Áamakau.
54002006	Nasensen fúko’ool nan búsimen bee kapaken anoosani. Moo eenomi káyiisenak di nanan no’onu Atijamit namammaŋ man anoosani apak.
54002007	Mati mo’omu nimukenimuken íboñuli man ukaan áriiŋena (Ínje oomu di eregey malegen, lee di kagaajoor), aliikitena man iliikitenumi Kakaanutumi Kúyahuudak mati káyinenak di malegenam.
54002008	Di fujoj fanoofani fati kuriibaak ínje nimammaŋ kúniinaak koote elaw di kateben uñeniil wálirooraaw bee di Atijamit, bañuumulut mba balobut.
54002009	Ínje nimammaŋ poop kuseekak kukoko ríiŋ man kúkaanum wan kukokoe. Takum kubuŋo kubuŋ kati katebenelenoor ban takum kujoonen kúkoiil wuujuto kakaren ñátum di sáni mba pema, mba takum kukaano wañ wan butum burioe máamak.
54002010	Kuseek kaanumi koo kukoba káamak kati Atijamit koote ekaan kúkoiil wajake waate karamben bukaaku.
54002011	Kuseek koote kaliiken di katunoor, di kawalenooro di kúkoiil.
54002012	Isenut buruŋ man aseek aliikiten mba ebaj bakooŋ fácul ániine, naate katunoor sii.
54002013	Mati Atijamit Adama natooŋe atuuk mambi kiti Hawa.
54002014	Ban lee Adama Seetaanaay ebunteenumi bare aseekau, oo abileenumi átaas wan sílingaas sati Atijamit siceeŋumi.
54002015	Bare aseek panapakeni kápurumi di ebajey kuñiil arulenjaat di kafium, di kamaŋ, di ekaan joon babajut kabet.
54003001	Furimaf ufe fúrindiiŋ kafium, kaanjaat an aceen amaŋumi ekaan anifaan ati fujoj fati kuriiba moo jajak mati namammaŋ búrooko babaje fúkaw.
54003002	Moo kaane anifaan áamak ati fujoj aatut ebaj kabet. Akila naate ebaj aseek ákon pat, takum akaan an ati fuuñ. Ban naate ekaan kaganlo, kasofooro, ban bagorer bajake, kawalen bukanak jak di síndo’ool, ban naate kaŋoolen kaliikiten bukaaku.
54003003	Oo aatut ekaan ákalia mba an áyoonenie. Bare naate ekaan an ajinlene, áloberiit, ban aatut ekaan amaŋa sígodi.
54003004	Akila naate kaŋoolen acookoor fiilool, ban nátienooro nakur kuñoolool jak man kúlebienool di poop kujam furimool.
54003005	Kaanjaat an ayetut arung fiilool, buu panaŋoolen kacookoor kati fujoj?
54003006	Aatut ekaan ariiba apiyout, mati pambiatebenelenoor manteer alo di kañenak kati Seetaanaay.
54003007	Benento, oo naate ekaan an, an bukanak kati téeŋey yati fujojaf koote kálebien. Takumbi alo di kañenak kati Seetaanaay ban napuño.
54003008	Moo mákonam, kurambena kati fujoj koote ekaan bukan kálebieni di kootut ebaj kúredimp kugaba. Ban kootut ekaan kan bunuk bukajene, ban poop kootut ekaan káfekete di sígodi.
54003009	Koote esof lit malegenam mayofoaam man Atijamit áyiisenolaami mati kafiumak koololaal ñátum di úyeget wátiene.
54003010	Koote emond kúmeeloi, ban ñaa kuŋoolenjaat kuwuwuuj kámeeloak kukila, mbi kukaan kurambena.
54003011	Moo mákonam, kuseekiil poop koote kálebieni ban takum kukaan kusuulena. Koote kasofooro ban kufiumaay di wanoosani wan koom di ekaaney.
54003012	Arambena ániine anoosani naate eyab aseek ákon pat, ban naŋoolen akur jak kuñoolool ban di erung jak fiilool.
54003013	Karokemi jak burokiil nan kurambena, bukaaku pankusanken mooliil jak ban di kúlebieniil poop mati kafiumak kooliil di Apakenaau Áamakau Yensa.
54003014	Ínje oomu níciikeuli kájaatikenak uke, handeneen nimammaŋ bee ebil ijuki nan piyout.
54003015	Bare kaanjaat ínje létibilaali, mbi umanj buu anoosani ati di fiilaf fati Atijamit aate kagoroor eeno. Foo eenomi fujojaf fati Atijamit aroŋaau, fan eenomi sísagumaas sapebumi malegenam.
54003016	Bajut kamanteer buu kálaae eeno di malegenam mayofoaam mati buruŋab boololaal. Apakenaau Áamakau najawulojaw di fumuum fati an, Búyegetab Bátienaab búyiisenyiisen mati majoonam moola. Simaleeka sijukoojuk, ban kúriiŋenriiŋen moola usankenaw wati dúniyaay búrom. Bukanak kati dúniyaay kúyinenyinen di oo, ban naŋariŋar bee di mawuŋ bee di bukinab bajakaab.
54004001	Búyegetab Bátienaab buregolaareg tíen mati di kunakak kúlamukaak bukaaku pankukaten bálamuk di wan ufiumaami, ban di kuriiben úyegetaw wabuntemi di kaliikitenak kápurumulomi di úgun.
54004002	Kaliikitenak kaanomi mo’omu kápurumulomi di kugaajoora kabuntemi, kan úyegetiil ucetumi nan feer nuŋare unapen di wo.
54004003	Bukanak kukila kuliikiteneliikiten bukan takum kuyaboor mba takum kuri muria muceen. Bare Atijamit atuukumi muria mukila mbi muri’i ñátum di esaley di yóro di kafiummi ban di kumanj malegenam.
54004004	Mati wanoosani wan Atijamit atuukumi ujajak, bajut muria man ootaale elat. Wulaal mbi uyabaal mo di esaley Atijamit di yóro.
54004005	Mati nampi ulakomi elawey ñátum di furimaf fati Atijamit, muriaay man mubil mútien bee di Atijamit.
54004006	Uliikitenjaat kájaatikenak uke kupaali kuriibaak, pánuyiisen mati au amiiceel alegen ati Yensa Apakenaau Áamakau, nan an abaje fumanj fáriiŋe fati kurimak kati kafiumak di kati kaliikitenak kalegenoaak kan uriibenumi.
54004007	Bare takum butumi bulako di eregey wati kayayapoorak. Urulen di kakurooro di eroŋi man éyiisen kálebien bee di Atijamit.
54004008	Ukaanjaat kábolienak kati eniiley babaj fúkaw. Bare uliikenjaat ésigiri, moo mufaŋ man mubaje fúkaw di manoosani, mati lígilig bee mati eroŋey yati baabe di yábileuumi.
54004009	Furimaf ufe fúrindiiŋ kafium, ban cenceeŋ man bukanak búrom kuyabufo.
54004010	Wulaal bukooku di bugaal di burok báamak man ubajaal eroŋey uye, mati núgolungolum di Atijamit aroŋaau, an eenomi Apakenaau ati anoosani, bare bee di kafaŋumi man kufiume.
54004011	Seniil kájaatikenak uke di poop kaliikitenak uke.
54004012	An takum aheeleni mati au ápura. Mbi ukaan káyiisen kajake bee di kúyinenaak di basankeneri di bagorooreri, kamaŋak kooli, kafiumak kooli, di poop eroŋey yooli yabajutumi kabet.
54004013	Bee nampi ilaañulomi, mbi tíenuul man jirulen di kaliikenak furimaf fati Atijamit fáculey yati bukanak kati fujojaf búrom, di poop káriiŋenak di kaliikiteniilak.
54004014	Takum umoos kawulak kan ubajumi kápurumul di Búyegetab Bátienaab, kasenimi ñátum di kurimak káriiŋulomi bee di au nan kunifaanak kati fujojaf kurembenimi uñeniil.
54004015	Usof ekaaney uru búrom, ban nusenooro fúkoi búrom bee di uru ran iregimiñaa, mbi anoosani ajuk ejaay yooli fácul.
54004016	Káanum wan ukaanemi ban núkaanum wan uliikitenemi. Noote karulen di ekaaney yati uru ran íjaatikenimiñaa. Ukammojaat, panupakenooro fúkoi, di poop kammi di káyenteniak.
54005001	Takum umandoor ániine anifaan bare ulawool máamak nan ampai. Nusof kúpura kúniine nan kuti’i.
54005002	Ban nusof kuseek kunifaan nan siñaayi, kúmajira nan kúliini, man usankeniil, ñátum di búyeget bátiene.
54005003	Cookoor kuseek kati kújima kabajutumi ampi arambeniil.
54005004	Bare abajujaat kuñiil mba kuñookuñoolool, koote emond kuliiken ekaaney wan buruŋab boololaal buceeŋiimi dóo di sísindoiil, ban naate kalaañen bukaaku bee di kuwolaiil. Mati mo’omu moo muyeumi Atijamit.
54005005	Bare aseek ati ájima an umanje malegen abajut arambena, oo Atijamit nágolume ceb. Fuk di balay, naroŋ di elawey ríiŋ man arambenool.
54005006	Aseek ati ájima an kawoonoorak koola koonomi kásuumenooroak wuuj, oo aseek an búyeget bucete hani man ammi di eroŋey.
54005007	Sen kájaatikenak uke bee di anoosani ammi di fujojaf, takum an ajuk kabet di kújima kan useniimi karambenak kooli.
54005008	Bare an acookoorutujaat bukanool, hani kati síndo’ool yákoney, oo nañoñoos di wan afiummi. Oo afaŋe ekaan majakut an áyinenutumi.
54005009	Aseek ati ájima kareesool kuciiki áriiŋujaat simit bukan kúfeegiir, ban poop naate ekaan aseek ayaboeene ataool ákon pat.
54005010	Ban oo naate kálebieni mati bakaanerool bajakaab, nan aseek akure kuñoolool jak, di kawalen kujaaburuŋak jak, di eposey yati úkamunaw wati bukanak kati Atijamit, di karamben kammi di bugaalab, ban najuum lit di ekaaney wajakaaw nanoosani.
54005011	Bare takum jiciik ureesaw wati kuseek kuñiil kati kújima, mati nampi síwoonooriil sati emaŋey man kuyabo sifaŋumi pankukat bálamuk Apakenaau Áamakau.
54005012	Ñaa kulolo man kukajen báligab bútiyaarab ban kúkokumiimi titooriil di oo.
54005013	Benento, pankubil kupulen jayuunaj eluup bee di eluup, ban wafaŋumi man újakaatie woo eenomi jatemaj di kawuujoorak fút fút, di kasankenak waceeŋutumi man kusanken.
54005014	Moo kaane ínje nifaŋ man imaŋe kuseek kuñiil kati kújima kulaañ kuyabo, man kubaj kuñiil, ban di kucookoor siluupiil. Moo kulatoorolaal leekuŋoolen kureg waaf wampi kúkajenumolaal ureesolaal.
54005015	Mati kuseek kati kújima kuceen kúpupur yaŋ di buruŋab bajoonaab man kuriiben Seetaanaay.
54005016	Kaanjaat babaj aseek ariiba abaje kuseek kati kújima di fiilool, naate kacookooriil jak, takum akatiil bútebab bee di kati fujojaf, mambi kucookoor kuseekak kati kújimaak kabajutumi karamben.
54005017	Kunifaanak karungemi kati fujojaf jak kúrindiiŋ eyab kálebienak káamak. Karokemi máamak di burokab bati káriiŋenak di kaliikitenak furimaf fati Atijamit, koo kufaŋumi man kúriiŋe eyabuko.
54005018	Mati furimaf fati Atijamit foone, “Takum uloop fúmuuna kasoop nan kulakomi káruugenlankenak,” ban, “arokaau cenceeŋ man ayab bacaamool.”
54005019	Takum úyenten wan kutaakenumi anifaan ati fujojaf leejaat tan bukan kugaba mba wawuuje to kumaate.
54005020	Karulenumi di majakut, makiil fácul kati fujojaf búrom man kujam, moo kajom bukaaku pambikubaj kákoli.
54005021	Di bújonlenab bati Atijamit, di Yensa Apakenaau Áamakau, di simaleekaas sálirooraas sati Atijamit, níjaatikenijaatiken man uriiben kurimak uke! Balaañut di an di wanoosani nakammi.
54005022	Takumbi uliim di karemben uñeni di an bee kamukenool anifaan ati fujojaf. Takum ukaan majakut mati man bukaaku kukammi majakut, bare usofooro takum ubaj kabet.
54005023	Takum uraan mumel ceb, bare uraan wayin jayiinkun manteer di ramben fari man furiemi nanoosani.
54005024	Majakutam mati bukaaku muraraj wijijij, ban anoosani amanje mati kulolo ban pankugameni. Bare majakutam mati bukaaku pammuraj fáculey.
54005025	Moo mákonam, bakaanerab bajakaab burajeraj wijijij, hani barajutumi iñeme, leebuŋoolen buyofo bee bándoorey.
54006001	Kuriiba kakammi kumiiceel koote kálebien líroor kurungaiil, manteer takumbi an abaj buruŋ bati kasanken wajakut mati Atijamit di mati kaliikitenak koololaal.
54006002	Kumiiceelak kammi di kañenak kati kurungaiil kuriiba, takum kuheeleniil, mati koo kupaaliil kuriibaak kati Yensa Apakenaau Áamakau. Bare koote kamiiceelaetiil wuuj wati noo, mati koo kommi di karamben kupaaliil kuriiba kan kumaŋumi kápurumul di karaagalak kati burokab booliil. Noote kaliikiten ban núliŋen uwe man koote ekaan.
54006003	Ampi aliikitenumi waaf wanaamutumi di kájaatiken kan isenumi muyuul, ban nalatumi esofey yati kurimak kalegenoaak kati Akiiyaolaal Yensa Apakenaau Áamakau di poop kaliikitenak kalegenoaak kati buruŋab boololaal.
54006004	An akila atebenelenoore ban amanjut wanoosani. An aanomi mo’omu abajut waroŋe wampi añoosoor ban insi nañoos mati kurimak. Mo’omu múŋareuumi ebajey búlat, kañoosoor, kasuulen, di esofey wajakut di fúkoi,
54006005	ban kañoosoorak kábaneriitumi titoorey yati bukanak kan úyegetiil uroŋutumi di kasofutumi malegenam hani jayiinkun. Koo kusosof kariibenak buruŋab koo eenomi ebajey fubajaf.
54006006	Malegen, buruŋab bulegenab bukaanemi man an abaj fubaj fáamak, arejaat di wan abajumi.
54006007	Mati uŋaruloutaal waaf bee baabe di dúniyaay, ban letuŋoolenaal uŋaraal waaf baabe di dúniyaay uja’aal di wóro.
54006008	Moo ubajaajaat wampi uriaal di wampi ukokoaal, yajolaayaj.
54006009	Bare kamaŋemi eñesey fubajaf pankulo di kayinkoorak, ban wahaw ujandaw usofeiimi tap, wañakeiimi bee di kakajen di kakaño.
54006010	Mati emaŋey yati sígodi yoo kufaarak kati majakut manoosani. Bukaaku kuñeseñes máamak ebajuso manteer kukat bálamuk lói kafiumak kooliil ban di kukaanooro úyegetiil ukaño di jariey.
54006011	Bare mati au, an ati Atijamit, noote kákaanum di wajakut uwu búrom. Ban noote ekaan wajoone di wajake. Raagal nukaan túu di eroŋi man Atijamit yeool, di kafium, kamaŋ, kamuuten, di kajinlen.
54006012	Tiik futiik falegen mati wan ufiummi. Sof lit di eroŋey yati bándoorey yan Atijamit asenimi. Eroŋey ekila esenisen bee di au nan ufelumi búyegeti man uregumi mati kafiumak kooli fáculey yati bukanak nan kulakomi kayenetak man kujam.
54006013	Di bújonlenab bati Atijamit asenemi eroŋey bee di wanoosani, di poop Yensa Apakenaau Áamakau, afelumi búyegetool man aregumi wan afiummi fáculey yati Pontius Pilat bákoliut.
54006014	Ínje eem di eregi man uriiben kájaatikenak kooli takum ubaj kabet, káŋarum iñeme bee nan Akiiyaolaal Yensa Apakenaau Áamakau alaañulo.
54006015	Di funakaf fan Atijamit asofumi Apakenaau Áamakau pánalaañul inki. Atijamit an koote esal eenomi Afaŋumi Katebo, Áyiau ati kúyiak di Akiiyaau ati kukiiyaak.
54006016	Atijamit cebool áceteriitumi, ban oo nacinumi di mawuŋam man an áloferiit. An atamburerut ajuk ban letaŋoolen ajukool. Emitey ekaan Atijamit asali ban Emitey ekaan Atijamit arung ñátum di kánkumak koola bee bándoorey! Amen.
54006017	Jáatiken kabajumi fubaj di dúniyaay uye takum kutebenelenooro, takum kúgolum di fubajaf fooliil fajuumutumi. Bare fúgolumaf fooliil foote kalako di Atijamit aroŋaau, awuneolaami yaj waafaw búrom mambi umaayooraal máamak.
54006018	Jáatiken bukanak kukila man kukaan waaf wajake di fubajiil. Koo koote emeeŋ di mukaana majake ban di kubaj úyeget wáwambuloe ban di kumaŋ bee ewul bukaaku kan ceeŋumi.
54006019	Di mo’ome, kankaan fúlakenuma fáliŋe bee mati kajom, mambi kuŋoolen kusof eroŋey yan eenomi eroŋey yalegenaay.
54006020	Timoti, sof jak wan Atijamit abilenimiñaa. Tey kasanken kútiikaar kariiboorutumi di malegenam wan bukanak kuliimoorumi man koone fumanj.
54006021	Bukaaku kukatenkaten kafiumak kooliil bálamuk man kuriiben fumanjaf faanomi mo’omu. Emitey ekaan Atijamit aseni majakam móomi di muyuul. Amen
55001001	Ínje Paul, áriiŋena ati Apakenaau Áamakau Yensa ñátum di kamaŋak kati Atijamit, aboñimi man íriiŋen mati eroŋey yan áligumi kápurumul di kafiumak di Apakenaau Áamakau Yensa, eem di eciik letaraay uye.
55001002	Eciikiciik bee di Timoti, au nukankaan nan añiilau ati búsusom: Emitey ekaan Atijamit Ampaau di Apakenaau Áamakau Yensa Akiiyaolaal kúyiiseni majakam mooliil, di kubaj di au kabonketak kooliil, di kuseni kásuumaayak kooliil.
55001003	Ínje nisasal Atijamit, an eem di kamiiceelaet di búyeget bátiene, nan man kufannaaniŋom kukaanemi eeno. Fuk di balay, nisaloosal mati nan man iwooloimi nanoosani di kúlawak kúmboom.
55001004	Nan man iwooloimi man mukuli musotumi, niraanoiraano máamak fuk di balay. Kammojaat mbi súumom máamak.
55001005	Ínje poop niwoolowoolo mati kafiumak kooli kalegenak kan ubajumi, kafiumak ko’oku kaanomi nan kati iñaayi afaan Loidi di iñaayi Yunike kubajumi. Tíenantien au poop nubabajuko.
55001006	Moo kaane ínje kawooleni man uroŋ di esof jak kawulak kan Atijamit asenimi nan irembenumi uñenom di au.
55001007	Mati Búyegetab Bátienaab ban Atijamit asenolaami bukaanutolaal man úkoofiaal. Bare bumeeŋolaameeŋ di kánkum, di kamaŋ, di kasofooro.
55001008	Takum upuño, eregey yati káyiisenak kooli bee di bukaaku mati Akiiyaolaal. Takum upuño mati ínje poop, handeneen ínje oomu dán bukanak kukuleimi mati Apakenaau Áamakau. Bare di kánkumak kan Atijamit asenimi, unaamoor di ínje di bugaalab bee mati káriiŋenak kati furimaf fajakaaf.
55001009	Atijamit apakenolaami ban nawonkolaami man ukaanaal bukanool, lee mati wan ukaanaalemi, bare mati wan asofumi di majakam moola. Bala’a dúniyaay etuuki nasosof man áyiisolaal majakam mukila kápurumi di Apakenaau Áamakau Yensa.
55001010	Bare ñaa iñeme narajulolaami kápurumul di ebiley yati Apakenolaal, Apakenaau Áamakau Yensa. Akila nakajenumi kánkumak kati ecetey ban kápurumul di furimaf fajakaaf aŋarulomi eroŋey yati bándoorey.
55001011	Ban Atijamit namukenammi nan áriiŋena di aliikitena man íriiŋen furimaf fajakaaf.
55001012	Moo kaane ínje neem di egaal. Bare ínje ipuñouturer, mati nimammanj an ifiummi, ban tíenantien mati naŋooleŋŋoolen apooyom wan abilenammi bee nampi funak fukila fúriiŋumi.
55001013	Sof lit kurimak kalegenak kan iliikitenimi. Ban oote karulen di kafiumak di kamaŋak kan ubajumi di Apakenaau Áamakau Yensa.
55001014	Jisof lit malegenam ume man Atijamit abilenimi ñátum di karambenak kati Búyegetab Bátienaab bammi di au.
55001015	Nan man umanjumi eeno, kuriibaak búrom kápurumulomi Asia kukatankat bálamuk, hani Fugel di Herumogen koo di búkoro.
55001016	Emitey ekaan Atijamit áyiisen kabonketak bee di fiilaf fati Onesifor, mati ñameeŋe náliŋeneanliŋen, apuñoutom mati bakuleromab.
55001017	Nan áriiŋulomi Róoma, natooŋumi añesom biyok ajukom.
55001018	Emitey ekaan Akiiyaau áyiisool kabonketak koola di Funakaf fukila. Numammanj tíen man arambenammi búrom di ésukey yati Efes.
55002001	Mati au, añoolom, mbi úliŋ ñátum di majakam man Atijamit asenimi di Apakenaau Áamakau Yensa.
55002002	Nujanjam wan iliikitenimi di fáculey yati bukan kajuupoe kamaatumi. Liikiten malegenam ume bee di bukan kufiumaay kaate kaŋoolen kuliikitenumo bukaaku poop.
55002003	Naamoor bugaalab di ínje, nan atiika alegen ati Yensa Apakenaau Áamakau.
55002004	Atiika ammi di burokool letakaten man arok burok buceen bati téeŋey, mati namammaŋ man akaan arungaool yeool.
55002005	Ampi alakomi kafannoor di jíteyaj letaŋoolen awuuj leejaat nasosof sílingaas búrom sati jo.
55002006	Awañaau arokumi máamak aate etooŋ eyab bucaab bati muriaay.
55002007	Woonoor mati wan isankenumi. Akiiyaau panarambeni man úlaul wo tíen.
55002008	Woolo Yensa Apakenaau Áamakau, áyitenulimi di kacetumi, búwolum bati Dauda. Ure eenomi furimaf fajakaaf fan íriiŋenumi.
55002009	Mati káriiŋenak kati furimaf fajakaaf ufe, ínje oomu di bugaalab ban hani kukokenankoken nan álaputa. Bare furimaf fati Atijamit, an letaŋoolen akokenufo.
55002010	Mati mo’omu ínje neem di kamuuten wanoosani mati bukanak kan Atijamit amukenumi, man Atijamit apakeniil kápurumul di Apakenaau Áamakau Yensa, ban pankulako di Atijamit bee bándoorey, mbi aseniil kálebienak di mákalaam moola.
55002011	Furimaf ufe fúrindiiŋ kafium. Ucetaajaat síñakon di oo, wulaal poop panuyitoaal síñakon di oo.
55002012	Urulenaajaat di kamuutenak, wulaal poop panurungaal di oo, uñoosaaloojaat, oo poop panañoosolaal.
55002013	Ukaanutaajaat bukan kufiumaay, oo panarulen ekaan afiumaay. mati oo letaŋoolen añoosooro.
55002014	Mbi urulen kawooleniil mati mo’omu. Jáatikeniil di bújonlenab bati Akiiyaau takum kuñoosoor mati kurim. Mo’omu moo jakut, mati pammukajen káyentenemi.
55002015	Kaan túu man úyiisen fúkoi di bújolenab bati Atijamit, nan aroka alegen apuñoutumi mati burokool ban naliikitenemi joon mati furimaf fati malegenam.
55002016	Tey kasanken kútiikaar, mati koo pankurungen bukanak kufaŋ man kukatoore buruŋab bati Atijamit.
55002017	Kaliikitenak kaanomi nan mo’omu kukankaan nan musonta máliipe. Kúniinaak kugabaak kaliikitenumi mukaanaam maanomi mo’omu koo eenomi Hemene di Filet.
55002018	Koo kulanjomi di malegenam, man koone Atijamit káyitenulak koola bukanak di kacetumi kuwuwuuj kuban, ban di kukajenumi káyinenak kati bukaaku.
55002019	Bare malegenam mati Atijamit mukankaan nan fúlakenuma fáliŋe, mujunjuum líŋ, di foo kurimak uke kuciikimi: “Akiiyaau namammanj kakammi koola,” ban, “Anoosani aregumi oo an ati Akiiyaau aate ekat majakutool.”
55002020	Di síndeneey yati eluup yáamak babaj dó sibool lee sati sáni mba sati gódifori ceb bare poop sati ukunaŋ mba sati bukap. Di soo saasu síriuma, saasu síbetenuma majakut.
55002021	Ampi akaanooro átien kápurumul di bújakaataab ube, oo panakaan nan saasu sati wáaning, Atijamit pananenool bee di waaf búto. Mati eroŋey yoola esenisen ebabaj fúkaw bee di arungaool, kajonjoor bee ekaan burok bajake banoosani.
55002022	Tey emaŋey yajakutey yati kúpura, bare mbi umaŋ usof líŋ di ekaaney majoonam, kafium, kamaŋ, di kásuumaay. Au oote ekaan uru di kamiiceelaetemi Akiiyaau ñátum di úyeget wákon.
55002023	Bare tey kañoosoorak kañuloutumi di kabajutumi fúkaw, mati jimammanj mo’omu moo múŋareuumi mulobaam ceb.
55002024	Au arokaau ati Atijamit aatut ekaan an ati muloba, bare aate ekaan jak bee di anooani. Au oote ekaan aliikitena ajake ban numuuten,
55002025	ban nawalenooro joc nampi alakomi kaliikitenak kañoosemi malegenam. Atijamit pánaruŋul úyegetiil man kútiiwoor kukat majakutiil man kubil kumanj malegenam.
55002026	Timaa mbi kubil ganloiil ban di kuŋoolen kupak di kañenak kati Seetaanaay, yasofiimi mbi kukaan kamaŋak kooliyo.
55003001	Au oote emanj poop mo’ome, Timoti, mati di kunakak kúlamukaak kábileuul pambaj mátaañie máamak.
55003002	Mati bukanak pankumaŋ kúkoiil ceb di sígodi’iil. Di kukaan ká’aamakalenoor di kupooñumi, di kusanken ñíi mati Atijamit, di leekukob kuwolaiil. Leekusal karambeneiimi ban leekumanj Atijamit,
55003003	leekumaŋ bukan, leekubonketoor, di kukaan kusuulena bukan ban leekubaj kasofooro. Pankukaan bukan kákoolenie ban di kulat wanoosani wajake.
55003004	Pankukoolen kupaaliil, di ekaaney wañuloutumi, di ká’aamakalenoor. Pankumaŋ wásummi bee di kúkoiil ceb wuuj Atijamit.
55003005	Pankukaanalenoor nan buruŋab boololaal koom, bare pankuñoos kánkumak kalegenak koolibo. Jitey bukanak kaanomi mo’omu.
55003006	Bukaaku di bukan kukila pankubuuto kunoken di ujam uceen búrom ban di kooken kuseek kuceen kágotete, kuseek karookoe di majakut ban di kumaŋ wanoosani wásuume di kúkoiil.
55003007	Kuseekak kaanomi mo’omu kooku di kariiben kaliikitenak kunkulak nanoosani, bare kúlauleriit malegenam.
55003008	Nan man Yannes di Yambures kulatumi Muusa eeno, moo poop bukanak buku kulatumi malegenam, bukan kan úyegetiil ulaene tir, ban kafiumak kooliil kulegenout.
55003009	Bare léekuloi máamak, mati mafuuraam mooliil pammujuki tíen di fáculey yati bukanak búrom, nan man bajoeenumi bee di kúniinaak bukaaku kugabaak.
55003010	Bare au nuriibenriiben kaliikitenak kúmboom, baroŋerab búmboom, di wan isofumi mati eroŋey, kafiumak kúmboom, kamuutenak kúmboom, kamaŋak kúmboom, ban wan iŋoolenumi imuuten noo,
55003011	di kásuutukenomak, di bugaalab búmboom. Numammanj tíen uru búrom wabajammi Antiok, di Ikoni, di Lusutura bare Akiiyaau napakenammi di woo búrom.
55003012	Di malegenam, anoosani amaŋumi esen eroŋey yoola di Apakenaau Áamakau Yensa nan ariibaool, pánasuutukeni.
55003013	Bare bukan kajakut di kubunta pankurulen di ekaan man újakaatie. Pankufaŋ man kújakaatie noo, ban kubuntaak di kubuntooro.
55003014	Bare mati au, urulen di esofey di wan iliikitenimi ban nufium ríiŋ. Numammanj bukei eenomi kuliikenai.
55003015	Ban nuwoolo mati kápurumul di fañiilaeti, au numammanj furimaf fálirooraaf fati Atijamit, fakaanimi man ubaj malinlaam marungenimi bee di epakey kápurum di kafiumak di Apakenaau Áamakau Yensa.
55003016	Atijamit akaane Furimaf foola búrom man furoŋ ñátum di Búyegetab boola. Furimaf búrom fubabaj fúkaw bee kaliikiten malegenam, bee kamandoor kafiummi wajoonutumi, káyiisen wajakut, ban bee kájaatiken bukan man kuroŋ joon,
55003017	manteer anau ati Atijamit mbi aŋoolen akaan burok banoosani bajake.
55004001	Ínje iseni kájaatikenak uke di bújonlenab bati Atijamit di Yensa Apakenaau Áamakau, aatumi kagamen karoŋumi di kacetumi nampi alaañumi inki bee erung nan áyi.
55004002	Ríiŋen furimaf fati Atijamit, di elat yém di ejuk mati núriiŋenriiŋen fo di nanan nan ceeŋumi mba nan ceeŋutumi di ekaaney mo. Noote káyiisen wan kukammi wajakut ban numakiil mati majakutiil. Bare noote káliŋeniil poop nan man uliikitenemi di kamuutenak máamak.
55004003	Nanan pánniriiŋ nan bukan kootutumi káyentenak kaliikiten kalegen. Bare pankuriiben emaŋey yooliil, ban pankuñes kuliikitena kufaŋ man kujuupoe kaatumi bee kaliikiteniilak wan kumaŋumi ejamey.
55004004	Pankukat bálamuk malegenam man kulanjo ban di kujuumen úyegetiil di ureg wati kayayapoorak.
55004005	Bare mati au, noote kasofooro, ban numuuten di bugaal banoosani, ríiŋen furimaf fajakaaf, ban núliren buroki.
55004006	Mati ínje, nanan númboom nírindiiŋ nati ekaanom búsimen, mati ecetey yúmboom érindiiŋ eban.
55004007	Nititiik futiik falegen, nibamban jíteyaj, ban nirulen di kafiumak kúmboom.
55004008	Iñeme kawulak kati kafannoorak kooku bo kakoberom kan eenomi fúbuur fáwaanie fati majoonam fan Akiiyaau, agamenaau ajoonaau, agalo’ommi di funakaf fáamakaf fati élaañuley yoola. Kawulak uke lee bee di ínje ceb, bare poop bee di kakoboomi élaañuley yoola ñátum di kamaŋak kooliil.
55004009	Kaan túu iñeme man ubil galab bee di ínje.
55004010	Demas, narookorooko dúniyaay, man akatom bálamuk man ajawumi bee Tesalonika, Keresens najawumi bee Galatia ban Tiito oo najawumi bee Dalumatia.
55004011	Luuk cebool aam di ínje. Ŋárul Maruk man újeetumulool bee di ínje, mati oo panaŋoolen arambenom jak di burokab.
55004012	Nibomboñ Tukiko bee Efes.
55004013	Nampi ulakomi ebiley, mbi úŋarulom kaloaom káamakak kan ikatulomi di kañenak kati Karupo di ésukey yati Turaad di poop síbukaas, bare takum újimul múciikumaam muceenam mati kabaŋ.
55004014	Alesandar afaañaau narieenanri máamak ñajuupoe. Emitey ekaan Atijamit acaamool wan akammi búrom.
55004015	Au di fúkoi káanumool, mati nalatelat yém wan uregumi.
55004016	Di bagamab bútiyaarab, bajut hani an alaañe di ínje ijuumoore di fúko’om. Anoosani nakatankat bálamuk. Emitey ekaan Atijamit takum asofiil di waaf.
55004017	Bare Akiiyaau najuumanjuum ban náliŋenom, man íriiŋen furimaf fajakaaf bee di Kakaanutumi Kúyahuud búromiil man kujam. Ñaa napakenammi di butumab bati jimukoorey.
55004018	Akiiyaau panapakenom di wajakut wanoosani búrom aban nájeetumom jak bee di jáyiaj joola jammi di bukinab bajakaab. Mbi bukanak kusalool bee bándoorey. Amen.
55004019	Usaafom Pirisika di Akula, di bajamab bati Onesifor.
55004020	Erasutos arinoulomi Korint, ban ínje nikatulokat Turofim di ésukey yati Mileto man áju’uteene.
55004021	Kaan túu man úriiŋul baabe bala’a nanan nati ñonkañ. Ebulus di Pudes, Lino, Kuladia di kuriiba bukaaku búrom poop kúsaafulisaaf.
55004022	Emitey ekaan Atijamit acin di búyegeti. Emitey ekaan Atijamit asenuul majakam moola.
56001001	Ínje Paul, aroka ati Atijamit di poop áriiŋena ati Yensa Apakenaau Áamakau, eem di eciik letaraay uye. Nimukenimuken ban kuboñom man íliŋen kafiumak kati bukanak kan Atijamit amukenumi ban niliikiteniil man kúlaul malegenam máyiiseniimi buu kootumi ejaay di wan Atijamit amaŋumi eeno.
56001002	Malegenam ume maseneiimi fúgolumaf fati eroŋey yati bándoorey. Atijamit, ágaajooreriitumi, áligeenumi eroŋey uye bala’a fúcitumaf fati dúniyaay.
56001003	Ban di nanan une nalegenan, Atijamit Apakenaolaal náyiisenyiisen furimaf foola kápurumul di káriiŋenak kan Atijamit abilenammi man íriiŋenufo ñátum di kájaatikenak koola.
56001004	Letaraay uye eciikiciik bee di Tiito, an isofumi nan añoolom alegen di kafium kákon. Emitey ekaan Atijamit Ampaau di Yensa Apakenaau Áamakau Apakenaolaal aseni majakam di kásuumaayak.
56001005	Moo kaane níkatulikat di fúrinkaf fati Kurete, mambi uŋoolen ufabel burokab boololaal barinobomi ban numuken kúfacula kati fujoj fammi di esukooesuk riiboor di kájaatikenak kúmboom.
56001006	Anifaan anoosani ati fujoj fati kuriiba aatut ebaj kabet, aate ebaj aseek ákon pat, ban kuñoolool búrom koote ekaan kúyinena ban takum kukaan kuñiil kakuruti ban kújameriit.
56001007	Mati anifaan ati fujoj, aakenumi burokab bati Atijamit aatut ebaj kabet. Takum akaan an apooñe, mba nawaaken kañuumul, mba takum akaan ákalia mba águuloora, mba áfekete di sígodi.
56001008	Bare aate emaŋ kawalen kujaaburuŋ di síndo’ool nanoosani ban naate emaŋ ekaan wajake búrom. Naate kasofooro ban nakaan joon, káliroor, di kasofooro.
56001009	Oo naate esof lit kurimak kalegenak nan man aliikitenimi, mambi aŋoolen abuntoor bukaaku ñátum di baliikitenerab balegenab ban naŋoolen áyiis bee di kalatemi ko.
56001010	Mati babaj kajuupoe kalatumi káyenten kaliikiten kalegen, di kasanken kútiikaar ban poop kubuntaak. Mo’omu mukankaan malegen bee di káliŋenemi mati mukaanaam mati futampaf.
56001011	Bukanak buke koote katunoor sii. Mati kaliikitenak kaŋondaak kooliil bukoo súm kooku di kayiisiken kiil kajuupoe kápurumul di malegenam. Kuliikitenaak kaanomi mo’omu kumammaŋ sígodiuul ceb.
56001012	Ákon di bukoo, aboña ákon di kuboñaiil ati fujoj, naane, “Bukanak kati Kurete kulepoora ceb, símunduŋ, ban kúmaŋeriit burok hani jasiinkun ban kurieri máamak.”
56001013	Káyiisenak uke kukankaan malegen. Moo kaane ninsi jimandooriil máamak manteer mbi kúliŋ di kafiumak kooliil.
56001014	Bukoo kootut káyenten ureg wati kayayapoorak wati Kúyahuudak mba kájaatikenak kápurumulomi di bukanak kalatumi malegenam.
56001015	Wanoosani útientien di bukanak kabajumi úyeget wátiene. Bare waaf útienut di bukanak kasikomi di káyinenutumi. Úyegetiil wo’owu di síwoonooriil woo ukañokaño.
56001016	Koonesoon koo kumammanj Atijamit, bare kuñooseooñoos di bakaaneriil. Leekusen kúkoiil bee di akila, ban koo bukan kabajutumi fúkaw bee ekaan wajake.
56002001	Bare mati au Tiito, noote kaliikiten waaf riiboor di baliikitenerab balegenab ceb.
56002002	Liikiten kúniinaak kunifaanak man takum kukaan kabaje fuuñ, kusofooro kúkoiil, takum kukaan kufiila, manteer mbi kúlebieni, ban koote ebaj kafiumak káliŋaak di emeeŋ di kamaŋak di kamuutenak.
56002003	Liikiten poop kuseekak kunifaanak manteer mbi kúlebieni di bagoroorerab booliil, takum kukaan kusuulena mba kukaan kúkalia. Bare koote kaliikiten bukaaku wajake,
56002004	ban koote kaliikiten kuseekak kuñiilak man kumaŋ kutaiil di poop kuñooliil,
56002005	di ebaj úyeget watote di wajoone, di kacookoor sísindoiil di ekaan wajake, di poop mbi kukob kutaiil, manteer furimaf fati Atijamit takum fukajeni.
56002006	Moo mákonam buntoor kúpuraak kúniinaak man kasofooro kúkoiil.
56002007	Au di fúkoi oote ekaan káyiisen kajake bee di kukila ñátum di mukaana majake manoosani. Nampi ommi di kaliikitenak di nujoon ban nusof lit.
56002008	Sen kasankenak kooli kajoone kan an aatut kaŋoolen añoos. Kaan mo’omu kalatimi mbi kupuño máamak leekuŋoolen kusanken waaf wajakut mati wulaal.
56002009	Reg kumiiceel koote esen kúkoiil bee di kurungaiil ban di yeiil di wanoosani wan kukammi. Takum koote kalaañen,
56002010	mba ékuut di kukila. Bare koote káyiisen kúkoiil kalegenoe di kajake. Kammojaat anoosani pánayiisen kálebienak káamakak mati waliikitenimi mati Atijamit Apakenaolaal.
56002011	Mati Atijamit náyiisenolaayiisen majakam moola bee kapaken bukanak búrom.
56002012	Majakam mukila mújaatikenolaajaatiken takum ukaanaal nan kamanjutumi Atijamit, takum uriibenaal emaŋey ejakutey, ban ootaale ebaj eroŋey yati kasofooroak di poop yajoonaay di dúniyaay uye.
56002013	Wulaal nukobaakob di kágolumak mati Funakaf fáriiŋumi síwoonoor, nampi Atijamit Áamakau di Apakenaolaal Yensa Apakenaau Áamakau, pánarajuli di mákalaam moola.
56002014	Nasensen fúko’ool bee mati wulaal man apakenolaal di majakut manoosani ban nakaanolaal útienaal ekaan bukanool ceb ban nubajaal fuuñ fati emaŋ wajoonumi ceb.
56002015	Liikiten uru nubuntoor bukanuul man kukammo, di poop umandooriil nan ceeŋumi. Nubabaj fujuum fati ekammo, ñaa takum umaŋ man an aheeleni.
56003001	Woolen kúyinenaak man kusen kúkoiil kurungaiil di kati fujuumaf, ban takum kuñoosiil. Ban koote kajonjoor bee ekaan burok bajake.
56003002	Regiil kootut ekaan jatem mati hani an ákon, jootut kasanken mulobaam. Bare koote ebaj búyeget bajinlene di káyiisen kawalenooro kalegen bee di anoosani.
56003003	Mati noo wulaal, bukan kágotete, kañoosumi, di kájinnoorumi. Wulaal nukaanaakaan nan kumiiceel kammi di ekaaney yati emaŋey yajakutey yanoosani di yati wayemi di kúko’olaal ceb. Wulaal nukaaneenaakaan bukan kájakaatie di poop kaleetoor di wati bukaaku. Wulaal nukaaneenaakaan nan bukan kuleeta, anoosani alate wulaal, wulaal poop nulataaloomi.
56003004	Bare nan Atijamit Apakenaolaal áyiisenolaami majakam di kamaŋak koola,
56003005	napakenolaapaken. Nakankaan mo’omu kaanut mati bakaanerolaal bajakaab ban ukaanaami, bare mati kabonketak koola. Atijamit napakenolaapaken kápurumul di kánkumak kati Búyegetab Bátienaab boola natilulolaami man tíenolaal ban nakaanolaami man ulaañaal uroŋaal man ubajaal eroŋey yoololaal yunkuley.
56003006	Atijamit nasenolaasen Búyegetab boola yaj mati wan Yensa Apakenaau Áamakau akammi Apakenaolaal.
56003007	Nakankaan mo’omu kápurumul di majakam moola, manteer mbi akaanolaal nan bukan kajoone bee di fúko’ool. Ban mambi úgolumaal bee eyab eroŋey yati bándoorey yan Atijamit áligolaami.
56003008	Uru búrom wan iregumiñaa woo malegen. Nimammaŋ man úliŋeniil mukaanaam ume máamak, manteer kafiummi di Atijamit mbi kúkaanum kúkoiil di ekaaney bakaaner bajake nanoosani. Ure búrom jajak máamak ban nuŋoolen uramben anoosani.
56003009	Bare aamaama mbi atey kañoosoor kútiikaar, kasanken mati urees wajuupoe wati kufannaaniŋ, kasanken muloba, di futiik mati sílingaas. Do’odu búrom bajut fúkaw ban rambenut.
56003010	Ugam kañakoorumi kagamen ñákon mba ñagaba. Púrutojaat núpuren butumi di bukoo.
56003011	Numammanj mati bukan kaanomi mo’omu kujoonut, ban majakutiil múyiisenyiisen mati koo kulee di malegen.
56003012	Nampi iboñumi Arutema mba Tukiko bee di au, ukaan túu man ubil utookom di ésukey yati Nikopoli, mati niwoonoowoonoor bee ekaan bo nanan nati ñonkañ.
56003013	Kaan túu wan uŋoolenumi man uramben Jena amanjaau áamakau ati sílingaas di Apolo kajaaburuŋak kooliil, manteer takumbi kúbajaati waaf.
56003014	Ban bukanolaal koote kaliikeni kúkoiil pipi ekaaney burok bajake, mambi kuŋoolen kuramben bukaaku kan ceeŋumi waaf. Ban takum eroŋey yooliil ekaan ebajut fúkaw.
56003015	Kammi baabe búrom kusaafuusaaf. Jisaafom kupaalolaal kuriibaak kámaŋolimi. Emitey ekaan Atijamit asen majakam moola bee di muyuul búrom.
57001001	Ínje Paul, akulimi mati Yensa Apakenaau Áamakau, eem di eciik letaraay uye kanaamoor di atiolaal ariiba Timoti. Eciikiciik bee di Filemon arokoorolaal
57001002	di Afia áliinolaal ariiba di Arukipo apaalolaal atiika, di fujojaf fammi di eluupi.
57001003	Emitey ekaan Atijamit Ampaolaal di Akiiyaau Yensa Apakenaau Áamakau kuwuluul majakam di kásuumaayak kooliil.
57001004	Nisasal Atijamit úmboom nanoosani niwoolomi au, Filemon di kúlawak kúmboom.
57001005	Mati ínje karulen di ejamey kafiumak kooli di Akiiyaau Yensa di kamaŋak kooli bee mati bukanak búrom kati Atijamit.
57001006	Nilawilaw nan man unaamooraami kafiumak kooli nan kuriibaak, mbi kúŋaruluul kálaulak káamak kati kawulak kanoosani kan ubajaami di Apakenaau Áamakau.
57001007	Kútiom, kamaŋak kooluul kújeetumulojeetum bee di ínje kamaayoor káamak di eñab búsusom. Sísigiras sati bukanak kati Atijamit siunkuleniunkulen kápurumul di muyuul.
57001008	Mati mo’omu manteer nibaj kapeeto di Akiiyaau man iŋoolen ireguul wan ceeŋumi man ukaani.
57001009	Bare mati nimaŋuumaŋ, ínje nifaŋ man ilawuul máamak—Ínje Paul, aboña ban iñeme kukulankul poop mati Yensa Apakenaau Áamakau.
57001010	Nilawilaw máamak mati Onesimo, akila nakankaan añoolom. Ínje ibilumi ikaan ampaool nan ilakomi dán bukanak kukuleimi.
57001011	(Noo abajut fúkaw bee di au, bare iñeme nababaj fúkaw bee di au di ínje.)
57001012	Ínje oomu di kalaañenool bee di au, an eenomi ésigirom.
57001013	Pánsuumeenom man alakoeen di ínje, mambi arokeenom ñátum di bálamukab booli, nan emmiñaa bakulerab mati furimaf fajakaaf.
57001014	Bare letikaan waaf au basenutom buruŋ. Ban imaŋut urambenom mati bamingene, bare mati numammaŋ ekammo.
57001015	Timaa wakilumi man Onesimo atey nanan nátemie, mambi uŋoolen ubajool bee nanoosani.
57001016	Iñeme letakaander amiiceel ceb, bare panawuuj amiiceel. Akila nakankaan nan atiom ariiba an ifaŋe man imaŋe. Bare au faŋe ínje, nan amiiceel di poop nan ariiba di Akiiyaau.
57001017	Jisofanjaat ínje nan arokoori, walenool jak nan man uwalenomi eeno.
57001018	Akajenjaat di au, mba naaken waafi, regom butum buu noo’ooraale di au.
57001019	Ínje, Paul, iciiki uwe ñátum di kañenom, panigaleni—takum oone waafi neeke hani yuuti.
57001020	Éey, atiom, bonket man urambenom uwe ñátum di bálamukab bati Apakenaau Áamakau. Unkulen ésigirom di Apakenaau Áamakau.
57001021	Ínje nibabaj fúgolum, nan ilakomi eciikuuley letaraay uye, mati panjikaan wan ilawuumi, malegen panjikaan wuuj wan iregumi.
57001022	No’onu nákonan, mbi ucookoor kalimbis kati kujaaburuŋ bee mati ínje, mati nígolungolum mati Atijamit panayiiŋ kúlawak kooli man ílaañul bee di muyuul galab.
57001023	Epafura, apaalom an kúkuloorolimi mati Apakenaau Áamakau Yensa, násaafuli,
57001024	ban poop bee di kurokoorom kan eenomi Maruk, Arisitariko, Demas di Luuk.
57001025	Emitey ekaan majakam mati Akiiyaau Yensa Apakenaau Áamakau móomi di muyuul.
58001001	No’ona Atijamit nasankeneenesanken bee di kufannaaniŋolaal ñameeŋe di uruŋ wajuupoe ñátum di kuboñaak.
58001002	Bare ñaa di kunakak kúlamukaak uke, Atijamit nájaatikenolaami kápurumul di Añoolool. Atijamit natuukumi wanoosani wammi di dúniyaay kápurumul di akila. Moo kaane, di múlamukaam, Atijamit namukenoomi man akil wanoosani.
58001003	Akila kuyesoorumi di mawuŋam mati Atijamit ban poop náyiisolaami Atijamit man aanomi eeno. Ñátum di furimaf fabajumi kánkum nasofumi wanoosani wammi dúniyaay. Nan acetumi man atilulolaami di majakutolaal aban, nalakomi di báridab bati Atijamit Afaŋumi Kákalaa ammi di bukinab bajakaab.
58001004	Mo’omu múyiisenumi mati Añiilau akaanimi afaŋ katebo simaleekaas, nan man kareesak kan Atijamit asenoomi kufaŋumi katebo ureesaw wooliso búrom.
58001005	Mati Atijamit aanderut hani maleeka yákon, “Au Añoolom, jaat ínje di fúko’om eenomi ampai.” Ban Atijamit nalaañ ammi, “Ínje eete ekaan Ampaool, ban oo aate ekaan añoolom.”
58001006	Ban inki, nan Atijamit alakomi éboñuley yati Añoolool ániinaau átiyaarau bee di dúniyaay, nammi, “Simaleekaas sati Atijamit soote kákuntaajen man simiiceelaetool.”
58001007	Nan Atijamit asankenumi mati simaleekaas nammi, “Ai akaane simaleekaool nan járus, ban kurokaool nan bújeek bati sambun.”
58001008	Bare mati Añiilau nammi, “Wóoy Atijamit, ejunkutey yooli yati jáyiaj panejaw fáculey bee bándoorey. ban majoonam pammukaan egoley yati jáyiaj jooli.
58001009	Au numammaŋ wajoone ban nulatumi waŋonde. Moo kaane Atijamit, Atijamit ooli, namukenimi ñátum di káyueni túleey man asenimi kásuumaak wuuj kupaali kabajukomi.”
58001010	Ban, “Akiiyaau, kabiñoo di fúcitumaf au utuukumi fúlakenumaaf fati dúniyaay, ban di uñeni nurokumi bukinab bajakaab.
58001011	Do’odu búrom pandibao, bare pánoomi di wúli bee nanoosani. Do’odu búrom pandifanlen nan fuloaay.
58001012	Panubooñ doo búrom nan fuloaay fafanlene. Pandikaan nan kurookal kéele. bare au ákonau úruŋuloeriit, simitas sooli síbaneriit.”
58001013	Bare maleeka yati Atijamit yei naandere, “Lako di báridom, bee nampi ikammi kulatoori fútobojumaaf fati úkamuni.”
58001014	Mante lee simaleekaas úyeget ceb? Soo sáboñulimi man sirok di kaje’emi bee epakey kajom.
58002001	Moo kaane wulaal ootaale efaŋ man usofaal lit malegenam man ujamaami, takumbi an alaañ bálamuk di mo.
58002002	Kurimak kati Atijamit kan simaleekaas siregenumi bee di kufannaaniŋolaal di kúyiisenumi mati kukankaan malegen, ban anoosani añoosukomi mba nalat ekaaney wan kuregoomi nababaj kútek.
58002003	Kama uñoosaajaat kapakenak kákalaamiñaa remo, buu nootaale epak? Kapakenak uke Akiiyaau di fúko’ool aregenumi futooŋandaf, ban kajamoomi kuregolaami mati koo kukankaan malegen.
58002004	Nanan nákonan Atijamit di fúko’ool náyiisenyiisen mati kurimak koola kukankaan malegen ñátum di ekaaney kúmanjum di mukaanaam máamakam máriiŋumi síwoonoor, di poop wajamurerutimi wajuupoe. Nasensen poop kawulak kati Búyegetab Bátienaab boola riiboor di kamaŋak koola.
58002005	Lee simaleekaas Atijamit amukenusomi man sirung dúniyaay yábileuumi, yan oomaañaa di kasankenak.
58002006	Bare babaj tan ticeen di furimaf fati Atijamit, “Wóoy Atijamit, kama anau waa nayaje man oote kawoonoor moola? mba añiilau ati anau waa nayaje man oote kacookoor moola?
58002007	Let au ukaanoomi fujuumaf foola fuwalo nanan nátemie fuwuuj fati simaleekaool, nuloopenoomi bompoŋab bati áyi ñátum di mákalaam di kálebienak,
58002008	ban nakammi waafaw búrom di fútobojumaaf fati fátaamool.” Di ekaaney mo’omu, bajut wan Atijamit akate bálamuk man arunguwo. Manoosani, hani bee iñeme wulaal ujukoorutaal man arungewo.
58002009	Bare wan ujukaami woo eenomi Yensa, an Atijamit akaanumi fujuumaf foola fuwalo nanan nátemie fuwuuj fati simaleekaool, nabilumi aloopenool bompoŋab bati áyi ñátum di mákalaam di kálebienak mati nagagaal biyok acet. Kápurumul kamaŋak kati Atijamit Yensa nagagaal biyok acet bee mati anoosani.
58002010	Kankaan bakooŋ mati Atijamit natutuuk wanoosani di poop wanoosani watuukimi mati oo, Atijamit aate kájeetumul kuñoolool man kunaamoor di mawuŋam moola. Kápurumul di bugaalab bati Yensa, Atijamit oo namondumi akaan arunga áliroore man abaj bakooŋ man ájeetumiil bee di epakey.
58002011	Mati atilulemi bukanak kápurumul di majakutiil, oo di katilulimi koo búrom Ampaiil ákon. Moo kaane Yensa kaanutool kapuñ bee ewonkiil kutiom.
58002012	Nammi Atijamit: “Paniteben kareesi di bújonlenab bati kutiom, titoorey yati kati fujojaf fooliil too poop panisali.”
58002013	Oo poop nalaañ aane, “Pánigolum di Atijamit.” Ban nalaañ aane, “Ínje oome di kuñiilak kan Atijamit asenumi.”
58002014	Mati kuñiilak kati Atijamit koo bukan, kátuukumimi eniil di fúsim, Yensa oo di fúko’ool poop nabilumi akaan búyesoorab bati an. Kápurumul di ecetey yoola mambi akajen jaj Seetaanaay yabajumi kánkumak kati ecetey di kañenuyo.
58002015	Ban di mo’ome panaŋoolen apaken kalakomi di famiiceelaetaf fati kákoliak ecetey di eroŋey yooliil búrom.
58002016	Tíenolaatien mati Yensa burokab boola lee bee karamben simaleekaas, bare malegen nabilumi bee karamben úwoloorumaw wati Iburehima.
58002017	Moo kaane cenceeŋ man Yensa aateene ekaani nan ákon di wulaal, mambi abilumi akaan ásimena áamak abaje kabonket ban nakaan afiumaay di ekaaney burokab bati Atijamit, manteer mbi majakutam mati bukanak mubonketi.
58002018	Mati oo di fúko’ool nababaj buyinkool ban nagaalumi, naŋooleŋŋoolen aramben buku kan Seetaanaay yommi di eyinkey.
58003001	Kutiom, muyuul poop kan Atijamit awonkumi bukanak koola kálirooraak. Jijuumen síwoonooruul di Yensa an wulaal ufelaami úyegetolaal man uregaami mati oo, Atijamit aboñoomi man akaan Ásimena Áamakau.
58003002	Yensa nakankaan afiumaay bee di Atijamit, amukenoomi man akaan burokab ube, nan man Muusa poop akaaneenumi afiumaay di burokab boola di eluupey yati Atijamit búrom.
58003003	Bare Yensa nacenceeŋ kálebien kawuuje Muusa, nan man ateepaau ati eluupey abajumi kálebien wuuj eluupey.
58003004	(Mati eluupey yanoosani babaj ateepeyo, bare ateepaau ati wanoosani búrom oo eenomi Atijamit.)
58003005	Muusa nakaaneenkaan afiumaay di eluupey yati Atijamit búrom, bare oo aroka ceb. Burokab boola bukankaan nan káyiisen kati malegenam man Atijamit aate kasanken fáculey.
58003006	Bare man Apakenaau Áamakau oo nakankaan Añiil afiumaay arungumi fiilaf fati Atijamit búrom. Wulaal eenomi bukanool, úkoliutaajaat ban nubajaal fúgolumaf di Apakenaau Áamakau.
58003007	Moo kaane, nan man Búyegetab Bátienaab buregumi eeno, “Jaat, nampi jijammi furimool,
58003008	takum jisayen úyegetuul nan man kufannaaniŋuul kalateenumi, nanan nati kayinkoorak di baŋaanab.
58003009	Boo kufannaaniŋuul kuyinkammi ban di kujukumi barokerab búmboom bati simit bukan kugaba.
58003010	Moo kaane mooliil di muriom matatat, ban nemmi, ‘Úyegetiil ulee di ínje man kulatumi ekaaney wan iregeiimi.’
58003011	Ínje di riammi ban nibaat kabaat, ‘Kootut kanokender bee di fuyoolaaf fúmboom.’”
58003012	Kutiom, jíkaanum! Takum hani ákon di muyuul abaj kawoonoor kájakaatie mba úyeget ugaba waatumi ekaanooley man akat bálamuk Atijamit aroŋaau.
58003013	Joote káliŋenoor funakoofunak, funak fanoosani farabumi takum hani ákon di muyuul búyegetool busay man majakutam mubuntooruul.
58003014	Mati wulaal búrom unampooraale di Apakenaau Áamakau, usofaajaat lit fúgolumaf fan ubajaami kabiñoo di fúcitumaf bee di fúbanumaf.
58003015	Nan man furimaf fati Atijamit furegumi, “Jaat, nampi jijammi furimool, takum jisayen úyegetuul, nan kalateenumi.
58003016	Bukei ma, kajammi furimaf fati Atijamit ban kulateenoomi? Mante lee buku Muusa arungeenumi kápurumul di mofam mati Misira?
58003017	Di bukei Atijamit rioomi wáriiŋe simit bukan kugaba? Mante lee buku kakammi majakut, wiiŋaw wooliil wommi di baŋaanab?
58003018	Kama bukei ma kan Atijamit abaatumi man aanumi kootut kanokender fuyoolaaf foola? Mante lee buku kañoosoomi?
58003019	Ñaa nujukaajuk mati bukan kukila kuŋoolenut kunoken mati káfiumaataak kooliil.
58004001	Fuyoolaaf fan Atijamit áligeenumi foofu bo bee jaat, moo kaane nootaale kákaanum, takumbi an ágaloor man ábajaati fuyoolaaf fukila.
58004002	Mati nujamaajam furimaf fajakaaf ufe, nan man koo kujameenumi eeno. Bare furimaf ufe fubilut fubaj fúkaw bee di bukoo. Mati kujameenjam fo bare kubilut kúyinen di fo.
58004003	Wulaal káyinenumi ceb ootaale kanoken fuyoolaaf fukila. Nan man Atijamit ammi, “Ínje di riammi ban nibaat yém, ‘Kootut kanokender bee di fuyoolaaf fúmboom,’” handeneen burokab boola bubamban káŋarum no’ona di butuukab bati dúniyaay.
58004004	Mati nasankensanken ticeen mati funakaf futokey di fugabuntenaf fati di funoomaf, nammi, “Ban nayoolomi di funakaf futokey di fugabuntenaf di burokab boola búrom.”
58004005	Ban nalaañumi aregumi inki mati, “Kootut kanokender fuyoolaaf fúmboom.”
58004006	Mo’omu mufelumi mati bukaaku koote kanoken dó di fo. Bare katooŋeenumi kujam furimaf fajakaaf ufe kuyabut fuyoolaaf fukila, mati kúyinenutufo.
58004007	Ñaa Atijamit alaañumi ajuumen funak fuceen fan eenomi, “Jaat”. Simit sajuupoe nan púrutomi Atijamit násankenumumi Dauda mati mo’omu, nan man furimaf fan iregenumi iban, “Jaat, nampi jijammi furimool, takum jisayen úyegetuul.”
58004008	Kaaneenjaat Yahosua aseneenumi bukanak kayoolo, Atijamit letasankeneen niceen mati funak fuceen fati kayoolo.
58004009	Moo manoosani, babaj funak fuceen fati kayoolo faate ebil bee mati bukanak kati Atijamit.
58004010	Mati anoosani ampi anokenumi di fuyoolaaf fati Atijamit panayoolo di burokab boola, nan man Atijamit ayoolomi eeno di boola.
58004011	Moo kaane, mbi uraagalaal man unokenaal fuyoolaaf fukila, takumbi an alo nan man kañoosemi kukaaneenumi.
58004012	Furimaf fati Atijamit furondoŋ ban fulegenolegeno, muyabam moolifo mufaŋe mati esagalaŋ. Foo fujisejis ban di funoken súj ban suutas di úyegetaw sommi, ban poop ban súukas di ucembaw poop sommi, bee nampi furimaf foola fumanjumi wan bukanak kuwoonoorumi di wan kumaŋumi di sísigiriil.
58004013	Bajut di butuukab búrom bampi baŋoolene buyofo di Atijamit. Wanoosani woowu di baŋaanab pararar di bújonlenab boola. Wulaal búrom ootaale eregool wan ukaanaami.
58004014	Moo kaane, wulaal ubajaami Ásimena Áamak ájawumulomi di bukinab bajakaab Yensa, Añiilau ati Atijamit, mbi uŋoonaal lit wan ufelaami úyegetolaal man uregenaami mati oo.
58004015	Ásimenaau ume oo letaŋoolen áyiisen kabonket kati kálaamo’olaal. Mati nayinkiyink di buruŋ banoosani nan wulaal, bare akaanderut majakut.
58004016	Moo kaane ñátum di fúgolum mbi úriiŋaal di ejunkutey yati majakam, mambi ubajaal kabonketak di majakam moola bee karambenolaal di nanan nan ceeŋumi. nolaal di nanan nan ceeŋumi.
58005001	Ásimena áamak anoosani amukenimi man aramben bukaaku di eseney kawulak di búsimenab booliil bee di Atijamit mati majakutiil.
58005002	Akila aŋoolenumi abuntoor jak kamanjutumi di poop kañoosemi. Mati oo di fúko’ool nálaamolaamo nan kukila.
58005003	Moo kaane naate esen búsimen, bee mati majakutool di fúkoumo di bee mati bukanak.
58005004	An letaŋoolen asenooro kálebien man alako di fujuumaf fati ásimena áamak. Atijamit ceb awonkulomi akila, nan man awonkulomi Aaruna eeno.
58005005	Moo mákonam, Apakenaau Áamakau asenoorout kálebien kukila man abil akaan ásimena áamak. Bare Atijamit amukenool, aanoomi, “Au Añoolom, jaat ínje di fúko’om eenomi ampai.”
58005006	Atijamit nalaañ areg ticeen mati, “Au nukankaan ásimena áamak ati bándoorey, riiboor nan Melikisedek.”
58005007	Nan Yensa alakomi baabe di dúniyaay, ninsi nalaw, naceeŋ di móro di búruurenab báamak Atijamit, aŋoolenumi apakenool di ecetey. Atijamit nayayab kúlawak koola, mati kákoliak kan abajumi bee di oo.
58005008	Handeneen man akammi Añiilau ati Atijamit, naliikenumi ekaaney wan Atijamit amaŋumi kápurumul di bugaalab boola.
58005009	Ñátum di mo’omu, Atijamit nakaanoomi Ásimena Áamak áliroore, ban nabilumi akaan múpakuma mati epakey yati bándoorey bee di bukanak búrom kakaanemi wan aregumi.
58005010	Atijamit amukenoomi di ekaanool Ásimena Áamak riiboor nan fiilaf fati Melikisedek.
58005011	Babaj wajuupoe wan oote ereguul mati mukaanaam ume. Bare mútaañitaañi bee efelumo mati jiwaakenut kálaul.
58005012	Iñeme muyuul súm jooteene ekaan kuliikitena, bare hani bee iñeme cenceeŋ man jibaj aceen aate kaliikitenuul sílingaas sítiyaaras kápurumul di furimaf fati Atijamit. Cenceeŋ man jiraaf miil lee sinaaŋ.
58005013	Anoosani ároŋumemi ñátum di miil, an akila fumanjaf foola fati furimaf fati majoonam fúloiut, mati oo añiil ceb oomu bo karaaf.
58005014	Bare sinaaŋ kunifaan kukiluso, mati kaliikitenimi man kumanj majoonam di majoonutam.
58006001	Wulaal ootaale ekat bálamuk kaliikitenak kútiyaarak mati Apakenaau Áamakau, bare nuja’aal bee di kaliikitenak káriiŋaak di kálaulak koololaal. Ootutaal enen fúlakenuma fuceen fati kátiiwoor kápurumul di burok bujand di fati eneney yati kafiumak koololaal di Atijamit.
58006002	Wulaal ootutaal kalanlanken di kaliikitenak mati mukaanaam mati kátiigulenak, di karembenak kati uñenaw, mati káyitoulak di kacetumi, ban mati kagamenak kati bándoorey.
58006003	Wo’owe woo nuja’aalemi bee ekaaney súumujaat di Atijamit.
58006004	Bare leeŋoolen kaan man an aŋoolen álaañenul kakatumi kafiumak kooliil bálamuk man kútiiwoor kukat bálamuk majakutiil inki? Kalakoeenumi mawuŋam mati Atijamit kuban, ban di kujaken kawulak kati bukinab bajakaab, ban poop kuyabumi bucaab bati Búyegetab Bátienaab.
58006005	Kujakenjaken majakam mati furimaf fati Atijamit di wánkumaw wati nanan nábileuumi,
58006006	ban kulaañumi bálamuk di Atijamit. Leeŋoolen kaan man kútiiwoor kukat majakutam, mati buku kufaaŋenumi Añiilau ati Atijamit di ébaarey yati búpinab ban di kupuñenool di fáculey yati bukanak.
58006007	Kalaak kan emitey elubenemi manteer kúsuum ewañ ban di kuliilen muriaay majake bee di kuwañaak. Kalaakak kukila koo Atijamit atoopenemi.
58006008	Bare kaanjaat kalaakak koo kaliilenumi úlind di utanja ceb, koo kubajut fúkaw, koo pambienumi. Di múlamukaam, kalaakak pambikureemeni.
58006009	Kúpaalumom, handeneen wúli man usankenemiñaa mo’omu, nubabaj kágolum mati muyul bukooku di fujuum fákoyume faate éŋaruluul epakey.
58006010	Atijamit álaañeriit di an. Létajimurer burokab ban jikaaneenumi mba kamaŋak kan jíyiisenumi bee mati akila di epebey yan jipebumi kupaaluul kuriiba, nan man jikammi bee mo iñeme.
58006011	Wúli numammaŋ man anoosani di muyuul mbi abaj fuuñ fati eliim di káyiisen bee mo di fúbanumaf, manteer waafaw wan jígolummi mbi ubil ukaan malegen.
58006012	Wúli numammaŋ muyuul takumbi jílaamo, bare mbi joono nan káyinenumi di kamuutenumi, mbi jiyab wan Atijamit áligumi.
58006013	Nan Atijamit áligeenumi Iburehima, mati abajut afaŋumi kákalaa di oo ampi ábaatumumi, ñaa nábaatumumi di fúko’ool,
58006014	nammi, “Malegen paniwuluul kásuumaayak ñátum di eseni úwoloorum wajuupoe.”
58006015	Iburehima nalako ekobey di kamuuten, nayayab wan Atijamit áligeenoomi.
58006016	Malegen bukanak kúbaatumebaatum ñátum di kareesak kati afaŋiimi katebo di kúkoiil. Ban kabaatak kukila koo kubanemi siñoosooras.
58006017	Ñaa nan Atijamit amaŋumi man áyiisen faŋ kátien mati wan áligumi bukanool woo léturuŋuli, ñaa nabenenumi di báligab ñátum di kabaatak.
58006018	Atijamit násenolisen báligab boola di kabaatak koola. Ure rigabaar ríruŋulooreriit mati leeŋoolen kaan man Atijamit agaajoor. Moo kammi, wulaal kajawemi bee di oo di eñes kákolokoto, nootaale ebaj káliŋen kunkul, mati panuŋoolenaal usofaal báligab boola ñátum di fúgolum.
58006019	Fúgolumaf ufe fukankaan nan éjuumenuma yati suutolaal. Fúgolumaf ufe fúlinliŋ ban di fútien faatumi kájeetumolaal man unokenaal ñátum di kaful káyini kati di bukinab bajakaab bee di síndeneey yati fukobaf fáñiiaaf fati Atijamit.
58006020	Mati Yensa di fúko’ool ataatumi anoken dó, ban nabilumi akaan ásimena áamak ati bándoorey riiboor nan Melikisedek.
58007001	Melikisedek ume akaaneenumi áyiau ati Salem di poop ásimena áamak ati Atijamit Afaŋumi Katebo. Akila kúkamboorumi di Iburehima nawuloomi kásuumaayak koola, nan Iburehima alaañulomi di ebujey kúyiak di futiikaf.
58007002	Iburehima nápurenumi jakaay yati wanoosani asen Melikisedek di wan abajulomi di futiikaf. Kareesak wan kufelumi woo eenomi, áyi ati majoonam, ban oo eenomi áyi ati Salem, yoo eenomi, áyi ati kásuumaay.
58007003	Akila abajut ampaay abajut iñaayaay, abajut kátuk. An amanjut nan awoli mba nan acete. Oo naanosaano nan Añiilau ati Atijamit, panarulen di ekaan ásimena bee bándoorey.
58007004	Ñaa nujukaajuk buu nákalaami eeno! Afannaaniŋolaal Iburehima an ajamomiñaa remo, asenoomi jakaay di wan abajulomi di futiikaf.
58007005	Kúsimenaak kan eenomi úwoloorumaw ukila wati Lewi, sílingaas sati Muusa síjaatikeniijaatiken man kuyab jakaay di bukanak kati Isirael búrom, kan eenomi kuti’iil, handeneen man kuwooguñaa ban koo poop úwoloorumaw wati Iburehima.
58007006	Bare Melikisedek ume an umanje kuwoogut waaf di buku, nabilumi ayab jakaay di Iburehima ban nawuloomi kásuumaayak koola bee di Iburehima aseneenimi báligab.
58007007	Bajut kamanteer mati anau asenumi kásuumaay oo afaŋumi kákalaa ayabukomi.
58007008	Kúsimenaak kuyabeyab jakaay di bukanak kaatumi ecet. Bare mati Melikisedek oo narondoŋ ban nayabumi jakaay.
58007009	Benento, panuŋoolenaal uregaal mati úwoloorumaw wati Lewi, kayabemi jakaay, di kucammi Melikisedek jakaay kápurumul di afannaaniŋiil Iburehima.
58007010	Mati nan Melikisedek kúkamboorumi di Iburehima, Lewi oo bawolooruti.
58007011	Di múlamukaam, kápurumul di úwoloorumaw wati kúsimenaak kati Lewi sílingaas sisenisen bee di bukanak kati Isirael. Ñaa kaanjaat burokab bati kúsimenaak kukila búlirenliren moo leebajeen ásimena aceen aate épurul, kápurumul di fiilaf fati Melikisedek, kaanut fiilaf fati Aaruna.
58007012	Nan kúsimenaak kutitimi, kama poop cenceeŋ man sílingaas sititi.
58007013	An moola oomaami di kasankenak oo ati di fiil fuceen nápurumulo, fan umanje bajurerut di fiil fukila kamiiceelaet nan ásimena hani ákon di fúsimenaf.
58007014	Wulaal búrom numanjaamaj mati Akiiyaolaal oo ati di fiilaf fati Yúda nápurumulo, ban Muusa aregurerut fiilaf fukila mati kúsimena pánkupurumul.
58007015	Wáyiisenumi wafaŋumi man útiene, nan ásimena aceen ajawulo di búyesoorab bati Melikisedek.
58007016	Akila abilumi akaan ásimena, riiboorut di wan sílingaas siceeŋumi oo aate ekaan an ati di fiilaf fati Lewi, bare kápurumul kánkumak kati eroŋey yoola yati bándoorey.
58007017	Mati furimaf fati Atijamit foone, “Au eenomi ásimena ati bándoorey, riiboor nan fiilaf fati Melikisedek.”
58007018	Ujikerujaat dáare, kájaatikenak kufaanak kupanenipanen mati man kúliŋutumi ban poop kubajut fúkaw.
58007019	(mati sílingaas sati Muusa siŋoolenut sikaan waaf úliroor.) Ulaañaajaat ujikerumaal dáaru, babaj fúgolum fafaŋe man fujake fampi fáñakulolaal úpumulaal ulofaal Atijamit.
58007020	Benento, babaj kabaatak kan Atijamit aregumi. Bajut kabaatak kaanoe mo’omu kajuumeni nan bukaaku kubilumi kukaan kúsimena.
58007021	Bare Yensa ceb najuumenijuumen man akaan ásimena ñátum di kabaat nan akila Atijamit ammi, “Ínje, Akiiyaau, nibabaat ban letiwoonoor uceen! ‘Au ásimena ati bándoorey.’”
58007022	Mati kabaatak uke, Yensa nabilumi akaan aate ejuum mati kasofoorak kafaŋumi man kubaje fúkaw.
58007023	Bajeembaj kúsimenaak kawuuje kujuupoe, mati aamu acetujaat aamu naŋar fujuumaf foola.
58007024	Bare Yensa panasof fujuumaf foola fati ásimena bee bándoorey, ban burokool di bukaan ásimena bootut étip bee di aceen.
58007025	Moo kammi naŋooleŋŋoolen bee kapaken bukanak bee nanoosani kalofumi Atijamit kápurumul di oo. Mati narondoŋ bee bándoorey di ekaan alawa atitoora bukanak di Atijamit.
58007026	Fanfaŋ man jake man ubajaal ásimena aanoe mo’omu. Mati oo áliroorumi, abajut kabet. Oo ápajuloorimi di kukaana majakut, ban natebenimi bee di bukinab bajakaab.
58007027	Aceeŋut bee ekaan búsimen funakoofunak nan kúsimenaak bukaaku man kukaanemi eeno. Mútiyaaram ásimenaau anoosani nakankaan búsimenab bee mati majakutool, mbi kiti bee mati majakutam mati bukanak. Bare Yensa násimenooromi bee mati majakutiil ñákon ban kare, nan asenooromi man acetumi.
58007028	Malegen, sílingaas sijuumenijuumen bukan káliroorutumi man kukaan kúsimena. Bare Atijamit ñátum di furimaf fati kabaatak koola, fabilumi múlamukaam sílingaas, najuumenumi Añoolool. Akila abilumi akaan ásimenaau áamakau álirooraau bee bándoorey.
58008001	Fúkaaf fati wan isankeneñaa foo eenomi, mati nubajaabaj ásimena áamak aanoe nan akila, ammi man alakoe di báridab bati ejunkutey yati Atijamit Afaŋumi Katebo di bukinab bajakaab.
58008002	Ban namiiceelaetumi di fukobaf fáñiiaaf, foo eenomi éguutey yalegenaay yan an ajuumenut leejaat Atijamit.
58008003	Mati ásimena áamak anoosani najuumeneijuumen bee ekaan búsimen di poop esen kawul. Cenceeŋ man ásimenaau áamakau ume poop man asen waaf di wan abajumi.
58008004	Kaanjaat oo oomu baabe di dúniyaay uye, letayajen bee ekaan ásimena jáng. Mati baabe babaj kúsimenaak kasenemi kawulak nan man sílingaas sati Muusa siregumi eeno.
58008005	Handeneen fukobaf fáñiiaaf tan kumiicelaetumi foo fuyesooyesoor ban fukankaan nan yáalinda ceb di fati bukinab bajakaab. Moo kaane nan Muusa ajonjoorumi bee kajuumenak kati Éguutey Yáliroorey, Atijamit ájaatikenoomi man aanoomi, “Úkaanum man ujoonenuyo siyesoor di yan íyiisimi di fúlankiinaf “
58008006	Bare iñeme, Apakenaau Áamakau amukenimi man akaan burok bafaŋumi man bubaje fúkaw bati bukan kamiiceelaetumi di sílingaas sati noo. Mati oo atitooraau ati kasofoor kákoyume mati kujuumenijuumen di bálig bákoyume.
58008007	Kaaneenjaat kasofoorak kútiyaarak kubajut kabet, leeceeŋeen man kubaj kasofoorak kugabuntenak.
58008008	Bare Atijamit oo di fúko’ool najujuk kabet di bukanool nan ammi, “Kunakak pánkuriiŋ, Akiiyaau nammi, nampi ijuumenumi kasofoor kunkul di bukanak kati Isirael, di bukanak kati Yúda,
58008009	Kasofoorak uke leekuyesoor di kasofoorak kan ikammi di kufannaaniŋiil funakaf fan isofiimi ñátum di kañenom man irungiil ípuren di mofam mati Misira. Mati koo kuñoñoos kasofoorak, ban ínje poop nikatiibomi, Akiiyaau nammi.
58008010	Kasoofoorak uke koo nije’emi bee kajuumenak di bukanak kati Isirael di kunak kukila kubanumi, Akiiyaau nammi. Ínje panikaan sílingaas súmboom di úyegetiil, ban niciikuso di sísigiriil Panikaani Atijamit ooliil koo koote ekaan bukanom.
58008011	Ban kootut kaliikitenoor kupaaliil mba aceen di atiool, nammi, ‘Manj Akiiyaau,’ mati bukanak búrom koote emanjom, kápurumul bukanak kasofutimi di waaf bee di kasofimi di waaf.
58008012	Mati ínje eete ebaj kabonketak bee di majakutiil, ban letiwoolourer majakutiil.
58008013	Nan asankenumi mati kasofoor kunkul, moo yíisenyiisen kasofoorak kútiyaarak kubamban. Ban wafanlenumi ban ubajut fúkaw woo pánujim meej.
58009001	Kasofoorak kútiyaarak kubabaj sílinga bee kamiiceelaet Atijamit di éguut yáliroore yammi di dúniyaay poop moo.
58009002	Babaj upan ugaba di yo, kapanak kútiyaarak kati yo kan kuwonkemi tan líroore, babaj dó éjuumenuma yati síwuŋenumaas, taabuley, di poop kúmbuur káñiie kanenimi bújonlenab bati Atijamit.
58009003	Bálamukab bati kaful káyine di éguutey, kapanak kugabuntenak kan kuwonkemi tan faŋumi man líroore.
58009004	Di tan tálirooruñaa babaj dó jiremb jati sáni tan búsiifet bati bubaliin bukooreneimi, di fucees fati kasofoorak fakarenimi sáni babaj dó, jiruum jati sáni dán manna yaayu yommi, di egoley yati Aaruna éjaatoorumaay yareebumi, ban di kukoobaak kugabaak kubampuñak kati kasofoorak kuciikimi.
58009005	Fatiyaay yati fuceesaf, di bajumi watuukimi wan koonemi Cerubim. Ulegaw wooliwo wáyinumi káfinumaak kati fuceesaf fati kasofoorak. Bare letuŋoolenaal man uregaal uruñaa dákon-dakon.
58009006	Nan do’odu búrom dílakodomi, ásimenaau kiti nanoken nápur di kapanak kútiyaarak kati éguutey di ekaaney burokab booliil bati kamiiceelaetak nan man buruŋab booliil buceeŋumi eeno.
58009007	Bare kapanak kugabuntenak kati éguutey ásimenaau áamakau cebool pat ñákon di emit, ban áje’eriit dó bájeetumut fúsim. Fúsimaf fukila foo násimenemi bee mati majakutool di poop bee mati kakaanemi majakutam banoonut.
58009008	Búyegetab Bátienaab búyiisenyiisen tíen kápurumul di mo’omu mati buruŋab bajawumi bee kapanak kugabuntenak kati éguutey leebubaj, kaanjaat kapanak kútiyaarak kuwambenwamben.
58009009	(uru búrom kankaan káyiisen kaatumi bee kabajoak jaat). Mo’omu múyiisenumi mati kawulak di búsimenab bakaaneimi bee di Atijamit buŋoolenut butilul búyegetab bati amiiceelaeta búliroor.
58009010	Kájaatikenak uke kujunjuum di ekaaney mati muria, muraana di eposey yanooyani yati katilulak. Soo búrom kankaan mukaanaam mati téeŋey salakobomi sifanlen bala’a sunkulas sibil.
58009011	Bare Apakenaau Áamakau ajawulomi nan ásimena áamak ati waafaw wajakaaw wajawulomi. Nanokenumi di éguutey yammi di bukinab bajakaab yafaŋumi man ékalaae ban di éliroor, (yan an ajoonenut ñátum di kañen, yéele di butuukab bati dúniyaay)
58009012	Apakenaau Áamakau nánokenunnokenum ñákon ban kare bee di tan faŋumi man líroore, bare lee di fúsimaf fati sijaameen di mint. Naŋarumi fúsimool ñátum di fo náŋarulolaami epakey yati bándoorey.
58009013	Káliisenak kati fúsimaf fati sijaameen, kúmuuna, di kábump kati jiyaan kutilulumi kasikomi, manteer mbi kuŋoolen kútien.
58009014	Jiwoonooraal jak buu fúsimaf fati Apakenaau Áamakau fafaŋumi man fubaje kánkum panfutilul úyegetolaal kápurumul di mukaanaolaal máŋareuumi ecetey man uŋoolenaal umiiceelaetaal Atijamit aroŋaau. Mati kápurumul di kánkumak kati Búyegetab Bátienaab bati bándoorey, Apakenaau Áamakau násimenoorosimenooro bee di Atijamit nan búsimen báliroore bee mati majakatolaal.
58009015	Moo kaane oo eenomi atitoora ati kasofoor kunkul, manteer kawonkimi búrom bee di oo mbi kuyab bulaañab báligimi bati bándoorey. Mati Apakenaau Áamakau nacecet bee kapaken di kúnagak kati majakutam man kukaaneenumi nan kulakomi kariiben kasofoorak kafanlenaak.
58009016	An aciikujaat buu fubajaf foola foote ebaaji oo bacetoorut, fubaj fukila leefubaaji manteer acetujaat.
58009017	Wan aciikumi woo ubajut kánkum mati aciikumi oo boo man aroŋe.
58009018	Moo kaane hani kasofoorak kútiyaarak kujuumenijuumen ñátum di fúsim.
58009019	Nan Muusa di fúko’ool áriiŋenumi bukanool mati sílingaas búrom sati Atijamit, naŋarumi fúsimaf fati mint di fati sijaameen nagaasoorumi di mumel, ban náliisenumi búkaay yati sílingaas sati Atijamit di bukanak búrom ñátum di buful báyeme di waan wati etojey yati hisop.
58009020	Nammi, “Ure eenomi fúsimaf fati kasofoorak fan Atijamit ájaatikenuumi.”
58009021	Moo mákonam nalaañumi aŋarufo man alanjen éguutey búrom yo di wambaraw wándomi wacookooreimi di kamiiceelaetak kati Atijamit.
58009022	Malegen, panuŋoolenaal uregaal mo’omu, nan man sílingaas sati Muusa siceeŋumi, wajuupoe ñátum di fúsim utiluleimi. Éyuey yati fúsimaf ebajoutujaat kabonketak kati majakutam leekubajorer jáng.
58009023	Moo kaane éguutey yammi di dúniyaay uye di wanoosani wándomi siyesooyesoor di wammi di bukinab bajakaab, wooteene katiluli ñátum di fúsimaf fati sínukuruŋas. Bare wálirooraaw wammi di bukinab bajakaab wooteene katiluli ñátum di búsimen bákoyume fúsimaf fati sínukuruŋas.
58009024	Mati Apakenaau Áamakau anokenut bee di éguut yan an ajoonene di kañen, yesoor di yalegenaay. Bare nanokennoken bee di bukinab bajakaab fúkoubo, boo iñeme narajulolaaraj di bújonlenab bati Atijamit.
58009025	Kaanut poop nan Apakenaau Áamakau beesi éyu fúsimool nanoosani nan man ásimenaau áamakau ammi di dúniyaay anokenemi tan lírooraay emitooemit ban náyu fúsimaf fakaanut foola.
58009026	Kaaneemmojaat Apakenaau Áamakau panaceteen nanoosani káŋarum no’ona di butuukab bati dúniyaay. Bare lee mo, narajuloraj ñákon ban kare, di fúbanumaf fati dúniyaay bee kápuren kánkumak kati majakut bee bándoorey ñátum di ecetey yoola nan búsimenab bee mati wulaal.
58009027	Nan man Atijamit áligumi eeno, anau mbi acet ñákon, ban najuum bújonlenab bati bagamab.
58009028	Moo mákonam Apakenaau Áamakau nacecet ñákon nan búsimen bee kápuren majakutam mati bukanak kajuupoe. Pánalaañul lee mati ekaaney waaf di majakutolaal. Bare pánajeetumul epakey bee di kammi di ekobooley. bee di kammi di ekobooley.
58010001	Sílingaas sati Muusa sikankaan nan yáalinda yati waaf walegenoe wáje’euumi. Yáalindaay fúkouyo ekaanut waafaw walegenaw, mati búsimenab bakaaneimi emitooemit, leebuŋoolender busen katilul káliroore kalofumi man kumiiceelaetemi Atijamit.
58010002	Buŋooleneenjaat, búsimenab bukila pankuyooloeen ekaaney yati bo, mati kamiiceelaetumi pankutiluleeni ñákon ban kare, kawoonoor kati mukaanaam mooliil majakutam pánkupurenieen di bukoo.
58010003	Bare moo manoosani búsimenab bakaaneimi emitooemit búwolenuma mati majakutiil.
58010004	Mati fúsimaf fati kúmuuna mba sijaameen leefuŋoolen fúpurender majakutam.
58010005	Moo kammi, nan Apakenaau Áamakau abilumi bee di dúniyaay uye, nammi, “Búsimen di kawul doo lee wan umaŋumi, bare nutuukammi eniil mambi ikaan wan umaŋumi.
58010006	Au súumeriit bee di búsimen bareemeni di kawul kaseneimi.
58010007	Ñaa ínje nemmi, ‘Wóoy Atijamit, ínje nijawulojaw bee ekaan wan umaŋumi,’ nan man ciikimi mati ínje di búkaay yati sílingaas sati Muusa.
58010008	Apakenaau Áamakau aregumi, “Au umaŋut búsimen di kawul mba ñátum di kawul kareemenimi di kawul kakaanimi bee mati majakutam” (handeneen sílingaas sati Muusa wan siceeŋumi).
58010009	Nabenentomi man ammi, “Wóoy Atijamit, ínje nijawulojaw bee ekaan wan umaŋumi.” Nafalenfalen kasofoorak kútiyaarak man ajuumen kasofoorak kugabuntenak.
58010010	Mati Yensa Apakenaau Áamakau akammi wan Atijamit amaŋumi, wulaal búrom utilulaalimi di majakutolaal ñátum di asenooromi nan búsimen ñákon ban kare.
58010011	Balayoobalay ásimena anoosani oomu man ajuume di ekaan burokab bati kamiiceelaet, ban narulen di esen búsimenab bákonab. Bare búsimenab bo’obu buŋoolenut búpuren majakut.
58010012	Bare Apakenaau Áamakau ásimenooromi ñákon bee mati majakutam mati bukanak ban nalako di báridab bati Atijamit.
58010013	Too nammi man alakoe ekob bee nampi Atijamit akammi kulatoorool fútobojumaaf fati úkamunaw woola.
58010014	Ñátum di búsimenab boola bákonab ceb nálirenumi katilulimi ñátum di bo nanoosani.
58010015	Búyegetab Bátienaab poop búyiisenolaami. Mútiyaaram nammi,
58010016	“Ure eenomi kasofoorak kan eetumi kajuumenak ínje di bukoo nampi nanan nikila niwuujumi, Akiiyaau nammi, Ínje eete ekaan sílingaas súmboom di sísigiriil, ban niciikuso di úyegetiil,”
58010017	ban nabenentomi nammi, “Ínje letiwoolourer majakutiil di bakaaneriil bajakut.”
58010018	Iñeme nan majakutam mubonketimi, moo ceeŋut bee ekaan búsimenab inki.
58010019	Kutiom, moo kaane wulaal nubajaami fúgolum bee kanoken tan faŋumi káliroor ñátum di fúsimaf fati Yensa.
58010020	Náwambulolaawambul buruŋ bunkul, buruŋ baroŋe, kápurumul kafulak káyinimi, kan eenomi eniiley yoola fák.
58010021	Wulaal nubajaabaj ásimena áamak arungumi eluupey yati Atijamit búrom.
58010022	Moo kaane mbi ulofaal di bújolenab bati Atijamit, di úyegetolaal walegen di fúgolum fáliŋe fati kafium di oo. Mati úyegetolaal wasikomi síwoonoorolaal sajakutas sitilulitilul di poop siniilolaal sitilulitilul púl di melam mamokenut.
58010023	Mbi uŋoonaal lit di fúgolumaf fan uregaami nubajaabaj, mati Atijamit afiumaay ban panakaan wan áligumi.
58010024	Mbi uwoonooraal jak buu nootaale káliŋenoor di kamaŋ di poop di bakaaner bajake.
58010025	Takumbi umoosaal ejojey tákon, nan man kupulenumi ekaaney. Bare jipebooraal líŋ man jijuumaal rat, mati numanjaamanj élaanuley yati Akiiyaau éloiut.
58010026	Unoonaajaat man ukaanaal majakut bamanjerab malegenam ubanaal, búsimen buceen bulee bo bampi báfimen majakutam ume.
58010027	Bare warinomi búrom woo eenomi ekobey di kákoli kagamen kábileuumi di bújeek bati sambun saatumi kakajen kalatumi Atijamit.
58010028	Anau akajenumi sílingaas sati Muusa acetemi babajut kabonket nan agamenimi kaanjaat bukan kugaba mba kúfeegiir kumaate di wan akaanumi.
58010029	Buu panfaŋ man kútekak kúkoolenie kálebienutumi Añiilau ati Atijamit? Kaheelenumi fúsimaf fati kasofoorak fakaanolaami úlirooraal. Mo’omu kankaan wajakut di kajel bee di Búyegetab Bátienaab, báyiisenolaami kabonketak.
58010030	Mati numammanj aanomi, “Ínje emmi agalenaau, ban panigalen.” Ban nalaañ areg, “Akiiyaau pangamen bukanool.”
58010031	Kóolenikooleni máamak anau eloey di kañenak kati Atijamit aroŋaau.
58010032	Jiwoolo no’ona di kunakak kukila nan Atijamit akaanumi úyegetuul ufelo. Jimuutemmuuten bugaal báamak di mátaañie.
58010033	Niceen kuceen di muyuul di kupuñeniil ban di kúsuutukeniil di fácul jameeŋey, ban niceen jinaamoor di bugaalab bati bukaaku.
58010034	Jibabaj káboteniak bee di kakulimi dán bukanak kukuleimi, ban di súumuul man kubot fubajaf fooluul búrom, mati jimammanj tíen jibabaj fubaj fákoyume faate ecin bee bándoorey.
58010035	Moo kaane takum jibeten fúgolumaf fooluul, fabajumi búgalen báamak.
58010036	Muyuul joote kamuuten manteer mbi jikaan wan Atijamit amaŋumi ban di jiyab wan áliguumi.
58010037	“Mati rinorino jasiinkun ceb man aatumi ebiley panabil ban letapiyen.
58010038	Bare ajoonaau úmboom naate eroŋ mati kafiumak koola, ban nalaañumi bálamuk, yuutom elee di oo ban moola léemusuumom.”
58010039	Bare wulaal unaamutaal di kalaañumi bálamuk di Atijamit ban di kújim. Nubajaabaj kafium káyiisenolaami tíen mati nupakaapak.
58011001	Kafiumak kukaaneolaami tíenolaal mati wan úgolumaami, ban di kusenolaami káyiisenak kati wan uŋoolenutaami ujukooroaal.
58011002	Mati kubabaj kafium, kufannaaniŋolaal kufiunfium Atijamit, náyiisenumi mati mooliil muyeoomi.
58011003	Mati nubajaabaj kafium, núlaulaalaul mati Atijamit nátuukuntuukum dúniyaay ñátum di furimool, wan ujukaaleñaa úpurumulout di wan ootaale kaŋoolen ujukaal wo.
58011004	Mati Abel nababaj kafium, nasenumi búsimen bee di Atijamit bafaŋumi man búriiŋe bati Kain. Atijamit di fúko’ool naŋarumi kawulak koola man áyiisen mati oo an ajoone. Handeneen Abel man acetumi nan piyoe, hani bee jaat nasankenesanken di wulaal mati kafiumak koola.
58011005	Mati Enok nababaj kafium, naŋarimi bee di bukinab bajakaab, takumbi ajaken ecetey. Moo kaane an ajukut biiŋool, mati Atijamit aŋaroomi. Furimaf fati Atijamit fúyiisenolaayiisen mati bala’a Enok aŋarimi, nakaanekaan wayeumi Atijamit.
58011006	Moo kaane kábajaataak kati kafiumak leekuŋoolen kukaan Atijamit man yeool. Mati anoosani ájo’ol alof di Atijamit naate abaj kafium mati nabajobajo ban oo asenumi kañeseoomi.
58011007	Mati Nuha nababaj kafium koo kukaanoomi man áyenten wan Atijamit agamoomi mati waatumi kabajoak fácul wan aŋoolenutumi ajukooro. Nakammi wan Atijamit aregoomi, ban najoonenumi busaana, ban oo di aseekool kúpakumumi. Ñaa karinomi di dúniyaay búrom kúfirenimi, ban Atijamit nasofoomi an ajoone mati kafiumak koola.
58011008	Mati Iburehima nababaj kafium, Iburehima nakankaan nan Atijamit awonkoomi man ajaw bee di mof múbuto man Atijamit áligumi esenool nan bulaañab boola, ban nápurumi ajaw bamanjut ban aate.
58011009	Mati Iburehima nababaj kafium, nacinumi nan ajaaburuŋ di mofam mábutoaam man Atijamit áligeenoomi. Nacinumi di éguut, nan man Siyaaka di Yankuba kucineenumi di yo eeno, koo kuyabumi báligab bákonab di Atijamit.
58011010	Iburehima nakankaan mo’omu, mati kúcilak koola kulakolako di ésukey yáamakey yan Atijamit di fúko’ool awoonoorumi ban nateepumi, yoo ebabaj kúlakenuma kati bándoorey.
58011011	Mati Sirah nababaj kafium, oo di fúko’ool ayabumi kánkumak kati eŋarey búrooko, handeneen man afanlenumi remo. Nafiunfium Atijamit panakaan báligab boola.
58011012	Moo kaane kápurumul di an ákon ceb, an moola mubanumi. Bare nabilumi abaj úwoloorum wajuupoe nan bootab bammi di kátula di poop nan kaluusak kammi di kafintak.
58011013	Bukanak búrom kafiummi di Atijamit kucecet, bayabut wan áligeneeniimi. Bare di kulakomi kamaayoor nan man kujukuwomi kápurumul ban lóie. Ban di kusofooromi mati koo kujaaburuŋ ceb di poop kúkolokotoaak di dúniyaay uye.
58011014	Bukanak kukila kasankenumi mo’omu kúyiisenyiisen mati koo kooku bo eñesey mof man umanje pankuŋoolen kukilumo.
58011015	Kulakoeenjaat kawoonoor mati mofam man kúpurumulomi, moo pankubajeen buruŋ bee elaañ bóot.
58011016	Bare, di kuraanomi mof muceen mákoyume, moo eenomi mof mati bukinab bajakaab. Moo kaane Atijamit apuñout man kuwonkool Atijamit ooliil, mati najooneniijoonen ésuk yáamak bee mati kukila.
58011017	Mati Iburehima nababaj kafium, nan Atijamit ayinkoomi, nasensen añoolool Siyaaka nan búsimen. Iburehima nayabeenumi báligab, ban najonjoorumi bee esen añoolool ákonau.
58011018	Handeneen Atijamit áligeenumi, “Siyaaka kápurumul di oo panubaj úwoloorumaw.”
58011019	Iburehima tíenootien mati Atijamit naŋooleŋŋoolen ayiten bukanak koo baceterab kuban. Panuŋoolenaal uregaal, Iburehima malegen nayabuloyab Siyaaka di kacetumi.
58011020	Mati Siyaaka nafiunfium Atijamit, ban nalawumi Atijamit man asen kásuumaayak bee di Yankuba di Esau bee mati kajom yooliil.
58011021	Mati Yankuba nababaj kafium, nalawumi Atijamit man asen kásuumaayak bee di kuñoolool kúniinaak kati Esufa bala’a acet. Nároogomi di egoley éjaatoorumaay yoola ban namiiceelaetumi Atijamit.
58011022	Mati Esufa nababaj kafium, bala’a acet nasankenumi mati elaañey yati Kuisiraelak kápurumul mofam mati Misira. Tíenootien mati mo’omu, nájaatikeniimi man kootumi ekaaney woolaw woola eeno.
58011023	Mati kafiumak kukammi man Muusa kuwolaool kuyofoomi wáriiŋe kuleeŋ kúfeegiir. Kujujuk añiilau najooŋoojooŋoor máamak, kaanutiil kákoli wan áyiau aregumi kukaan.
58011024	Mati Muusa nababaj kafium, nan anifaanomi, nalatumi man bukanak kuwonkool añiilau ati Firauna añoolool anaaraau.
58011025	Namaŋumi man kunaamoorumi di kásuutukenak kati bukanak kati Atijamit kóyume ebaj kásuumaak kati majakut.
58011026	Muusa namammanj tíen mati emaŋ man agaal mati Apakenaau Áamakau yoo ékoyume ekil fubajaf fati mofam mati Misira, mati kúcilool kulakolako di wan Atijamit aatumi bee ecaamooley.
58011027	Mati kafiumak koola, Muusa nápurumi di mofam mati Misira, bákoliut kañuumulak kati áyiau. Narulenrulen di kamuuten di enen fúgolumool di Atijamit ájukeriitimi.
58011028	Kafiumak koola poop kukaanoomi ninsi naruuken káaningak kati Ewuujey yati Njalayiri. Náliisenumi fúsimaf fati sínukuruŋ di ucegaw, takumbi Njalayiri ebuj kuñiilak kútiyaarak kúniinaak kati Isirael.
58011029	Mati kafiumak kooliil, bukanak kujawumi kútipumumi ñátum úkamunaw bee di kapan kaaku kati Falaf Fáyemaaf nan kommi di ejaay ban sayaay. Bare nan Kumisira kúliikenumomi di kúyoomudomi jaj.
58011030	Bukanak kati Atijamit kubabaj kafium, nan kújawumumi kuŋooben ésukey yati Yeriko funoomaf búrom fo kuban, kukukak kati yo di kulomi jaj.
58011031	Mati ayeneta Rahab nafiunfium Atijamit, nawanlenumi kúmeeloaak kati Isirael jak. Moo kaane kubujutool di kañoosumi Atijamit.
58011032	Ñaa kama, waa neete elaañ ireg? Ibajeenut bee kasanken mati Gideon, Barak, Sanson, Yafet, Dauda, Samuel, di kuboñaak búrom.
58011033	Mati bukanak buke kubabaj kafium, di kuŋoolenumi jáyiaj janoosani, ban di kurung di majoonam, ban di kujukumi mati báligab bati Atijamit búlirooliroor. Di kukammi simukooras takum sísaabul,
58011034	di kukammi sambun sájeeke man sijinlen yem, ban di kúpakumumi di ebujiey di mulibaam. Kálaamoak kooliil di kubilumi kukaan káliŋe. Di kufaŋumi man kubaje kánkum di futiikaf ban di kucesoorumi kutiika kábutoe kutey kúpur.
58011035	Kuseek bukaaku kacetumi kooliil di kúyitenulimi kúlaañenuliil bee di eroŋey inki. Bukaaku kúsuutukenisuutuken, ban di kulatumi kakateniil manteer mbi kúyitoul di kacetumi bee di eroŋ yákoyume.
58011036	Bukaaku di kúnarulimi ban di kuteki ñátum di sisankil sábolie, ban di kukokenimi ñiwujañ ban di kunenimi dán bukanak kukuleimi.
58011037	Man bukaaku di kuleebimi bakooba bee nan kuloe kucet. Bukaaku di kujisimi wáj, bukaaku di kubujimi ñátum muliba mabaake. Bukaaku di kukaanomi ubaŋ wati sisaha mba sijaameen, kulelek kugagaal ban di kúsuutukenimi.
58011038	Dúniyaay uye eyajut man ewaleniil. Buku koo kúkolokotoa di baŋaanab di kúlankiin ban di kuyofo di úhorahoraw.
58011039	Buku búrom Atijamit mooliil muyeoomi mati kafiumak kooliil. Bare kucecet bayabut wan Atijamit áligeeniimi.
58011040	Mati Atijamit nasofeensof waaf wákoyume bee mati wulaal. Wan Atijamit amaŋumi wootut ekaan úliroor leejaat di wulaal.
58012001	Mati wulaal, nubajaabaj kúyiisena kajuupoe kaŋoobenumi wulaal. Kama ñaa mbi úpurenaal wanoosani títiolaal kálaamoak di majakutam maŋoonolaami lit, mbi uteyaal di kamuuten kafannoorak kati jíteyaj jan kujuumenolaami.
58012002	Wulaal ootaale kajuumen kúcilolaal di Yensa, mati oo ácitaau di álirenaau ati kafiumak koololaal. Namuutemmuuten kapuñak kati kafaaŋenoolak di ébaarey yati búpinab man acetumi. Wakammomi woo eenomi namammanj mati fáculey letapotoj. Ñaa iñeme oomu balakoe di báridab bati ejunkutey yati Atijamit.
58012003	Uwoonooraal di wanoosani wan amuutenumi búlatab ban kukaana majakut kukaanoomi takumbi úyegetiil újiisoor man jilaañ bálamuk.
58012004	Hani an ákon abujooruti di karaagalak kooluul mambi jipak di majakutuul.
58012005	Mante ñaa jíjinjim furimaf fati kabuntoorak fan Atijamit asankenumi bee di muyuul, kuñoolool? Nammi, “Añoolom, takum jimoos kakurak kati Akiiyaau, ban takum úyeget újiisoor nampi alakomi emakuuley.
58012006	Mati Akiiyaau nakurekur an amaŋumi, ban nateketek an asofumi nan añoolool.”
58012007	Joote kamuuten kakurak kati Akiiyaau, mati Atijamit nasofeuusof nan kuñoolool. Añiil alee bo ampi ampaool aatut ekur?
58012008	Kaanjaat muyuul bakate jikuruti, nan man kuñiilak koola búrom kukurimi, kama ñaa muyuul káatum ban muyuul lee kuñoolool.
58012009	Benento, wulaal nubajaabaj kumpaak baabe di dúniyaay kakurolaami ban núlebienaaliimi. Mante letufaŋaal man usofaale líŋ Ampaolaal ammi di bukinab bajakaab akaaneolaami uroŋaal bee bándoorey.
58012010	Kumpaolaal baabe di dúniyaay kukureolaakur di nan nátemie nan man kusofumi jajak. Bare Ampaolaal Atijamit oo nakureolaakur mambi rambenolaal, manteer mbi unaamooraal di káliroorak koola.
58012011	Nan ubajaami kakurak, wulaal nusofaami koo kufaŋ man kútaañie kásuumaak. Bare di fáculey kakurimi ñátum di kútekak kaanoe mo’omu pankuŋar bacaam bati eroŋey yabajumi kásuumaay di man ukaanaal wajoone ban di ucinaal di kásuumaay.
58012012	Moo kammi jijuum sem! Takum kújuuluul kuleleben.
58012013	Jirulen di ejaay di buruŋ bajoone, kabakomi takumbi kufaŋ man kugaale, bare di kusonteni.
58012014	Jipiinoor lit man jilako di kásuumaay di anoosani, ban jiñes man jiroŋ eroŋ yáliroore, mati anoosani áliroorutumi, letajuk Akiiyaau.
58012015	Jíkaanum an takum ágaloor man ábajaati majakam mati Atijamit. Jíkaanum takum an aano nan kufaar kati búraan koote éŋaruley bugaal bajuupoe mampi kusiken eroŋey yati anoosani.
58012016	Jíkaanum takum an akaan nan áraadia mba amanjutumi Atijamit nan Esau, anoomenumi fanifaanaetaf foola bee mati furi fákon ceb.
58012017	Nan man jimanjumi eeno, di múlamukaam, handeneen namaŋeemaŋ bee eyab kawulak kati ampaool, náfirenimi. Mati bajut wan aate ekaan man mukaanaam múruŋuloor, handeneen man alawumi ampaool di búruurenab di bóro.
58012018	Jíriiŋoorut, nan bukanak kati Isirael káriiŋumi, bee di waaf wan jiŋoolen jijuk ban di jigor, bee di fúlankiinaf fati Sinai tanat tan tabajumi bújeek bati sambun, di kurola kárimmi, di fárus,
58012019	di kayelak kati kasiin, di kálintak kati furim. Bukanak di kujammi furimaf di fusanken. Bare di kulawumi Atijamit man akatubo takum asanken inki,
58012020	mati kuŋoolenut kumuuten kájaatiken karegimi, “Kaanjaat hani énukuruŋ yákon egore fúlankiinaf yoote eleebi sikooba ecet.”
58012021	Muusa wan kúcilak koola kujukumi ukoolenookoolen biyok aane, “Níkolikoli manteer insi ileleben.”
58012022	Bare jíriiŋuloriiŋ di fúlankiinaf fati Sion, bee di ésukey yáamakey yati Atijamit aroŋaau, bee di Yerusalem yammi di bukinab bajakaab, ban simaleeka similimiliyoŋas sijojenoorumi tákon.
58012023	Jijawulojaw bee di fujojaf fati kuñiilak kútiyaarak kati Atijamit, kan ureesiil uciikimi di bukinab bajakaab. Jijawulojaw bee di Atijamit fúko’ool, an eenomi agamenaau ati bukanak búrom di poop bee di kajoonaak kálirenimi.
58012024	Jijawulojew bee di Yensa, atitooraau ati kasofoorak kunkulak, an fúsimool fusankenumi wafaŋumi man úkoyume fati Abel.
58012025	Jíkaanum takum jilat ejamey furimaf fati ammi di kasankenuulak. Kalatumi káyentenak anau áriiŋenumi kurimak kápurumulomi di Atijamit bee di dúniyaay, kupakenut. Ulataajaat anau ammi di kasankenak kápurumulomi di bukinab bajakaab, ootutaal epak.
58012026	No’onu furimaf fati Atijamit di fúliliŋenumi yentaam, bare iñemeñaa nálilig mati, “Bare ñaa pánililiŋen lee re dúniyaay cebuyo, bare bee mo bukinab bajakaab.”
58012027	Furimaf ufe fati “Bare lee re,” wan fufelumi woo eenomi wanoosani wati dúniyaay pánuliliŋeni, man wáliliŋeneriitimi urino.
58012028	Moo kaane usalaal Atijamit mati nuyabuloyab jáyi jaatut bee káliliŋeni, ban mbi usenool kamiiceelaetak kalegenoaak, ñátum di kálebienak di kákoliak.
58012029	Atijamit oololaal sambun sareemenemi jaj.
58013001	Jirulen kamaŋoor nan man jikammi kuriibaak kati Akiiyaau.
58013002	Takum jilat kawalenak kati kujaaburuŋ jak di sísindouul, mati di mo’omu kuceen kuwalenewalen simaleeka bamanjut.
58013003	Jiwoolo kammi bakuleriab dán bukanak kukuleimi, nan muyuul di bukoo jinaamoonaamoor di bo. Jiwoolo kásuutukenimi, nan muyuul di bukoo jinaamoonaamoor di ko.
58013004	Muyuul joote kálebien búyabaab, ban anoosani aate ere di aseekool mba ataool takum jisik bacaacab. Mati Atijamit panagamen kúraadia di kafintoemi kan kuyaboorutumi.
58013005	Takum jijuumen úyegetuul di emaŋ yati sígodi, jire di wan jibajumi. Mati Atijamit naane, “Létipururer di au ban poop letikatureri bálamuk.”
58013006	Moo kaane wulaal panuŋoolenaal uregaal di kágolum, “Akiiyaau eenomi arambenaom, ínje eetut kákoli, waa an aate kaŋoolen di ínje?”
58013007	Takum jíjim kurungauul, kaliikitenuumi furimaf fati Atijamit. Jiwoolo buu kuroŋenumi eeno, ban jiriiben fútaagul fati di kafiumak kooliil.
58013008	Yensa Apakenaau Áamakau oo eenomi ákonau fuken, jaat, bee bándoorey.
58013009	Takum jimaŋ man kaliikitenak kati kabuntak kanoosani kariiboorutumi di furimaf fajakaaf kuñakuul bee di mafos. Mati kóyume man jíliŋeni sísigiruul ñátum di majakam mati Atijamit, lee ñátum di kariiben sílingaas sati mati muria. Kasofemi sílingaas use rambenutiil.
58013010	Wulaal nubajaabaj fúsimen, fan umanje hani kúsimenaak kamiiceelaetumi éguutey kubajut bakooŋ man kuri bo.
58013011	Ásimenaau áamakau ájeetummi fúsimaf fati sínukuruŋ bee di tan faŋumi man líroore nan búsimen bati majakut, bare sínukuruŋ sabujimi bee kareemeni téeŋey yati ban bukanak kucinumi.
58013012	Mati mo’omu Yensa poop nababaj bugaal ban nacet téeŋey yati fúlamutaf fati ésukey man atilul bukanool ñátum di fúsimool.
58013013	Moo kaane mbi jija’aal bee di oo ban ammi téeŋey ban bukanak kucinumi, man unaamooraal kapuñak koola.
58013014	Mati baabe di dúniyaay wulaal ubajutaal ésuk yáamak yati ecin bee bándoorey, bare wulaal eñes ésukey yáamakey yaatumi bee ebiley.
58013015	Ñátum di karambenak kati Yensa, mbi urulenaal di esal Atijamit nan búsimenolaal, boo eenomi eregey yati mákalaam mati kareesool di fáculey yati bukanak.
58013016	Takum jiyoolo ekaaney majakam di poop kacaaboor di wan jibajumi, mati búsimenab bukila baanomi mo’omu búsuumesuum Atijamit.
58013017	Jikob kurungauul ban di jisen kúkouul bee di bukoo. Burokiil boo eenomi epooy yati suutuul. Mati koo bukan kaate eceeŋi di burokiil. Jikatiil man kukaan di kásuumaay, lee di bugaalab. Kaanutumojaat leerambenuul.
58013018	Mbi jirulen di élawoli, mati tíenolitien mati nubabaj úyeget wajoone, mati numammaŋ ekaaney waafaw wajoonaaw nanoosani.
58013019	Ínje oomu di elaw máamak man jibenen kúlawak kooluul bee mati ínje manteer mbi Atijamit áboñulom bee di muyuul iñemeeñeme.
58013020	Emitey ekaan Atijamit ati kásuumaay, aŋoolenumi ayitenulomi Akiiyaolaal Yensa di kacetumi, amataau áamakau ati sisahaas, ñátum di fúsimaf fati kasofoor kati bándoorey.
58013021	Emitey ekaan Atijamit akaanuul jijonjoor di wanoosani wajakumi wan ceeŋumi mambi jikaan kamaŋak koola, ban mbi arok di muyuul man jikaan wampi wayeoomi kápurumul di kánkumak kati Yensa Apakenaau Áamakau. Mbi úlebienaal Apakenaau Áamakau bee bándoorey.
58013022	Kutiom, nilawuulaw máamak man jíkaanum wan iregeuuñaa di letara yátemie yan íciikuluumi.
58013023	Muyuul joote kálaul mati atiolaal Timoti kúkatenulookaten dán bukanak kukuleimi. Áriiŋaaliujaat baabe pambiubil síñakon bee ejukuuley.
58013024	Jisaafom kurungauul di bukanak kati Atijamit búrom. Kápurulomi di mofam mati Italia poop kusaafuul.
58013025	Emitey ekaan Atijamit awuluul majakam moola bee di muyuul búrom. Amen.
59001001	Ínje Yankuba, amiiceel ati Atijamit di ati Akiiyaau Yensa Apakenaau Áamakau, eem di eciik letaraay uye. Kasaafoorak bee di kuriibaak kati Yensa kan eenomi kiilak uñeney di kugabaak kafasoorumi di mofam búrom.
59001002	Kutiom, jisofooro nan muyuul jakuujak nampi jommi di bugaal di kayinkoor, táañi manoosani.
59001003	Mati jimammanj nan jommi di bugaalab bukila, ban di jiroŋ man jíyinene di Akiiyaau Yensa nan no’ona, mo’omu múŋareuumi man jibaj kamuuten.
59001004	Bare joote kamuuten manoosani, mambi jikaan bukan kalegenoe ban di kúliroor, babajut warinoe di muyuul.
59001005	Ampi abajutumi malinlaam, mbi alaw Atijamit, panasenool báfirenutool, ban panasenool mo.
59001006	Bare nampi alawumi aate káyinen ban takumbi abaj úyeget ugaba. Mati anoosani abajuwomi oo nakankaan nan lonkos yati fal fáamak yanagemi banoosani.
59001007	An akila aatut esof panabaj waaf di Akiiyaau Atijamit hani jasiinkun.
59001008	Oo nababaj úyeget ugaba nanoosani ban abajut tan asofe.
59001009	Ariibaau ati Yensa awalenooromi aate kamaayoor, man Atijamit atebenoomi.
59001010	Bare ariibaau ati Yensa abajumi aate kamaayoor man Atijamit awalenoomi. Oo pánajim nan man búrumpenab buyoŋoemi.
59001011	Bala’ab buraberab man búboli wút man bukaan mafosam mulalaben, ban búrumpenab di buyoŋen ban majakam moolibo di mukaño jaj. Moo mákonam, abajaau pánajim meej bee bándoorey ñátum di kaliiliwoorak koola.
59001012	Ampi amuutenumi di kayinkoorak di bugaal panjakool, mati nampi púrutomi panabaj bacaamab bati eroŋey yan Atijamit áligumi bee di kamaŋoomi búrom.
59001013	Nampi kayinkoorak kubilumi mo’omu bee di an takum aane, “Atijamit ayinkaam”, mati Atijamit an letaŋoolen ayinkool man akaan waaf wajakut di poop oo di fuko’ool áyinkeriit an.
59001014	Bare anoosani nayinkeiyink ñátum di emaŋey yoola ekaaney majakutam esofeoomi eruuool bee di mo.
59001015	Emaŋey yajakutey yoola ewolenemi majakutam, majakutam múliipujaat, moo múŋareuumi ecetey.
59001016	Kutiom kati di búsusom, takum jimaŋ man kubuntuul.
59001017	Kawul kanoosani kajake di káliroore koo búrom kújawumulojawum bati Ampaolaal Atijamit, atuukumi mawuŋam manoosani di bukinab bajakaab. Oo áruŋulooreriit nan kañoogoon.
59001018	Oo di fúko’ool amaŋe man akaanolaal ubajaal eroŋey yalegenaay, yajawulomi ñátum di furimaf foola fati malegenam. Nakankaan mo’omu mambi uŋoolenaal ukaanaal kútiyaar kati butuukab búrom.
59001019	Kutiom kati di búsusom, jiwoolo uwe anoosani aate kawaaken di káyenten, bare takum awaaken kasanken, takum abaj fuuñ galab.
59001020	Mati kañuumulak kati anau kúŋareriit mukaanaam maanomi nan man Atijamit amaŋumi.
59001021	Moo kaane mbi jikat bálamuk mukaana masikoe manoosani manaamutumi búrom, ban poop mukaana májakaatie manoosani. Jiwalenooro man jisof furimaf fan Atijamit akammi di úyegetuul, manteer di fuŋoolen fupaken suutas sooluul.
59001022	Jikaan kukaana wan furimaf fati Atijamit furegumi! Takum jibuntooro man jire di káyentenak fo ceb.
59001023	Ampi áyentenufomi ban ákaaneriit wan furegumi, oo naanosaano nan anau ammi kajuudooro.
59001024	Nakooñaamooro jak aban nakat bálamuk, yaŋ too galab nájim man aanomi eeno.
59001025	Bare anau ákaanumumi jak sílingaas sálirooraas sati Atijamit, sabajumi kánkum bee kapaken bukanak, aban nasofuyo lit. Ampi areutumi di káyentenak ceb ban nájim, bare nakammi wan siregumi. O’omu panjakool di wanoosani wan akaanemi búrom.
59001026	Ampi asofooromi oo an ati buruŋab bati Atijamit ban aŋoolenut asof butumool, oo kabuntooro ban buruŋab boola bubajut fúkaw.
59001027	Kariibenak buruŋab balegenab di bálirooraab di bújonlenab bati Ampaolaal Atijamit koo emmi buke: kacookoorak kati kúsukateen di kuseek kati kújima di bugaalab booliil, di poop káloienak kúkoiil takum majakutam mati dúniyaay uye mukaaniil kusiko.
59002001	Kutiom, takum jípajul bukanak, muyuul nan man jookumiñaa káyinenak Akiiyaolaal Yensa Apakenaau Áamakau, Akiiyaau ati mawuŋam.
59002002	Kaanjaat ániine aceen akaanoe músupa mati sáni ban nakaroor wañ walegen abile bee di fujojaf fooluul, di poop ániine aleke abile bee di fo man akaanoe kaloaay kati furookal.
59002003	Ñaa di jijuumen úyegetuul di akaroorumi jak wañaw walegenaw ban di joon, “Bonket bil ulako taate.” Ban di joon alekaau, “Juum uba,” mba, “Lako tentaamey ulof úkamunom,”
59002004	mante lee mo jípajuloopajuloor titooruul, ban di jikaan kugamena kati kawoonoor kajakut?
59002005	Jíyentenom, kutiom kati búsusom. Mante lee Atijamit oo di fúko’ool amukenumi kalekumi di dúniyaay uye, mambi akaaniil kubaja di káyinenak, ban nakaaniil kuyaba bulaañab bati jáyiaj joola, nan man áligeenumi kamaŋoomi?
59002006	Bare muyuul jiheelenemi kalekumi! Kámingeneuumi man kuruueuumi bee di kugamenaak, bukoo lee kubajaak?
59002007	Mante lee bukoo di kúkoiil kasankeneñaa ñíi kareesak kalegenak kan jiwonkumi.
59002008	Jisofujaat jak sílingaas sati jáyiaj jati Atijamit di furimaf fati Atijamit foone, “Noote emaŋ alaoori nan man umaŋumi fúkoi eeno.” Moo malegen jikaane.
59002009	Bare jípajuloorujaat, moo emmi jikankaan majakut, ban sílingaas sisofuusof mati jítataasuso.
59002010	Ampi akammi wan sílingaas siregumi búrom ban nalo di yákon ceb, moo oo nalolo di soo búrom.
59002011	Mati Atijamit ammi, “Takum usang aseek mba ániine ati an,” oo ammi poop, “Takum ubuj an.” Usangutujaat di aseek mba di ániine ati an bare nukaan abuja, au nútataas sílingaas búrom.
59002012	Moo jisanken ban di jikaan nan bukan kaate kagameni ñátum di sílingaas so’osu sampi sapakenolaami di majakutam.
59002013	Mati di funakaf fati kagamenak Atijamit letabonket anoosani ábonketeriitumi bukaaku, bare hani di funakaf fati kagamenak Atijamit pánayiisen abonketemi bukaaku.
59002014	Kutiom, kama waa baje fúkaw, anau aanjaat nababaj káyinen ban áyiisenut ko di bakaanerool? Mante káyinenak kaanomi mo’omu pankuŋoolen kupakenool room?
59002015	Kaanjaat ati’i mba áliini ariiba mutugen musofe mba abajut wampi ari funakoofunak,
59002016	ákon di muyuul naanool, “Ukatooraal, jaw di kásuumaay, mbi ukaano jak ban nuri upooñ tep,” basenutool wan ceeŋumi man abaj di eroŋey yoola. Waa jakumi di kasankenak mo’omu?
59002017	Moo mákonam, kammi di káyinenak kariiboorutumi di bakaanerab ban Atijamit aregumi, koo káyinen kacete dak.
59002018	Bare aceen panaane, “Au nubabaj káyinen, ínje nibabaj bakaaner.” No’onu ínje paneene, “Yíisom káyinenak kooli kariiboorutumi di bakaanerab man ínje íyiiseni káyinenak kúmboom ñátum di bakaanerab.
59002019	Núyinenyinen mati Atijamit ákon ceb abajoe pat, moo jajak. Hani úgunaw úyinenyinen mo ban di úkoli di kaleleben.
59002020	Au áliŋutumi di káyinenak, mante numammaŋ man íyiisi, mati káyinenak káyiisenutumi bakaanerab, koo káyinen kacete?
59002021	Mante lee afannaaniŋolaal Iburehima Atijamit asofumi an ajoone ñátum di bakaanerab boola? Mati nájeetunjeetum añoolool Siyaaka bee ekaaneenool búsimen di fúsimenaf bee kálebien Atijamit.
59002022	Nujujuk mati káyinenak koola di bakaanerab siriibooriiboor ban káyinenak koola di kukammi káliroore ñátum di wan akaanumi.
59002023	Ban wan kuciikumi Furimaf fati Atijamit di ukaanimi fúliroor di aaney, “Iburehima náyinenyinen Atijamit, moo kaane nasofoomi nan an ajoone.” Ban Iburehima nabilumi akaan Atijamit apaalool.
59002024	Nujukaajuk mati Atijamit nasofesof an najonjoon ñátum di bakaanerab boola bare lee mati káyinenak ceb.
59002025	Lee di moo mákonam, Atijamit asofumi poop aseek ayenetaau Rahab an ajoone ñátum di bakaanerab boola? Mati Rahab nawalenwalen kúmeeloaak kan Kuyisiraelak kuboñeenumi, fugoogo aban naseniil buruŋ buceen man kupak?
59002026	Nan man eniiley yabajutumi yuutey ekammi eniil yacete, moo mákonam, káyinenak kariiboorutumi di bakaanerab kukammi káyinen kacete. boorutumi di bakaanerab kukammi káyinen kacete.
59003001	Kutiom, kajuupoe di muyuul takum jimaŋ di ekaan kuliikitena. Nan man jimanjumi mati wulaal kaliikitenemi ootaale efaŋ man ubajaale kagamen kátaañie wuuj bukaaku búrom.
59003002	Wulaal búrom nuloaalelo di uruŋ wajuupoe. Bare anoosani aloutujaat di wan asankenemi, oo nálirooliroor ban naŋoolen asofooro funkool búrom.
59003003	Ulaabaajaat epilingey man ukaanaal yo man ekaan wan umaŋaami mo panuŋoolenaal ookenaal funkaf fooliyo búrom.
59003004	Jijiker busaanaab báamakab poop. Moo manoosani búkalaakalaa ban fárusaf fupentenepenten bo, banoosani man butey, bare ñátum di éweenuma yatiitie yan ateyenaau alakomi di fulamaf panaŋomenubo nan man amaŋumi eeno.
59003005	Moo mákonam, fúredimpaf foo fufaŋumi man futiitie di upanaw wati eniiley, bare foo furegemi waaf wáamak. Jipemb jati sambun jíyabeneuumi karamba káamak!
59003006	Fúredimpaf fukankaan nan sambun. Kánkumak kati májakaataam kammi di fo, pankuŋoolen kusiken eniiley yoololaal búrom ban di kureemen eroŋey yoololaal búrom ñátum di sambunas sáceteriitumi.
59003007	Anau naŋooleŋŋoolen akur sínukuruŋas man sijamool: sínukuruŋ sati karambaak, di bánaakayita, di wáfulooremi di siwolas. Ban nakukur ro eeno mo.
59003008	Bare bajurerut an ampi aŋoolen akur fúredimpaf. Foo fúyooloeriit di májakaataam, ban foo fumemmeeŋ di busik.
59003009	Ñátum di fo nusalaalemi Ampaolaal Akiiyaau, ñátum di fo fákonaf poop nunumaalemi bukanak, kan Atijamit atuukumi di búyesoorab boola.
59003010	Kápurumul di butumab bákonab nusalaalemi Atijamit ban nunumaalemi bukanak. Kutiom, mo’omu anau aatut ekammo.
59003011	Mante ébulaay yákoney paneŋoolen épurenuul tákonat mumel másuume di mafire?
59003012	Kutiom, mante búpunduun pambuwol kuwoliiw mba búbaar buwoliiw pambuwol kuwoliiw? Leeŋoolen kaan man ébulaay yati mumel mafire épurenul mumel másuume.
59003013	Ai di muyuul abaje malinlaam mba kálaulak? Áyiisen bakaanerool ñátum di eroŋey yoola yajakaay di kawalenooro kájawumulomi di malinlaam di bakaanerool búrom.
59003014	Bare jibajujaat búlat báamak di emaŋey yati kabotoorak di eyab fácul di úyegetuul takum jitebenelenooro ban di jimoos malegenam.
59003015	Malinlaam mo’omu múpurumulout di bukinab bajakaab, bare mati bukanak kati dúniyaay, mati Seetaanaay.
59003016	Mati tanootani búlatab di emaŋey yati kabotoorak eloey fácul, too pambaj kájiisoor di májakaati manoosani.
59003017	Bare malinlaam mápurumulomi di Atijamit, moo kásuumaay, kamuuten, kajinlen, káwambulo úyeget, kabonket káriiŋe, di mukaana majake, ban múpajuloeriit mba kalegenoe nanoosani.
59003018	Kafokemi sambun titoorey yati bukanak kukankaan nan kuwaña kulegen kalukemi kásuumaay ban di kujal majake.
59004001	Bei mulobaam di futiikaf titooruul sípurumeuumi? Mante lee di emaŋey yooluul yajakutey yátiikeneuumi nanoosani di úyegetuul?
59004002	Jimammaŋ ebaj bare jibajut, ñaa di jibuj an. Di jibaj búlat di wan bukaaku kukilumi ban jiŋoolenut jibajuwo, ban jiyiten mulobaam man jitiik. Jibajut wan jimaŋumi, mati jilawut Atijamit.
59004003	Kuceen di muyuul kalawumi Atijamit ban kubajut, mati kúlaweriit jak, wan kúlawumemi roo búrom bee wásuumiimi ceb.
59004004	Muyuul kafiumutumi Atijamit! Mante jimanjut mati bapaalaayab di dúniyaay moo kakatoor di Atijamit? Moo kaane anoosani amaŋumi bapaalaayab di dúniyaay oo alatoora ati Atijamit.
59004005	Mba mante jisosof mati malegenam mulee di furimaf fati Atijamit fammi, “Búyegetab Bátienaab ban Atijamit akammi di wulaal man ubajaal fuuñ fati ekaan kufiumaay.”?
59004006	Bare Atijamit panafaŋ man áyiisenolaal majakam moola. Nan man furimaf fati Atijamit furegumi foone, “Atijamit nalatelat ká’aamakalenooremi, bare náyiiseneyiisen majakam moola bee di kawalenooroemi.”
59004007	Moo kaane jisen kúkouul bee di Atijamit. Jilat Seetaanaay moo panetey éloiuul.
59004008	Jilof Atijamit, oo poop panalofuul. Jipos uñenuul, muyuul kukaanaak majakutam. Jítilul úyegetuul, muyuul kabajumi úyeget ugaba.
59004009	Jibotenoor, jíruuren ban jisuuŋut. Karenkenak kooluul di kulaañ búruuren, man kamaayoorak kooluul kulaañ kabotenelenoor.
59004010	Jiwalenooro di bújonlenab bati Akiiyaau Atijamit, moo panatebenuul fatiyaay.
59004011	Kutiom, takum jikajenoor urees. Anoosani akajenumi atiool karees mba agamenoomi, moo sílingaas sati Atijamit nakajene ban nagamenuso. Bare ugamenjaat sílingaas use, au lee akaana wan sílingaas siregumi bare nukankaan agamenaso.
59004012	Atijamit ceb asenemi sílingaas use, oo poop agamenemi. Oo ceb aŋoolenumi ápakenoli ban poop naŋoolen ákajenoli. Bare kamañaa au, ai aŋoolenumi agamen alaoori?
59004013	Jíyenten, muyuul kaanemi, “Jaat mba kajom panuja’aal bee di ésuk yiceen uye mba uya mbi ulakoaal bo emit yákon, ban nukaanaal bo funoom di kanoomen manteer mbi ubajaal búrembenab.”
59004014	Bare pipi jimanjut eroŋey yooluul kajom buu yoote kanokoor! Joonojoono nan kamon karajulo leekupiyo di kújim meej.
59004015	Wan jootumi ereg woo emmi, “Súumujaat di Akiiyaau, panuroŋaal panukaanaal uwe mba uwa!”
59004016	Bare muyuul ká’aamakalenooremi man jisanken nan jimammanj wábileuumi. Ká’aamakalenoorak ko’oku koonokoono nan mukaana majakut.
59004017	Moo, anoosani amanjumi majakam man aatumi ekaan ban akaanutumo, oo nakankaan majakut. o, oo nakankaan majakut.
59005001	Muyuul kubajaak, jíyentenom! Jíruuren di jíciiŋit mati búyiikab baatumi ebiley bee di muyuul!
59005002	Fubajaf fooluul fukañokaño ban bulol busosof wañuul.
59005003	Sánaay di gódiforaay yooluul komoŋey esosof búrom. Komoŋey yo’oyu páneyiisen wajakutaw wan jikaaneenumi ban paneri siniiluul nan sambun. Bare muyuul karulen di etafey kubajak kooluul bee mati kunakak kúlamukaak kati eroŋey yooluul.
59005004	Jijanten! Bacaamab, ban jilatumi ecaamey bee di karokuumi, boo boobu bo báruurene bee di muyuul. Búruudenab bati kujalaak búrindiiŋ bati Akiiyaau ati Kánkum.
59005005	Jicincin baabe di dúniyaay di eroŋ yásuume di ekaan wásuumuumi. Jiriri man jiruuk nan sínukuruŋ bee mo di funakaf fan jootumi káraamuliak.
59005006	Jífirenfiren ban di jibuj kajoonaak, kabajutumi kánkum kati kapakenooro.
59005007	Kutiom, muyuul joote kamuuten, bee nampi Akiiyaau alaañulomi. Jíyenten, awañaau panaluk man akoben muriaam mabajumi fúkaw mati tentaam, panamuuten biñoo mumelam mútiyaaram bee di múlamukaam.
59005008	Muyuul poop joote kamuuten ban di jibeben mati ebiley yati Akiiyaau elolof.
59005009	Kutiom, takum jíkuumoor titooruul, jikammojaat panjigameni. Jíyenten, Agamenaau oomu man ajuume akobenuul di utumuul.
59005010	Kutiom, muyuul joote ekaan nan man kuboñaak káriiŋenumi kareesak kati Akiiyaau Atijamit kukaaneenumi eeno. Buku kumuutemmuuten di bugaalab.
59005011	Noonaalesoon koo jakiijak mati kumuutemmuuten di bugaalab. Nujamaajam man Yuuba amuuteneenumi eeno di bugaalab, ban nujamaajam nan púrutomi buu Atijamit Akiiyaau akaaneenumi di oo. Mati namemmeeŋ di kabonket di poop káboteni káamak.
59005012	Kutiom, di mo’omu búrom takum jipuun man jibaat ñátum di bukinab bajakaab di ñátum di dúniyaay uye, mba ñátum di ubaat uceen. Éey yooluul ekaan éey mba a’a yooluul di ekaan a’a, manteer takumbi jigameni.
59005013	Mante aceen di muyuul abaje bugaal? Aate elaw. Mante aceen abaje kásuumaak? Aate écim úcimaw man asal Atijamit.
59005014	Mante aceen di muyuul áju’ut? Aate eboñ ewonk kunifaanak kati di fujojaf fati kuriibaak, kaatumi elawool koote kanaanen túleey di fúkaaf foola di kareesak kati Akiiyaau.
59005015	Kúlawak kooliil kakaanemi di káyinen pankusonten káju’utumi. Akiiyaau panayitenool, ban kaanjaat nakaaneenkaan majakut, panabonketi.
59005016	Moo kaane jifel úyegetuul man jiregoor wan jikammi wajakutaw ban di jilawoor, mambi Atijamit asontenuul. Kúlawak kati an ajoone kubabaj kánkum káamak ban di kúlirenuko.
59005017	Eliya nakaaneenkaan anau nan wulaal. Nalalaw di kánkum káamak takum emitey elub, ban wáriiŋe simit sífeegiir di bútingum elubut.
59005018	Ban nalaañumi alaw, di elubumi ban muriaam di muliil.
59005019	Kutiom, ampi ápurumi di buruŋab balegenab bati Atijamit mbi apaalool ágaawulool,
59005020	jiwoolo mati uwe, ampi akammi man akaana majakut atiiwoor akat majakutam mukila, namanj mati panapakenool di ecetey man majakutool majuupoe manoosani mubonketi.
60001001	Ínje Peter, áriiŋena ati Yensa Apakenaau Áamakau, eem di eciik letaraay uye. Eciikiciik bee di bukanak Kayiisoorumi bee di mofam múbutoam mati Ponto, Galatia, Kapadokia, Asia, Bitunia.
60001002	Atijamit Ampaau nasofeensof di fumanjaf foola man amukenuumi ban Búyegetab Bátienaab boola man bukaanuul bukan káliroore. Mati mo’omu, jikokob Yensa Apakenaau Áamakau ban fúsimaf foola futiluluul man jítien. Emitey ekaan Atijamit asenuul majakam di kásuumaay faŋ man juupoe di muyuul.
60001003	Kálebienak kooku di Atijamit, Ampaau ati Akiiyaolaal Yensa Apakenaau Áamakau! Mati káboteniak káamakak koola, wulaal núwolaaliwol inki bee di fúgolum faroŋe kápurumul di káyitoulak kati Yensa Apakenaau Áamakau di kacetumi,
60001004	ban fúgolumaf fati bulaañab bayofimi di bukinab bajakaab bee mati muyuul, ban káñoeriitumi, síkoeriitumi, púreriitumi.
60001005	Mati jibabaj káyinen di Atijamit, muyuul jooju di kánkumak koola bee nampi ebiley yati epakey yaatumi érajuley di funakaf fúlamukaaf.
60001006	Mati mo’omu jimaayoor, handeneen cenceeŋ man jigaal fáculey jayiinkun.
60001007	Bugaalab ubu bukankaan kámeelo káyinenak kooluul ceb, manteer koo kankaan malegen. Hani sáni, yakajeneimi émeeloimeelo di sambunas. Káyinenak kooluul kafaŋumi man kubaje fúkaw sáni, moo mákonam koo koote kámeeloi di kásuutukenak. Moo pambijiyab kasalak, di mawuŋam, di kálebienak di funak fan Yensa Apakenaau Áamakau aatumi érajuley.
60001008	Hani man jijukutooñaa jimaŋoomaŋ, hani man jijukutooñaa iñeme jíyinenyinen di oo, ban di jilako kamaayoor káamak kan kurimak kuŋoolenutumi kúyiisen tan kure’e,
60001009	mati jooju jayabe epakey yati suutas sooluul kápurumul di káyinenak kooluul.
60001010	Mati epakey uye, kuboña bukaaku kañesemi ban di kúmeelo máamak. Bukoo kúriiŋenriiŋen mati majakam mati epakey uye mábileuumi bee di muyuul.
60001011	Búyegetab Bátienaab bati Apakenaau Áamakau bulakolako di bukoo ban di buregiimi buu Apakenaau Áamakau aatumi egaal di poop buu koote esenool kálebien káamak. Ñaa di kuliikumi eñes bee emanj ai aatumi ekaan akila di poop nanan nei eete kabajo. Riiboor di wan Búyegetab Bátienaab bati Apakenaau Áamakau bammi di bukoo baregiimi buu Apakenaau Áamakau aatumi egaal di poop buu koote esenool kálebien káamak.
60001012	Atijamit náyiiseniiyiisen kurimak uke mati burokab booliil lee mati karamben kúkoiil, bare bee mati muyuul, nan man kusankenumi mati mo’omu man jijameñaa iñeme kápurumul di kuboñaak karegenumi furimaf fajakaaf ñátum di kánkumak kati Búyegetab Bátienaab bápurumulo di bukinab bajakaab. Hani simaleekaas simammaŋ man sílaul mati mo’omu.
60001013	Moo kaane úyegetuul ujonjoor, ganlouul, jijuumen kúgolumak kooluul di majakam maatumi ebiley bee di muyuul di élaañuley yati Yensa Apakenaau Áamakau.
60001014	Jikob Atijamit mati muyuul kuñoolool. Takum jitaalen bálamuk bee di eroŋey yooluul yati noo, yati ekaaney majakutam, mati noo jimanjut wajake.
60001015	Bare muyuul joote káliroor di wanoosani wan jikaanemi, nan man Atijamit, awonkuumi man jikaan kuñoolool, oo áliroorumi.
60001016	Mati ciikiciik, “Muyuul joote káliroor, mati ínje nílirooliroor.”
60001017	Jiwonkewonk Atijamit Ampauul nan jilakomi kúlawak, agamenemi wan anoosani akammi ban álaañeriit di an. Moo kaane joote kagoroor tíen ñátum di kákoli nan jilakomi di mofam múbutoam nan kujaaburuŋ.
60001018	Jimammanj mati Atijamit nacancaam mbi jipak di eroŋ yátiikaare yan jibajumi di kufannaaniŋuul. Wan acammi kaanut nan waaf waate kakaño nan sáni mba gódifori,
60001019	bare nacancaam ñátum di fúsimaf fabajumi fúkaw fati Apakenaau Áamakau, kankaan nan fati jisaha jabajutumi kabet mba kúyokum.
60001020	Atijamit namukenoomuken mati mo’omu bala’a butuukab bati dúniyaay bubajo, bare mati muyuul, Atijamit narajenulorajen Apakenaau Áamakau iñeme kunakak kúlamukaak.
60001021	Kápurumul di Apakenaau Áamakau jibabaj fúgolum di Atijamit. Mati Atijamit áyitenulo’oomi di kacetumi ban nasenoomi mawuŋam máamakam. Moo kaane, káyinenak di fúgolumaf fooluul foo fulako di Atijamit.
60001022	Iñeme jítientien suutuul kápurumul di ekobey yati malegenam mambi jibaj kamaŋak káriiŋe bee mati kutiuul kuriiba, jimaŋoor máamak kápurumul di sísigiruul.
60001023	Jiwoliwol inki kápurumul di furimaf fati Atijamit faroŋumi bee bándoorey, kaanut di ewoli di kuwolaak kaatumi ecet.
60001024	mati “Bukanak búrom kukankaan nan mafos, ban mawuŋam mooliil mukankaan úrumpen wati mafos. Mafosam di muyoŋen ban úrumpenaw woolimo di ulo,
60001025	bare furimaf fati Akiiyaau panfucin bee bándoorey.” Furimaf fukila foo eenomi furimaf fajakaaf fan kúriiŋenumi bee muyuul.
60002001	Moo kaane, jikat kaleetoor, kabuntoor, kagaajoor, búlatoor, kasuulenoor búrom.
60002002	Jimaŋ máamak miilam mápurumulomi di Búyegetab Bátienaab nan muñiil mayiinkun mamaŋumi karaafak máamak, man jiŋoolen jibaak biyok jíriiŋ di epakey yooluul.
60002003	Mati númeelomeelo majakam mati Akiiyaau.
60002004	Jibil bee di Apakenaau Áamakau, oo eenomi fukoobaaf faroŋaaf fan bukanak kulateenumi, bare Atijamit amukenufomi ban fubabaj fúkaw máamak bee di oo.
60002005	Muyuul kakammi kukooba karoŋe kaate eŋari bee eteep fukobaf fati Búyegetab Bátienaab bati Atijamit. Muyuul poop kayooŋ kati kúsimena káliroore, man jisen búsimen bápurumulomi di Búyegetab Bátienaab bati Atijamit ban Atijamit amaŋumi mati wan Yensa Apakenaau Áamakau akammi.
60002006	Mati furimaf fati Atijamit foone: “Jíyenten, ínje oomu di enen fukooba di Sion, famukenimi ban fubabaj fúkaw bee mati égooleney yasofumi líŋ kukukak kati eluupey, ban anoosani áyinenumi di oo letapuñeni.”
60002007	Moo kaan bee di muyuul káyinenumi, nababaj fúkaw. Bare mati káyinenutumi, “Fukoobaaf fo’ofu fan kuteepaak kulateenumi, foo fulaañumi fulako di égooleney yasofumi líŋ kukukak kati eluupey,”
60002008	ban “Ekooba yaatumi ekaaney man bukanak kutatagoor, fukooba faate ekaaney man kulo”, mati kutatagooretatagoor di kuñoosumi furimaf, nan man Atijamit amaŋumi eeno man kaan.
60002009	Bare muyuul eenomi fiil famukenimi. Muyuul kayooŋ kati kúsimena kati Áyi, kati mof máliroore. Muyuul bukanak kati Atijamit, kamukenimi mambi jíriiŋen tíen mukaanaam máriiŋumi síwoonoor mati Atijamit, áwonkuluumi di érimey bee di mawuŋam moola máriiŋumi síwoonoor.
60002010	No’ona jikaaneenut bukan, bare iñeme jikankaan bukanak kati Atijamit. No’ona jiyabeenut káboteniak kati Atijamit bare iñeme jiyayabuko.
60002011	Kúpaalumom, nilawuulaw máamak nan muyuul kujaaburuŋ mba kúkolokotoaak di dúniyaay uye. Takum jikaan wati kamaŋak kooluul waatumi katiikenak suutas sooluul.
60002012	Muyuul joote kákaanum di bagoroorerab booluul titoorey yati Kakaanutumi Kúyahuudak. Handeneen kutaakenuutaaken koone muyuul bukan kájakaatie, bukoo pankujuk bagoroorerab booluul bajakaab ban di kufiumuul, pankusal Atijamit di funakaf fati élaañuley yoola.
60002013	Mati Akiiyaau, jisen kúkouul bee di kati kujuumak kati dúniyaay búrom, bee di Áyiau Áamakau, an eenomi anifaanau ati mofam,
60002014	mba bee di kurunga, mati Áyiau Áamakau naseniisen man kúsuutuken kálaputumi ban di kusal kakaanemi wajake.
60002015	Mati Atijamit namammaŋ man jitonk sígotas di kamanjutumi waaf ñátum di ekaaney jak.
60002016	Muyuul lee kumiiceel, muyuul jifelofelo. Bare takum jiŋar kafeloak man jikaan múfimenuma majakutam, mbi jiroŋ man kumiiceel kati Atijamit.
60002017	Jílebien bukanak búrom. Jimaŋ batiaay. Jíkoli Atijamit. Jílebien Áyiau Áamakau.
60002018	Kumiiceel muyuul joote esen kúkouul bee di kurungauul di kálebieniil, lee bee di kakaanemi jak ban di kuwoolo, bare poop bee di kátaañimi.
60002019	Atijamit acaamuul mati mo’omu, jimuutenjaat jariey yakaanutumi yooluul di bugaalab mati muyuul jíkaanumookaanum.
60002020	Kaanjaat nukankaan majakut pankutekuul ban numuuten di mo, letubajuro hani waaf. Bare kaanjaat nukankaan wajakaaw ban nubaj bugaal, ban numuuten di mo, Atijamit panacaamuul di mo.
60002021	Mati di mo’ome jíwonkulimi, mati Apakenaau Áamakau poop di mo’ome nagaalumi bee mati muyuul, nakatuukat káyiisen manteer muyuul poop mbi jiriiben kútaagulak koola.
60002022	Oo akaanderut majakut, ban furim fati kabunt fúpurerut di butumool.
60002023	Nan kujeloomi alaañenutiil, nan kúsuutukenoomi akoolenutiil, bare nafiunfium di akila agamenumi joon.
60002024	Oo di fúko’ool atebumi majakutolaal bee di ébaarey, mambi ucetaal bee di majakut ban nuroŋaal di majoonam. Kápurumul bábukoerab boola nubajaami ekoy.
60002025	Mati muyuul joonojoono nan sisaha sayiisoore, bare jilaañulolaañ bee di Amataau di Apooyaau ati suutas sooluul.
60003001	Moo mákonam muyuul kuseekak joote esen kúkouul bee di kutauul hani kufiumut di furimaf fati Atijamit. Bagoroorerab booluul búyiisen handeneen jiregut furim, panjiŋoolen jíjeetumuliil bee di kafiumak,
60003002	mati pankukooñaamuul man kujuk bagoroorab booluul buu búlebienumi Atijamit bajut úyeget ugaba.
60003003	Takum jikaan kawoonoorak kooluul búrom di búkaroorab nan kubuŋ kati kakaren kuwuujuto, kakaanoak sáni banoobani, di poop wañaw wan butumab burimi.
60003004	Jijooŋoor di sísigiruul ñátum di kajinlen katunoore. Kajooŋoorak kaanomi mo’omu kootut ecet. Di kapanak kati Atijamit koo waaf wabaje fúkaw.
60003005	No’ona kuseekak kukobaak káamakak kágolumumi di Atijamit ninsi kukaanooro man kujooŋooro ñátum di eseney kúkoiil bee di kutaiil,
60003006	nan man Sirah akobumi Iburehima man awonkool akiiyaool. Muyuul iñeme kuñoolool jikaanjaat wajoone, moo lee jíkoli hani waaf.
60003007	Moo mákonam muyuul kúniinaak jibaj kalako kajake di kuseekuul. Jikaaniil jak di kálebieniil, mati kukila kúliŋut nan muyuul ban di jinaamoor kawulak kati Atijamit di eroŋey yunkuley. Jikaanutumojaat, waaf letukajen kúlawak kooluul.
60003008	Di múlamukaam, muyuul búrom jikaan úyegetuul tákon, di jibaj káboteni di kamaŋoor. Muyuul joote kabonketoor di kawalenoor.
60003009	Takum jilaañen majakut bee di majakut mba kajel bee di kajel, bare jilaañeniil wajake. Mati woo jíwonkumimi mambi Atijamit awuluul kásuumaayak koola.
60003010	Mati furimaf fati Atijamit foone, “Anoosani amaŋumi eroŋey ban najuk kunak kajake, mbi asof fúredimpool eregey wajakutaw ban nakat kasanken furim fati kabunt.
60003011	Oo aate kátiiwoor akat majakut man akaan majake, ban naate eñes kásuumaay ban nariibenuko.
60003012	Mati kúcilak kati Akiiyaau kooku di kajoonumi, ban uwosool úwambulowambulo bee di kúlawak kooliil. Bare nakatumi bálamuk kakammi majakut.”
60003013	Iñeme ai panaŋoolen agaalenuul kaanjaat jibabaj fuuñ fati emaŋ ekaan joon?
60003014	Bare handeneen panjilako di bugaalab mati ekaaney wajoonaaw, Atijamit panacaamuul mati mo’omu. Moo kaane takum jíkoli’iil ban takum gaalenuul.
60003015	Bare muyuul joote kálebien Apakenaau Áamakau nan Akiiyaau ati eroŋey yooluul. Jijonjoojonjoor nanoosani mbi jilaañen anoosani abajumi kúceeŋ kati fúgolumaf fan jibajumi, bare jikaan di majinlene di kálebien.
60003016	Bare muyuul joote ekaan síwoonooruul sítien, nampi kujeluumi ban di kusanken bagorooreruul bajakaab nan man jikammi kuriibaak kati Apakenaau Áamakau, pankubil kupuño wan kukammi jatemaj.
60003017	Kaanjaat kamaŋak kati Atijamit, jigaal man jikaan wajoonaaw kóyume ekaan wajoonutaw.
60003018	Apakenaau Áamakau poop nacecet mati makajutolaal ñákon ban kare, ajoonumi acetumi bee mati kajoonutumi, mambi ájeetumolaal bee di Atijamit. Nan bukanak kubujumi Apakenaau Áamakau, bare Búyegetab Bátienaab bati Atijamit di bukaanoomi man aroŋe inki.
60003019	Di bukila najawumi karegen poop bee di úyegetaw wakokenimi.
60003020	Úyegetaw ukila wati kañoosemi no’ona, nan Atijamit aroŋumi di ekob di kamuuten di kunakak kati Nuha, di nanan nati kajoonenak kati busaanaab báamakab, ban umanje bukan kooni futok di kúfeegiir kúpakumumi di eyoomey kápurumul di mumelam máamakam.
60003021	Mumelam mukila múyiisenyiisen fujuumaf fati kátiigulenak, ñátum di ko jibilumi jibaje epakey. Kátiigulenak koo kaanut eposey yati eniiley yamokenumi, bare elawey ekaanimi bee di Atijamit kápurumul síwoonoor sajake. Kátiigulenak kújeetumeuumi epakey ñátum di káyitoulak di ecetey yati Yensa Apakenaau Áamakau.
60003022	Oo najajaw bee di bukinab bajakaab ban man alakoe báridab bati Atijamit. Nalakomi erung simaleekaas búrom, di kujuumak kammi di fatiya di wánkum.
60004001	Moo kaane, mati Apakenaau Áamakau eniilool egagaal máamak, muyuul joote kakoonoor lit di síwoonooras sákonas, mbi jijonjoor bee mati bugaalab poop. Mati bugaalab búyiisenumi mati nukakat majakut.
60004002	Muyuul eroŋey yooluul búrom leejikaanuyo kateyoorak kati emaŋey yajakutey, bare pánjikaanum ekaaney wan Atijamit amaŋumi.
60004003	Ban biñoo noo jilakoeenlako ekaaney wan kamanjutumi Atijamit kukaanemi. Jikaanekaan di eroŋey yooluul kayenet, emaŋey wawuujuto, kákali, káaning kati ekaaney wawuujutomi, baraan di kurigoor, kamiiceelaet sínaati, uru búrom reooreoor di muyuul.
60004004	Kupaaleenuul pánwaaloiil mati iñeme jilee di kanaamoor di bukoo ekaaney majamutam man kukaanemi, ban di ihi kujeluul.
60004005	Bare pankoote ereg tíen Atijamit aatumi kagamenak karoŋumi di kacetumi.
60004006	Moo kaane furimaf fajakaaf fúriiŋeniriiŋen hani bee mo kacetaak poop, handeneen siniiliil sigamenigamen sicet nan man anoosani agamenimi. Foo fúriiŋeniriiŋen bee di bukoo mambi kuŋoolen kuroŋ di úyegetaw nan man Atijamit aroŋumi eeno.
60004007	Fúbanumaf fati dúniyaay foofu di ériiŋul galab. Moo kaane jiwoonoor jak man ganlouul mambi jiŋoolen jilaw.
60004008	Wafaŋumi man ubaje fúkaw woo eenomi kamaŋoorak kábaneriitumi, mati kamaŋ kúfimenefimen majakut majuupoe.
60004009	Jiraagal man jiwalen kujaaburuŋ di sísindouul ban takum jíkuumoor mati mo.
60004010	Atijamit nasensen kawul kanaamutumi anoosani di muyuul. Muyuul joote karokenuko jak nan man jiyabukomi ñátum di karamben bukaaku.
60004011	Ampi áriiŋenumi furimaf naate káriiŋ furimaf fákonaf fati Atijamit, ampi amiiceelaetumi bukanak naate kamiiceelaet ñátum di kánkumak kan Atijamit asenoomi, di wanoosani wan jikammi mbi tíenuul man jikaan bukanak kusal Atijamit kápurumul di Yensa Apakenaau Áamakau. Atijamit akilemi mawuŋam di kánkumak bee bándoorey. Amen
60004012	Kúpaalumom, takum wáalouul bugaalab báamakab balomi di muyuul kámeelouul, kan nan waaf wan jitamburerut jijuk wan di ebajuul.
60004013	Bare jimaayoor mati man jommi di kanaamoor di bugaalab bati Apakenaau Áamakau mbi jimaayoor ban di súumuul nampi bukanak kujukumi mákalaam moola.
60004014	Jijelijaat mbi súumuul mati kareesak kati Apakenaau Áamakau, jakuujak, mati mákalaam mati Búyegetab Bátienaab bati Atijamit boobu títi muyuul.
60004015	Bare takum jigaal nan abuja, mba ákuu, mba álaputa, mba an asuulena bukan.
60004016	Ubajujaat kásuutuken man ukammi ariibaau ati Apakenaau Áamakau, takumbi kaani kapuñ mati mo’omu. Bare jisal Atijamit mati man bukanak kuwonkimi ariibaau ati Apakenaau Áamakau.
60004017	Mati nanan nati kagamenak nírindiiŋ nati etooŋ di fiilaf fati Atijamit, táatumulojaat di wulaal, waa woote bee ekaan bee di kañoosumi furimaf fajakaaf fati Atijamit?
60004018	Ban “Táañijaat man kajoonaak kupak, kama, waa woote kabajo bee di kamanjutumi Atijamit di kukaana majakut?”
60004019	Ñaa kama, kammi di bugaal riiboor di kamaŋak kati Atijamit, karulenak di ekaaney joon, ban koote kágolum di kúkoiil di Atuukaau ooliil afiumaay.
60005001	Ínje di fúko’om eenomi anifaan ati fujojaf, oomu di elaw kupaalom kunifaanak kati fujojaf titooruul. Ínje nikankaan áyiisena mati bugaalab bati Apakenaau Áamakau. Ban paninaamoor di mákalaam maate karajeni.
60005002	Jimat kamat kati Atijamit kan abilenuumi ñátum di emaŋey yooluul nan man Atijamit amaŋuumi eeno. Bare takumbi kaan nan numingenimingen. Jicookooruko kaanut mambi jibajuro waaf bare mbi jikaan bee mati Atijamit.
60005003	Takum jimingen bukanak kammi di kañenuul, mbi jikaan káyiisen kajake bee di bukoo.
60005004	Nampi Amataau Áamakau arajulomi, panjiyab bompoŋab bati áyi ban mawuŋam moolibo mootut kagumbulo.
60005005	Moo mákonam, muyuul kúpuraak kúniinaak, joote esen kúkouul bee di kunifaanuul. Muyuul búrom joote kawalenooro, mati “Atijamit nalalat katebenooromi, bare náyiisenyiisen majakam bee di kawalenooromi.”
60005006	Jiwalenooro di kañenak kati Atijamit kabajumi kánkum, manteer mbi atebenuul di nanan noola.
60005007	Jisen bugaalab booluul bee di oo, mati nacookooreuucookoor.
60005008	Ganlouul, jíkaanum! Seetaanaay yakammi alatooruul nan jimukoor yammi di káciiŋit, di eñes ampi emer búcol.
60005009	Bare joote elatuyo man jijuum líŋ di kafiumak kooluul. Jimammanj mati kutiuul kuriiba kammi banoosani di dúniyaay kooku di bugaalab bákonab.
60005010	Nampi jigaalumi jayiinkun, Atijamit ati majakam búrom, pánawonkuluul bee di mawuŋam moola mati bándoorey mammi di Apakenaau Áamakau. Panalaañenuul ban najuumenuul líŋ ban nasenuul kánkumak.
60005011	Bee di oo akilumi kánkumak bee bándoorey. Amen.
60005012	Ínje niciciik letara yátemie bee di muyuul ñátum di karambenak kati Sila, an isofumi nan atiom ariiba afiumaay. Mati ínje nimammaŋ kabuntooruul ban níyiisenuul buu Atijamit ajakumi eeno manteer mbi jirulen di kafiumoolak di ejuum líŋ.
60005013	Kuriibaak kammi di fujojaf fati Babilon kúsaafuluul, moo mákonam añoolom Maruk ásaafuluul.
60005014	Jisaafoor jak di kupaaluul di kamaŋak. Kásuumaay kóomi di muyuul búromuul kammi di Apakenaau Áamakau.
61001001	Ínje Simon Peter, aroka ban áriiŋena ati Yensa Apakenaau Áamakau, eem di eciik letaraay uye. Eciikiciik bee di kan unaamoorumi kafiumak kákonak kabajumi fúkaw kápurumul di majoonam mati Atijamit oololaal di Yensa Apakenaau Áamakau.
61001002	Emitey ekaan Atijamit asenuul majakam di kásuumaay kufaŋ man kubenenoe bee di muyuul mati jibilumi jimanj mati Atijamit di Yensa Akiiyaolaal.
61001003	Atijamit kápurumul di kánkumak koola nasenolaami búrom wan ceeŋumi man uroŋaal nan man buruŋab balegenab boololaal buceeŋumi man uroŋaal eeno. Ñátum di emanjey yoololaal nawonkolaami bee kanaamoor di mákalaam moola di majakam moola.
61001004	Di mo’ome, nasenolaami báligab boola báamakab babajumi fúkaw, kápurumul di bo mambi jipak di emaŋey yajakutey yakajenemi yammi di dúniyaay uye, ban mambi jibil jinaamoor di búyesoorab boola.
61001005	Mati mo’ome, jikaan túu man jibenen majakam bee di kafiumak kooluul, jibenen fumanjaf bee di majakam mooluul.
61001006	Jibenen kasofooroak bee di fumanjaf fooluul, jibenen kamuutenak bee di kasofooroak, jibenen ekaaney wan Atijamit amaŋuumi bee di kamuutenak kooluul.
61001007	Jibenen kamaŋoorak di kutiuul kuriiba bee di ekaaney wan Atijamit amaŋumi eeno.
61001008	Ubajujaat kawulak uku búrom ban nurokenuko, panjibaak di éliŋ di fumanjaf mati Akiiyaolaal Yensa Apakenaau Áamakau.
61001009	Bare ampi abajutumi kawulak uku oo áŋooleneriit ajuk lói mba ájukeriit, ban nájinjim mati majakutool mati noo mubonketibonket.
61001010	Kutiom, moo kaane, jifaŋ man jibaje fuuñ fati emaŋ man tíenuul mati kawonkak kooluul di kamukenak kooluul, jikammojaat leejilorer.
61001011	Di mo’omu panjibaj kawalen kajake di kanokenak kati jáyiaj jíbaneriitumi jati Akiiyaolaal di Yensa Apakenaau Áamakau.
61001012	Moo kaane nisosof bee kawoolenuul uru nanoosani, handeneen jimammanj mo jiban ban poop di jifaŋ man jíliŋe di malegenam man jiyabumi.
61001013	Nisosof mati panjak di muyuul man ninsi niwoolenuul ínje bacetoorut.
61001014	Ínje nimammanj leepiyo panikat eniiley uye, nan man Akiiyaolaal Yensa Apakenaau Áamakau aregammi tíen.
61001015	Moo kaane panikaan túu man tíen mati nampi icetumi panjiŋoolen jiwoolo uru búrom.
61001016	Mati nan ulakomi kamanjenuulak mati kánkumak di éjawuley yati Akiiyaau Yensa Apakenaau Áamakau, ulakout kariiben ureg wati kayayapoorak. Bare wúli kúyiisenaak kati mákalaam moola.
61001017	Nan Atijamit Ampaau asenoomi kálebienak di mawuŋam, furimaf fújawulomi bee di akila kápurumul Mawuŋam Máamakam, di aaney, “Ume eenomi Añoolom ati búsusom, di oo ínje súumansuum máamak.”
61001018	Wúli di kúko’oli nujanjam furimaf ufe fápurumulomi di bukinab bajakaab, nan ulakoeenumi di akila di furembooraf fálirooraaf.
61001019	Mati mo’omu, wúli nufanfaŋ man ubaje fúgolum di kurimak kan kuboñaak kúriiŋenumi. Pánjikooñaam jak wan kuciikumi, mati kurimak kooliil kukankaan nan éwuŋenuma yawuŋene di érimey, bee nampi funakaf fukila fúriiŋumi nampi yootey yati waradabaw erajulomi di sísigiras sooluul.
61001020	Bare mútiyaaram, joote kálaul mo’ome an létalaul ban letaŋoolen áfasul hani kamajen kákon di furimaf fati Atijamit.
61001021	Mati bajut kamanjenak kajawulo kápurumul di kamaŋak kati anau. Bare bukanak kan Búyegetab Bátienaab bookumi kusankensanken kurimak kápurumul di Atijamit.
61002001	Kuboñaak kubuntaak poop kurajuloraj di bukanak, di mákonam kuliikitenaak kubuntaak pánkurajul di muyuul. Buku kaatumi bee éŋaruluul ñátum di kutunt kaliikitenak kati kabuntak kaatumi bee kakajenak mati Atijamit. Ban di kuñoos Arungaau apakeniimi di bacaam báamak, ñaa moo di kújeetumooro kakañoak kawaakenumi bee di kúkoiil.
61002002	Hani moo, kajuupoe pankunoken kayenet, ban mati wan kukaanemi, bukaaku ereg kagaajoor mati buruŋab balegenab.
61002003	Ban di máfeketam mooliil kuliikitenaak uke pankureguul kurim kati kayayapoorak bee ebaj waaf di muyuul. Bare Atijamit nagameneengamen no’ona, kakañoak kooliil kooku bo kábileul.
61002004	Mati Atijamit abonketut hani simaleeka sakammi majakut, nasenumi buruŋ man sileebi di busun babajut tan búkabe, boo sikokenimi man silakomi di érimey bee nampi funakaf fati kagamenak fúriiŋumi.
61002005	Atijamit abonketut poop bukanak kati naaniŋ kamanjutoomi, ban naŋarulomi mumelam máamakam bee di kukila. Bare napakenumi Nuha ceb áriiŋumi mati majoonam, oo di bukanak kuceenak kooni futok di kugaba.
61002006	Atijamit aŋarulomi akajen sísukas sáamakas sati Sodom di Gomora sikankaan kábump ban náfirenuso ban nájimenuso. Ban akaaniimi káyiisen bee di kamanjutumi Atijamit.
61002007	Bare nanan nákonan, Atijamit napakenumi Luut ániine ajoone, agaalumi máamak mati kanokenumi kayenetak di kájakaatimi búrom kambomi.
61002008	(mati ániinaau akila ajoonaau alakoemi titooriil, funakoofunak nagaalegaal máamak nan man ajukemi di man ajamemi búlaputab booliil),
61002009	ñaa Akiiyaolaal namammanj man apakenemi kajoonumi di bugaalab, di poop man asofemi kajoonutumi di kútekak bee mo funakaf fati kagamenak.
61002010	Oo nafaŋ man átaañie bee di kariibenumi emaŋey yooliil yajakutey yasikomi ban di kuheelenumi kati kujuumak. Bukanak kukila kúaamakalenoor ban di kupooñ, kúkoliut bee ejel wahaw wáliroorumi wati bukinab bajakaab.
61002011	Handeneen simaleeka safaŋumi man sibaje kákalaa di kánkum di kuliikitenaak kubuntaak, leesitaakenderiil ñátum di ujel di bújolenab bati Akiiyaau.
61002012	Bare buke kukaanekaan nan sínukuruŋ sati karamba sabajutumi úyeget, saje’emi nan man síwoonoorumi eeno, sawolimi man sisofi ban di sibuji. Kujelejel wanoosani wan kúlaulutumi. Pankukajeni nan sínukuruŋ sati karamba.
61002013	Pankucaami di wajakutaw wan kukammi. Ekaaney búlaput di kajuum balaraay yoo kusofumi kásuumaak kooliil. Nan kulakoemi furi tákon di muyuul kukankaan nan mamoke titooruul, hani moo kurulen di ekaaney jabuntaj jooliil.
61002014	Wan kuwoonooremi búrom basang di aseek mba ániine ati an, búlaputab booliil bubajut tan bureulo. Kubuntebunt káliŋutumi galab, ban máfeketam mumemmeeŋ di úyegetiil. Bare kujonlenumi bunumab bati Atijamit!
61002015	Kukatenkaten buruŋab bajoonaab man kújimmi di baŋondaab. Kuriibooriiboor di Balaam, Beor añoolool, nan man átaagulumi eeno, amaŋumi máamak ebajey sígodaas ñátum di ekaaney búlaputab.
61002016	Bare Balaam namandoorimi mati majakutool. Hani erohaool di esankenoomi nan an ban di éfirenoomi takum aboñaau akaan kagonoak koola.
61002017	Buke kakammi nan síbula sayonde mba kákumba kan fárusaf funagemi baabaaba. Atijamit najuumenjuumen tan tárimen túk bee mati kukila.
61002018	Mati man kusankenumi kasankenak kati ká’aamakalenoor di mafuuraam, ban kuñakiil ñátum di kayenetak kooliil nan ékab man kúsoful katooŋumi epakey di kakammi di eroŋey ejakutey.
61002019	Di kúligiil epakey, bare tooke kukila di kúkoiil kumiiceel kati kasikoak. Mati an amiiceel ati wanoosani waŋoolenoomi.
61002020	Bukanak kupakujaat di masikoam mati dúniyaay ñátum di fumanjaf fooliil mati Akiiyaolaal di Apakenaolaal Yensa Apakenaau Áamakau. Bare di kulaañumi kulo ró di masikoam, bukanak kukila iñeme kufaŋumi man kukaane masiko wuuj mutooŋandam.
61002021	Panfaŋ man jake bee di kukila kaaneenjaat kumanjuturer buruŋab bati majoonam man kuroŋ di emanjiiley bo ban di kukat bálamuk kájaatikenak kálirooraak kabilenumi bee di bukoo.
61002022	Di kaaniimi kúregak uke malegen, “Eyen elac eban di ebooko eri wan elacumi,” ban “Ekumba eposimi eban di elaañ ejaw efinto di bukapab.”
61003001	Kúpaalumom, uye panekaan letaraay egabunteney yan íciikuluumi. Di so’osu sigabaas níliŋenuul man jíyil úyegetiil di kawoonoor kátiene. Ínje imaŋut man jíjim ure.
61003002	Muyuul joote kawoolo di kálaul wan kuboñaak kálirooraak kuregeenumi di wan Akiiyaolaal Apakenaolaal ájaatikenumi kápurumul di kúriiŋenauul.
61003003	Di mútiyaaram, joote kálaul mo’ome, mati di kunakak kúlamukaak bukan kuceen kufiila pankuraj kan umanje pankuriiben emaŋey yajakutey yooliil,
61003004	di aaney, “Báligab boola boobei bati élaañuley yoola? Kufannaaniŋolaal kucecet, bare mukaanaam búrom pammurulen nan man mulakomi noo di fúcitumaf.”
61003005	Kuwowot man kuñoos ure, Atijamit natuukumi fatiya kápurumul di furimaf foola, ban nápurenulomi yentaam di mumelam ban naŋomenuyomi ñátum mumel.
61003006	Ban ñátum di mumelam máamakam ume, dúniyaay étiyaarey ekajenikajen.
61003007	Atijamit poop ñátum di kájaatikenak kákonak tentaam di fatiya yati iñeme pansikajeni di sambunas di funakaf fati kagamenak, nan kamanjutumi Atijamit koote kagameni ban di kukajeni.
61003008	Bare takum jíjim wákonaw uwe, kúpaalumom! Funak fákon di Akiiyaau simit wíli, simit wíli di Akiiyaau funak fákon.
61003009	Akiiyaau álaamout di kálirenak wan áligumi mati élaañuley yoola, nan man kuceen kusofumi eeno. Bare namuutemmuuten di muyuul mati amaŋut hani ákon mbi akaño, bare namammaŋ anoosani aate kátiiwoor akat bálamuk majakutam.
61003010	Bare funakaf fati Akiiyaolaal pánfuriiŋul nan ákuu. Ban funak fukila fatiyaay pánejim nel di kayel káamak, wánkum uceen di yo ureŋeni di sambun, ban tentaamey di wanoosani wándomi panurajeni di kagamenak.
61003011	Wanoosani búrom ureemeni nan mo’omu. Kama muyuul buu joote ekaan man jirok di jílebien Atijamit di eroŋey yooluul.
61003012	Joote ekob máamak funakaf fati Atijamit ban jikaan man fúriiŋ galab. Funakaf fukila fatiyaay panfukaño ñátum di sambun, ban wanoosani wándomi búrom panureŋeni di bújeekab bati sambunas.
61003013	Bare bukooku di ekobey wan áligumi fatiya yunkul di tentaam yunkul, boo anoosani panajoonumi di Atijamit.
61003014	Moo kaane, kúpaalumom, nan jilakomi di ekobey mati mo’ome, mbi jibaj fuuñ fati emaŋ mbi araŋenuul mbi átookuluul man jítiene babajut kabet, ban jilako di kásuumaay.
61003015	Jiwoolo mati kamuutenak kati Atijamit oololaal koo eenomi epakey yoololaal. Ñaa nan man Paul atiolaal an umaŋaami áciikuluumi poop riiboor di malinlaam man Atijamit asenoomi.
61003016	Paul násankenuluumi ure di siletaraas soola búrom. Babaj uceen wándomi wásuumut kálaul. Bukaaku kámanjaatimi di kabajutumi fujuum koo kukajenooromi ñátum di káruŋulak wan asankenumi. Di kukaan moo mákonam ñátum di kapan kaaku kati furimaf fati Atijamit.
61003017	Kúpaalumom, muyuul súm jimammanj mo’omu. Kama ñaa jíkaanum, takumbi jimaŋ man kúlaputaak káruŋulemi wan asankenumi kuñakuul man jilo.
61003018	Bare jibaak di majakam di fumanjaf fati Akiiyaolaal di Apakenaolaal Yensa Apakenaau Áamakau. Jisal Yensa kabiñoo iñeme bee bándoorey. Amen.
62001001	Wúli núciikuluuciik mati furimaf fati Atijamit fabajoeenumi biñoo di fúcitumaf. Nujanjam fo ban nujujuk tá ñátum di kúciloli. Nujikerufomi ban nugorufomi ñátum di úñenoli mati Furimaf fati Eroŋey.
62001002	Eroŋey uye érajuloliraj, nujujuk yo ban núyiisenuyo, nuregenuul mati eroŋey yati bándoorey, yalakoeenumi di Ampaau ban érajuloliraj.
62001003	Wúli nuregenuuregen mati wan ujukumi di wan ujammi, mambi poop jibaj bapaalaay di wúli nan man wúli ubajumi bapaalaay di Ampaau di Añoolool Yensa Apakenaau Áamakau.
62001004	Wúli nuciciik mo’ome mambi kásuumaayak koololaal kúliroor.
62001005	Kurimak uke kan ujammi kápurumul di oo ban nuregenuufo, mati Atijamit mawuŋe ban di oo érim elee dó jáng.
62001006	Uregaajaat mati wulaal nubajaabaj bapaalaay di oo ban ninsi nuja’aal di érimey, moo kagaajoor ban uletaal di malegenam.
62001007	Bare ujawaajaat di mawuŋam, nan man akila ammi di mawuŋam, panubajooraal bapaalaay, ban fúsimaf fati Yensa Apakenaau Áamakau an emmi Añoolool fukaanolaakaan útienaal di majakutam búrom.
62001008	Oonaajaat majakut mulet di wulaal, nubuntooroaabuntooro, ban malegenam mulet di wulaal.
62001009	Ufelaajaat úyegetolaal man uregaal wan ukaanaami majakut, Atijamit oo afiumaay ban najoon, panabonket majakutolaal ban nakaanolaal útienaal di májoonaataam búrom.
62001010	Uregaajaat mati ukaanutaal majakut, nukaanaalookaan alepoora, ban furimaf foola fulet di wulaal.
62002001	Kuñoolom, ínje oome di éciikuluul ure takumbi jikaan majakut. Bare kaanjaat ampi akammomi, nubabaj atitoora di Ampaau, an eenomi Yensa Apakenaau Áamakau, Ajoonaau.
62002002	Oo di fúko’ool eenomi búsimenab boololaal mambi majakutolaal mubonketi, ban reut di moololaal cebumo, bare bee mati dúniyaay búrom.
62002003	Mo’ome mbi tíenolaal mati numanjaaloomanj, kaanjaat panusofaal kájaatikenak koola.
62002004	Ampi aregumi, “Ínje nimanjoomanj” bare nañoos kájaatikenak koola oo alepoora, ban malegenam mulet di oo,
62002005	bare ampi asofumi furimaf foola, di oo kamaŋak kati Atijamit kúlirooliroor di akila máamak. Mo’ome mbi tíenolaal mati wulaal bukooku di oo.
62002006	Anoosani ammi oomu di oo naate ejaw di buruŋab bákonab ban akila ajawumi.
62002007	Kúpaalumom, ilet di éciikuluul kájaatiken kunkul, bare kájaatiken kéele kan jipiimi di jijam kabiñoo di fúcitumaf, kájaatikenak kéelaak kukila koo eenomi furimaf fan jipiimi di jijam.
62002008	Bare ínje oomu di éciikuluul kájaatikenak kunkul inki kan eenomi malegen di oo di muyuul, mati érimey yooyu bo ewuuj nep man mawuŋam mati malegenam moomu di eŋar fulakoyo.
62002009	Ampi ammi akila di mawuŋam naam, ban nalat atiool ariiba, oo ápuroorut di érimey.
62002010	Ampi amaŋumi atiool ariiba oo di mawuŋam naam, ban katatagoor kulet di oo.
62002011	Bare ampi alatumi atiool ariiba oo di érimey naam, ban najawumi di érimey, ámanjeriit ban aje’emi beet mati érimey émimiip kúcilool.
62002012	Kuñiilak, ínje eem di éciikuluul, mati majakutuul mubonketibonket ñátum bálamukab boola.
62002013	Kumpaak, ínje eem di éciikuluul mati muyuul jimanjoomanj oo ati kabiñoo di butuukab. Kúpuraak kúniinaak, ínje eem di éciikuluul mati muyuul jiŋoolene Seetaanaay. Kuñiilak, ínje eem di éciikuluul mati muyuul jimammanj Ampaau.
62002014	Kumpaak, ínje eem di éciikuul, mati muyuul jimammanj oo ati kabiñoo noo di fúcitumaf. Kúpuraom kúniinaak, ínje eem di éciikuluul mati muyuul jílinliŋ, ban furimaf fati Atijamit foofu di muyuul, ban muyuul jiŋoolene Seetaanaay.
62002015	Takumbi jimaŋ dúniyaay mba waafaw wooliyo. Anoosani amaŋumi dúniyaay, oo an akila kamaŋool kulet di Ampaau.
62002016	Mati waafaw búrom wati dúniyaay, wan anau amaŋumi, di wan kúcilak kumaŋumi, di bukan ká’aamakalenoor di wan abajumi di wan akaanumi, dooru búrom lee dati Ampaau, bare dati dúniyaay.
62002017	Ban dúniyaay di kamaŋak kooliyo kooku di ewuuj, bare anau akaanemi wan Atijamit amaŋumi, panacin bee bándoorey.
62002018	Kuñoolom, wulaal bukooku di nanan nílamukaan. Nan man jijammi mati alatooraau ati Apakenaau Áamakau oomu nábileul. Iñeme kulatoora kajuupoe kati Apakenaau Áamakau kúriiŋuloriiŋ. Moo kaane, numanjaamanj mati nanan nílamukaan níriiŋuloriiŋ.
62002019	Bukanak buke kúpupur di wulaal, bare koo kulet di wulaal. Kaaneenjaat di wulaal koomeen, pankulakoeen di wulaal. Bare épurey yooliil di wulaal, yoo éyiisenyiisen mati hani ákon di bukoo alee di wulaal jáng.
62002020	Bare muyuul Álirooraau Ákonau anaanenuumi ñátum di Búyegetab Bátienaab, ban muyuul búrom jílaulaul malegenam.
62002021	Ínje eem di éciikuluul, let mati muyuul jimanjut malegen, bare mati jimammanj mati kagaajoor léekupurumul di malegenam.
62002022	Ai eenomi agaajooraau áamakau? Oo eenomi añoosumi mati Yensa eenomi Apakenaau Áamakau. Ume eenomi alatooraau ati Apakenaau Áamakau, añoosumi Ampaau di Añoolool.
62002023	Anoosani añoosumi Añiilau oo Ampaau nañoose. Anoosani ampi amaŋumi Añiilau oo Ampaau namaŋe.
62002024	Moo kaane jíkaanum di wan jijammi kabiñoo di fúcitumaf mbi ucin di muyuul. Kammojaat muyuul joote ecin di Añiilau di Ampaau.
62002025	Ban wan oo di fúko’ool áligolaami woo eenomi eroŋey yati bándoorey.
62002026	Ínje eem di éciikuluul uru bee di muyuul mati kampi kamaŋumi bee ebuntuul.
62002027	Bare muyuul Apakenaau Áamakau anaanenumi ñátum di Búyegetab Bátienaab, ban jiyabumi boobu di muyuul, man kaan muyuul ceeŋut eñes aceen man aliikitenuul. Mati Búyegetab Bátienaab boola buliikitenuuliikiten wanoosani, ban wan buliikitenumi malegen, kulee fugaajoor. Jimaŋ kaliikitenak kati Búyegetab Bátienaab, jirulen eciney di Apakenaau Áamakau.
62002028	Kuñoolom, iñeme jirulen di ecin di Apakenaau Áamakau timaa arajulojaat, nubajaal éliŋ di fáculool ban letubajaal kapuñ di funakaf fati élaañuley yoola.
62002029	Mati numanjaamanj mati Atijamit najonjoon nanoosani, di poop tíenolaatien mati anoosani akammi wajoonaaw nawoliwol di Atijamit.
62003001	Jijikeruma kamaŋak kan Ampaolaal asenolaami, kan ootaami ewonki kuñiilak kati Atijamit, ban moo noonoaami eeno. Wakammi dúniyaay emanjutolaal woo emmi yoo emanjut Atijamit.
62003002	Jimaŋoor, wulaal iñeme kuñiil kati Atijamit, tíenoorut buu nootaale kaano. Bare numanjaamanj mati nampi arajulomi panoonoaal nan akila, ban poop panujukaalool nan man aanomi eeno.
62003003	Anoosani abajumi kágolumak di Apakenaau Áamakau, oo an akila pánatien nan man Apakenaau Áamakau átienumi eeno.
62003004	Anoosani akammi majakut oo nakajenkajen sílingaas sati Atijamit, mati majakut manoosani mukajenkajen sílingaas sati Atijamit.
62003005	Jimammanj mati Apakenaau Áamakau narajuloraj bee kápuren majakut di wulaal, ban majakut mulet di oo jáng.
62003006	Anoosani ammi di oo letarulen ekaan majakut. Arulenumi di ekaaney majakutam, oo ajukurerutool mba amanjutool.
62003007	Kuñiilak, takumbi jimaŋ man an abuntuul. Anoosani akaanemi majoone, oo an ajoone, nan Apakenaau Áamakau.
62003008	Oo arulenumi akaan majakut oo ati Seetaanaay, mati ekankaan majakut kabiñoo di fúcitumaf. Wakilumi man Añiilau ati Atijamit abil, woo eenomi man akajen burokab ube bati Seetaanaay.
62003009	An áwoleriiti ati Atijamit mbi ihi akaan majakut, mati búyesoorab bati Atijamit boobu di oo letaŋoolen akaan majakut mati oo Atijamit awolool.
62003010	Mo’ome pántienolaal bukei emmi kuñiilak kati Atijamit di bukei emmi kuñiilak kati Seetaanaay. Ampi akaanutumi joon mba amaŋutumi atiool ariiba oo let ati Atijamit.
62003011	Kurimak uke koo jijammi kabiñoo di fúcitumaf koo eenomi nootaale kamaŋoor.
62003012	Wulaal takumbi unokooraal nan Kain, oo ati Seetaanaay abujumi atiool. Ban pipi wau kaane man abujool? Mati Kain mukaanaam moola man akammi mujakut, bare mukaanaam man atiool akaanumi mujonjoon.
62003013	Kutiom, takumbi kaanuul síwoonoor mati man dúniyaay elatuumi.
62003014	Wulaal numanjaamanj mati nútipaatip ecetey bee di eroŋey, mati wulaal numaŋaamaŋ kutiolaal kuriiba. Abajutumi kamaŋ oo di ecetey naam.
62003015	Anoosani alatumi atiool ariiba oo abuja, ban muyuul jimammanj fiit mati abuja letabaj eroŋey yati bándoorey.
62003016	Wulaal numanjaamanj waa eenomi kamaŋ kalegenoe mati Apakenaau Áamakau nacecet bee mati wulaal. Wulaal poop nootaale ecet bee mati kutiolaal kuriibaak.
62003017	Bare kaanjaat anoosani abaje fubaj fati baabe di dúniyaay, ban najuk mati atiool nacenceeŋ karamben ban nalat karamben. Buu pan kamaŋak kati Atijamit kulako di oo?
62003018	Kuñiilak, takumbi joonaal emaŋ ñátum butumab cebubo, bare ñátum di mukaanaam malegenam.
62003019	Mo’ome moo nuja’aalemi bee emanjey mati wulaal bukan kati malegenam, ban nubebenaal úyegetolaal di bújonlenool,
62003020	nampi úyegetolaal úfirenolaami. Mati Atijamit afaŋe kánkum úyegetolaal, ban namammanj wanoosani búrom.
62003021	Kúpaalumom, kaanjaat úyegetolaal létufirenolaal, nubajaabaj fúgolum di Atijamit,
62003022	ban panuyabaal wanoosani wan ulawaaloomi, mati nusofaasof kájaatikenak koola ban nukaanaal wásuumoomi.
62003023	Mo’ome moo eenomi kájaatikenak koola, mati nootaale kafium di kareesak kati Añoolool Yensa Apakenaau Áamakau ban numaŋooraal, nan man ájaatikenolaami eeno.
62003024	Kasofumi kájaatikenak koola kooku di oo, ban oo poop oomu di bukoo. Numanjaamanj mati Atijamit oomu di wulaal mati Búyegetab Bátienaab ban asenolaami boobu di wulaal.
62004001	Kúpaalumom, takum insi jifium búyeget banoosani, bare mbi jímeelo man jimanj manteer úyeget ukila wati Atijamit. Mati kuboña kubunta kajuupoe kooku bo di dúniyaay.
62004002	Mo’ome moo jootumi émanjumey kaanjaat kubabaj Búyegetab Bátienaab bati Atijamit. Kaanjaat aboña afelumi búyegetool man areg mati Yensa Apakenaau Áamakau abilumi nan an, an akila nababaj Búyegetab Bátienaab bati Atijamit.
62004003	Bare aboña alatumi man aregumo mati Yensa, oo ápurumulout di Atijamit. An akila nababaj búyeget bati Alatooraau ati Apakenaau Áamakau. Muyuul jijanjam mati alatooraau akila panabil bee di dúniyaay, ban súm náriiŋuloriiŋ.
62004004	Kuñoolom, muyuul kati fiilaf fati Atijamit, ban muyuul jiŋooleŋŋoolen kuboña kubunta, mati an ammi di muyuul afaŋe kákalaa an ammi di bukanak kati dúniyaay.
62004005	Bukanak buke kati dúniyaay ekila, moo kaane wan kuliikitenemi wati dúniyaay, moo kaane dúniyaay ihi ejanteniil.
62004006	Bare wulaal bukan kati Atijamit. Ampi amanjumi Atijamit oo pánayentenolaal, ban ampi aleemi di Atijamit oo létayentenolaal. Mo’ome moo nootaami émanjumey kaanjaat nababaj Búyegetab Bátienaab bati malegenam mba búyegetab bati kagaajoorak.
62004007	Kúpaalumom, mbi umaŋooraal, mati kamaŋak kápurumul di Atijamit. Ampi áyiisenumi kamaŋ, oo nawoliwol di Atijamit ban namanjoomanj.
62004008	Ampi áyiisenutumi kamaŋ oo amanjut Atijamit, mati Atijamit oo kamaŋ.
62004009	Mo’ome moo númanjumaalemi kamaŋak kati Atijamit titoorolaal. Atijamit naboñuloboñ Añoolool Ákonau pat bee di dúniyaay mambi wulaal nubajaal eroŋ ñátum bálamukab boola.
62004010	Mo’ome moo eenomi kamaŋak kulegenak. Lee wulaal umaŋaami Atijamit bare Atijamit amaŋumi wulaal biyok áboñulolaal Añoolool nan búsimen mambi majakutolaal mubonketi.
62004011	Kúpaalumom, kaanjaat Atijamit namaŋolaamaŋ, wulaal poop cenceeŋ man umaŋooraal.
62004012	Hani an ajukurerut Atijamit, umaŋooraajaat Atijamit oomu di wulaal ban kamaŋak koola pánkuliroor di wulaal.
62004013	Mo’ome moo nootaami émanjumey mati wulaal oomaami di Atijamit ban oo di wulaal, mati nasenolaasen Búyegetab Bátienaab boola di fúko’ool.
62004014	Ban wulaal di kúko’olaal nujukaajuk man uregaal bukaaku mati Ampaau naboñuloboñ Añoolool man akaan Apakenaau Áamakau ati dúniyaay.
62004015	Ampi afelumi búyegetool man areg mati Yensa oo Añiilau ati Atijamit, Atijamit oomu di oo, ban oo poop oomu di Atijamit.
62004016	Ñaa wulaal numanjaamanj ban nubajaabaj kafium di kamaŋak kati Atijamit bee mati wulaal. Atijamit kamaŋ, ñaa oo ammi di kamaŋ oomu di Atijamit, ban Atijamit oomu di oo.
62004017	Mo’ome moo kamaŋ kúliroorumi eeno di wulaal, mbi ubajaal kágolum di funakaf fati bagamab, mati wulaal nunokooraami nan Apakenaau Áamakau.
62004018	Di kamaŋak kákoli kulee bo, man pipi kamaŋ káliroore kucesoorecesoor kákoli búrom. Mati kákoli di kútekak sijawooremi, ban anoosani ákolimi oo abajut kamaŋ káliroore.
62004019	Wulaal numaŋaaloomaŋ, mati oo amonde amaŋolaal.
62004020	Bare kaanjaat anoosani ammi, “Nimammaŋ Atijamit,” ban nalat atiool ariiba, oo agaajoora. Mati amaŋut atiool ariiba an ajukumi letaŋoolen amaŋ Atijamit an ajukutumi.
62004021	Ban kájaatikenak uke kan Apakenaau Áamakau asenolaami mati ampi amaŋumi Atijamit naate emaŋ atiool ariiba poop. tiool ariiba poop.
62005001	Anoosani áyinenumi mati Yensa eenomi Apakenaau Áamakau, oo añiil ati Atijamit. Anoosani amaŋumi kuwolaak oo añiilau namaŋe.
62005002	Di mo’omu nootaami émanjumey mati wulaal numaŋaamaŋ kuñiilak kati Atijamit, nampi umaŋaami Atijamit ban nusofaal kájaatikenak koola.
62005003	Mo’ome eenomi kamaŋak kati Atijamit, mati nusofaasof kájaatikenak koola. Ban kájaatikenak koola kugaalenutolaal.
62005004	Mati anoosani awolimi kápurumul di Atijamit oo naŋooleŋŋoolen dúniyaay. Ban káŋoolenumak uke kan ubajaami kati dúniyaay ñátum di kafiumak koololaal.
62005005	Ai panaŋoolenumi dúniyaay? Anau áyinenumi mati Yensa eenomi Añiilau ati Atijamit.
62005006	Yensa Apakenaau Áamakau najawulojaw ñátum di mumelam di fúsimaf. Najawulojaw let di mumelam ceb, bare mumelam di fúsimaf. Búyegetab Bátienaab di fúkoubo búyiisenumi mo’ome mulegenolegeno, mati Búyegetab Bátienaab boo eenomi malegen.
62005007	Di bajumi waaf úfeegiir wáyiisenumi mati
62005008	Búyegetab Bátienaab, di mumelam, di fúsimaf. Doo búrom di jamoojamoor bee esen káyiisenak kákonak.
62005009	Mati nufiumaafium káyiisenak kati bukanak, bare káyiisenak kati Atijamit koo kufaŋe kákalaa, mati Atijamit di fuko’ool áyiisene. Ban nasensen káyiisenak uke mati Añoolool.
62005010	Ampi áyinenumi di Añiilau di Atijamit oo nababaj káyiisenak di fuko’ool di búyegetool. Ampi áyinenutumi di Atijamit, Atijamit nakaanookaan agaajoora, mati áyinenut káyiisenak wan Atijamit aregumi mati Añoolool.
62005011	Mo’ome moo eenomi káyiisenak kan Atijamit asenolaami. Nasenolaasen eroŋey yati bándoorey, ban eroŋey ekila yooyu di Añoolool.
62005012	Ampi abajumi Añiilau oo nababaj eroŋey, ampi abajutumi Añiilau ati Atijamit abajut eroŋey.
62005013	Ínje eem di éciikuluul uru káyinenumi di kareesak kati Añiilau ati Atijamit, mbi jiŋoolen jimanj mati jibabaj eroŋey yati bándoorey.
62005014	Ban súm fúgolumaf ufe foo nubajaami di oo, mati wanoosani nuceeŋaalool kápurumul di kamaŋak koola, panajamolaal.
62005015	Umanjaajaat mati wanoosani nuceeŋaaloomi najameolaajam, moo ñaa numanjaal nayayab kúlawak koololaal.
62005016	Ampi ajukumi atiool ariiba di ekaan majakut máriiŋut man acet, oo naate elaw Atijamit, asenemi eroŋey. Ínje oomu di ereg buku kan umanje majakutiil múriiŋut man kucet. Bare babaj majakut máriiŋumi man anau acet. Iregut mo’omu mati muyuul joote elaw bee di kakammi majakut mukila.
62005017	Búlaput banoosani bukankaan majakut, bare lee majakut manoosani múŋareuumi ecetey.
62005018	Numanjaamanj mati anoosani awolimi di Atijamit áruleneriit di ekaaney majakutam, bare oo awolimi di Atijamit, oo aguubeneoomi takum Seetaanaay egorool.
62005019	Numanjaamanj mati wulaal bukan kati Atijamit, ban dúniyaay búrom yooyu di kánkumak kati Seetaanaay.
62005020	Numanjaamanj mati Añiilau ati Atijamit nabibil ban nakaanolaakaan man úlaulaal, ban numanjaal an eenomi malegenam. Ban wulaal bukooku di akila ati malegenam di Añoolool Yensa Apakenaau Áamakau. Oo eenomi Atijamit Alegenau di eroŋey yati bándoorey.
62005021	Kuñiilak, muyuul di kúkouul jikat sínaati.
63001001	Letaraay uye kápurumul di anifaanau, bee di anaaraau amukenimi di kuñoolool kan imaŋumi di malegenam. Kaanut ínje cebom bare kamanjumi malegenam poop kumaŋuumaŋ.
63001002	Mati malegenam mammi di wulaal moo pammulako di wulaal bee bándoorey.
63001003	Emitey ekaan Atijamit Ampaau di Yensa Apakenaau Áamakau, Añoolool kusenolaal majakam, di káboteniak, di kásuumaay bee di wulaal. Emitey ekaan uru búrom dilako di wulaal kammi di malegenam di kamaŋak.
63001004	Nimaayoomaayoor máamak di ejuk mati kuñooluul kuceen kooku di kariiben malegenam, nan man Ampaau ájaatikenolaami eeno.
63001005	Aseekau iñeme ñaa nilawilaw, mati nootaale kamaŋoor. Ure lee kájaatiken kunkul, bare kákonak kan ujamaami kabiñoo di fúcitumaf.
63001006	Waa eenomi kamaŋ, woo eenomi mati wulaal nootaale kariiben wan ájaatikenolaami. Nájaatikenolaami nan man ujammi kabiñoo di fúcitumaf, mati joote kariiben kamaŋ.
63001007	Bukan kabuntemi kuyiisooyiisoor di dúniyaay, bukan kaatut emaŋ ebiley yati Yensa Apakenaau Áamakau ñátum di eniilool oo abuntaau ban alatooraau ati Apakenaau Áamakau.
63001008	Jíkaanumooro, takumbi burokab booluul bukaan mée, bare mbi jibaj bacaam báriiŋe ñaj.
63001009	Anoosani alomi fácul ban ákaanumut kaliikitenak kati Apakenaau Áamakau, oo Atijamit alet di oo. Anoosani ammi di ko, oo nababaj Ampaau di Añiilau.
63001010	Ampi ajawulomi bee di muyuul ban ájeetumulout kaliikitenak uke, takumbi uwalenool mba di jisaafoor.
63001011	Mati ampi asaafoomi pankucaaboor burokab boola bájakaatiaab.
63001012	Nibabaj wajuupoe wan eete eciik bee di muyuul, bare eetut bee eciik wo di kayit. Bare nifaŋ man ígolume bee ebil man ujuudooraal úmikaal, manteer kásuumaayak koololaal mbi kúliroor.
63001013	Kuñiilak kati áliini an Atijamit amukenumi, kúsaafuli.
64001001	Letaraay uye kápurumul di anifaanau ati fujojaf bee di ápaalumool alegen Gayos, an imaŋumi di malegenam.
64001002	Ápaalumom, ínje oomu di elawi wanoosani wan ukammi man ujaw fácul ban nubaj éju, nimammanj búyeget burondoŋ poop.
64001003	Mati nimaayoomaayoor máamak nan kutiaay kuriiba bukaaku kúriiŋulomi man kúyiisenom malegenam mati eroŋey yooliil, nan man jommi di kariibenak kati malegenam.
64001004	Ínje ibajut kásuumaay kawuuje ejam mati kuñoolom bukooku ejaw di malegenam.
64001005	Ápaalumom, au afiumaay di wan ommi di ekaaney bee di kutiyaay kuriiba, wajawumi ugor nan kujaaburuŋ.
64001006	Koo kúyiisenumi mati kamaŋak kooli di bújonlenab bati fujojaf. Au noote ekaan túu man urambeniil di ejaay yooliil ñátum di buruŋ baate ésuum Atijamit.
64001007	Mati koo bukooku di kajaaburuŋak di burokab bati Apakenaau Áamakau bayabut karambenookaramben di kúyinenutumi.
64001008	Moo kammi wulaal di kúko’olaal nootaale karamben bukanak nan kukila mambi ukaanaal kurokooriil di malegen.
64001009	Babaj wan iciikumi bee di kati fujojaf, bare Dioteref amaŋemi karungen fúko’ool di bukoo, amaŋut furimom jáng.
64001010	Moo kammi nampi ibilumi, pambi’ireguul búrom wan ammi di wo. Kakajenak kati kareesom ñátum di jatemaj ban pipi reututo. Akila ámaŋeriit kawalen kutiaak kuriibaak, ban náfiren kamaŋemi kawalen kutiaak kuriibaak ban nacesooriil di fujojaf.
64001011	Ápaalumom, takumbi uriiben di waafaw wajakutaw, bare mbi uriiben di waafaw wajakaaw. Anoosani akaanemi wajakumi oo ati Atijamit, bare akaanemi wajakutaw oo letajuk Atijamit jáng.
64001012	Demetirio nababaj káyiisen kátiene kápurumul di anoosani, di poop malegenam di fúkoumo. Ínje poop níyiisenyiisen fúko’om bee di oo, ban numammanj mati káyiisenak kúmboom malegen.
64001013	Nibabaj wajuupoe wan ibaje bee éciikuli, bare woo eetut bee eciikuwo di kayit.
64001014	Nisosof mati leepiyo panijukuul, ban panusankenaal di bujuudoorab.
64001015	Kásuumaay kóomi di muyuul. Kupaali poop kúsaafuli. Nusaafom kupaali búrom.
65001001	Ínje Yud, amiiceela ati Yensa Apakenaau Áamakau di kaan atia ati Yankuba, emmi di eciik letaraay uye. Eciikiciik bee di bukanak kan Atijamit awonkumi man kuroŋ di kamaŋak kati Atijamit Ampaau di kapooyak kati Yensa Apakenaau Áamakau.
65001002	Emitey ekaan Atijamit asen káboteniak, di kásuumaay, di kamaŋak koola yaj bee di muyuul.
65001003	Kúpaalumom, ncaa ínje oomu bo níraagaleul máamak di eciikuuley mati epakey yákoney yan wulaal búrom ubajaami. Bare iñeme nijujuk mati ínje neete éciikuluul man ibuntooruul jifaŋ man jijuume líŋ di káyinenak uke kan Atijamit asenumi bukanak koola.
65001004	Ínje oomu di eciikuuley mati kuceen kañoosumi Atijamit kaliikitenemi kaliikitenak kakaanutumi malegenam, koo kubuuyulomi kúnokenul man kulako titoorolaal bamanjut. Bukanak ko’oku kan Atijamit aregeenumi di furimaf fálirooraaf foola mati panatekiil. Koo kúruŋulumi kaliikitenak kati kuriibaak mati kamaŋak kati Atijamit manteer mbi kubaj buruŋ bati ekaan kayenet. Ban di kulatumi Yensa Apakenaau Áamakau, an eenomi Arungaolaal Ákonau di poop Akiiyaolaal Ákonau.
65001005	Iñeme nimammaŋ bee kawoolenuul, handeneen muyuul man íyiisenuumiñaa, oo apakenumi bukanak kati Isirael di mofam mati Misira, di múlamukaam nakajenumi káyinenutumi man kucet.
65001006	Simaleekaas silatumi esof fujuumaf fooliso, bare di sibetenumi tanat talegen tooliso. Soo di sikokimi man sinenimi tentemenaay ñátum di ñiwujañ ñati bándoorey, ban Atijamit aatumi enenuso bee nampi funakaf fukila fáamakaf fati bagamab.
65001007	Jiwoolo nan man Sodom di Gomora, di sísuk saasu sálingoorumi, bukanak kati bo kakaanemi fúraar di kúniinaak kayabooremi di poop kuseekak kayabooremi. Ban sísuk sikila soo sireemenimi sikajeni di sambunas man kaan káyiisen kati kagamenak kati sambunas sáceteriitumi.
65001008	Moo mákonam, bukanak buke poop kubajebaj sáaut síbuto kasikumi siniiliil. Ban di kulat kujuumak búrom ban di kujel wan Atijamit akammi úliroor.
65001009	Bare hani maleekaay enifaaney Mikael kuñoosoorumi di Seetaanaay, mati ai aate eŋar biiŋab bati Muusa. Bare Mikael wan aregumi búrom woo eenomi, “Emitey ekaan Akiiyaau anagi!”
65001010	Bare bukanak buke kujelumi wanoosani wan kúlaulutumi. Koonokoono nan sínukuruŋ sabajutumi úyeget, wafintenemi úyegetiil ceb woo kukaanemi bawoonoorut di úyegetiil, waafaw wo’owu ukajeniimi.
65001011	Búyiikab bulako di kukila! Kuriibenriiben buruŋab ban Kain aŋarumi. Bukoo di kúkoiil kukatenoorokatenooro man kukaan wanoosani mati sígodi, nan man Balaam akammi eeno. Síñunduiil soote ere to nan Kore, mati kayiten káguuloorak.
65001012	Bukanak buke úyegetiil ulaenlaen, bakaanerab booliil bapuñeniaab ban di kumaŋ wanoosani bee di kúkoiil ceb di woo kusikomi furiaf fan ukaanaami tákon. Koonokoono nan kúmigen kan járusey efaremi baabaaba, bare léekuŋarul mumel. Koonokoono nan úbaar wáwoleriit di nanan nooliwo ban di úrupi.
65001013	Koonokoono nan lonkos yati fal fáamak yaam di enagey púum kapuñak kooliil nan kaguf kayitoe. Koonokoono nan soot saje’emi baabaaba, Atijamit najoonenjoonen tanat tan sootumi kalako bee bándoorey di busun básankie bárimene túk.
65001014	Ncaa Enok eenomi úwoloorumaw futokaf di ugabuntenaw nan Adama ápurutomi, no’ona náregaalimi bee mati buku. Nammi, “Jíyenten Akiiyaau najawulojaw di simaleekaool sálirooraas síwiliwilaas,
65001015	man agamen bukanak búrom kati dúniyaay. Panatek bukan kamanjutumi Atijamit mati bakaaneriil bújakaataab banoosani, di furim fasikoe fanoosani kusankenumi mati oo man kujuumoor di Atijamit!
65001016	Bukanak buke kákuumooremi, kátaañimi, kariiben kawoonoorak kásuumiimi, katebenooroemi ban di kusanken kubeberen bukanak man kubaj waaf di bukoo.
65001017	Kúpaalumom, joote kawoolo wan kúriiŋenaak kati Akiiyaolaal Yensa Apakenaau Áamakau kúregaaliuumi.
65001018	Koonuul, “Di kunakak kúlamukaak pambaj kúhaarulaak, kaatumi kariibenak wásummi di bukoo.”
65001019	Iñeme buke kooku bo kakaaneruul man jikatooruul bálamuk. Koo kawoonoorak kooliil wati dúniyaay ceb, ban Búyegetab Bátienaab bulee di kukila.
65001020	Bare muyuul kúpaalumom, joote karulen karambenoor man jijuum líŋ di káyinenak kooluul kafaŋumi man kúliroore. Jirulen man jilaw nan man kánkumak kati Búyegetab Bátienaab bati Atijamit kurungenuumi eeno.
65001021	Muyuul joote karulen di eroŋey di emanjey mati Atijamit namaŋuumaŋ, nan man jilakomi ekob eroŋey yati bándoorey yan Akiiyaolaal Yensa Apakenaau Áamakau asenuumi kápurumul di kabonketak koola.
65001022	Jibeben kabajumi úyeget ugaba di káyinenak kooliil,
65001023	jipaken bukaaku ñátum di káyalenuliil di sambunas sati kagamenak. Babaj bukaaku koo joote káyiisen kabonket, bare jíkaanum bújakaati’iil banoosani takum jimaŋ man busikenuul!
65001024	Bee di akila aŋoolenumi apaken di eloey yati majakut, ban napooyuul takumbi jibaj kabet di bújonlenab bati mawuŋam moola di kamaayoor káamak.
65001025	Mawuŋam búrom bee di Atijamit, an eenomi Atijamit Ákonau Apakenaolaal, kápurumul di Yensa Apakenaau Áamakau Akiiyaolaal. Mawuŋam, kákalaak, kánkumak, di kujuumak búrom akila emmi, kabiñoo di fúcitumaf bee iñeme, bee mo di fúbanumaf. Amen.
66001001	Kamanjenak kati Yensa Apakenaau Áamakau, kan Atijamit asenoomi man áyiisen kurokaool waatumi kabajoak nan piyout. Yensa nabomboñ maleekaay yoola bee di arokaool Yohan man emanjenuwo.
66001002	Yohan náyiisenyiisen wan ajukumi di furimaf fati Atijamit di poop wan ajammi mati Yensa Apakenaau Áamakau wan akammi di wan aregumi.
66001003	Anoosani aliikenumi kurimak kati kamanjenak uku tebo jakoojak, di poop anoosani áyentenkomi ban nakaan waciikimi jakoojak, mati nanan nírindiiŋ.
66001004	Ínje Yohan niciciik letaraay bee di kujojak futokey di kugabaak kammi di mofam mati Asia. Emitey ekaan majakam di kásuumaay uru di kaan dooluul kápurumul Atijamit Ákonau ati iñeme, ati noo, di aatumi bee ebiley, di poop kápurumul di Úyegetaw Wátienaaw futokey di ugabaaw wammi man ujuume di fáculey yati ejunkutey yoola yati jáyiaj,
66001005	di poop kápurumul di Yensa Apakenaau Áamakau akammi áyiisena afiumaay, amondumi áyitoul di kacetumi, áyi ati kúyiak kati dúniyaay búrom. Namaŋolaamaŋ, ban napakenolaami di kánkumak kati majakutolaal ñátum di fúsimaf foola nan acetumi nan búsimen.
66001006	mati mo’omu nakaanolaami jáyi jati kúsimenaak kamiiceelaetemi di bújonlenab bati Atijamit Ampaool. Moo kaane Emitey ekaan Atijamit awul Yensa Apakenaau Áamakau kálebienak di kánkumak bee bándoorey. Amen.
66001007	Jíyenten, oo oomu nábileul di kurolaak, ban jícil janoosani panjijukool, hani kaheelenoomi. Fiil fanoosani fammi di dúniyaay pánfuciiŋit mati oo. Malegen moo pambajo! Amen.
66001008	Atijamit Akiiyaau naane, “Ínje eenomi Fúcitumaf di Fúwuŋenumaf,” Ákonau ati iñeme, ati noo, di aatumi bee ebiley. Ínje Atijamit ati Kánkum.
66001009	Ínje Yohan, atiuul, an unaamoorumi di Yensa búyiikab, di jáyiaj, di erum fubil di kamuuten. Ínje kusofansof kukulom di fúrinkaf fati Patomos mati man íriiŋenumi furimaf fati Atijamit ban nisankenumi mati Yensa.
66001010	Di funakaf fati kálebienak, Búyegetab Bátienaab bookaam, ban nijammi bálamukom furim facibuloe fan sinaame nan kayel kati kábiil,
66001011	man foone, “Ciik wan ujukumi di búka ban nuboñ bee di kujojak futokey di kugabaak, fati Efes, fati Sumuruna, fati Peregam, fati Tuturo, fati Sadis, fati Filadeefia di fati Laodik.”
66001012	Nítiiwoorumi bee ejukey ammi di kasankenom. Nan ítiiwoorumi nijukumi kújuumenuma kati síwuŋenuma kooni futok di kugaba kati sáni.
66001013	Ban titoorey yati kújuumenumaak kati síwuŋenumaas nijukumi an, an kuyesoor di añiilau ati anau, akaanoe kaloa kabaake ban napiinoor kapandaŋ kati sáni káfimenumi búsusool.
66001014	Fúko’ool di walool di fútienumi lec nan perekaan. Kúcilool kukankaan nan bújeek bati sambun.
66001015	Úkamunool di ukammi ñiliñil nan mulap máyeme nan sambun sikuurene di múreŋenuma, di poop furimool fasuuŋut nan lonkos yáamak.
66001016	Di kañenool kúridak naakenumi soot sooni futok di sigaba, ban esagalaŋ di épurumul di butumool. Buulool di buwuŋenumi pararar nan bala’ab nan bufijijenemi.
66001017	Ínje di ejukooley ceb, nilomi kúfima di úkamunool yeleb nan biiŋ. Bare narembenumi kañenool kúridak títiom man aane, “Takumbi úkoli, ínje eenomi fúcitumaf di fúwuŋenumaf.
66001018	Ínje aroŋaau, niceteencet, bare iñeme nirondoŋ bee bándoorey. Ínje eekumi síkulumaas sati Ecetey di Esuney.
66001019	Ñaa uciik wan ujukumi, wati iñeme di waatumi bee kabajoak.
66001020	Wan sootas sooni futokey di sigabaas san ujukumi di kañenom kúridak, di poop kújuumenumaak kati síwuŋenumaas sooni futokey di sigabaas uwe sifelumi. Sootas sooni futokey di sigabaas soo eenomi simaleekaas sati kujojak kooni futok di kugabaak, ban kújuumenumaak kati síwuŋenumaas sati sáni sooni futok di sigabaas soo eenomi kujojak kooni futokey di kugabaak.
66002001	“Ciik letaraay uye bee di maleekaay yati fujojaf fati Efes. Kurimak kápurumul di akila aakumi sootas sooni futok di sigabaas di kañenool kúridak, ban ajaatoorumi titoorey yati kújuumenumaak kati síwuŋenumaas futokey di sigabaas sajoonenimi ñátum sánaay.
66002002	“‘Ínje nimammanj burokab booluul, burokab báamakab, di erum fubil di kamuuten kooluul. Nimammanj man jilatumi mati bukanak kajakutak ban ninsi jímeeloemi kakaanemi kúkoiil kúriiŋena bare kukaanut mo, ban jimanjumi mati koo kulepooraak.
66002003	Nimammanj buu joom di kamuutenak di bugaalab mati bálamukom, bare jilaañut bálamuk.
66002004	Bare wákon úsuumutammi di muyuul, woo eenomi kamaŋak kútiyaarak kan jibajeenumi noo jibetembeten ko iñeme.
66002005	Jiwoolo kamaŋak kútiyaarak kooluul tan kulakoeenumi di jaat tan kommi. Jítiiwoor jikat bálamuk majakutam mooluul man jílaañul bee di kamaŋak kan jibajeenumi. Kaanutumojaat, panibil ban nípuren éjuumenumaay yati síwuŋenumaas sooluul tan sommi di kujojak.
66002006	Bare babaj wákon nubaje, jilalat yém wan kuriibaak kati Nikolaiton kukammi, nan man ínje ilatuwomi eeno.
66002007	Anoosani abajumi uwos újamuma, najam wan Búyegetab Bátienaab bommi di eregey bee di kati kujojak. Ampi aŋoolenumi kánkumak kati Seetaanaay, panisen buruŋ man ari búbaarab bati eroŋey, bammi di bukinab bajakaab bati Atijamit.’
66002008	“Ciik letaraay uye bee di maleekaay yati fujojaf fati Sumuruna: ‘Kurimak kápurumul di akila akammi Fúcitumaf di Fúwuŋenumaf, aceteenumi ban nálaañul bee di eroŋey.
66002009	“‘Ínje nimammanj búyiikab ban jommi di bo, di poop bulekab booluul (bare muyuul jibabaj fubaj)! Ínje nimammanj kasuulenak kati kaanemi koo Kúyahuud bare lee ko, bare koo kukankaan nan fukob fati Seetaanaay.
66002010	Mante jíkoliut bugaalab baatumi ébajuley iñemeeñeme. Jíyenten, Seetaanaay ejonjoojonjoor eban bee eleeb kuceen di muyuul dán bukanak kukuleimi, mambi jiyinki, ban bee wáriiŋe kunak kooni uñen joote kalako di búyiikab. Joote ekaan bukan kufiumaay handeneen di jijonkoor di ecetey, jikammojaat, pambi’isenuul bacaamab bati eroŋey.
66002011	Anoosani abajumi uwos újamuma, najam wan Búyegetab Bátienaab bommi di eregey bee di kati kujojak. Ampi aŋoolenumi kánkumak kati Seetaanaay waaf letubajool wati ecetey egabunteney yan eenomi ecetey yati bándoorey.’
66002012	“Ciik letaraay uye bee di maleekaay yati fujojaf fati Peregam: ‘Kurimak kápurumulo di akila aakumi esagalaŋey yayabaay.
66002013	“‘Ínje nimammanj ésukey yáamakey yooluul, ban Seetaanay erungumi nan áyi. Jirulenrulen di esofey kareesak kúmboom lit, ban jípurut di kafiumak kooluul di ínje, hani nan Antipas, áyiisenaom afiumaay, abujimi di ésukey yáamakey yooluul, ban Seetaanaay yommi.
66002014	Bare uceen upinaay úsuumutammi di muyuul. Kuceen di muyuul kuriibenriiben man kukaan mukaanaam mati kaliikitenak kati Balaam, aliikitenumi Balak mampi akammi Kuisiraelak kutatagoor kulo ñátum di ekaaney man kuri muria másimenimi bee di sínaati ban ninsi kufinto di kan kuyaboorutumi.
66002015	Moo mákonam, di bajumi kuceen di muyuul kuriibeneriiben kaliikitenak kati Nikolaiton.
66002016	Kama jítiiwoor jikat bálamuk majakutam mooluul. Leejaat mo, ínje eete ebil ériiŋuluul iñeme nan piyout man itiikeniil ñátum di esagalaŋey yápurumulomi di butumom.
66002017	Anoosani abajumi uwos újamuma, najam wan Búyegetab Bátienaab bommi di eregey bee di kati kujojak. Ampi aŋoolenumi kánkumak kati Seetaanaay, ínje eete esenool manna yaayu yayofimi. Di poop panisenool ekooba yátiene lec, tan karees kunkul kuciiki, kan an aatut emanj rino di ayabuyomi.’
66002018	“Ciik letaraay bee di maleekaay yati fujojaf fati Tuturo: ‘Kurimak kati Añiilau ati Atijamit, abajumi kúcilak kaanomi nan bújeek bati sambun, ban úkamunool waanomi ñiliñil nan mulap máyeme maposi fiit.
66002019	“‘Ínje nimammanj burokab booluul, di kamaŋak kooluul, di kafiumak kooluul, di erum fubil di kamuuten, ban burokab bati iñeme bufaŋumi man buje’e fácul wuuj bati mútiyaaram.
66002020	Bare wákon úsuumutammi di muyuul. Mati aseekau Yesabel jikatookat man akaan wásuumoomi, awonkooromi aboña ati Atijamit. Ñátum di kaliikitenak koola nabuntemi kurokaom man kukaan kayenetak di poop man kuri muria másimenimi bee di sínaati.
66002021	Nisenoosen nanan man átiiwoor akat bálamuk majakutam moola, bare nalatumi yém man akammo.
66002022	Jíyenten, pánitekumool di ekaanool man ásumut, ban bukaaku kafintoemi di oo pánitekumiil ñátum di búyiik báamak, leejaat kútiiwootiiwoor kukat bálamuk majakutam di poop fúraaraf fan kukammi di aseekau umu,
66002023	ban ínje poop panibuj kuriibaool, moo kati kujojak búrom koote emanj mati ínje eenomi áninguloora ati sísigiras di úyegetaw wati bukanak, ban panicaamuul riiboor di wan anoosani arokumi.
66002024	Bare ínje nisankensanken di karinomi di Tuturo, kaleemi di eriib kaliikitenak kajakutak. Ban poop jiliikenut wan bukaaku koonemi waaf wásankie wati Seetaanaay. Ínje eem di ereguul mati letirooken bugaal buceen di muyuul.
66002025	Bare jisof líŋ wan jookumi, bee nampi ílaañuumi.
66002026	Ampi aŋoolenumi kánkumak kati Seetaanaay ban nakaan burokab búmboom bee di fúbanumaf, panisenool kánkum kati erungey yati mof majuupoe,
66002027	panarung mofam búrom ñátum di egol yati mulap, ban nafumiil nan mubik. Pankubaj kánkumak kákonak kan iyabumi di Ampaom.
66002028	Ban panisenool yootey yati waradabaw.
66002029	Anoosani abajumi uwos újamuma, najam wan Búyegetab Bátienaab bommi di eregey bee di kati kujojak.’
66003001	“Ciik letaraay bee di maleekaay yati fujojaf fati Sadis: ‘Kurimak kápurumulomi di akila aakumi Úyegetaw Wátienaaw wati Atijamit wooni futokey di ugabaaw di sootas sooni futokey di sigabaas di kañenool kúridak. “‘Ínje nimammanj burokab booluul, karees ceb jooke kati muyuul bukan karoŋe, bare muyuul wiiŋ.
66003002	Jíyilo! Jiunkulen di kánkumak karinomi jayiinkun di muyuul, leejaat mo pankucet yos. Mati ijukut burokab booluul bajakaab di bújonlenab bati Atijamit.
66003003	Jiwoolo wan jiliikitenumi di wan jijammi. Jijuum lit man jítiiwoor jikat bálamuk majakutuul. Jíyiloutujaat, pánijawumuluul nan ákuu ban jootut emanj nanan nei neete káloumuul bíp.
66003004	Hani moo babaj bukan kupinaay di muyuul kammi Sadis, kamokentumi wañaw wooliil. Bukoo pambiujawoor di ínje, bakaanoer wañ wafiite, mati koo bukan kayaje mo.
66003005	Ampi aŋoolenumi kánkumak kati Seetaanaay pambiakaano wañ wafiite lec, ban leebi’iyuuy kareesool di búkaay yati eroŋey. Panifel búyegetom man ireg moola di bújonlenab bati Ampaom di simaleekaool.
66003006	Anoosani abajumi uwos újamuma, najam wan Búyegetab Bátienaab bommi di eregey bee di kati kujojak.’
66003007	“Ciik letaraay bee di maleekaay yati fujojaf fati Filadeefia: ‘Kurimak kápurumul di akila áliroore, ati malegenam, aakumi ékulumaay yati Dauda. Áwambulemi ban aceen letaŋoolen awamben, ban akulemi ban aceen letaŋoolen áwambul.
66003008	“‘Ínje nimammanj burokab booluul. Jíyenten, ínje níwambuluuwambul butumab ban letaŋoolen awambenubo. Nimammanj mati jibabaj kánkumak bare kuyajut, iñeme jisosof furimom faregumi ban jíñooseriit kareesom.
66003009	Jíyenten, panikaan kammi di fukobaf fati Seetaanaay man koone kukila Kúyahuud ban lee mo, bare bukoo kulepooraak. Jíyenten, pániroogeniil di úkamunuul mbi kúlaul mati kamaŋak kúmboom di muyuul kommi.
66003010	Mati jisosof furimaf fúmboom di erum fubil di kamuuten, panikaanuul jipak di nanan nati buyinkab bábileuumi bee eyinkey bukanak kati dúniyaay búrom.
66003011	Ínje oomu níbileul iñemeeñeme, jisof líŋ di wan jookumi, takumbi an abot bacaamab booluul.
66003012	Ampi aŋoolenumi, ínje eete ekaanool ésaguma di fukobaf fáñiiaaf fati Atijamit úmboom, létapurer dó. Ban ínje eete eciik kareesak kati Atijamit úmboom di akila, di kareesak kati ésukey yáamakey yati Atijamit úmboom, yan eenomi Yerusalem yunkuley yápurumul di Atijamit úmboom di bukinab bajakaab, di kareesom kunkulak fúkouko.
66003013	Anoosani abajumi uwos újamuma, najam wan Búyegetab Bátienaab bommi di eregey bee di kati kujojak.’
66003014	“Ciik letaraay bee di maleekaay yati fujojaf fati Laodik. Kurimak uke kápurumul di an koonemi Amen, an afiumaay di áyiisenaau alegenau, ácitaau ati wanoosani wan Atijamit atuukumi.
66003015	“Ínje nimammanj burokab booluul. Muyuul jijinlenut mba jíboliut. Panifaŋeen man imaŋe jijinleneen mba jíbolieen!
66003016	Bare mati muyuul jooju titoor jijinlenut mba jíboliut, ínje eete kápuulenuul di butumom.
66003017	Mati joonesoon, ‘Ínje abaja. Ínje nifelofelo, iceeŋut hani wákon!’ Bamanjut mati muyuul bukan kábotenie, kaleke, kápuume, ban sírumpun sítiikaar.
66003018	Moo kaane ínje neem di kagamenuul mbi jinoom sáni di ínje yan sambun sikuurene, mambi jibaj fubaj. Jinoom di ínje wañ wafiite man jikaano jífimen kapuñak kati sírumpunuul sítiikaaras takum an ajuk. Jinoom poop bubeebenab bati kúcilak man jiŋoolen jijuk tá.
66003019	Kan imaŋumi, koo nimandooremi ban nikuriil. Moo kammi jibaj kuuñ ban di jítiiwoor jikat bálamuk majakutam mooluul.
66003020	Jíyenten, ínje oome man ijuume di butumab mansi ikongen. Ampi ajammi furimom man áwambulom, paninoken bee di oo man iri di oo, ban poop oo nari di ínje.
66003021	Ampi aŋoolenumi kánkumak kati Seetaanaay, ínje panisenool buruŋ man ulako tákon di ejunkutey yúmboom yati jáyiaj, nan man ínje di fúko’om iŋooleneenuyomi ban nulakomi tákon di Ampaom di ejunkutey yoola yati jáyiaj.
66003022	Anoosani abajumi uwos újamuma, najam wan Búyegetab Bátienaab bommi di eregey bee di kati kujojak.’” egey bee di kati kujojak.’”
66004001	Nan púrutomi, niluenumi fatiya nijukumi, butum báwambuloe di bukinab bajakaab wáay! Furimaf fútiyaaraf fan ijammi man fúsankenulammi nan yiiŋoor nan kábiil, di foonammi, “Jó’ol bee etaat man íyiiseni waatumi kabajoak fáculey.”
66004002	Yaŋ too galab Búyegetab Bátienaab di bookammi. Wáay, nijujuk ejunkut yati jáyiaj man ejuume típ di bukinab bajakaab, man anau alakoe to.
66004003	Alakomi ejunkutey yati jáyiaj nawuŋen ñiliñil nan bakooba bajooŋoore baanoe nan étuuru di báyeme wúk, funaabaf faanomi di fuŋomenuyomi nan étuuru.
66004004	Sijunkut siceen sati jáyiaj sooni kabanan di sibakiir silakolako siŋomen ejunkutey ekila yati jáyiaj. Di soo kunifaanak kooni kabanan di kubakiir kulakomi. Bakaanoe wañ wafiite ban di kookenumi wompoŋ wati sáni wati jáyiaj di uñeniil.
66004005	Di bajumi kálint kírititi kírititi di ñofen di liboor wij wij, ban káliliŋenoorak kati yentaam roo rípurumul di ejunkutey yati jáyiaj. Di bújonlenab bati ejunkutey yati jáyiaj sífitikenuma futokey di sigabaas, san eenomi Úyegetaw Wátienaaw wati Atijamit futokey di ugabaaw.
66004006	Di bújonlenab booliyo waanoe nan fal fati siweer sátiene, nan éjuudooruma. Di bajumi waroŋe watuukimi wooni ubakiir ubabaj kúcilak fáculey di poop bálamukab bati wo wajuume di báridab di bamayab bati ejunkutey yati jáyiaj.
66004007	Waroŋaaw wo’owu watuukimi útiyaaraw ukankaan nan jimukoor, ugabuntenaw ukankaan nan fúmuuna, úfeegintaw ukankaan nan buul bati an, ban ubakindenaw ukankaan nan bíibi.
66004008	Waroŋaaw watuukimi ubakiiraw, di do’odu dibakiirad daaraara ebabaj ulega wooni futok di kákon, ban ulegaaw wooliwo umemmeeŋ di kúcil barebare síndeneey di téeŋeraay. Fuk di balay síyooloeriit écimey. “Líroor, líroor, líroor, eenoomi Akiiyaolaal Atijamit ati Kánkum, ati noo, ati iñeme, di aatumi bee ebiley!”
66004009	Nanoosani waroŋaaw watuukimi ubakiiraw ulakomi esaley, di kálebienak, di eseney kasalak bee di alakomi di ejunkutey yati jáyiaj joola, aroŋumi bee bándoorey.
66004010	Nanan nákonan kunifaanak kooni kabananey di kubakiirak di kulomi kúfima di bújonlenab bati alakomi di ejunkutey yati jáyiaj. Nan man kumiiceelaetumi aroŋumi bee bándoorey, di kuleebumi wompoŋiil wati jáyiaj di fáculey yati ejunkutey yati jáyiaj, di écimey di yóro,
66004011	“Au núrindiiŋ kamiiceelaet Atijamit Akiiyaolaal, man bukanak kuregi mákalaam mooli, kúlebieni, ban di kusali mati kánkumak kooli, mati au utuukumi wanoosani búrom, ban ñátum di kamaŋak kooli wanoosani utuukituuk ban di ubajo.”
66005001	Nijukumi di kañen kúridak kati umu alakomi di ejunkutey yati jáyiaj man aakene kayitak kaciiki fáculey di bálamukab, ban di kunapenimi unapen ñooni futok di ugaba ñátum buraacen.
66005002	Nijukumi maleeka yabajumi kánkum di ecibulo, “Ai ayajumi bee kánapul kayitak kabooñimi uke man áfetul unapenaw wooliko?”
66005003	Bare bajut hani ákon dóo di bukinab bajakaab, mba baabe di dúniyaay, mba dúniyaay yati tentaamaraay aŋoolene ánapul kayit kabooñimi mba ajiker wammi di ko.
66005004	Di kaanammi búruuren manteer ilikij mati bajut ayaje kánapul kayit kabooñimi mba najiker wammi di ko.
66005005	Ákon di kunifaanak buku naanammi, “Takum úruuren, Jimukoorey yati fiilaf fati Yúda, Fufaaraf fati Dauda, naŋooleŋŋoolen, manteer mbi ánapul kayitak kabooñimi ban unapenaw futokey di ugabaaw wooliko.”
66005006	Nijukumi Jisaha man jijuume titoorey yati ejunkutey yati jáyiaj jaŋomeni di waroŋaaw watuukimi wooni ubakiiraw di kunifaanak. Jisahaaj joo jikankaan nan járaamuleeni. Ban jibabaj usiin futok di ugaba di kúcil futok di kugaba, doo eenomi Úyegetaw Wátienaaw wati Atijamit wooni futokey di ugabaaw, waboñimi bee di dúniyaay búrom.
66005007	Jisahaaj jijaw jiyab kayitak kabooñimi di kañenak kúridak kati umu alakomi di ejunkutey yati jáyiaj.
66005008	Nan ayabumi kayit kabooñimi aban, waroŋaaw watuukimi wooni ubakiiraw di kunifaanak kabananey di kubakiirak di kulo kúfima di bújonlenab bati Jisahaaj. Kunifaanak kabananey di kubakiirak anoosani naakennaaken suusa di mubool mati sáni mameeŋumi tep búsiifetab bati bubaliinab bakooreneimi, ban eenomi kúlawak kati bukanak kati Atijamit. Waroŋaaw watuukimi woo poop moo mákonam.
66005009	Di kúcimmi kácim kunkul man koone, “Au uyaje eyabey kayitak kabooñimi man únapul unapenaw wooliko, mati au núraamuleeniraamul bee kásimen ban ñátum di fúsimi nunoomumi man upaken bukanak bee mati Atijamit kápurumul fiiloofiil di kasankenookasanken di mofoomof.
66005010	Nukaaniikaan jáyi di kúsimenaak bee di Atijamit oololaal. ban koote erung baabe di dúniyaay.
66005011	Ñaa nilaañumi ijiker, ban nijammi kurimak kati simaleeka síwiliwilaas di similimiliyoŋas saŋomenumi ejunkutey yati jáyiaj,
66005012	ban soo di bukinab bajakaab sommi di écimey cibulo, “Jisahaaj jan jíraamulumi jírindiiŋ eyab kánkum, fubaj, malinlo, kákalaa, kálebien, mawuŋ di kasal.”
66005013	Nijammi butuuk banoosani di bukinab bajakaab, di baabe di dúniyaay, di dúniyaay yati tentaamaraay, di falaf, di wándomi búrom di aaney, “Kasal, kálebien, mawuŋ, di kákalaa bee bándoorey bee di ammi di ejunkutey yati jáyiaj di bee di Jisahaaj!”
66005014	Waroŋaaw watuukimi ubakiiraw di wommi, “Amen!” ban kunifaanak di kulo kúfima man kumiiceelaetujomi.
66006001	Ñaa nijukumi Jisahaaj di jínapul bunapen bákon di unapenaw futokey di ugabaaw, ban nijammi wákon di waroŋaaw watuukimi ubakiiraw di wammi furim facibuloe nan kapajaak, “Bil!”
66006002	Nijikerumi nijukumi epiling étumpaay pul. Ateyenaau ooliyo man aakene fuŋaajen, naloopenimi bompoŋ bati jáyiaj. Nateyenuyomi ápur man ajaw nan érimbaan man aŋoolen futiik fanoosani.
66006003	Nan Jisahaaj jínapulumi bunapenab bugabuntenab, nijammi waroŋaaw watuukimi ugabuntenaw di woonaam, “Bil!”
66006004	Epiling yiceen yáyeme pús di épurul fús. Ateyenaau ooliyo asenimi kánkumak kati kayiten futiik baabe di dúniyaay, man bukanak kubujoor. Nasenimi jilibaaj jabaakaaj.
66006005	Nan Jisahaaj jínapulumi bunapenab búfeegintenab, nijammi waroŋaaw watuukimi úfeegintenaw waanammi, “Bil!” Ban nijukumi epiling yalaene tir. Ateyenaau ooliyo man aakene múyinkuma di kañenool.
66006006	Nijammi wayesoore nan furim kápurumul di titoorey yati waroŋaaw watuukimi ubakiir waane, “Ekilo yákon yati emaanaay panjicaam edenaari yákon, di sikilo sífeegiir sati bálutab panjicaam edenaari yákon bare takum jikajen butum burioe túleey yati úbaar Uwoliiw di wayiney yati Ureseŋ.”
66006007	Ñaa jisahaaj di jilaañ jínapul bunapenab bubakindenab, nijammi furimaf fati waroŋaaw watuukimi ubakindenaw man woonaam, “Bil!”
66006008	Jíyenten, nijukumi epiling éfumpaŋ ban ateyenayo nasenimi kareesak koo eenomi Ecetey, di Esuney di eriibenoomi bálamukool. Sibabaj kánkum kati ebujey bucaab bákon di ucaabaw ubakiiraw wati dúniyaay, ñátum di jiliba jabaake, di bacaar, di kásumut kátipooremi, di sínukuruŋ sákoolenie sati karambaak kati dúniyaay uye.
66006009	Nan Jisahaaj jínapulumi bunapenab butokenab jiban, nijukumi di fátaamaf fati fúsimenaf káraamuleenimi mati káriiŋenak kati furimaf fati Atijamit ban di kurulen ekaan kúyiisena kufiumaay.
66006010	Di kucibulomi man koone, “Akiiyaau ati Kánkum, Áliroorumi ban nulegeno. Noonei nuje’e bee kagamen bukanak kati dúniyaay ban nutek kábujolimi?”
66006011	Ñaa anoosani di bukoo nasenimi kaloaay káamak kafiite púl ban di kújaatikenimi mati kukob jayiinkun, bee nampi kúlirenumi butumab bati kupaaliil kurokaak di kuriibaak kuti’iil kan koote ebuji, nan man kubujeenimi.
66006012	Nan Jisahaaj jínapulumi bunapenab futokey di bákonab. Jíyenten, nijukumi di bajumi káliliŋenoor kati yentaamey káamak. Nijukumi bala’ab di bubilumi boono nan furookal falaene tir, fuleeŋaf fubilumi fúyem foono nan fúsim.
66006013	Bootab insi búloul pálalal nan muñiil mati búbaar moom di kayoŋo nan fárusaf funage ñaa fútutut.
66006014	Fatiya di éjimmi meej nan kayit kabooñimi. Ban fúlankiin di fúrink fanoofani sípureni di tan silako.
66006015	Kúyiak kati dúniyaay, bukanak káamakak, kurungaak kutiikaak, kubajaak, di kabajumi kánkumak, di karinomi búrom, kumiiceel di kakaanutumi kumiiceel, di kuyofomi di úhorahor wati kúlankiin.
66006016	Ban di kucibulomi kúlankiinak di kukoobaak, “Jíloul títi di wúli ban di jíyofoli di anau ammi di ejunkutey, ban jíyofoli di kañuumulak kati Jisahaaj.
66006017	Mati funakaf fáamakaf fati kañuumulak kooliil fúrindiiŋ. Ai aate kapeeto bee ejuum di bújonlenab bati Atijamit di Jisahaaj?”
66007001	Nan mo’omu múpurutomi, nijukumi simaleeka sibakiir yanooyani man ejuume di égoolen yákon yati sígoolenas sibakiiras sati dúniyaay. Soo di silookumi járusey yati sígoolenas sibakiiras sati dúniyaay, takumbi járusey enag di dúniyaay mba di fal mba hani búbaar bákon.
66007002	Nilaañumi ijuk maleeka yiceen man eyitoulo fús ban búrabumemi man yookenulo bunapenab bati Atijamit aroŋaau. Ban di ecibulomi ewonk simaleekaas sibakiiras saseneenimi kánkum kati kakajen yantaamey di falaf.
66007003	Man yoonso, “Takum jikajen dúniyaay, falaf, mba úbaaraw, bee nampi wúli ukammi fúmanjum di kúriiŋak kati kurokaak kati Atijamit óololi.”
66007004	Nijammi butumab bati kakaanimi kúmanjumak di kúriiŋiil. Koo kooni síwili sooni ceme di bukan kugaba di kubakiir kápurumulomi di kiilak uñeney di kugabaak kati Isirael,
66007005	síwili uñen di sigaba kápurumulomi di fiilaf fati Yúda, síwili uñen di sigaba kápurumulomi di fiilaf fati Ruben, síwili uñen di sigaba kápurumulomi di fiilaf fati Gad,
66007006	síwili uñen di sigaba kápurumulomi di fiilaf fati Aser, síwili uñen di sigaba kápurumulomi di fiilaf fati Nefutali, síwili uñen di sigaba kápurumulomi di fiilaf fati Manase,
66007007	síwili uñen di sigaba kápurumulomi di fiilaf fati Simeon, síwili uñen di sigaba kápurumulomi di fiilaf fati Lewi, síwili uñen di sigaba kápurumulomi di fiilaf fati Yesakar,
66007008	síwili uñen di sigaba kápurumulomi di fiilaf fati Sabulon, síwili uñen di sigaba kápurumulomi di fiilaf fati Esufa, di síwili uñen di sigaba kápurumulomi di fiilaf fati Beniamin,
66007009	Nan mo’omu múpurutomi nijukumi, jameeŋ yati bukan, yan an amanjut buu ere’e, bukoo kápurumulomi di mofoomof, di fiiloofiil, di bukanoobukan, di kasankenookasanken, bajuume kujonlen fáculey yati ejunkutey yati jáyiaj di Jisahaaj. Bukoo man kukaanoe uloaay wafiite púl, anoosani man átuke kóot.
66007010	Ban di kucibulo máamak di aaney, “Kapakenak di Atijamit oololaal kúpurumulo alakomi di ejunkutey yati jáyiaj, di poop kúpurumulo di Jisahaaj!”
66007011	Simaleekaas búrom di sijummi siŋomenumi ejunkutey yati jáyiaj, di kunifaanak, di waroŋaaw watuukimi ubakiiraw. Kunifaanak búrom di kulo kúfima di bújonlenab bati ejunkutey yati jáyiaj man kumiiceelaet Atijamit, moo poop simaleekaas di waroŋaaw watuukimi sikammi.
66007012	Di aaney, “Amen! Kasalak, mawuŋam, malinlaam, esaley, kálebienak, kánkumak di kákalaak búrom kooku di Atijamit oololaal bee bándoorey! Amen.”
66007013	Ákon di kunifaanak kukila naceeŋammi, “Buku bukei, kakaanoñaa uloa wafiite púl? Boobei kúpurumulo?”
66007014	Ínje neenoomi, “Arungaom, au numammanj.” Naanammi, “Buku koo eenomi kápurumulomi di búyiikab báamakab. Kupopos uloaiil útien púl ñátum di fúsimaf fati Jisahaaj.
66007015	Moo kaane di kujummi di fáculey yati ejunkutey yati Atijamit, ninsi kumiiceelaetoomi nan kúsimena fuk di balay di fukobaf fáñiiaaf foola, ban ampi alakomi di ejunkutey yati jáyiaj aate epooyiil di bújonlenool.
66007016	Bacaar mba baraan leebusofureriil, bala’ab leebuyahureriil mba ebola yáamak poop letegorureriil.
66007017	Mati Jisahaaj jammi di titoorey yati ejunkutey yati jáyiaj, panjikaan amataiil, ban panjirungiil bee di síbula sasenemi eroŋey, ban Atijamit panayuuy jikul janoojani jammi di kúciliil.”
66008001	Nan Jisahaaj jinapulomi bunapenab futokey di bugabuntenab, bukinab bajakaab butunoorumi sii wáriiŋe bútingum bati erig yákon.
66008002	Nimbi ijukumi simaleekaas futokey di sigabaas sajuumene di fáculaf fati Atijamit, ban úbiil wooni futok di ugaba usenimi bee di kukila.
66008003	Maleeka yiceen di ebilumi ejuum di fáculey yati fúsimenaf man yooken múrokuma majoonenimi ñátum sáni. Maleekaay ekila esenisen búsiifetab bati bubaliinab juup bee kanaamoor di kúlawak kati bukanak kati Atijamit, bee esen bee di jirembaj jati sáni tan búsiifetab bati bubaliinab bukooreenimi di bújonlenab bati ejunkutey yati jáyiaj.
66008004	Fakooraf fati búsiifetab bati bubaliinab di siyito’oorumi di kúlawak kati bukanak kati Atijamit bee di Atijamit kápurumul di kañenak kati maleekaay.
66008005	Maleekaay di eŋarumi múyabenumaam ban di emeeŋenumi sambun sati fúsimenaf ban di éleebuusomi bee di dúniyaay. Di bajumi kálint kírititi kírititi di ñofen di liboor wij wij, ban di baj káliliŋenoorak kati yentaam.
66008006	Simaleekaas futokey di sigabaas saakumi úbiilaw futokey di ugabaaw di sijonjoorumi bee elituwo.
66008007	Maleekaay étiyaarey di elitumi kábiilak kooliyo. Di bajumi bataala di sambun sigaasoore di fúsim man síloumumi bee di dúniyaay. Bucaab bákon di ucaabaw úfeegiiraw wati dúniyaay di bureemumi, ban bucaab bákon di ucaabaw úfeegiiraw wati úbaaraw di bureemumi, ban étuuru búrom di ereemumi.
66008008	Maleekaay egabunteney di elitumi kábiilak kooliyo. Di bajumi waaf wakaane nan fúlankiin fáamak di fuyabumi bul sambun, ban fuleebimi bee di falaf.
66008009	Bucaab bákon di ucaabaw úfeegiiraw wati falaf fáamakaf di bubilumi bukaan fúsim, bucaab bákon di ucaabaw úfeegiiraw wati waroŋaaw wati falaf fáamakaf bucetumi, ban bucaab bákon di ucaabaw úfeegiiraw wati usaanaaw di bukañomi.
66008010	Maleekaay éfeegintey di elitumi kábiilak kooliyo. Yoot yáamak di eloulomi kápurumul di fatiya, man eyabumi wájajaj nan éfitikenuma. Di elomi di bucaab bákon di ucaabaw úfeegiiraw wati kalak di síbula sati mumelam.
66008011	Kareesak kati yootey koo eenomi Táli. Bucaab bákon di ucaabaw úfeegiiraw wati mumelam di mubilumi mútali. Bukan kajuupoe di kucetumi di mumelam mukila mati mubibil mútali.
66008012	Maleekaay ebakindeney di elit kábiilak kooliyo. Bucaab bákon di ucaabaw úfeegiiraw wati bala’ab di butekimi, ban bucaab bákon di ucaabaw úfeegiiraw wati fuleeŋaf, di wati bootab, búrom wo di úrimen túk. Bucaab bákon di ucaabaw úfeegiiraw wati fukaf di bala’ab di rímen túk poop.
66008013	Nimbi iluenumi, ban nijammi bíibi fatiya di éyit di elok máamak yoone, “Búyiik, búyiik, búyiik bee di kacinumi baabe di dúniyaay uye. Mati simaleekaas siceenas sífeegiiras sajonjooruñaa bee elitey úbiilaw wooliso!”
66009001	Maleekaay etokeney di elitumi kábiilak kooliyo. Nijukumi yoot yaloulomi fatiya bee di dúniyaay. Esenisen ékulumaay yati busunab básankimi babajutumi tan búkabe.
66009002	Yootey di ékululumi busunab bukila, fakooraf ninsi fúpurumul dó rím bututut nan fúur fáamak. Bala’ab di járusey sírimen túk.
66009003	Fábangund fajuupoe di fúpurumul di fakooraf fúfimenumi dúniyaay. Di fusenimi kánkum kan sire’e di kánkumak kati balankuurab bati dúniyaay.
66009004	Fújaatikenimi takum fukajen étuureey, úbaaraw mba muliila muceen. Bare mbi fuŋoolen fukajen bukan kabajutumi fúmanjumaf fati Atijamit di kúriiŋiil.
66009005	Fábangundaf fusenimi kánkum man fúsuutukeniil kuleeŋ futok babujutiil. Ban jariey yati kásuutukenak sirere di jariey yati katafak kati elankuur di an.
66009006	Di kuleeŋ kukila bukanak pankuñes ecetey bare leekuŋoolen kubajuyo. Pankuraano man kucet bare ecetey paneteyiil.
66009007	Fábangundaf fukila funokoonokoor nan sipiling sajonjoore bee ejaw futiik. Di kúkaak koolifo baloopene waanoe nan wompoŋ wati jáyiaj wati sáni, ban wuulaw woolifo ukankaan nan wuul wati bukan.
66009008	Walaw woolifo ukankaan nan wal wati kuseek, ban úñiiŋaw woolifo ukankaan nan wati simukoor.
66009009	Úsusaw woolifo ubabaj uwel nan múkaruma mati mulap. Kayelak kati ulegaaw woolifo nan kálint kati sisareet sati sipiling sajuupoe sammi di ejaay futiik.
66009010	Foo fubabaj kúloj katafemi nan balankuur, ban di kúlojak kooliko kubabaj kánkumak kati kásuutukenak káriiŋe muleeŋam futok.
66009011	Foo fubabaj áyi arungumi fo, an eenoomi maleekaay yaakumi busunab básankimi babajutumi tan búkabe. Kareesak kooliyo di kasankenak kati Kúhiburak kooneyo Abadon di kasankenak kati Kúgirikak kooneyo Apolon.
66009012	Búyiikab butooŋandab buwuwuuj buban, man rinomi úyiik ugaba waate ebil.
66009013	Maleekaay etokeney di yákoney di elitumi kábiilak kooliyo. Nijammi furim fasankenulo di wahaw unokoorumi nan usiinaw ubakiiraw wati di sígoolenas sibakiiras sati jirembaj jati sáni tan búsiifetab bati bubaliinab bukooreenimi di bújonlenab bati Atijamit.
66009014	Furimaf fusankenumi bee di maleekaay etokeney di yákoney di foonuyomi, “Jikaten simaleekaas sibakiiras sakokimi di falaf fáamakaf fati Efurate.”
66009015	Ñaa simaleekaas sibakiiras sikatenikaten, sakokeenimi sammi man sijonjooreenimi bee mati di erig uye, funakaf ufe, fuleeŋaf ufe, emitey uye man sibuj bucaab bákon di ucaabaw úfeegiiraw wati bukanak búrom baabe di dúniyaay.
66009016	Man ijammi eeno, wuwuuj similiyoŋ siceme sigaba sati sipilingas sitiikaas.
66009017	Mo’ome moo nijukumi eeno sipilingas di waaf nan sáautas súmboom. Kuteyenaak kooliso kukaanokaano múkarumaam mati úsusaw máyeme nan sambun, di mabulore, di majiilaete. Kúkaak kati sipilingas koonokoono nan kúkaak kati simukooras. Di utumaw wooliso dihi sípurenul sambun, fakoor, di godoroŋ.
66009018	Bucaab bákon bati ucaabaw úfeegiir wati bukanak di bubujimi ñátum di úyiik úfeegiir nan sambunas, fakooraf, di godoroŋey.
66009019	Mati kánkumak kati sípilingaas kooku di utumaw wooliso di kúlojak kooliso. Kúlojak kooliso koonokoono nan siyela sabaje kúkaak kabajumi kánkumak man kúsuutukenumi bukanak.
66009020	Karinobomi, kabujutimi ñátum di úyiikaw uwu, hani moo di kulatumi kátiiwoorak kukat bálamuk di majakutiil. Di kurulenumi kamiiceelaetak kati úgun di sínaati sajoonenimi ñátum di sáni, di gódifori, di mulap máyeme, di kúlankiin di poop ubabar, san umanjumi síjukeriit, síjameriit, mba di sijaw.
66009021	Kútiiwoorut kukat bálamuk majakutam man kukammi nan jabujaj, mukaana mati fáliimaetaf, káraadiak mba jákuutaj.
66010001	Nilaañumi ijuk maleeka yiceen yati kánkum káamak di éwaloul di bukinab bajakaab. Furola fuguubeneyo, ban funaabaf foom di fúkaaf fooliyo, buuluyo nan bala’ab, ban úkamunuyo nan sísaguma sati sambun.
66010002	Man yooke jayit jáfetuli di kañenuyo. Kákamunuyo kúridak kooku man ejuumene di falaf fáamakaf, kaaku téeŋey,
66010003	ban di ewonkumi cibulo nan búciiŋit bati jimukoor. Nan ecibulomi upajaaw futokey di ugabaaw di uyabumi man úlint.
66010004	Nan upajaaw futokey di ugabaaw uyabumi uban, nan ilakomi bee eciikey ceb, bare nijammi furim kápurumul di bukinab bajakaab man foone, “Sof butumi takum ureg an wan upajaaw futokey di ugabaaw uregimi, ban takum poop uciikuwo.”
66010005	Maleekaay yan ijukumi bajuumerab di falaf fáamakaf di téeŋey, di etebenumi kañenuyo kúridak bee fatiya.
66010006	Ban ebaat kabaat di kareesak kati Atijamit, aroŋumi bee bándoorey, atuukumi dúniyaay, di bukinab bajakaab, di falaf fáamakaf, wanoosani wándomi búrom. Maleekaay yoone, “Waaf úje’eriit bee ekobi!
66010007	Bare nampi maleekaay etokeney di egabunteney elitumi kábiilak kooliyo, wayofoaaw wan Atijamit asofeenumi di búyegetool pánuliroor, nan man áligeenumi kurokaool kan eenomi kuboñaak.
66010008	Ñaa furimaf fan ijameenumi kápurumul di bukinab bajakaab di fulaañ fusankenom foone, “Jaw, yab jayitaj jáfetulimi di kañenak kati maleekaay yammi bajuumene kákamun kaaku di falaf, kaaku téeŋey.”
66010009	Nijajaw bee di maleekaay man ireguyomi esenom jayitaj jabooñimi. Yoo di yoonammi, “Yab utokoñ pántali di fari, bare di butumi pánsuum nan múkum.”
66010010	Niyabumi jayitaj jabooñimi di kañenak kati maleekaay itokoñ. Di súmmi nan múkum di butumom, bare nan imerumi di bilumi táli di farom.
66010011	Ban nijammi mo’ome, “Noote káriiŋen inki kamanjen mati wábileuumi bee di bukan kajuupoe, di mof majuupoe, di usanken wajuupoe, di kúyi kajuupoe.”
66011001	Niyabumi egol éliikuma, ban di koonammi, “Yito man ujaw uliik fukobaf fáñiiaaf fati Atijamit di fúsimenaf, ban nupin bukanak kándomi kamiiceelaetumi dó.
66011002	Bare takum uliik fankaf fammi téeŋeraay yati fukobaf fáñiiaaf, mati fusenisen bee di kamanjutumi Atijamit. Pankutampoor ésukey yáamakey yálirooraay wáriiŋe muleeŋ bukan kugaba di mugaba.
66011003	Pániboñul kúyiisenaom kugabaak, kakaanoe wañaw wati kurookal man kumanjen di kánkum wáriiŋe kunak éwili yákon di siceme sigaba di bukan kúfeegiir.”
66011004	Buku kúyiisenaom kugabaak eenomi úbaaraw Uwoliiwaw ugabaaw di újuumenumaaw wati síwuŋenumaas sigabaas woo ujuumeimi di bújonlenab bati Akiiyaau ati dúniyaay búrom.
66011005	Ampi ágaloore bee kábukeniil, sambunas sípureupur di utumaw wooliil man simer kulatooriil. Mo’ome moo ampi ágaloore bee kábukeniil aate ecet.
66011006	Kubabaj kánkum kati man kuwamben fatiya, takumbi emitey elub káfiren kalubak di kunakak kati kamanjenak. Kubabaj kánkum kati káruŋul mumelam mulaañ fúsim, ban di kubaj kánkum kati éŋarul kásumut kanoosani nanoosani nan súumiimi.
66011007	Nan kubanumi káyiisenak kooliil, énukuruŋey yákooleniaay yaatumi épuruley di busunab básankimi babajutumi tan búkabe pambieŋooleniil ban di ebujiil.
66011008	Ban wiiŋiil pánwoomi bafintoe di buruŋab bati ésukey yáamakey, ésukey ekila karees kúgunenuma kan koonemi Sodom mba Misira, ésukey yan Akiiyaiil afaaŋeneenimi di ébaarey yati búpinab.
66011009	Wáriiŋe kunak kúfeegiir di bútingum, bukanak búrom, fiiloofiil, kasankenookasanken, ban mofoomof koote ebil kujuum man kujiker wiiŋiil. An letabaj buruŋ man afokiil.
66011010	Bukanak kati dúniyaay pánsuumiil mati ecetey yati buku kugabaak. Pankukaan karuukenak, ban di kukaan káaning man kusenoor muwula, mati kuboñaak kugabaak kalakoeenumi kásuutukeniil.
66011011	Bare kunak kúfeegiir di bútingum nan kubanumi, fuyiif fasenemi eroŋey fápurumulomi di Atijamit man funokeniil, ban di kuyitomi kujuum jaj. Ban anoosani ajukiimi yaaley yoola di ejisumi cúj.
66011012	Ñaa kuboñaak kugabaak di kujammi furim facibuloe fápurumulo di bukinab bajakaab man foone, “Jíremboorul taate!” Di fáculaf fati kulatooriil, di kuremboorumi bee di bukinab bajakaab di furola.
66011013	No’onu di bajumi káliliŋenoor kati yentaamey káamak, bucaab bákon di ucaabaw uñeney wati ésukey yáamakey di bulomi wúp bukaño. Bukanak kooni síwili futok di sigaba di kucetumi di káliliŋenoorak kati yentaamey. Kapakumi saalas sooliil di sijisumi máamak ban di kusal wan úyegetiil ufelumi mati mákalaam mati Atijamit ati bukinab bajakaab.
66011014	Búyiikab bugabuntenab buwuwuuj. Jíyenten, búyiikab búfeegintenab bábileuumi iñemeeñeme.
66011015	Maleekaay etokeney di egabunteney di elitumi kábiilak kooliyo. Di bajumi furim fateboe di bukinab bajakaab, man foone, “Jáyiaj jati dúniyaay jibilumi jikaan jáyiaj jati Akiiyaolaal di jati Apakenaau Áamakau oola, ban naate erung bee bándoorey.”
66011016	Ban kunifaanak kabananey di kubakiirak, kalakoemi di sijunkutiil sati jáyiaj di bújonlenab bati Atijamit di kulomi kúfima kuyahumi wuuliil tentaam man kumiiceelaetumi Atijamit,
66011017	di aaney, “Wúli kooku bo esali, Akiiyaau Atijamit ati Kánkum, ati iñeme di ati noo, mati nuŋaŋŋar kánkumi káamakak ban nutontooŋ bee erung.
66011018	Bukanak kamanjutumi Atijamit kuñuumuñuumul di au, bare iñeme nanan nooli nati kañuumulak níriiŋuloriiŋ, nanan nati kagamenak kacetumi di nati ecaamey kurokai. Panucaam kuboñai di bukani, ban kákolimi kareesi, añiil anifaan, ban panukajen kukajenaak kati dúniyaay.
66011019	Ñaa fukobaf fáñiiaaf fati Atijamit fammi di bukinab bajakaab di fúwambulimi, ban jiceesaj jati kasofoorak dóo di fukobaf fáñiiaaf foola. Di bajumi kálint kírititi kírititi di ñofen di liboor wij wij, ban káliliŋenoor kati yentaam, di bataala báamak di búloumumi.
66012001	Ínje nijujuk fúmanjum fáamak farajulomi di fatiya, aseek agaayoore bala’ab ban najummi di fuleeŋaf. Naloopimi bompoŋ babajumi soot uñen di sigaba.
66012002	Man aakene búrooko, ban nacibulomi fatiya di jariey nan alakomi kawalen búrooko.
66012003	Fúmanjum fuceen furajulomi di fatiya. Jíyenten, eyela yajuudiitimi yáamak yáyeme, yati kúkaak futok di kugaba di usiin uñen, di fúkaaf fooliyo fanoofani baloopene bompoŋ bati jáyi.
66012004	Fúlojaf fooliyo di fuñakumi bucaab bákon di ucaabaw úfeegiiraw wati bootab bammi di kátula, ebetulomi bee di dúniyaay. Eyelaay yajuudiitimi di ejuum di fáculey yati aseekau oo aje’emi bee ebaj añiilau, mambi emer jiñiilaj joo di ewoliey tac.
66012005	Aseekau nabilumi aroŋ jiñiil jíniine jaatumi bee erung mofam búrom mati dúniyaay ñátum egol yati mulap. Bare jiñiilaj joola di jiyalenimi fak di jíjeetumimi bee di Atijamit di ejunkutey yoola yati jáyiaj.
66012006	Aseekau nateyumi bee di baŋaanab, tan Atijamit ajonjoorumi bee mati akila, tan aatumi kacookooriak wáriiŋe kunak éwili yákon di siceme sigaba di bukan kúfeegiir.
66012007	Di bajumi futiik dóo di bukinab bajakaab. Mikael oo di simaleekaool di sitiikenumi eyelaay yajuudiitimi, yoo di simaleekaas sooliyo di sigalenumi.
66012008	Bare eyelaay yajuudiitimi di eŋoolenimi di futiik fukila, yoo di simaleekaas sooliyo búrom sicesoorimi sípur jáng di bukinab bajakaab.
66012009	Eyelaay yajuudiitimi di ébetulimi tentaamey, yoo eenomi eyelaay yáamakey yati naaniŋ yawonkeimi, Bágun di poop Seetaanaay, yabuntemi dúniyaay, yaleebimi bee di dúniyaay di simaleekaas sooliyo.
66012010	Nijanjam furimaf facibuloe di bukinab bajakaab man foone, “Iñeme kapakenak kati Atijamit kúriiŋuloriiŋ! Atijamit náyiisenyiisen kánkumool nan Áyi. Apakenaool náyiisenyiisen fujuumool! Mati Seetaanaay yakammi ataakenaau ati bukanolaal di fáculey yati Atijamit fuk di balay, iñeme ébetulibet.
66012011	Bukanolaal kuŋoolenuyomi mati fúsimaf fati Jisahaaj di mati káyiisenak kooliil, ban kúkoliut ecetey.
66012012	Jimaayoor, wóoy bukinab bajakaab! Muyuul búrom kácindomi, jimaayoor! Bare búyiikab bulako di dúniyaay di falaf fáamakaf, mati Seetaanay ébetulibet bee di dúniyaay! Emammanj mati nanan nooliyo níloiut ban eñuumuñuumul máamak.”
66012013	Nan eyelaay yajuudiitimi ejukumi mati ébetulibet bee baabe di dúniyaay, di esofumi kacesoorak kati aseekau aroŋumi jiñiilaj jíniinaaj.
66012014	Bare aseekau nasenimi ulegaaw ugaba wati bíibiey yáamakey manteer mbi aŋoolen áyit apak di eyelaay yajuudiitimi uyu bee di baŋaanab, tan tikila naate kacookoori wáriiŋe simit sífeegiir di bútingum, takum yoo ébukenool.
66012015	Eyelaay yajuudiitimi épuulenumi mumelam nan fal mambi mújeetumool taac.
66012016	Bare yentaamey di erambenumi aseekau ume. Yoo di ejisomi wáj man emer mumelam mati falaf ufu búrom mápurulomi di eyelaay yajuudiitimi.
66012017	Eyelaay yajuudiitimi di efuuñetumi di aseekau, man elaañumi bee katiiken kuñoolool, kasofumi kájaatikenak kati Atijamit ban di kukaan kúyiisenaak kati Yensa.
66012018	Eyelaay ekila di ejummi ekoben di kásikak.
66013001	Ínje nijukumi waaf nan sáaut énukuruŋ yákoolenie man épurulomi fús di falaf fáamakaf. Man yooke kúkaak futok di kugaba, di usiin wooni uñen, di wompoŋ wooni uñen wati jáyiaj waloopimi di usiinaw wooliyo, ban di fúkaaf fanoosani ciikiciik karees káñiie mati Atijamit.
66013002	Énukuruŋey ekila yan ijukumi yoonoyoono nan esaama, bare úkamunuyo woonowoono nápaj nan wati tímba, butumuyo boonoboono nan bati jimukoor. Eyelaay yajuudiitimi di esenumi kánkumak kooliyo, di ejunkutey yooliyo yati jáyiaj, di fujuumaf fooliyo bee di énukuruŋey ekila.
66013003	Fúko fákon fati kúkaak kooliyo fubabaj musont mampi maŋoolen mubujuyo, bare iñeme di mukoyumi. Kati dúniyaay búrom di wáaloiimi man kuriibenuyomi.
66013004	Bukanak di kumiiceelaetumi eyelaay yajuudiitimi, mati man esenumi énukuruŋey uyu fujuumaf fooliyo. Bukanak kulaañumi kumiiceelaet énukuruŋey poop, eceeŋey di yóro mati, “Ai anokoore nan énukuruŋey uye? Ai aŋoolene atiikenuyo?”
66013005	Énukuruŋey uyu esenisen buruŋ man esanken máamak kurim káñiie máamak mati Atijamit. Esenisen buruŋ di fujuum wanoosani wan emaŋumi bee ekaaney wáriiŋe muleeŋ mooni bukan kugaba di mugaba.
66013006	Di etooŋumi kásaabul man esanken kurim káñiie máamak mati Atijamit, di kareesak kooliyo, di ban acinumi, di kácindomi búrom di bukinab bajakaab.
66013007	Esenisen kánkum kati katiiken bukanak kati Atijamit ban di eŋooleniil. Di esenimi buruŋ bee di fiiloofiil, bukanoobukan, kasankenookasanken di mofoomof.
66013008	Bukanak búrom kacinumi di dúniyaay uye pankumiiceelaet énukuruŋey ekila, buku búrom kan ureesiil uciikutimi di búkaay yati eroŋey yati Jisahaaj járaamulimi bala’a butuukab bati dúniyaay.”
66013009	Anoosani abajumi uwos újamuma, najam!
66013010	Ampi Atijamit ammi panasofi oo panasofi, koo koote esofi kújeetummi. Ampi Atijamit ammi panabuji di jilibaaj jabakaaj oo panabuji di jo Mo’omu eenomi bukanak kati Atijamit koote kamuuten di ekaan bukan kufiumaay.
66013011	Nijukumi énukuruŋ yiceen man épurulo fús di tentaamey. Ebabaj usiin ugaba waanoe nan wati jisaha bare di esankenumi nan eyela yajuudiitimi.
66013012	Di eŋarumi fujuumaf fati énukuruŋey yátiyaaraay di bújonlenab booliyo, ban di éjaatikenumi bukanak kati dúniyaay man kumiiceelaet énukuruŋey étiyaaraay, yan musontam mooliyo mukoyeenimi.
66013013	Énukuruŋey egabunteney ekammi wajamurerutimi wajuupoe, di ekaanumi biyok sambun síwaloul fatiya bee di dúniyaay di fáculey yati bukanak búrom.
66013014	Énukuruŋey egabunteney di ebuntumi bukanak kati dúniyaay búrom ñátum di ekaaney yati wajamurerutimi di fáculey yati énukuruŋey étiyaaraay. Emingenumi bukanak kati dúniyaay man kujoonen ebaŋoot siyesoor di énukuruŋey étiyaaraay yábukeneenimi ñátum di jilibaaj bare ecetut.
66013015	Énukuruŋey egabunteney esenisen buruŋ man éfuuten fuyiif bee di ebaŋootey yati énukuruŋey étiyaaraay man eŋoolen esanken. Ebaŋootey di eregumi ampi alatumi bee amiiceelaetumi oo naate ebuji.
66013016	Énukuruŋey ekila emingenumi bukanak búrom, añiil anifaan, kabajumi di kabajutumi, kumiiceel di kakaanutumi kumiiceel, man kubaj fúmanjum di uñeniil úridaw mba di kúriiŋiil.
66013017	Takumbi an aŋoolen anoom mba anoomen leejaat nababaj fúmanjumaf fati énukuruŋey yo’oyu, kareesak ko’oku mba eciikey epinaay.
66013018	Mambi an álaul mo’ome cenceeŋ ebaj malinlo. Ampi abajumi kálaulak naate kálaul wan eciikey epinaay efelumi yati énukuruŋey ekila, mati epinaay éyiisenyiisen kareesak kati an. Koo eenomi siceme futok di yákon bukan kúfeegiir di futok di yákon bee mati an (666).
66014001	Nijukumi jisahaaj bajuume fatiyaay yati fúlankiinaf fati Sion! Joo di bukan kooni síwili ceme di bukan kugaba di kubakiir kabajumi kareesak koolijo di kati Ampaijo baciike di kúriiŋak kooliil.
66014002	Nijammi kayel kápurumulo di bukinab bajakaab kaanoe nan kasuuŋut kati mumel falaf fáamakaf di poop nan emitey elakoe eyah upaja pajajaj pajajaj di eñofen. Inki poop nijammi kayel kanaame nan bukan kulakoe enag sisuusaiil.
66014003	Di kúcimmi kácim kunkul di bújonlenab bati ejunkutey yati jáyiaj, di waroŋaaw watuukimi ubakiiraw, di kunifaanak. Bajut an aŋoolenumi ácim kácimak uku leejaat buku síwil cemaay di bukan kugaba di kubakiir kapakenimi di dúniyaay.
66014004	Kúniinaak buku kúkaaneriit kanaare’etak, mati kumanjut kuseek. Di kuriibenumi Jisahaaj banoosani jije’e. Bukanak buku kupakenipaken di bukanak kati dúniyaay búrom nan búsimen búbuto bee di Atijamit di poop bee di Jisahaaj.
66014005	An amanjutiil di kagaajoor ban poop tan mokene di kukila.
66014006	Nilaañumi ijuk maleeka yiceen man yoom di éyit fatiyaay, man yooke furimaf fajakaaf bee karegen bukanak búrom kati dúniyaay uye, bee di mofoomof, fiiloofiil, kasankenookasanken, di bukanoobukan.
66014007	Di ecibulomi man yommi, “Jílebien Atijamit ban di jisal mákalaam moola! Mati nanan nati kagamenak koola nírindiiŋ. Jíkuntaajen man jimiiceelaetool atuukumi fatiya di tentaam, falaf fáamakaf di síbula sati mumelam.”
66014008	Maleeka yiceen egabunten di ériibenul, man yoone, “Elolo! Elolo Babilon yákalaami elolo! Ésukey ekila ekankaan man mofam búrom kúkali di bunuk bati kayenetak koola.”
66014009	Maleeka yiceen éfeeginten yoo poop di eriibenumi sítiyaaras, di ecibulo man yoone, “Ampi amiiceelaetumi énukuruŋey yákooleniaay di ebaŋootey ekila, ban nabaj fúmanjumaf fooliyo di fúriiŋool mba di kañenool,
66014010	an akila aate eraan wayiney yati kañuumulak kati Atijamit. Pánasuutukenumi sambunas di godoroŋ di bújonlenab bati simaleekaas sálirooraas di Jisahaaj.
66014011	Fakooraf fati sambunas sásuutukeniimi fuyitoyito bee bándoorey. Kúyooloeriit fuk di balay, mati man kumiiceelaetumi énukuruŋey yákooleniaay di ebaŋootey yooliyo, ban di kubaj fúmanjumaf fati kareesuyo.”
66014012	Mbi ure líŋen bukanak kati Atijamit man kumuuten kásuutukenak ban di kujuum líŋ, kasofumi kájaatikenak kati Atijamit ban kabajumi kafium di Yensa.
66014013	Nijammi furim kápurumul di bukinab bajakaab man foone, “Ciik ure. Kaatumi enen síñunduiil káŋarum iñeme di burokab bati Atijamit, jakiijak!” “Éey malegen!” Búyegetab Bátienaab di buyiiŋumi. “Pankubaj kayoolo kásuume kápurumul di burokab booliil barioaab, mati bacaamab bati burokab booliil pankujawoor.”
66014014	Nilaañ ijuk di bajumi furola fafiite, an ayesoore nan añiil ániine ati anau di fo, man aloopeni bompoŋ bati jáyiaj di fúkaaf foola, di poop naakene éjituma yayabe serere di kañenool.
66014015	Maleeka yiceen di épurumul di fukobaf fáñiiaaf, mansi ewonk cibulo bee di umu ammi balakoe di furolaaf, “Ŋar éjitumai man ujit, mati nanan nati kajit nírindiiŋ. Mati kúwaagenak kúrindiiŋ ñaj baabe di dúniyaay.”
66014016	Ñaa umu ammi balakoerab di furolaaf nasofumi éjitumaool man ajit dúniyaay búrom, dúniyaay búrom di ejitimi nan mulukiin.
66014017	Maleeka yiceen di épurumul di fukobaf fáñiiaaf di bukinab bajakaab, ban yoo poop man yookene éjituma yayabe serere.
66014018	Maleeka yiceen yaakenumi fujuumaf fati sambunas, di épurumulomi di fúsimenaf. Di maleekaay uyu di ewonkumi ecibulo aakenumi éjitumaay yayabaay serere, “Ŋar éjitumai man ujit, fútukusaf fati kureseŋak kati dúniyaay mati kaasaal.”
66014019	Ñaa maleekaay di eŋarulomi éjitumaay man égaawul dúniyaay ban di ejit ejojenuko búrom, ban di éleebukoromi fuñaafenaf fáamakaf fati kañuumulak kati Atijamit.
66014020	Di kureseŋak kutobojimi kunaluj di fuñaafenaf fammi di téeŋey yati ésukey yáamakey, fúsim futeyulo di fuñaafenaf wáriiŋe síkilomeetar siceme sífeegiir kabaakak, kásankiak koolibo símeetar sigaba.
66015001	Nijukumi fúmanjum fuceen fáamak di fatiya, foo fúkalaakalaa ban fúrindiiŋ síwoonoor. Di bajumi simaleeka sooni futok di sigaba saaken úsumut wooni futok di ugaba, wan eenomi úlamukaw. Mati woo eenomi fúmanjumaf fúlamukaaf fati Atijamit.
66015002	Nijukumi waanomi nan fal fati siweer sátiene sanaamoore di sambun. Ñaa buku kaŋoolenumi énukuruŋey yákooleniaay, di ebaŋootey yooliyo, di eciikey epinaay yati kareesak kooliyo, man kujuume kupano di falaf fati siweer man kookene sisuusaas sati Atijamit.
66015003	Man kulakoeene écim kácimak kati Muusa, arokaau ati Atijamit, di kácimak kati Jisahaaj, “Wóoy au Akiiyaau Atijamit ati Kánkum! Mukaanai múkalaakalaa ban múrindiiŋ síwoonoor máamak, Wóoy au, Áyi ati bándoorey! wanoosani wan ukaanemi ujonjoon ban di ulegeno.
66015004	Wóoy Akiiyaau, ai aatut kákoli ban nálebien kareesak kooli? Mati au ceb úliroorumi. Mofam búrom moote ebil man mumiiceelaeti, mati mukaanai majoonaam múyiiseniyiisen.”
66015005	Mo’omu múpurutomi, nilaañumi ijuk fukobaf fáñiiaaf fammi di bukinab bajakaab, foo eenomi Éguutey Yálirooraay yati Atijamit, man fúwambuloe!
66015006	Simaleekaas sooni futokey di sigabaas saakumi úyiikaw wooni futokey di ugabaaw sípurulomi di fukobaf fáñiiaaf fukila. Bakaanoerab wañ wafiite nañ ban di sikaren úsususo úmarufa wati sáni.
66015007	Ñaa wákon di waroŋaaw watuukimi ubakiiraw di usenumi simaleekaas futokey di sigabaas sibiin sati sáni sooni futok di sigaba sameeŋe di kañuumulak kati Atijamit, aroŋumi bee bándoorey.
66015008	Fukobaf fáñiiaaf di fúrimi túk di fakooraf kápurumul di mawuŋam mati Atijamit di kápurumul di mákalaam moola. An aŋoolenut anoken di fukobaf fáñiiaaf bee nan úyiikaw wooni futokey di ugabaaw wati simaleekaas sooni futokey di sigabaas uwuujumi.
66016001	Nijammi furim facibuloe dóo di fukobaf fáñiiaaf man foone simaleekaas sooni futokey di sigabaas, “Jijaw bee di dúniyaay man jíyu sibiinas sooni futokey di sigabaas sati kañuumulak kati Atijamit.”
66016002	Ñaa maleekaay étiyaarey di ejawumi éyu ebiiney yooliyo di dúniyaay. Musonta majakut mákoolenie di múpurulomi di bukanak kaakumi fúmanjumaf fati énukuruŋey yákooleniaay ekila ban di kumiiceelaetumi ebaŋootey yooliyo.
66016003	Maleekaay egabunteney di éyumi ebiiney yooliyo di falaf fáamakaf. Mumelam di mulaañoorumi nan fúsimaf fati an acete, ban wanoosani waroŋumi dó, di ucetumi.
66016004	Maleekaay éfeeginteney di éyumi ebiiney yooliyo di kalak di síbulaas sati mumelam, ban di mulaañoorumi fúsim.
66016005	Nijammi maleekaay yati mumelam man yoone, “Nujonjoon di kagamenak uke kooli, au, Atijamit Álirooraau, ati iñeme di ati noo!
66016006	Mati buku kúyuyu fúsimaf fati bukani di fati kuboñai, ban nuseniimi fúsimaf man kuraan, ban poop koo karaanaiil.”
66016007	Nijammi furimaf fúpurumulomi di fúsimenaf man foone, “Akiiyaau Atijamit ati Kánkum! Kagamenak kooli kulegenolegeno ban kujonjoon.”
66016008	Maleekaay ebakindeney yoo di éyumi ebiiney yooliyo di bala’ab, ban di busenimi buŋar man bubol bukanak nan sambun.
66016009	Ebolaay yáamakey di eboliimi, biyok kunum kareesak kati Atijamit, aakumi kánkum kati úyiikaw uwu. Bare kumaŋut kútiiwoor kukat bálamuk majakutam mooliil ban di kusal mati mákalaam moola.
66016010	Maleekaay etokeney di éyumi ebiiney yooliyo di ejunkutey yati énukuruŋey yákooleniaay, ban jáyiaj jooliyo di jírimenumi túk. Kati jáyiaj jooliyo di kutooŋ erumey kubilak kooliil,
66016011	ban di kunummi Atijamit ati bukinab bajakaab mati jári’iil di musontaiil, ban kumaŋut kátiiwoor kukat bálamuk majakutiil.
66016012	Maleekaay etokeney di yákoney yoo di éyumi ebiiney yooliyo di falaf fati Efurate. Nan kammomi mumelam mati falaf di muyondumi rat, bee kajoonen buruŋ bati kúyiak kápurumul di ban bala’ab búrabumemi.
66016013	Nilaañumi ijuk úgun wooni úfeegiir wasikoe waanoe nan sifool. Woo di épurul di butumab bati eyelaay yajuudiitimi, di bati énukuruŋey yákooleniaay, di bati aboñaau abuntaau.
66016014	Mati uwu ukankaan nan úgun, wakaanemi wajamurerutimi. Úgunaw uwe úfeegiiraw woo uje’emi bee di kúyiak kati dúniyaay búrom ujojeniil tákon bee mati futiikaf di funakaf fáamak fati Atijamit ati Kánkum.
66016015	(”Jíyenten, ínje oomu di éjawuley nan ákuu! Anau ámooriutumi ban nakaanomi wañaw woola jakoojak, manteer takumbi alako búliŋet man apuño di bukanak!”)
66016016	Úgunaw ujojenumi kúyiak tákon, tanat tan koonemi Amagedon di kasankenak kati Kúhiburak
66016017	Maleekaay etokeney di egabunteney yoo di éyumi ebiiney yooliyo di járusey. Ñaa dóo di fukobaf fáñiiaaf nijammi furim facibuloe kápurumul di ejunkutey yati jáyiaj man foone, “Kaanikaan ban!”
66016018	Di bajumi kálint kírititi kírititi di ñofen di liboor wij wij. Káliliŋenoorak kati yentaam kabajorerut kabiñoo di fúcitumaf nan anau atobojumi tentaam. Malegen káliliŋenoorak uke kati yentaamey kufaŋ man kújakaatie wuuj kati noo.
66016019	Ésukey yáamakey yati Babilon yákalaami di ejisomi upan úfeegiir, sísukas sáamakas sati mofam búrom mati dúniyaay di silo. Atijamit nawoolomi ésukey yáamakey yati Babilon yákalaami ban nakaanuyomi man eraan kápurumul di éraanumaay yoola yameeŋenimi di kañuumulak koola.
66016020	Fúrink fanoosani di fújim meej, hani fúlankiin fateboe leefuŋoolen fujuki.
66016021	Di bajumi kalub kati bataala báamak, ban kálebiak kooliko kúriiŋe síkilo bukan kugaba di uñen, búloumumi títi bukanak kanumimi Atijamit mati búyiikab bati bataalaab ube, mati búyiik bákoolenie máamak.
66017001	Maleeka yákon di simaleekaas sooni futokey di sigabaas saakumi sibiinas sooni futokey di sigabaas di ebilumi bee di ínje man yoonomi, “Bil, pániyiiseni kagamenak kati aseekau ayenetaau áamakau ammi balakoe di kalak kajuupoe.
66017002	Kúyi kati dúniyaay kakaanemi kaseeketak di aseekau ume, bukanak kati dúniyaay uye di kubilumi kúkali ñátum di eraaney yati wayiney yakammi búlaputab bati kúraadiaak koola.
66017003	Búyegetab Bátienaab bati Atijamit di bookomi, man maleekaay di eŋarammi bee di baŋaan. Boo nitookumi aseek man alakomi di bálamukab bati énukuruŋ yákoolenie yáyeme. Di eniiley yooliyo baciike urees wáñiie mati Atijamit. Énukuruŋ ebabaj kúkaak futok di kugaba di usiin wooni uñen.
66017004	Aseekau wañaw wan akaanomi wakaayene éyem di wáyeme wúk, ban múkarenuma mati sáni, di simaal sapincoe, di mukaan wij wij di eniilool. Éraanumaay yati sáni naake man emeeŋe fuc di wajakutaw di majiteniaam mati kúraadiaak koola.
66017005	Di fúriiŋool baciike karees wan kufelumi wayofoe, “Babilon yákalaami, iñaayaau ati kuyenetaak di kúlaputaak kati dúniyaay.”
66017006	Nijukumi aseekau ákalie ñátum di fúsimaf fati bukanak kati Atijamit di fúsimaf fati kabujimi mati Yensa. Nan ijukoomi di wáaloammi máamak.
66017007	Bare no’onu maleekaay di yoonammi, “Waa nusofe butumi? Kob man iregi wayofimi di aseekau akila, di poop énukuruŋey yákooleniaay yabajumi kúkaak kooni futokey di kugabaak di usiinaw uñeney wateboomi.
66017008	Énukuruŋey ekila yákooleniaay yan ujukeenuñaa malegen noo ebajoeembajo, bare iñeme elet. Yoote elaañ épurul di busunab básankimi babajutumi tan búkabe ban panejaw bee tan yootumi kakajeniak. Bukanak kacinumi baabe di dúniyaay kan ureesiil uciikutimi di búkaay yati eroŋey káŋarum no’ona di butuukab bati dúniyaay, pánwooloiil nampi kujukumi énukuruŋey ekila. Mati noo eroŋeenroŋ, bare iñeme elet ban panelaañ épurul.
66017009	“Anoosani abajumi malinlo mbi álaul. Kúkaak futokey di kugabaak kooliyo koo emmi kúlankiinak futokey di kugabaak kati ésukey ekila kan aseekau alakoeenumi erungey.
66017010	Babaj poop kúyi kooni futok di kugaba, kooni futok di kukila kulolo, karinomi kubiloorut, nampi kubilumi koote kalako jayiinkun ceb.
66017011	Ban énukuruŋey yákooleniaay yaroŋeenumi bare iñeme elet, yoo fúkouyo eenomi áyi atoken di áfeegintenau. Énukuruŋey ekila yoonoyoono nan kúyiak futokey di kugabaak bukaaku, bare yoo poop yoote kakajen bee bándoorey.
66017012	Usiinaw uñeney wan ujukumi woo kúyi uñen kutooŋoorut bee erung, bare pankuyab fujuum fati kúyi wáriiŋe erig yákon pat bukoo di énukuruŋey yákooleniaay.
66017013	Buke uñeney koo búromiil búyeget bákon, ban pankusen kánkumiil di fujuumiil bee di énukuruŋey ekila.
66017014	Pankutiiken Jisahaaj, ban panjiŋooleniil mati Jisahaaj Akiiyaau ati kukiiyaak di Áyiau ati kúyiak, ban kalakomi di Jo kuwonkiwonk, kumukenimuken, ban kukankaan kufiumaay.”
66017015	Maleekaay di eregammi, “Kalak káamakak kan jijukumiñaa, kan aseekau ayenetaau áamakau álakoumumi, koo kúyiisenumi jameeŋey yati bukanak kati mofoomof di kasankenookasanken.
66017016	Usiinaw uñeney wan ujukumiñaa, woo di énukuruŋey yákooleniaay panulat aseekau ayenetaau áamakau. Panutuutul wañool ñátum di kamingen man alako búliŋet, panutokoñ kupeetool ban nukajenool ñátum sambun.
66017017	Mati Atijamit árude di úyegetiil mambi kukaan nan man asofeenumi eeno. Koo búrom koote kajamoor man kusen kujuumak kooliil bee di énukuruŋey yáyemaay, moo kaane kurimak kati Atijamit koote káliroor.
66017018	Aseekau umu an ujukuñaa waaf nan sáaut, oo eenomi ésukey yáamakey yarungumi kúyiak kati dúniyaay búrom.”
66018001	Nan púrutomi mo’omu, nilaañumi ijuk maleeka yiceen di éwaloul di bukinab bajakaab. Man yooke fujuum fáamak, dúniyaay búrom éwuŋenimi pasasas ñátum mawuŋam mooliyo.
66018002	Di ecibulo máamak man yoone, “Elolo! Elolo Babilon yákalaami elolo! Di ebilumi ekaan dán úgunaw di úyegetaw wájiteniaaw, di poop dán énaakayita yanoosani yajakutey,
66018003	Mati bukanak kati mofam búrom kurandaan wayiney yati emaŋey yooliyo yajakutey ekaan káraadiaak, kúyiak kati dúniyaay kusensen kúkoiil di yo mati kaseeketak, ban kunoomenaak kanoosani baabe di dúniyaay kukankaan kubaja káamak mati emaŋey yásuumaay yooliyo.”
66018004	Nilaañumi ijam furim fuceen di bukinab bajakaab man foone, “Bukanom jípur di yo, takum jinaamoor di majakutam mooliyo, takum jinaamoor di úyiikaw wooliyo.
66018005	Mati majakutam mooliyo murembenoorembenoor múriiŋ bukinab bajakaab, ban Atijamit nawoolowoolo bújakaataab booliyo.
66018006	Kaan nan man ekammi au, galenuyo ñooni ñagaba di wan ekammi. Senuyo faŋ man tálie ñooni ñagaba wuuj wan esenimi.
66018007	Nan man élebienooromi ñátum di eroŋey yásummi, Ñaa senuyo bugaalab di mátaañiam mákonam. Mati di búyeget booliyo boonesoon, ‘Ínje áyi di ejunkutey yúmboom, ínje lee aseekau ati ájimaau, ban letimanjurer kagamoor.’
66018008	Mati mo’omu, di funak fákon úyiikaw wooliyo woote éloumuyo ban di uŋoolenuyo, úsumut watipooremi, kagamoor, di bacaar báamak, mati yoote kareemeni jororor di sambun, mati Akiiyaau Atijamit ati Kánkum, panagamenuyo.”
66018009	Kúyiak kati dúniyaay kaseeketemi ban di kumaŋ eroŋey yoola yásuumaay di fubajaf fooliyo, pánkuruuren kugamoor mati yo, nampi kujukumi fakooraf fati sambun sammi kareemenakuyo.
66018010	Mati kákoliak, man kujuum lói di aaney, “Wow! Wow! Ésukey yáamakey, Babilon ésukey ekila yákalaami remo! Yaŋ tootooto kagamenak kati Atijamit títi di yo.”
66018011	Kunoomenaak káamakak kati dúniyaay pánkuruuren di kugamoor bee mati yo, mati an aatut enoom mútebuma mati munoomenaam mooliyo.
66018012	Hani an ákon letanoom mútebuma mati sáni, gódifori, búkarooruma di umaal wapincoe, wañ walegen, wañ wáñubimi ñátum di wakaayene éyem di wañ wáyeme wúk, ubabar waputemi súum, wajooneimi di úsaliŋ, wajoonenimi di ubabar wan butum burioe, mulap máyeme di bakooba bajooŋoore.
66018013	Mútebuma mati waputemi súum nan sinaamon, etoj, ubabar, di melam maputemi súum nan sumurun di libano, wayin, túlu yati Uwoliiw, epor yalegen yati busereŋ, síbe di sisaha, sipiling di sisareet, di kumiiceel, ban di suutas sati bukanak.
66018014	Kunoomenaak káamakak koonuyomi, “Wajakaaw búrom wan uraaneenumi máamak woo ukañokano búrom di au. Fubajaf fooli di majakam mooli fújinjim nel, letubajurer inki!”
66018015	Kunoomenaak káamakak, kubilumi kukaan kubajaak káamakak ñátum di kanoomenak di ésukey yáamakey ekila, pankujuum lói di yo, mati kúkolikoli kanaamoor di kásuutukeniak kooliyo. Pánkuruuren di kugamoor cibulo,
66018016	“Wow, wow, mati ésukey yáamakey yakareneimi di wañ walegen wakaayene éyem di wáyeme wúk, yákarooromi ñátum di sáni, búkarooruma, di umaal wapincoe.
66018017	Yaŋ tootooto fubajaf ufu fákalaami remo di fújimmi meej!” Kurungaak kati usaanaaw di kujawaak búrom, di kurokaak kati dó, di károŋumemi di falaf, koo búrom di kujummi lói di yo.
66018018	Nan kujukumi fakooraf fati sambun sammi di kareemenakuyo, pankureg, “Bajorerut ésukey yaanoe nan ésukey yáamakey uyu?”
66018019	Di kuŋarumi mof man kufoonoor di kúkaak kooliil di kúruuren di kugamoor, man koone, “Wow, wow, mati ésukey yáamakey yákalaami yan usaanaaw wáamakaw búrom wommi di falaf fáamakaf di ebilumi ekaan ésuk yabaje. Yaŋ tootooto fubajaf ufu fákalaami remo di fújimmi meej.
66018020	Wóoy bukinab bajakaab maayoor mati yo! Wóoy bukan kati Atijamit, di kúriiŋena, di kuboña, mati Atijamit nagamengamen yo mati wan ekaanuumi!
66018021	Maleeka yati kánkum di eŋarumi fukooba fan siyesoor di fukooba fúnegenuma fáamak man eleebufo di falaf fáamakaf eban di yoone, “Babilon yákalaami mo’ome panebetimi jákaati eeno, ban letelaañ ejuumenderi,
66018022	ban kayelak kati suusa di kúcima, kulita kati fuyila, di kati úbiil, leekujamurer di yo! Aroka ati burok banoosani aatut elaañ ajukureri di yo. ban kayelak kati fukoobaaf fúnegenumaaf kootut elaañ kuyelureri di yo.
66018023	Mawuŋam mati éwuŋenuma mootut elaañ muwuŋenderi, ban furimaf fati ániine di anaare kaate kayaboor, footut elaañ fujamureri di yo, mati kunoomenaak kooliyo kukankaan bukan kabaje kánkum di dúniyaay, ban kati mofam búrom kammi di dúniyaay kubuntibunt ñátum di fáliimaetaf fooliil.
66018024	Babilon ebabaj kútek mati fúsimaf fati kuboñaak di fati bukanak kati Atijamit fáyuimi di ésukey yáamakey ekila. Malegen, fúsimaf fati bukanak búrom kabujimi di dúniyaay uye.
66019001	Mo’omu múpurutomi, nijammi waanomi nan furim fucibuloulo di jameeŋ yati bukan di bukinab bajakaab, “Haleluya, epakey, mawuŋam di kánkumak bee di Atijamit oololaal,
66019002	mati kagamenak koola kankaan malegen di majoone. Nagamengamen aseekau ayenetaau áamakau asikenemi dúniyaay uye ñátum di kayenetak koola, ban Atijamit nagalengalen bee di oo mati man abujumi kurokaak koola.”
66019003	Di kulaañumi kucibulo man kommi, “Haleluya, usalaal Atijamit! Fakooraf fúpurumulomi di ésukey fukoorumi di fuyitomi fatiya bee bándoorey.”
66019004	Kunifaanak kabananey di kubakiirak di kulomi kúfima man kumiiceelaetumi Atijamit ammi balakoe ejunkutey yoola, waroŋaaw watuukimi woo poop moo mákonam, di aaney, “Amen! Haleluya, usalaal Atijamit!”
66019005	Kápurumul di ejunkutey yati jáyiaj, furimaf di fúpurulomi fammi, “Usalaal Atijamit oololaal, kurokaak koola búrom, muyuul kákolioomi añiil anifaan.”
66019006	Ñaa nijammi waanomi nan furimaf fati jameeŋey yáamak yati bukan kajuupoe, fukankaan nan busuuŋut bati falaf fáamakaf di kapaja káamak, di kacibulomi man foone, “Haleluya, usalaal Atijamit! Mati Akiiyaolaal Atijamit ati Kánkum, oo eenomi Áyiau!
66019007	Umaayooraal di kateben man usalaalool mati mákalaam moola, mati fuyabaf fati Jisahaaj fúriiŋuloriiŋ, ban Ámajiraau ati Jo najonjooromi di fúko’ool.
66019008	Nasenisen bakooŋ man akaano wañ walagen wafiite púl man uñiliñil” mati wañaw walegenaw úyiisenyiisen mukaanaam majoonam moola mati bukanak koola.
66019009	Maleekaay di yoonammi, “Ciik ure. Panjak bee di bukanak kan kubemumi bee di káliimenak kati fuyabaf fati Jisahaaj.” Di ebenento di yoone, “Ure eenomi kurimak kalegenak kati Atijamit.”
66019010	Nilommi di úkamunaw wooliyo bee kamiiceelaetuyo, bare di yoonammi, “Takumbi ukammo! Ínje poop apaali aroka ati Atijamit ceb nan au di kuti’i kuriibaak búrom káyiisenumi mati Yensa. Miiceelaet Atijamit!” Mati Búyegetab Bátienaab bukammi bukanak kati Atijamit man kúriiŋen malegenam man Yensa áyiisenumi.
66019011	Nijukumi bukinab bajakaab man búwambuloe, jíyenten, epiling étumpaay! Oo ammi balakoe di yo kooneool Afiumaay ban Malegen. Mati nagamengamen joon ban najawejaw futiikaf.
66019012	Kúcilak koola koonokoono nan bújeek bati sambun, ban naloopenloopen wompoŋ wati kúyi wajuupoe di fúkaaf foola. Babaj karees kákon kaciiki títi di oo, bare hani an aceen amanjut koo eenomi waa leejaat oo.
66019013	Ateyenaau kaloa káamak nakaanoe kálumeni di fúsim, ban kareesak koola koo eenomi Furimaf fati Atijamit.
66019014	Kutiikaak kati bukinab bajakaab, di kuriiboomi balakoe di sipiling sítumpaas di kukaanoemi wañ walegen waluulie wafiite.
66019015	Jiliba jabaake jayabe tul di jípurumi di butumool, ñátum di joo pánaŋoolenumumi dúniyaay búrom. Panarungiil ñátum di egol yati mulap, ban panatobojiil analuj nan kureseŋ di fúñaafenuma fati kañuumulak káamakak kati Atijamit ati Kánkum.
66019016	Di kaloaool káamakak koo di fuboŋool karees kákon kuciikiciik to, “Áyi ati kúyi di Akiiya ati kukiiya”.
66019017	Nijukumi maleeka yiceen man ejuume di bala’ab, ban di ewonk ecibulo bee di bánaakayitaab bammi di fatiya búrom, man yoonubomi, “Jibil jijoj tákon bee mati káliimenak káamakak kati Atijamit,
66019018	man jitokoñ kupeetak kati kúyi, kupeetak kati kurunga kutiika di kutiikaiil kati kánkum, kupeetak kati sipiling di kuteyenaak kooliso, kupeetak kati bukanak búrom, kumiiceel di kakaanutumi kumiiceel, añiil anifaan!”
66019019	Ñaa nijukumi énukuruŋey yákooleniaay di kúyiak kati dúniyaay di kutiikaiil man kujonjoore bee katiiken ateyenaau ati epilingey ekila di katiiken di kutiikaool.
66019020	Ban énukuruŋey ekila esofisof, yoo di aboñaau abuntaau kukuloorimi, ansi akaaneenumi wajamurerutimi di bújonlenab booliyo. Ñátum di wo nabuntumi bukanak búrom kabajumi fúmanjumaf fati énukuruŋey yákooleniaay ban dihi kumiiceelaet ebaŋootey yooliyo. Yoo di aboñaau abuntaau ooliyo di búrom maroŋe leebi di sambunas sájeekaas sanaamooremi godoroŋey.
66019021	Kutiikaiil búromiil kubujimi ñátum jilibaaj jabaakaaj jápurumulomi di butumab bati anau alakomi kateyen epilingey étumpaay. Ñaa sígutumas búrom sati dúniyaay di silikuloorimi sipoñ teb.
66020001	Nijukumi maleeka yiceen yooyu di kawaloulo di bukinab bajakaab, man yooke ékulumaay yati busunab básankimi babajutumi tan búkabe, di poop man yooke ñiwuj ñáamak.
66020002	Di ejontumi eyelaay yajuudiitimi yan eenomi eyelaay yati naaniŋ, yoo eenomi Seetaanaay ekokimi bee simit wíleey.
66020003	Maleekaay ekila di eleebuyomi bee di busunab básankimi babajutumi tan búkabe. Di ewamben ban di ekul, takum Seetaanaay ebunt mofam búrom bee nampi simitas wíleey sibanumi. Nampi púrutomi mbi ekateni jayiinkun.
66020004	Ñaa nijukumi sijunkut sati jáyi, ban kalakomi di so kusenisen fujuum fati bee kagamen. Nijukumi suutas sati káraamulimi mati káyiisenak kooliil Yensa, mati káriiŋenak kati furimaf fati Atijamit. Nijukumi suutas sati kámiiceelaeteriitumi énukuruŋey yákooleniaay mba ebaŋoot yooliyo, mba di kuyab fúmanjumaf fooliyo di kúriiŋiil mba di uñeniil. Di sibilumi siroŋ, ban di kurungumi di Apakenaau Áamakau síñakon bee simit wíli.
66020005	Kacetumi bukaaku karinomi, koo kuyitoulo’oorut bee di eroŋey bee nan simitas wíleey sibanumi. Uru eenomi káyitoulak kútiyaarak di kacetumi!
66020006	Ampi amaatumi kayitoulak kútiyaarak di kacetumi bee di eroŋey, jakoojak ban pánaliroor. Ecetey egabunteney ebajut kánkum di oo, bare pankoote ekaan kúsimena kati Atijamit di kati Apakenaau Áamakau, ban pankoote erung nan kúyi di Yensa bee simit wíli.
66020007	Nampi simitas sooni wíleey sibanumi, Seetaanaay pánekatenuli dán ekulimi,
66020008	ban pánepur bee ebuntey bukanak kati mofam manoosani búrom mammi di sígoolenas soolimo sibakiiras, san eenomi Gog di Magog, ban di ejojeniil tákon bee futiik. Kajuupoak kooliil kukankaan nan kaluusak kammi di kásikak.
66020009	Di kuyiisoorumi kapanookapan kati dúniyaay bee mo nan kujuume kufiken kaŋoobenumi bukanak kati Atijamit di ésukey yáamakey yan amaŋumi. Bare sambunas sápurumulomi fatiya di sireemeniimi jororor.
66020010	Seetaanaay yabuntiimi di eleebimi bee di sambunas sájeekaas sanaamooremi godoroŋey, dán énukuruŋey yákooleniaay di aboñaau abuntaau ooliyo, yaŋ di kuleebimi, ban pánkusuutukeni fuk di balay bee bándoorey.
66020011	Ñaa nijukumi ejunkut étumpaay yáamak yati jáyiaj an balakoe to. Di bújonlenab boola dúniya di fatiya búrom di síjimmi nel, bare babajut tan soote kalako.
66020012	Nilaañ ijukumi kacetumi, añiil anifaan bajuume di bújonlenab bati ejunkutey yati jáyiaj. Ban síbuka di síwambulimi, di poop búka yiceen éwambulimi yan eenomi búkaay yati eroŋey. Kacetumi kugamenigamen riiboor di waciikimi di síbukaas, di poop riiboor di wan kukaaneenumi.
66020013	No’ona kacetumi di falaf fáamakaf di fúlaculiimi, ban Ecetey di Esuney di sikatenulomi kándomi, ban anoosani nagamenimi riiboor di wan akaaneenumi.
66020014	Ecetey, yoo di Esuney, soo sileebimi bee di sambunas sájeekaas. Uru eenomi ecetey egabunteney.
66020015	Ban anoosani kareesool kuleemi di búkaay yati eroŋey, panaleebi bee di sambunas sájeekaas.
66021001	Nilaañ ijukumi fatiya di tentaam yunkul. Mati fatiyaay di tentaamey sítiyaaras síjinjim meej, di poop falaf fáamakaf.
66021002	Nijukumi ésukey yálirooraay, yoo eenomi Yerusalem yunkuley, di éwaloul bati Atijamit di bukinab bajakaab, yaanomi nan ámajira an kúfimenulo di búkaroor bajake bee bati ataool.
66021003	Nijammi furim facibuloe kápurumul di ejunkutey yati jáyiaj, di aaney, “Jíyenten, fulakaaf fati Atijamit foofu di bukanak. Nacin di bukoo ban koote ekaan bukanak koola, ban Atijamit fúko’ool pánaami di bukoo.
66021004	Pambiayuuy jikuloojikul di kúciliil. Ecetey letebajorer mba kagamoor mba búruuren mba jari. Mati wanoosani wati noo woo uwuwuuj.”
66021005	Alakoeenumi di ejunkutey yati jáyiaj naanumi, “Jíyenten, ínje iñeme niunkulenunkulen wanoowani!” Nalaañumi aan, “Ciik ure, mati kurimak uke kubabaj fúkaw ban kukankaan malegen.”
66021006	Naanammi, “Kankaan ban! Ínje eenomi Fúcitumaf di Fúwuŋenumaf. Bee di kan baraanab busofumi paniwuliil kuraan mumelam mati ébulaay masenemi eroŋey ban bacaam bulee to.
66021007	Ampi aŋoolenumi aate eŋar do’odu búrom. Panikaan Atijamit oola ban oo poop panakaan añoolom.
66021008	Bare kákoofiak, kakaanutumi kufiumaay, di kúlaputaak, di kabujemi, di kúniine’etaak mba kuseeketaak, di kakaanemi fáliimaetaf, di kamiiceelaetemi sínaati, di kulepooraak búrom. Koo búrom bacaamab booliil boo eenomi sambunas sájeekaas sanaamooremi di godoroŋey, ure eenomi ecetey egabunteney.”
66021009	Ñaa maleeka yákon di simaleekaas sooni futokey di sigabaas saakumi sibiinas sooni futokey di sigabaas sameeŋumi di úyiikaw wooni futokey di ugabaaw, di yoonammi, “Bil, pániyiiseni Ámajira Aatumi bee kayabo, aseekau ati Jisahaaj.”
66021010	Búyegetab Bátienaab bookomi man maleekaay éjeetumammi lói bee di fatiyenaay yati fúlankiin fateboe máamak. Ban di éyiisenammi ésukey yáamakey yálirooraay yati Yerusalem di éwaloulomi di bukinab bajakaab bati Atijamit.
66021011	Ésukey ekila man ewuŋene pasasas ñátum di mawuŋam mati Atijamit, ban kájakakenak kooliyo koonokoono nan bakooba bábutoe baanoe nan étuuru di báyeme, kátienak kooliyo nan weer.
66021012	Fukukaf fooliyo faŋoobenimi fúkalaakalaa ban di fubaak. Babaj dó kúlamutak koone uñen di kugaba ban fúlamut fanoosani babaj maleeka yanto di kapooyak. Fúlamutoofulamut baciike ureesaw wati kiilak uñeney di kugabaak kati bukanak kati Isirael.
66021013	Babaj kúlamut kúfeegiir ban bala’ab búrabumemi, bamoyab kúfeegiir, báridab kúfeegiir, ban bala’ab bújonumemi kúfeegiir.
66021014	Fukukaf fati ésukey yáamakey fubabaj kúlakenumaak kooni uñeney di kugabaak, di kukila kuciikiciik ureesaw wati kúriiŋenaak kati Jisahaaj kooni uñen di kugaba.
66021015	Maleekaay yasankenammi yookenyooken egol yati sáni éliikuma bee eliik ésukey yáamakey, kúlamutak di kukukak kooliyo.
66021016	Ésukey yáamakey ekila ufeefaw ubakiiraw, wooliyo urere cererer. Maleekaay ekila eliliik ésukey yáamakey di egoley éliikumaay yooliyo, kabaakak kati kafeefak wáriiŋe síkilomeetar sooni síwili sigaba di siceme sibakiir. Kawuŋak di kabaakak fatiya koo poop mákonam.
66021017	Maleekaay di éliikumumi fukukaf fooliyo, kabaakak fatiya kooliyo símeetar bukan kúfeegiir, riiboor di káliikuma kati an, kan maleekaay eliikumi.
66021018	Fukukaf fúteepumiteepum bakoobaab baanomi nan étuuru di báyeme, ésukey yáamakey fúkouyo ejoonenijoonen ñátum di sáni yalegen, kátienak kooliyo koonokoono nan weer.
66021019	Kúlakenumaak kati kukukak kati ésukey ekila kukarenikaren ñátum di bakooba bapincomi banaamut. Fúlakenumaaf fútiyaaraf faanoe nan étuuru di máyeme wúk, fugabuntenaf faanoe nan mábuloore di majiilaete, fúfeegintenaf faanoe nan mátumpe di mof, fubakindenaf faanoe nan étuuru.
66021020	Futokey faanoe nan máyeme, futokey di fákon faanoe nan máyeme mba máyeme di mátumpe, futokey di fugabuntenaf faanoe nan étuuru di ejiila, futokey di fúfeegintenaf faanoe nan mábuloore di étuuru, futokey di fubakindenaf faanoe nan ejiila, uñeney faanoe nan étuuru di ejiila, uñeney di fákon faanoe nan étuuru di mábuloor, uñeney di fugabuntenaf faanoe nan inkey.
66021021	Kúlamutak uñeney di kugabaak kujoonenijoonen ñátum di bamaal bapincoe. Fúlamutoofulamut fújoonenumijoonenum emaal yákon ébuto, ban buruŋab báamakab bati ésukey yáamakey ñátum sáni yalegen bujoonenimi, boo bukankaan nan weer.
66021022	Bare ijukut dó fukob di ésukey yáamakey, mati fukobaf fáñiiaaf fooliyo foo eenomi Akiiyaolaal Atijamit ati Kánkum di Jisahaaj.
66021023	Ésukey yáamakey eceeŋut bala’ab mba jileeŋ bee kawuŋen di yo, mati mawuŋam mati Atijamit muwuŋenwuŋen di yo, ban Jisahaaj joo eenomi éwuŋenumaay yooliyo.
66021024	Bukanak kati dúniyaay koote ejaw di kálebienak kukila, ban kúyiak kati dúniyaay pánkujeetumul fubajaf fooliil bee dó.
66021025	Kúlamutuyo leekuwambenderi, mati fuk footut kabajo dó
66021026	Bukanak kati dúniyaay pánkujeetumul mákalaam mooliil di fubajaf fooliil di kálebienak kooliil bee di ésukey yáamakey yooliil.
66021027	Bare waaf wasikomi letunokender dó, mba ampi amiiceelaetumi náati di aleepoora, leejaat kan ureesiil uciikimi di búkaay yati eroŋey yati Jisahaaj.
66022001	Maleekaay di éyiisenammi falaf fati mumelam masenemi eroŋey, mátiene nan weer, di múteyul kápurumul di fátaamenaaf fati ejunkutey yati Atijamit di poop yati Jisahaaj.
66022002	Di mutey di titoorey yati buruŋab báamakab bati ésukey yáamakey ekila. Kapanookapan kati falaf kubabaj búbaarab bati eroŋey buwolewol ñooni uñen di ñagaba di emit, jileeŋoojileeŋ buwol ñákon. Etojey yoolibo panekaan bubeeben bati kiilak búrom.
66022003	Bunumab bati Atijamit bootut bee kabajorer dó. Ejunkutey yati Atijamit di yati Jisahaaj sootumi kalako’oorak di ésukey, ban kurokaak koola pankumiiceelaetool.
66022004	Pankujuudoor kúcil kubakiir, ban kareesool pankuciiki di kúriiŋiil.
66022005	Fuk leefubajorer, inki kuceeŋut mawuŋam mati éwuŋenuma mba mawuŋam mati bala’ab. Akiiyaau Atijamit aatumi ekaaney mawuŋam mooliil. Ban buku pankurungubo nan kúyi bee bándoorey.
66022006	Maleekaay di yoonammi, “Kurimak uke kuyayaj kafium ban kukankaan malegen. Ban Akiiyaau Atijamit asenemi Búyegetab Bátienaab boola bee di kuboñaak, oo aboñumi maleekaool man éyiisen kurokaool waa woote kabajoak iñemeeñeme.”
66022007	Yensa nammi, “Jíyenten, ínje oomu nílaañeul iñemeeñeme! Ampi asofumi mati kurimak kati kamanjenak wan kuregumi di búkaay uye, jakoojak!”
66022008	Ínje, Yohan, ajammi ban nijukumi uru búrom. Nan ijamuwomi ban nijukuwomi, nilomi kúfima di úkamunaw wati maleekaay di úkamunaw wati maleekaay éyiisammi uruñaa,
66022009	bare di yoonammi, “Takumbi ukammo! Ínje poop apaali aroka ati Atijamit ceb nan man au di kuti’i kuboñaak, ban kasofumi kurimak kati búkaay uye. Miiceelaet Atijamit!”
66022010	Di elaañumi yoonammi, “Takum uyof kurimak kati kamanjenak di búkaay uye, mati nanan nilolof nan mo’omu búrom eetumi kabajoak.
66022011	Akammi búlaput katool man arulen di bo. Abajumi búyeget bamokene katool man arulen di bo. Akammi an alegen katool man arulen di bo. Ampi áliroorumi, katool man arulen di mo.”
66022012	“Jíyenten, ínje oomu nílaañeul iñemeeñeme! Búgalenab boo neekumi, ban panigalen anoosani di wan akammi.
66022013	Ínje eenomi Fúcitumaf di Fúwuŋenumaf, átiyaarau di álamukaau.
66022014	Kaposumi tíen uloaiil wáamakaw, mbi kubaj buruŋab bee di búbaarab bati eroŋey ban di kuŋoolen poop kújawumum di kúlamutak bee di ésukey.
66022015	Bare téeŋeraay karinobomi koo eenomi siyen, kakaanemi fáliimaet, kayenet, kubuja, kamiiceelaetemi sínaati, kamaŋumi ninsi kukaan mukaanaam mati kagaajoor.
66022016	“Ínje, Yensa, aboñulomi maleekaay yúmboom man eregen káyiisenak uke muyuul bee di kujojak. Ínje eenomi fufaaraf ban búwolumab bati Dauda. Ínje eenomi yootey yarajulomi di waradabaw.”
66022017	Búyegetab Bátienaab di Ámajira aatumi kayabo koone, “Bil!” Anoosani ajamemi nareg kajamutumi, “Jibil.” Anoosani baraanab busofumi nabil. Ban anoosani súmmi, naŋar mumelam mati eroŋey di butum batiitie.
66022018	Ínje, Yohan, igameññaa ajammi kurimak kati kamanjenak di búkaay uye. Ampi abenentomi furim, Atijamit panabenen kútekak koola ñátum di úyiikaw wáyiisenimi di búkaay uye.
66022019	Ban ampi agumbulumi kurimak kati kamanjenak kápurumul di búkaay uye, Atijamit pánagumbul bucaabab boola di búbaarab bati eroŋey di ésukey yálirooraay, wáyiisenimi di búkaay uye.
66022020	Ampi áyiisenumi uru búrom mbi aane, “Éey, Ínje oomu nílaañeul iñemeeñeme.” Amen. Láañul, Akiiyaau Yensa!
66022021	Emit ekaan majakam mati Akiiyaau Yensa móomi di bukanak kati Atijamit búrom. Amen.
