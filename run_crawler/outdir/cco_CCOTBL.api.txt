40001001	I̱ lab jaléng'ˋ 'lɨɨ˜ yʉ́ʉ'˜ quiá'ˉ Dseaˋ Jmáangˉ i̱ lɨ́ɨngˊ sɨju̱ˇ 'lɨɨ˜ yʉ́ʉ'˜ dseata˜ Daví'ˆ có̱o̱'˜guɨ 'lɨɨ˜ yʉ́ʉ'˜ Abraham.
40001002	Jo̱ Abraham calɨsíˋ tiquiá'ˆ Isáaˊ jo̱ Isáaˊ calɨsíˋ tiquiá'ˆ Jacóoˆ jo̱ Jacóoˆ calɨsíˋ tiquiá'ˆ Judá có̱o̱'˜ jaléng'ˋ rúiñ'ˋ.
40001003	Jo̱ Judá calɨsíˋ tiquiá'ˆ Fares có̱o̱'˜guɨ Zara jo̱ niquiá'rˆ calɨsírˋ Tamar. Jo̱ Fares calɨsíˋ tiquiá'ˆ Esrom jo̱ Esrom calɨsíˋ tiquiá'ˆ Aram.
40001004	Jo̱ Aram calɨsíˋ tiquiá'ˆ Aminadab jo̱ Aminadab calɨsíˋ tiquiá'ˆ Naasón jo̱ Naasón calɨsíˋ tiquiá'ˆ Salmón.
40001005	Jo̱ Salmón calɨsíˋ tiquiá'ˆ Booz jo̱guɨ niquiá'rˆ calɨsírˋ Rahab. Jo̱ Booz calɨsíˋ tiquiá'ˆ Obed jo̱guɨ niquiá'rˆ calɨsíˋ Rut. Jo̱ Obed calɨsíˋ tiquiá'ˆ Isaí.
40001006	Jo̱guɨ Isaí calɨsíˋ tiquiá'ˆ i̱ dseata˜ Daví'ˆ jo̱ íbˋ tiquiá'ˆ Salomón jo̱guɨ niquiá'rˆ i̱ calɨ́ngˉ dseamɨ́ˋ quiá'ˉ Urías.
40001007	Jo̱ Salomón calɨsíˋ tiquiá'ˆ Roboam jo̱ Roboam calɨsíˋ tiquiá'ˆ Abías jo̱ Abías calɨsíˋ tiquiá'ˆ Asa.
40001008	Jo̱ Asa calɨsíˋ tiquiá'ˆ Josafat jo̱ Josafat calɨsíˋ tiquiá'ˆ Joram jo̱ Joram calɨsíˋ tiquiá'ˆ Uzías.
40001009	Jo̱ Uzías calɨsíˋ tiquiá'ˆ Jotam jo̱ Jotam calɨsíˋ tiquiá'ˆ Acaz jo̱ Acaz calɨsíˋ tiquiá'ˆ Ezequías.
40001010	Jo̱ Ezequías calɨsíˋ tiquiá'ˆ Manasés jo̱ Manasés calɨsíˋ tiquiá'ˆ Amón jo̱ Amón calɨsíˋ tiquiá'ˆ Josías.
40001011	Jo̱ Josías calɨsíˋ tiquiá'ˆ Jeconías có̱o̱'˜ jaléng'ˋ rúiñ'ˋ. Jo̱ ie˜ jo̱b mɨ˜ catǿˉ dseaˋ i̱ seengˋ fɨˊ Babilonia fɨ́ɨngˊ dseaˋ Israel fɨˊ góorˋ e 'ñúuiñ'˜ do.
40001012	Jo̱ mɨ˜ cangɨ́ˋguɨ lajo̱, Jeconías calɨsíˋ tiquiá'ˆ Salatiel jo̱ Salatiel calɨsíˋ tiquiá'ˆ Zorobabel.
40001013	Jo̱ Zorobabel calɨsíˋ tiquiá'ˆ Abiud jo̱ Abiud calɨsíˋ tiquiá'ˆ Eliaquim jo̱ Eliaquim calɨsíˋ tiquiá'ˆ Azor.
40001014	Jo̱ Azor calɨsíˋ tiquiá'ˆ Sadoc jo̱ Sadoc calɨsíˋ tiquiá'ˆ Aquim jo̱ Aquim calɨsíˋ tiquiá'ˆ Eliud.
40001015	Jo̱ Eliud calɨsíˋ tiquiá'ˆ Eleazar jo̱ Eleazar calɨsíˋ tiquiá'ˆ Matán jo̱ Matán calɨsíˋ tiquiá'ˆ Jacóoˆ.
40001016	Jo̱ Jacóoˆ calɨsíˋ tiquiá'ˆ Séˆ, jo̱ i̱ Séˆ do íbˋ i̱ calɨ́ˉ dseañʉ'ˋ quiá'ˉ Yáˆ; jo̱ i̱ Yáˆ do, íbˋ i̱ lɨ́ɨngˊ niquiá'ˆ Jesús i̱ lɨ́ɨngˊ Mesías e guǿng'ˋ: Dseaˋ i̱ caguíng'ˋ Fidiéeˇ.
40001017	Jo̱ calɨséngˋ guiquiʉ̱ˊ 'lé'ˋ íing'˜ dseaˋ catɨˊ mɨ˜ calɨséngˋ Abraham jo̱ cartɨˊ mɨ˜ calɨséngˋ dseata˜ Daví'ˆ, jo̱ jié'ˋguɨ guiquiʉ̱ˊ 'lé'ˋ catɨˊ mɨ˜ calɨséngˋ dseata˜ Daví'ˆ jo̱ cartɨˊ mɨ˜ cangojéengˋ dseaˋ Babilonia jaléng'ˋ dseaˋ Israel fɨˊ góorˋ e 'ñúuiñ'˜, jo̱ jiéng'ˋguɨ guiquiʉ̱ˊguɨ 'lé'ˋ catɨˊ mɨ˜ cangɨ́ˋ e catǿˉ dseaˋ Babilonia jaléng'ˋ dseaˋ Israel fɨˊ góorˋ jo̱ cartɨˊ mɨ˜ calɨséngˋ i̱ Mesías do i̱ caguíng'ˋ Fidiéeˇ.
40001018	Lalab calɨ́ˉ mɨ˜ calɨséngˋ Dseaˋ Jmáangˉ. Jo̱ ie˜ jo̱ seengˋ jaangˋ sɨmɨ́ˆ i̱ siiˋ Yáˆ i̱ nɨninéeˊ júuˆ quiá'ˉ có̱o̱'˜ jaangˋ sɨming'ˋ i̱ siiˋ Séˆ, dsʉ' nʉ́'ˉguɨ e nigüeárˋ co̱lɨɨng˜ cangoquieeng˜ i̱ Yáˆ do yʉ̱ʉ̱ˋ la'eáangˊ có̱o̱'˜ Jmɨguíˋ quiá'ˉ Fidiéeˇ.
40001019	Jo̱ i̱ Séˆ do lɨ́ɨiñˊ jaangˋ sɨming'ˋ i̱ dsíng'ˉ guiúngˉ, jo̱ba' jaˋ calɨ'iiñ˜ fa' e cajméerˋ dseeˉ quiá'ˉ i̱ Yáˆ do fɨˊ quiniˇ dseaˋ. Jo̱ba' ca'ɨ́ˋ dsíirˊ e nitiúungˉneiñ' do e ɨɨmˋjiʉ e laco̱' jaˋ nilɨñiˊ dseaˋ.
40001020	Jo̱ lajeeˇ e ɨˊ dsíiˊ i̱ Séˆ do e nijmérˉ lajo̱, lajeeˇ güɨɨiñˋ jo̱ caquɨrˊ e cajnéngˉ jaangˋ ángel i̱ lɨ́ɨngˊ guotɨɨˉ Fidiéeˇ i̱ casíingˋ dseaˋ do. Jo̱ íˋ casɨ́'rˉ i̱ Séˆ do jo̱ cajíñ'ˉ: —Séˆ, sɨju̱ˇ dseata˜ Daví'ˆ, jaˋ jmoo'ˋ 'gó'ˋ e nicøn'ˆ Yáˆ e nilíiñˉ dseamɨ́ˋ quíi'ˉ, dsʉco̱' i̱ jiuung˜ i̱ quiéeiñˋ na ca'uíiñˉ có̱o̱'˜ Jmɨguíˋ quiá'ˉ Fidiéeˇ.
40001021	Jo̱ nilɨseengˋ jaangˋ yʉ̱ʉ̱ˋ sɨñʉʉˆ quiá'rˉ, jo̱ 'nʉˋ nitó̱'ˆ e nilɨsiirˋ Jesús, jo̱ nilɨsiirˋ lana dsʉco̱' nileáiñˉ jaléng'ˋ dseaˋ quiá'rˉ jee˜ jalé'ˋ dseeˉ quiáiñ'ˉ.
40001022	Jo̱ jalé'ˋ e cajíng'ˉ i̱ ángel do calɨ́ˉ e laco̱' calɨti˜ júuˆ quiá'ˉ Fidiéeˇ e café'ˋ jaangˋ dseaˋ i̱ café'ˋ cuaiñ˜ quiá'rˉ malɨɨ˜guɨ eáangˊ mɨ˜ cajíñ'ˉ lala:
40001023	Jaangˋ sɨmɨ́ˆ nidsiquieeiñ˜ jaangˋ yʉ̱ʉ̱ˋ sɨñʉʉˆ, jo̱ mɨ˜ nilɨseengˋ i̱ yʉ̱ʉ̱ˋ do, nité̱rˉ e nilɨsiiñˋ Emanuel e guǿng'ˋ: Fidiéeˇ seeiñˋ có̱o̱'˜ jneaa˜aa'.
40001024	Jo̱ mɨ˜ cajnéˉ dsíiˊ i̱ Séˆ do, jo̱ba' cajméeˋbre jalé'ˋ e cajíng'ˉ i̱ ángel do jo̱guɨ cacǿmˉbre i̱ Yáˆ do e nilíˋ dseamɨ́ˋ quiá'rˉ.
40001025	Dsʉ' jaˋ caquiaiñ'ˆ có̱o̱iñ'˜ do cartɨˊ mɨ˜ calɨséngˋ i̱ yʉ̱ʉ̱ˋ i̱ quiéeiñ'ˋ do. Jo̱ mɨ˜ calɨséngˋ íˋ, jo̱ba' caté̱e̱ˋ Séˆ e calɨsíñ'ˋ do Jesús.
40002001	Jo̱ calɨséngˋ Jesús fɨˊ co̱o̱ˋ fɨɨˋ e siiˋ Belén e néeˊ lɨ˜ se̱'ˊ Judea. Jo̱ ie˜ jo̱ lɨ́ɨngˊ jaangˋ dseaˋ i̱ siiˋ Herodes dseata˜ dseaˋ féng'ˊ quiá'ˉ jalé'ˋ fɨɨˋ e seaˋ fɨˊ jo̱. Jo̱ ie˜ jo̱b cajo̱ caguilíingˉ fɨˊ Jerusalén tú̱ˉ 'nɨˊ mɨ́ɨng'˜ dseaˋ i̱ jmɨtɨ́ɨngˋ quiá'ˉ jaléng'ˋ nʉ́ʉˊ, jo̱ i̱ dseaˋ do huí̱i̱bˉ eáangˊ jalíiñˉ fɨˊ lɨ́'ˆ lɨˊ guo'ˋ ieeˋ.
40002002	Jo̱ mɨ˜ caguilíiñˉ fɨˊ Jerusalén, cajmɨngɨ́'rˉ jaléng'ˋ i̱ dseaˋ seengˋ fɨˊ jo̱, jo̱ cajíñ'ˉ: —¿Jnang˜ i̱ dseata˜ dseaˋ féng'ˊ quiá'ˉ dseaˋ Israel i̱ nɨcalɨséngˋ do? Dsʉco̱' nɨcaneeng˜naa' nʉ́ʉˊ quiá'rˉ fɨˊ lɨ́'ˆ lɨˊ guo'ˋ ieeˋ, jo̱ba' ne˜naa' e nɨcalɨséiñˋ jo̱ lana nijáaˊnaa' e nijmiféng'ˊnaa're.
40002003	Jo̱ mɨ˜ canúuˉ dseata˜ Herodes e júuˆ jo̱, dsíng'ˉ joˋ tiiˉ seeiñˋ, jo̱guɨ lajo̱bɨ cajo̱ jaléng'ˋ dseaˋ i̱ seengˋ fɨˊ Jerusalén.
40002004	Jo̱ba' i̱ dseata˜ do catǿ'rˉ jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel jo̱ cajmɨngɨ́'ˉreiñ' do jo̱ cajíñ'ˉ: —¿Jie˜ fɨˊ lɨ˜ nilɨseengˋ i̱ Mesías?
40002005	Jo̱ba' cañíiˋ i̱ dseaˋ do quiá'ˉ i̱ dseata˜ do jo̱ casɨ́'ˉreiñ': —I̱ dseaˋ íˋ nilɨseeiñˋ fɨˊ co̱o̱ˋ fɨɨˋ e siiˋ Belén e néeˊ lɨ˜ se̱'ˊ Judea; dsʉco̱' lajo̱b cajme'ˊ jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ cajíñ'ˉ lala:
40002006	E fɨɨˋ pí'ˆ e siiˋ Belén do néeˊ fɨˊ lɨ˜ se̱'ˊ Judea, dsʉ' e fɨɨˋ jo̱ jaˋ 'ga'ˊ lɨˊ niingˉ lajeeˇ lajalé'ˋ fɨɨˋ e seaˋ fɨˊ jo̱, dsʉ' fɨˊ jo̱b lɨ˜ nigüɨ'ɨ́ɨngˊ jaangˋ dseata˜ dseaˋ féng'ˊ i̱ nicá̱ˋ nifɨˊ quiá'ˉ jaléng'ˋ dseaˋ quiéˉe, dseaˋ i̱ lɨ́ɨngˊ dseaˋ Israel.
40002007	Jo̱ba' i̱ dseata˜ Herodes do catǿ'rˉ jaléng'ˋ i̱ dseaˋ i̱ jmɨtɨ́ɨngˋ quiá'ˉ jaléng'ˋ nʉ́ʉˊ do fɨˊ co̱o̱ˋ lɨ˜ jaˋ 'ga'ˊ lɨˊ níˋ dseaˋ jo̱ cajmɨngɨ́'rˉ dseaˋ do e˜ í'ˋ ngóoˊ mɨ˜ cajnéngˉ i̱ nʉ́ʉˊ do.
40002008	Jo̱ mɨ˜ cangɨ́ˋ jo̱, i̱ dseata˜ do casíiñˋ i̱ dseaˋ íˋ fɨˊ Belén jo̱ casɨ́'ˉreiñ' do lala: —Güɨlíingˉna' fɨˊ jo̱, jo̱ güɨjmidseáangˇ óoˊna' lajɨˋ e lí'ˋna' quiá'ˉ i̱ jiuung˜ do; jo̱ mɨ˜ niguiéng'ˊna're, jmée'˜na' jnea˜ júuˆ, jo̱b cuǿøngˋ nii˜i e nijmifén'ˊnre cajo̱.
40002009	Jo̱ mɨ˜ cató'ˊ sɨ́'ˋ dseata˜ Herodes i̱ dseaˋ do lajo̱, jo̱ba' catam'ˉtu̱iñ' do fɨˊ ngolíiñˉ. Jo̱guɨ i̱ nʉ́ʉˊ i̱ cangáiñˉ jéengˊ do, ngóoˊbiñ' do laco̱' ngolíiñˉ, jo̱ co̱o̱bˋ mɨ˜ caje̱ˊ i̱ nʉ́ʉˊ do fɨˊ yʉ́'ˆ 'nʉ́ʉˊ lɨ˜ guiing˜ i̱ jiuung˜ do.
40002010	Jo̱ i̱ dseaˋ do eáamˊ iáangˋ dsíirˊ dsʉ' e níiñˉ i̱ nʉ́ʉˊ do.
40002011	Jo̱ mɨ˜ caguilíiñˉ fɨˊ e 'nʉ́ʉˊ do, dsifɨˊ ladob cangotáaiñ'˜ e fɨˊ dsíiˊ sɨnʉ́ʉˆ do jo̱ cangáiñˉ i̱ jiuung˜ do có̱o̱'˜ niquiáiñ'ˆ Yáˆ.Jo̱ casí'rˋ uǿˉ jnir˜ fɨˊ quiniˇ i̱ jiuung˜ do jo̱guɨ canaaiñˋ e jmiféng'ˊneiñ' do cajo̱. Jo̱ mɨ˜ calɨ́ˉ e cajmérˉ e jo̱, jo̱ caneáarˊ guóoˊ quiá'rˉ e quie̱rˊ do, jo̱ cacuø'rˊ i̱ jiuung˜ do cunéeˇ có̱o̱'˜guɨ sʉ̱ˋ e 'mo'ˆ eáangˊ có̱o̱'˜guɨ cuí̱i̱ˊ e jlo'ˆ jmeafɨɨˋ cajo̱.
40002012	Jo̱ mɨ˜ cangɨ́ˋ jo̱, caquɨm'ˉtu̱ i̱ dseaˋ do fɨˊ góorˋ. Dsʉ' fɨˊ lɨ˜ jiéb'ˋ caquɨiñ'ˉ do dsʉco̱' Fidiéeˇ cajmea'ˊbreiñ' júuˆ lajeeˇ güɨɨiñ'ˋ do e jaˋ cuǿøngˋ niquɨng'ˉtu̱iñ' do fɨˊ lɨ˜ guiing˜ i̱ dseata˜ Herodes do.
40002013	Jo̱ mɨ˜ cangɨ́ˋ e nɨcangolíingˋ i̱ dseaˋ i̱ jmɨtɨ́ɨngˋ quiá'ˉ jaléng'ˋ nʉ́ʉˊ do, jo̱ lajeeˇ güɨɨngˋ i̱ Séˆ do, caleábˋtu̱ caquɨiñˊ jaangˋ ángel quiá'ˉ Fidiéeˇ. Jo̱ i̱ ángel do casɨ́'rˉ i̱ Séˆ do jo̱ cajíñ'ˉ: —¡Séˆ, ráan'ˉ jo̱ jéengˋ i̱ jiuung˜ na có̱o̱'˜guɨ niquiá'rˆ jo̱ cui̱i̱ˉna' fɨˊ Egipto! Jo̱ fɨˊ jo̱b nijá̱ˆna' cartɨˊ mɨ˜ nijmée'˜e 'nʉ́'ˋ júuˆ, dsʉco̱' i̱ dseata˜ Herodes do nɨ'náiñ'ˊ i̱ jiuung˜ na e nijngám'ˉbre.
40002014	Jo̱ba' caráamˉ i̱ Séˆ do ladsifɨˊ lado, jo̱ uǿøˋ jo̱b cataiñ'ˉ fɨˊ e cangojéeiñˋ i̱ jiuung˜ do có̱o̱'˜guɨ niquiáiñ'ˆ do fɨˊ Egipto.
40002015	Jo̱ dob caje̱iñˊ cartɨˊ mɨ˜ cajúngˉ i̱ dseata˜ Herodes do. Jo̱ cangojéeˊ e la e lɨ́'ˆ laco̱' calɨti˜ lají̱i̱'˜ júuˆ e cajíng'ˉ Fidiéeˇ la'eáangˊ có̱o̱'˜ jaangˋ dseaˋ i̱ café'ˋ cuaiñ˜ quiá'rˉ malɨɨ˜guɨ eáangˊ mɨ˜ cajíñ'ˉ lala: “Catǿøˉø Jó̱o̱ˋo̱ e nigüɨ'ɨ́ɨrˊ fɨˊ Egipto.”
40002016	Jo̱ mɨ˜ calɨlí'ˆ i̱ dseata˜ Herodes do e cajmɨgǿømˋ i̱ dseaˋ i̱ jmɨtɨ́ɨngˋ quiá'ˉ jaléng'ˋ nʉ́ʉˊ do írˋ, jo̱ba' dsíng'ˉ calɨguíiñˉ; jo̱ caquiʉ'rˊ ta˜ jaléng'ˋ 'léeˉ quiá'rˉ e nidsijngáaiñ'˜ jaléng'ˋ jiuung˜ i̱ ping'ˆguɨ laco̱' tú̱ˉ jí̱ˋ i̱ seengˋ fɨˊ Belén có̱o̱'˜guɨ jaléng'ˋ jiuung˜ ping'ˆ i̱ seengˋ fɨˊ fɨɨˋ e néeˊ lacúng'ˊ lajíingˋ e fɨɨˋ jo̱ i̱ ngolíingˉ í'ˋ lajo̱ cajo̱. Jo̱ cajngam'ˊbre lɨ́'ˆ laco̱'guɨ jí̱i̱'˜ ji̱i̱ˋ e cajíng'ˉ i̱ dseaˋ i̱ jmɨtɨ́ɨngˋ quiá'ˉ jaléng'ˋ nʉ́ʉˊ do.
40002017	Jo̱ có̱o̱'˜ e nab calɨti˜ e júuˆ e cajme'ˊ jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ i̱ calɨsíˋ Jeremías mɨ˜ cajíñ'ˉ lala:
40002018	Jo̱ canʉ́'ˋ óoˋ jaangˋ dseamɨ́ˋ fɨˊ co̱o̱ˋ fɨɨˋ e siiˋ Ramá, jo̱ dsíng'ˉ quɨ'rˊ jo̱guɨ óorˋ; Raquéebˆ siiˋ i̱ dseamɨ́ˋ do jo̱ quɨ'rˊ uíi'˜ jiuung˜ quiá'rˉ dsʉco̱' nɨcajúmˉbing', jo̱ jaˋ iiñ˜ nimɨ́iñˉ co̱' dsíng'ˉ lɨjiuung˜ dsíirˊ.
40002019	Jo̱ mɨ˜ cangɨ́ˋ e cajúngˉ i̱ dseata˜ Herodes do, fɨˊ Egipto táangˋ i̱ Séˆ do lajeeˇ jo̱. Jo̱ co̱o̱ˋ ya̱'ˊ lajeeˇ e güɨɨiñˋ, caquɨ́ɨmˉtu̱r jaangˋ ángel quiá'ˉ Fidiéeˇ, jo̱ íˋ casɨ́'rˉ Séˆ jo̱ cajíñ'ˉ lala:
40002020	—Séˆ, ráan'ˉ, jo̱ quɨ́ɨng'˜tu̱' có̱o̱'˜ i̱ jiuung˜ na có̱o̱'˜guɨ niquiá'rˆ fɨˊ lɨ˜ se̱'ˊ Israel, co̱' lana nɨcajúmˉ i̱ lamɨ˜ iingˇ jngáng'ˉ i̱ jiuung˜ na.
40002021	Jo̱ba' lajo̱b cajméeˋ Séˆ, caráamˉbre jo̱ catǿˉbre i̱ jiuung˜ do có̱o̱'˜guɨ niquiáiñ'ˆ do fɨˊ lɨ˜ se̱'ˊ Israel.
40002022	Jo̱ dsʉ' mɨ˜ calɨñirˊ e Arquelao nɨguiiñ˜ lɨ́ɨiñˊ dseata˜ dseaˋ féng'ˊ quiá'ˉ lɨ˜ se̱'ˊ Judea eáangˆ quiá'ˉ i̱ tiquiá'rˆ dseata˜ Herodes do, jo̱ba' eáamˊ cafǿiñ'ˊ jo̱ joˋ cangáiñ'ˉ fɨˊ jo̱, co̱' Fidiéeˇ cajme'ˊtu̱reiñ' júuˆ lajeeˇ güɨɨiñˋ e jaˋ cuǿøngˋ nidsilíiñˋ fɨˊ jo̱. Jo̱ba' fɨˊ lɨ˜ se̱'ˊ Galileab cangolíiñˋ.
40002023	Jo̱ mɨ˜ caguiéng'ˉ Séˆ fɨˊ lɨ˜ se̱'ˊ Galilea, jo̱ cangogüeárˋ fɨˊ co̱o̱ˋ fɨɨˋ e siiˋ Nazaret e néeˊ fɨˊ jo̱. Jo̱ calɨ́ˉ e na e laco̱' calɨti˜ jalé'ˋ júuˆ e café'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ cajíñ'ˉ e Jesús nilɨsiirˋ jaangˋ dseaˋ nazareno.
40003001	Jo̱ mɨ˜ cangɨ́ˋguɨ jmiguiʉˊ ji̱i̱ˋ lajo̱, jo̱ ie˜ jo̱ cangɨˊ jaangˋ dseaˋ i̱ siiˋ Juan i̱ seáangˋ dseaˋ jmɨɨˋ fɨˊ ni˜ guóo'˜ uǿˆ quiʉ̱́ˋ fɨˊ lɨ˜ se̱'ˊ Judea,
40003002	jo̱ guiarˊ júuˆ jo̱ fé'rˋ lala: —Quɨ́'ˉ jíing'˜ yaang˜na' fɨˊ quiniˇ Fidiéeˇ uíi'˜ dseeˉ quíiˆna', dsʉco̱' nɨjaquiéemˊba' e nicá̱ˋ dseaˋ do nifɨˊ quiá'ˉ lajaangˋ lajaangˋ dseaˋ jmɨgüíˋ.
40003003	Jo̱ malɨɨ˜guɨ eáangˊ calɨséngˋ jaangˋ dseaˋ i̱ calɨsíˋ Saíiˆ i̱ café'ˋ cuaiñ˜ quiá'ˉ Fidiéeˇ, jo̱ íbˋ i̱ café'ˋ uii˜ quiá'ˉ i̱ Juan do mɨ˜ cajíñ'ˉ lala: Ngɨˊ jaangˋ dseaˋ i̱ fé'ˋ teáˋ fɨˊ ni˜ guóo'˜ uǿˉ quiʉ̱́ˋ jo̱ fé'rˋ lala: “Jmeáang'˜na' guiʉ́ˉ fɨˊ jo̱guɨ nea˜na' condséeˊ, co̱' lana tɨˊ lɨ˜ nijáabˊ Fíiˋnaa'.”  Jo̱ jalé'ˋ e na cajíng'ˉ Saíiˆ fɨˊ ni˜ jiˋ quiá'ˉ Fidiéeˇ do.
40003004	Jo̱ sɨ̱'ˆ i̱ Juan i̱ seáangˋ dseaˋ jmɨɨˋ do lɨ́ɨˊ có̱o̱'˜ layaang˜ jñʉ́ˆ loo˜ jó'ˋ camello, jo̱guɨ 'ñʉ́ʉˊ tu'rˊ co̱o̱ˋ 'ñʉtu'ˊ e lɨ́ɨˊ có̱o̱'˜ loo˜ jó'ˋ, jo̱guɨ jmɨtaang˜ 'ñia'rˊ có̱o̱'˜ sɨni'ˋ i̱ cǿøng'˜ có̱o̱'˜guɨ ta'ˊ e dsé'rˊ fɨˊ jee˜ mó'ˋ.
40003005	Jo̱ jaléng'ˋ dseaˋ i̱ seengˋ fɨˊ Jerusalén có̱o̱'˜guɨ jaléng'ˋ dseaˋ i̱ seengˋ fɨˊ lɨ˜ se̱'ˊ Judea có̱o̱'˜guɨ jaléng'ˋ i̱ neáangˊ quiá̱'ˉ guaˋ Jordán dsilíiñˉ e dsinʉ́ʉrˉ jalé'ˋ júuˆ e guiaˊ i̱ Juan do.
40003006	Jo̱ jaléng'ˋ i̱ dseaˋ do jmóorˋ júuˆ lají̱i̱'˜ dseeˉ e nɨca'éerˋ quiá'rˉ, jo̱ lɨ́ˉ jo̱ i̱ Juan do seáaiñˋ jmɨɨˋ jaléng'ˋ íˋ fɨˊ é̱'ˋ guaˋ Jordán.
40003007	Jo̱ mɨ˜ cangáˉ i̱ Juan do e fɨ́ɨmˊ dseaˋ Israel i̱ lɨ́ɨngˊ dseaˋ fariseo có̱o̱'˜guɨ dseaˋ Israel i̱ lɨ́ɨngˊ dseaˋ saduceo jalíiñˉ e iiñ˜ nisáiñˋ jmɨɨˋ, jo̱ba' cajíñ'ˉ casɨ́'rˉ jaléng'ˋ i̱ dseaˋ do lala: —¡Jó̱o̱ˊ mɨ'ˋ guíingˉ 'nʉ́'ˋ! ¿I̱˜ nɨcasɨ́'ˉ 'nʉ́'ˋ e nileángˋna' jee˜ iihuɨ́ɨˊ e nɨjaquiéengˊ e nicuǿˉ Fidiéeˇ?
40003008	Jo̱ eeˉna' røøˋ fɨˊ quiniˇ dseaˋ jo̱ jmiliingˇ yaang˜na' e laco̱' nilɨlí'ˆ jaléng'ˋ dseaˋ rúng'ˋna' e já'ˉba' e nɨcaquɨ́'ˉ jíim'ˇ yaang˜na' fɨˊ quiniˇ Fidiéeˇ.
40003009	Jo̱ jaˋ jmɨjløng'ˆ yaang˜na' e fó'ˋna': “Jnea'ˆ lɨ́ɨˊnaa' dseaˋ sɨju̱ˇ 'lɨɨ˜ yʉ́ʉ'˜ Abraham”; co̱' jnea˜ jmɨtaaˆ óoˊna' e Fidiéeˇ cuǿømˋ líˋ jmérˉ e cu̱u̱˜ néeˊ na e ni'uíingˉ dseaˋ sɨju̱ˇ 'lɨɨ˜ yʉ́ʉ'˜ Abraham faco̱' iiñ˜ lajo̱.
40003010	Jo̱ cajíng'ˉguɨ Juan casɨ́'rˉ jaléng'ˋ i̱ dseaˋ do lala: —Nɨnéebˊ guiʉ́ˉ ñigui˜ quiá'ˉ Fidiéeˇ e niquiʉ́'rˉ jalé'ˋ 'maˋ catɨˊ jmóˆ quiá'ˉ. Co̱' jalé'ˋ 'maˋ ofɨɨˋ e jaˋ cuøˊ ofɨɨˋ e guiʉ́ˉ nihuí̱b'ˋ jo̱ nidsitóo'˜ fɨˊ ni˜ jɨˋ.
40003011	E já'ˉ, jnea˜ seáanˊn 'nʉ́'ˋ jmɨɨˋ jí̱i̱'˜ có̱o̱'˜ layaang˜ jmɨɨbˋ e laco̱' cuøˊ li˜ e nɨcaquɨ́'ˉ jíim'ˇ yaang˜na' fɨˊ quiniˇ Fidiéeˇ; dsʉ' i̱ dseaˋ i̱ nijáaˊ mɨ˜ ningɨ́ɨngˉ jnea˜ niseáiñˉ 'nʉ́'ˋ jmɨɨˋ có̱o̱'˜ Jmɨguíˋ quiá'ˉ Fidiéeˇ jo̱guɨ có̱o̱'˜ jɨˋ cajo̱. Jo̱ i̱ dseaˋ íˋ dsíng'ˉguɨ 'gøiñ'ˊ laco̱' jnea˜ e jí̱i̱'˜ jnea˜ jaˋ catɨ́ɨnˉn co̱' sɨ́ɨ'˜ɨ capí'ˆ ñiˊ 'ñʉ́ʉˊ lomɨɨrˉ.
40003012	Jo̱ quie̱rˊ co̱o̱ˋ e jmáiñ'ˋ ta˜ quiá'ˉ e nisíñ'ˋ mɨcuɨ'ieeˋ, jo̱ nisérˉ ca'ˊ e quiˊ quiá'ˉ do. Jo̱ dsʉ' e mɨcuɨ'ieeˋ do ni'meárˉ fɨˊ dsíiˊ sɨnʉ́ʉˆ jo̱guɨ e quiˊ do quiá'ˉ nijɨ̱́ˉbre fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ.
40003013	Jo̱ mɨ˜ cangɨ́ˋ jo̱, cagüɨ'ɨ́ɨˊ Jesús fɨˊ lɨ˜ se̱'ˊ Galilea jo̱ cangórˉ fɨˊ lɨ˜ táangˋ i̱ Juan do fɨˊ guaˋ Jordán e laco̱' dseaˋ íˋ niséˉ jmɨɨˋ quiá'rˉ.
40003014	Dsʉ' i̱ Juan do jaˋ lamɨ˜ iiñ˜ e niseáiñˉ dseaˋ do jmɨɨˋ, jo̱ lalab cajíñ'ˉ casɨ́'ˉreiñ': —'Nʉbˋ dseaˋ catɨ́ɨn'ˉ e niseáan'˜ jnea˜ jmɨɨˋ; jo̱ ¿jialɨ'ˊ ñi'ˊ e iin'˜ e jnea˜ niseáan˜n 'nʉˋ jmɨɨˋ?
40003015	Jo̱ba' cañíiˋ Jesús jo̱ casɨ́'ˉreiñ': —Lɨ́'ˆ jmeeˉ laco̱' e fɨ́ɨˉɨ 'nʉˋ lana; co̱' la guíimˋ 'néˉ jmitíˆii' jalé'ˋ ta˜ quiʉ'ˊ Fidiéeˇ e 'néˉ jmóˆoo'. Jo̱ba' ca'íbˉ dsíiˊ i̱ Juan do e niseáiñˉ dseaˋ do jmɨɨˋ.
40003016	Jo̱ dsifɨˊ mɨ˜ cajgáangˉ Jesús jmɨɨˋ, jo̱ cagüɨ'ɨ́ɨˊbre fɨˊ dsíiˊ jmɨ́ˋ. Jo̱ ladsifɨˊ lanab canaˊ fɨˊ yʉ́'ˆ jmɨgüíˋ, jo̱ cangáˉ Jesús e cajgóˉ Jmɨguíˋ quiá'ˉ Fidiéeˇ fɨˊ yʉ́'ˆ moguir˜ e lɨɨng˜ jaangˋ mee˜.
40003017	Jo̱ guicanʉ́'ˋ co̱o̱ˋ luu˜ e jáaˊ fɨˊ yʉ́'ˆ jmɨgüíˋ jo̱ guicajíng'ˉ lala: —I̱ nab Jó̱o̱ˋo̱ i̱ 'neáanˋn eáangˊ, jo̱ dsíng'ˉ iáangˋ dsiiˉ có̱o̱'r˜.
40004001	Jo̱ mɨ˜ cangɨ́ˋ e cajgóˉ Jmɨguíˋ quiá'ˉ Fidiéeˇ fɨˊ yʉ́'ˆ mogui˜ Jesús, jo̱ e Jmɨguíˋ do cangojéengˋ dseaˋ do fɨˊ co̱o̱ˋ guóo'˜ uǿˉ quiʉ̱́ˋ e laco̱' fii˜ i̱ 'lɨng'ˆ nijmérˉ quijí̱ˉ jial e ni'éˉ dseaˋ do dseeˉ.
40004002	Jo̱ fɨˊ jo̱b cateáangˋ Jesús lajeeˇ tu̱lóˉ jmɨɨ˜ jo̱guɨ tu̱lóˉ uǿøˋ jo̱ jaˋ e cagǿ'rˋ jí̱i̱'˜ co̱o̱ˋ lajeeˇ jo̱. Jo̱ mɨ˜ cangɨ́ˋguɨ lajo̱ba' cadseáˉ jmɨ'aaiñˉ.
40004003	Jo̱ lajeeˇ jo̱b cangoquiéengˊ i̱ fii˜ i̱ 'lɨng'ˆ do fɨˊ lɨ˜ sing'ˊ Jesús e jmóorˋ quijí̱ˉ jial ni'éˉ dseaˋ do dseeˉ, jo̱ba' casɨ́'rˉ dseaˋ do lala jo̱ cajíñ'ˉ: —Song já'ˉ e 'nʉˋ lɨn'ˊ i̱ Jó̱o̱ˊ Fidiéeˇ camɨ́ɨng'˜ do, quiʉ́ʉ'˜ ta˜ e ni'uíingˉ iñí'ˆ e cu̱u̱˜ e néeˊ na.
40004004	Jo̱ dsʉ' dsifɨˊ lajo̱b cañíiˋ Jesús quiá'ˉ i̱ fii˜ i̱ 'lɨng'ˆ do jo̱ cajíñ'ˉ: —Dsʉ' lalab fé'ˋ fɨˊ ni˜ jiˋ quiá'ˉ Fidiéeˇ: “Jaˋ nilɨseengˋ jaléng'ˋ dseaˋ jmɨgüíˋ juguiʉ́ˉ e lɨco̱' ni'ɨ̱́'ˋ nidǿ'rˉ jalé'ˋ e seaˋ fɨˊ jmɨgüíˋ, co̱' 'néˉ e nijmitir˜ jalé'ˋ ta˜ quiʉ'ˊ fɨˊ ni˜ jiˋ quiá'ˉ Fidiéeˇ, jo̱ lajo̱guɨba' nilɨseeiñˋ juguiʉ́ˉ.”
40004005	Jo̱ mɨ˜ cangɨ́ˋ jo̱, i̱ fii˜ i̱ 'lɨng'ˆ do cangojéeiñˋ Jesús fɨˊ fɨɨˋ güeang'ˆ quiá'ˉ dseaˋ góorˋ dseaˋ Israel e siiˋ Jerusalén, jo̱ caseáaiñˋ dseaˋ do cartɨˊ yʉ́'ˆ guá'ˉ fé'ˋ e si'ˊ fɨˊ jo̱.
40004006	Jo̱ lajeeˇ nɨteáaiñˉ fɨˊ jo̱, lalab casɨ́'rˉ Jesús jo̱ cajíñ'ˉ: —Song já'ˉ e lɨn'ˊ i̱ Jó̱o̱ˊ Fidiéeˇ camɨ́ɨng'˜ do, bíingˊ uø'ˊ cartɨˊ uii˜ quiá'ˉ e guá'ˉ la; dsʉco̱' fɨˊ ni˜ jiˋ quiá'ˉ Fidiéeˇ fé'ˋ lala: Fidiéeˇ niquiʉ́'rˉ ta˜ jaléng'ˋ ángeles i̱ lɨ́ɨngˊ guotɨɨrˉ e nijmérˉ íˆ 'nʉˋ, jo̱ nisáiñ'ˊ 'nʉˋ có̱o̱'˜ guoorˋ lajeeˇ guiáang'˜ guo'ˊ guiá'ˆ güíˋ e laco̱' jaˋ nitɨtaan'˜ cartɨˊ ni˜ uǿˆ.
40004007	Jo̱ba' cañíiˋ Jesús jo̱ casɨ́'ˉreiñ': —Dsʉ' lala fé'ˋguɨ fɨˊ ni˜ jiˋ quiá'ˉ Fidiéeˇ cajo̱: “Jaˋ jmoo'ˋ jial ni'éˉ Fíi'ˋ Fidiéeˇ dseeˉ.”
40004008	Jo̱ mɨ˜ cangɨ́ˋ e jo̱, i̱ fii˜ i̱ 'lɨng'ˆ do cangojéeiñˋ Jesús fɨˊ co̱o̱ˋ yʉ́'ˆ mó'ˋ e ñíiˊ eáangˊ, jo̱ ca'e'rˊ dseaˋ do jalé'ˋ fɨɨˋ e seaˋ fɨˊ jmɨgüíˋ jo̱guɨ jial niingˉ laco̱o̱ˋ laco̱o̱ˋ;
40004009	jo̱ i̱ fii˜ i̱ 'lɨng'ˆ do casɨ́'rˉ Jesús jo̱ cajíñ'ˉ: —Jnea˜ nicuǿøˆø 'nʉˋ lajalé'ˋ e móo'ˉ na song nisi'ˆ uǿˉ jní'ˆ fɨˊ quiniiˉ jo̱guɨ nijmifén'ˊ jnea˜.
40004010	Jo̱ba' cañíiˋ Jesús jo̱ casɨ́'ˉreiñ': —Güɨhuíingˉ cáanˋn, Satanás, dsʉco̱' fɨˊ ni˜ jiˋ quiá'ˉ Fidiéeˇ fé'ˋguɨ: “Jí̱i̱'˜ Fidiéeˇ dseaˋ guiing˜ ñifɨ́ˉbing' nijmifén'ˊ, jo̱ jí̱i̱'˜ ta˜ quiʉ'ˊ íˋbre e nijmití'ˆ cajo̱.”
40004011	Jo̱ dsifɨˊ lajo̱b cajmɨ'nángˋ 'ñia'ˊ i̱ fii˜ i̱ 'lɨng'ˆ do fɨˊ lɨ˜ sing'ˊ Jesús, jo̱ lɨ́ˉ jo̱ caguilíingˉ tú̱ˉ 'nɨˊ mɨ́ɨng'˜ ángeles fɨˊ lɨ˜ sing'ˊ Jesús e cangoto̱'ˋ fɨ́ɨiñˋ dseaˋ do.
40004012	Jo̱ mɨ˜ cangɨ́ˋ jo̱, jo̱ calɨñiˊ Jesús e 'nʉñíbˆ nɨ'iuungˉ Juan i̱ seáangˋ dseaˋ jmɨɨˋ, jo̱ba' caquɨm'ˉtu̱r fɨˊ lɨ˜ se̱'ˊ Galilea.
40004013	Dsʉ' jaˋ caje̱rˊ fɨˊ Nazaret, co̱' dob cangogüeárˋ fɨˊ Capernaum fɨˊ 'nɨ'ˋ guiéeˊ Galilea, fɨˊ lɨ˜ se̱'ˊ lɨ˜ neáangˊ dseaˋ Israel i̱ lɨ́ɨngˊ dseaˋ sɨju̱ˇ Zabulón có̱o̱'˜guɨ Neftalí.
40004014	Jo̱ cangojéeˊ jalé'ˋ e jo̱ e laco̱' calɨti˜ lají̱i̱'˜ júuˆ quiá'ˉ Fidiéeˇ e cajme'ˊ Saíiˆ, jaangˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ cajíñ'ˉ lala:
40004015	E guóo'˜ uǿˉ quiá'ˉ dseaˋ sɨju̱ˇ Zabulón có̱o̱'˜guɨ Neftalí néeˊ cáangˋ guaˋ Jordán fɨˊ 'nɨ'ˋ guiéeˊ Galilea fɨˊ dsíiˊ lɨ˜ se̱'ˊ Galilea cajo̱. Jo̱ fɨˊ jo̱b lɨ˜ seengˋ dseaˋ i̱ jaˋ cuíingˋ Fidiéeˇ.
40004016	Jo̱ lafa' i̱ seengˋ fɨˊ lɨ˜ nʉʉˋ sǿ'ˋ lɨ́ɨngˊ jaléng'ˋ i̱ dseaˋ íˋ, dsʉ' cangárˉ co̱o̱ˋ jɨˋ e jlo'ˆ niingˉ 'gøng'ˊ. Jo̱ jaléng'ˋ i̱ dseaˋ íˋ lɨ́ɨiñˊ lafa' sɨjúuiñˉ uíi'˜ dseeˉ quiá'rˉ, dsʉ' nɨcajneáˉ e jɨˋ do jee˜ írˋ.
40004017	Jo̱ lajeeˇ e nɨguiing˜ Jesús fɨˊ Capernaumba' canaaiñˋ guiarˊ júuˆ quiá'rˉ jo̱ fé'rˋ: —Quɨ́'ˉ jíing'ˇ yaang˜na' fɨˊ quiniˇ Fidiéeˇ uíi'˜ dseeˉ quíiˉna', dsʉco̱' nɨjaquiéemˊba' e nicá̱ˋ dseaˋ do nifɨˊ quiá'ˉ lajaangˋ lajaangˋ dseaˋ jmɨgüíˋ.
40004018	Jo̱ mɨ˜ cangɨ́ˋ jo̱, lajeeˇ e ngóoˊ Jesús ngɨrˊ fɨˊ 'nɨ'ˋ guiéeˊ Galilea, cangáiñˉ gángˉ dseaˋ i̱ la'ó'ˋ rúng'ˋ, jaangˋ i̱ siiˋ Simón jo̱ siiˋbɨr Tʉ́ˆ cajo̱, jo̱ jaangˋguɨ i̱ siiˋ Dɨ́ˆ. Jo̱ lajɨˋ huáaiñ'ˉ do taaiñ˜ ta˜ feáˋ 'máaˊ fɨˊ dsíiˊ jmɨ́ˋ quiá'ˉ e sáiñ'ˊ 'ñʉˋ.
40004019	Jo̱ Jesús casɨ́'ˉreiñ' jo̱ cajíñ'ˉ: —'Nʉ́'ˋ ñilíingˉna' có̱o̱'˜ jnea˜, jo̱ jnea˜ nicuǿøˆø 'nʉ́'ˋ ta˜ e guiáˆna' júuˆ quiá'ˉ Fidiéeˇ fɨˊ jee˜ dseaˋ jmɨgüíˋ, jo̱ lɨ́ɨbˊjiʉ e ta˜ jo̱ la lɨ́ɨˊ ta˜ sáng'ˊ 'ñʉˋ.
40004020	Jo̱ba' i̱ dseaˋ do dsifɨˊ ladob catʉ́rˋ 'máaˊ quiá'rˉ jo̱ cangolíimˆbre có̱o̱'˜ Jesús.
40004021	Jo̱ tɨˊ dobɨjiʉ nɨngóoˊ Jesús có̱o̱'˜ i̱ dseaˋ do mɨ˜ cangáiñˉ jiéng'ˋguɨ gángˉ dseaˋ i̱ la'ó'ˋ rúm'ˋ cajo̱, jo̱ jaaiñ'ˋ do siirˋ Tiáa˜ jo̱ jaangˋguɨ i̱ siiˋ Juan. Jo̱ lajɨˋ huáaiñ'ˉ do lɨ́ɨiñˊ jó̱o̱ˊ jaangˋ dseañʉ'ˋ i̱ siiˋ Zebedeo. Jo̱ teáaiñ'˜ fɨˊ co̱o̱ˋ dsíiˊ móoˊ co̱lɨɨng˜ có̱o̱'˜ tiquiá'rˆ e jmo'rˊ jalé'ˋ 'máaˊ quiá'ˉ e sáiñ'ˊ 'ñʉˋ. Jo̱ Jesús catǿ'ˉreiñ' do,
40004022	jo̱ dsifɨˊ lajo̱b ca'uøøiñ'ˋ do e fɨˊ dsíiˊ móoˊ lɨ˜ teáaiñ'˜ do jo̱ cangolíimˉbre có̱o̱'˜ Jesús, jo̱ dob caseáaiñˊ i̱ tiquiá'rˆ do.
40004023	Jo̱ mɨ˜ cangɨ́ˋ jo̱, cangɨˊ Jesús fɨˊ la'úngˉ fɨˊ lɨ˜ se̱'ˊ Galilea e e'rˊ jaléng'ˋ dseaˋ Israel júuˆ quiá'ˉ Fidiéeˇ fɨˊ dsíiˊ guá'ˉ quiá'rˉ e té̱e̱ˉ laco̱o̱ˋ fɨɨˋ. Jo̱ guiarˊ júuˆ quiá'ˉ Fidiéeˇ e nɨjaquiéemˊba' e nicá̱ˋ dseaˋ do nifɨˊ quiá'ˉ lajaangˋ lajaangˋ dseaˋ jmɨgüíˋ. Jo̱guɨ jmi'leáamˉbɨr jaléng'ˋ dseaˋ i̱ lɨ́ɨngˊ lɨ́'ˆ doñiˊ eeˋ jmohuɨ́ɨˊ o̱si lɨ́'ˆ doñiˊ jié'ˋ lɨ˜ cu'ˋ quiáiñ'ˉ é.
40004024	Jo̱ eáamˊ nɨni'ˊ júuˆ quiá'ˉ Jesús quiá'ˉ jalé'ˋ e guiʉ́ˉ e jmóorˋ do fɨˊ la'úngˉ fɨˊ lɨ˜ se̱'ˊ Siria. Jo̱ jaléng'ˋ dseaˋ i̱ seengˋ fɨˊ jo̱ dsilíiñˉ fɨˊ lɨ˜ táangˋ Jesús e dsijéeiñˋ jaléng'ˋ dseaˋ dsée'˜ quiá'rˉ lɨ́'ˆ doñiˊ eeˋ jmohuɨ́ɨˊ lɨiñ'ˊ; jo̱ quiéengˋ i̱ jéeˊ i̱ 'lɨng'ˆ quiá'ˉ có̱o̱'˜guɨ jaléng'ˋ i̱ joñíingˋ jo̱guɨ jaléng'ˋ i̱ caang˜ guotɨɨˉ jo̱guɨ jaléng'ˋ i̱ jaˋ líˋ ngɨ́ˉ, lɨ́'ˆ lajaléng'ˋ i̱ na dseáng'ˉ jmi'leáamˉ Jesús.
40004025	Jo̱ eáamˊ fɨ́ɨngˊ jaléng'ˋ dseaˋ i̱ nɨngɨˊ có̱o̱'˜ Jesús; jo̱ jaléng'ˋ i̱ dseaˋ íˋ seeiñ'ˋ do i̱ seengˋ fɨˊ lɨ˜ se̱'ˊ Galilea jo̱guɨ seemˋbɨ i̱ jalíingˉ fɨˊ jalé'ˋ fɨɨˋ e tée'˜ fɨˊ lɨ˜ se̱'ˊ Decápolis jo̱guɨ seemˋbɨ i̱ jalíingˉ fɨˊ Jerusalén jo̱guɨ seemˋbɨ cajo̱ jaléng'ˋ dseaˋ i̱ jalíingˉ fɨˊ lɨ˜ se̱'ˊ Judea có̱o̱'˜guɨ jaléng'ˋ dseaˋ i̱ jalíingˉ lɨ́'ˆ lɨˊ 'ngóo'˜ laco̱' iʉ˜ guaˋ Jordán.
40005001	Jo̱ mɨ˜ cangáˉ Jesús e fɨ́ɨngˊ dseaˋ ngolíingˉ caluurˇ laco̱' ngóorˊ, jo̱ba' cajgóorˉ fɨˊ co̱o̱ˋ yʉ́'ˆ mó'ˋ jo̱ fɨˊ jo̱b caguárˋ. Jo̱ jaléng'ˋ i̱ dseaˋ quiá'rˉ do cangoquiéeiñˊ fɨˊ lɨ˜ guiing˜ dseaˋ do,
40005002	jo̱ Jesús canaaiñˋ e'ˊreiñ' do jo̱ cajíñ'ˉ:
40005003	—Juguiʉ́ˉjiʉ quiá'ˉ jaléng'ˋ dseaˋ i̱ ñiˊ e 'neáiñˉ Fidiéeˇ, co̱' dseaˋ íbˋ dseaˋ i̱ quie̱ˊ nifɨˊ quiá'rˉ.
40005004	’Juguiʉ́ˉjiʉ quiá'ˉ jaléng'ˋ dseaˋ i̱ dsíng'ˉ lɨjiuung˜ dsíiˊ, co̱' Fidiéebˇ nijmi'iáaiñˋ dsíiˊ jaléng'ˋ i̱ dseaˋ íˋ.
40005005	’Juguiʉ́ˉjiʉ quiá'ˉ jaléng'ˋ dseaˋ i̱ 'neángˉ Fidiéeˇ, co̱' nɨñirˊ e jí̱i̱'˜ co̱o̱ˋ jaˋ e quɨ́ɨ'r˜ jmɨɨ˜ jmérˉ yaaiñ˜; jo̱ Fidiéeˇbing' i̱ nicuǿ'ˉ jaléng'ˋ i̱ dseaˋ íˋ jalé'ˋ e catɨ́ɨiñˉ lɨ́'ˆ laco̱' jí̱i̱'˜ júuˆ e nɨcacuø'ˊreiñ' lamɨ˜ jéengˊguɨ.
40005006	’Juguiʉ́ˉjiʉ quiá'ˉ jaléng'ˋ dseaˋ i̱ dsíng'ˉ iing˜ jméˉ jalé'ˋ e iing˜ Fidiéeˇ, co̱' dseaˋ íˋbing' i̱ nijmɨcó̱o̱'˜ quiá'rˉ e nilí'ˋbre jmérˉ jalé'ˋ e jo̱.
40005007	’Juguiʉ́ˉjiʉ quiá'ˉ jaléng'ˋ dseaˋ i̱ fɨ́ɨˉ lɨ́ɨngˉ jaléng'ˋ dseaˋ rúng'ˋ, co̱' Fidiéebˇ nilíˋ fɨ́ɨˉ lɨ́ɨiñˉ jaléng'ˋ i̱ dseaˋ íˋ.
40005008	’Juguiʉ́ˉjiʉ quiá'ˉ jaléng'ˋ dseaˋ i̱ guiing˜ dsíiˊ e jmóorˋ jmang'ˉ jalé'ˋ e guiʉ́ˉ, co̱' jaléng'ˋ dseaˋ íˋbing' i̱ niníingˉ Fidiéeˇ.
40005009	’Juguiʉ́ˉjiʉ quiá'ˉ jaléng'ˋ dseaˋ i̱ jmóoˋ quijí̱ˉ jial nilɨseengˋ dseaˋ juguiʉ́ˉ có̱o̱'˜ dseaˋ rúiñ'ˋ, co̱' Fidiéeˇbing' nijíng'ˉ e dseaˋ íˋbing' lɨ́ɨngˊ jó̱o̱rˊ.
40005010	’Juguiʉ́ˉjiʉ quiá'ˉ jaléng'ˋ dseaˋ i̱ dsingɨ́ɨngˉ e jmó'ˉ dseaˋ gaˋ quiá'rˉ uíi'˜ e jmóorˋ jalé'ˋ e iing˜ Fidiéeˇ, co̱' i̱ dseaˋ i̱ dsingɨ́ɨngˉ jalé'ˋ e jo̱, Fidiéeˇbing' i̱ quie̱ˊ nifɨˊ quiá'rˉ.
40005011	’Juguiʉ́ˉjiʉ quíiˉ 'nʉ́'ˋ mɨ˜ fé'ˋ dseaˋ gaˋ uii˜ quíiˉna' jo̱guɨ jmáiñ'ˋ 'nʉ́'ˋ jo̱guɨ sɨ́'rˋ 'nʉ́'ˋ jalé'ˋ júuˆ e o̱' já'ˉ uíi'˜ e lɨ́ɨngˊna' dseaˋ quiéˉe.
40005012	Jmi'iáangˋ óoˊna' jo̱guɨ güɨlɨseengˋna' juguiʉ́ˉ, co̱' dsíng'ˉ niguo'ˆ e ni'íing'˜na' quiá'ˉ Fidiéeˇ e sɨ'má'rˆ quíiˉna' fɨˊ ñifɨ́ˉ. Dsʉco̱' jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, lajo̱b cajmeáng'ˋ dseaˋ írˋ cajo̱.
40005013	Jo̱ casɨ́'ˉguɨ Jesús i̱ dseaˋ quiá'rˉ do lala: —'Nʉ́'ˋ lɨ́ɨngˊna' la lɨ́ɨˊ ñi˜ jee˜ jaléng'ˋ dseaˋ jmɨgüíˋ, dsʉ' fɨng cajéng'ˋ e ñii˜ e ñi˜ do, jo̱ba' joˋ quɨ́'ˉ jmɨɨ˜ jóng fa' e nilɨñii˜tu̱ calé'ˋ catú̱ˉ. Jo̱ co̱' joˋ e ta˜ íingˆ jí̱i̱'˜ co̱o̱ˋ e ñi˜ do, jo̱ba' nibib˜ fɨˊ guiá'ˆ fɨˊ jóng, jo̱ jaléng'ˋ dseaˋ i̱ ngɨˊ fɨˊ jo̱ niso'ǿm'ˋbre.
40005014	’Jo̱guɨ 'nʉ́'ˋ lɨ́ɨngˊna' la lɨ́ɨˊ co̱o̱ˋ jɨˋ jee˜ jaléng'ˋ dseaˋ jmɨgüíˋ. Co̱fa' co̱o̱ˋ fɨɨˋ e néeˊ fɨˊ co̱o̱ˋ yʉ́'ˆ mó'ˋ jaˋ quɨ́ɨ'˜ jmɨɨ˜ fa' e ni'méngˉ 'ñia'ˊ e jaˋ cuǿøngˋ líˋ jǿøˉ dseaˋ.
40005015	Jo̱guɨ cajo̱ jaˋ 'gui'ˊ dseaˋ co̱o̱ˋ candíiˆ jo̱ nisí'rˋ fɨˊ co̱o̱ˋ lɨ˜ cǿøng'˜, co̱' 'néˉ nisí'ˋ dseaˋ co̱o̱ˋ lɨ˜ ñíiˊba' do, jo̱ lajo̱ba' cuøˊ jɨˋ e jné'ˋ dseaˋ i̱ neáangˊ fɨˊ dsíiˊ sɨnʉ́ʉˆ.
40005016	Jo̱ lajo̱b 'nʉ́'ˋ cajo̱, dseaˋ nɨlɨ́ɨngˊna' lafa' jɨˋ fɨˊ quiniˇ jaléng'ˋ dseaˋ jmɨgüíˋ, jmɨ'úungˋna' e nijmeeˉna' jalé'ˋ e guiʉ́ˉ fɨˊ jee˜ jaléng'ˋ dseaˋ rúng'ˋna', co̱' mɨ˜ niníˋ dseaˋ e jmooˋna' jalé'ˋ e jo̱, jo̱ba' lajɨɨmˋbre nijmiféiñ'ˊ Tiquíˆii' dseaˋ guiing˜ ñifɨ́ˉ jóng.
40005017	Jo̱ lɨ́ˉ jo̱, lalab casɨ́'ˉguɨ Jesús i̱ dseaˋ quiá'rˉ do jo̱ cajíñ'ˉ: —Jaˋ ɨ́ˆ óoˊ 'nʉ́'ˋ e cagáˉa fɨˊ jmɨgüíˋ la e caga'íinˊn jalé'ˋ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜, o̱'guɨ e caga'íinˊn jalé'ˋ júuˆ e ca'eˊ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Co̱' jaˋ cagáˉa fa' e caga'íinˊn jalé'ˋ e jo̱, co̱' jnea˜ cagáˉa fɨˊ jmɨgüíˋ la e lɨ́'ˆ laco̱' nilɨti˜ jalé'ˋ e júuˆ jo̱b.
40005018	Jo̱ jmɨtaaˆ óoˊna' e lajeeˇ ró̱o̱ˋbɨ guóo'˜ uǿˉ jmɨgüíˋ, jaˋ quɨ́'ˉ jmɨɨ˜ fa' e nijé̱'ˉ jí̱i̱'˜ camɨ́'ˆ e júuˆ quiʉ'ˊ ta˜ do cartɨˊ mɨ˜ nidsijéeˊ jalé'ˋ e nɨsɨ'íˆ e nidsijéeˊ do.
40005019	Jo̱ba' i̱ dseaˋ i̱ jaˋ jmóoˋ nʉ́ʉ'˜ fa' camɨ́b'ˆ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜, doñiˊ fa' jaˋ 'ga'ˊ lɨˊ niingˉ e júuˆ camɨ́'ˆ do, o̱'guɨ e'rˊ dseaˋ rúiñ'ˋ jial e nijméiñ'ˉ do nʉ́ʉ'r˜ e júuˆ jo̱, jo̱ba' i̱ dseaˋ íˋ ni'uíiñˉ jaangˋ i̱ jaˋ niingˉ jí̱i̱'˜ capí'ˆ fɨˊ quiniˇ Fidiéeˇ mɨ˜ tɨˊ lɨ˜ nicá̱ˋ dseaˋ do nifɨˊ quiá'ˉ lajaangˋ lajaangˋ dseaˋ jmɨgüíˋ. Dsʉ' jaléng'ˋguɨ dseaˋ i̱ nʉ́ʉ'˜ jalé'ˋ e júuˆ quiʉ'ˊ ta˜ do jo̱guɨ e'rˊ jaléng'ˋ dseaˋ rúiñ'ˋ e nijméiñ'ˉ do lajo̱, jo̱ba' i̱ dseaˋ íˋ ni'uíiñˉ dseaˋ i̱ niimˉ fɨˊ quiniˇ Fidiéeˇ mɨ˜ tɨˊ lɨ˜ nitɨ́ˉ í'ˋ e dseaˋ do nicá̱rˋ nifɨˊ quiá'ˉ lajaangˋ lajaangˋ dseaˋ jmɨgüíˋ.
40005020	Jo̱ba' fɨ́ɨˉɨ 'nʉ́'ˋ e song jaˋ nijmɨ'úungˋna' e nijmeeˉna' nʉ́ʉ'˜na' jalé'ˋ júuˆ quiá'ˉ Fidiéeˇ røøˋguɨ laco̱'guɨ i̱ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ góoˋnaa' dseaˋ Israel jo̱ có̱o̱'˜guɨ jaléng'ˋ dseaˋ góoˋnaa' i̱ lɨ́ɨngˊ dseaˋ fariseo, jo̱ba' jaˋ quɨ́'ˉ jmɨɨ˜ jóng fa' e Fidiéeˇ nicá̱rˋ nifɨˊ quíiˉna' mɨ˜ tɨˊ lɨ˜ nitɨ́ˉ e í'ˋ jo̱.
40005021	Jo̱ mɨ˜ cangɨ́ˋ jo̱, Jesús ca'erˊ e júuˆ la jo̱ cajíñ'ˉ: —Jo̱ 'nʉ́'ˋ, nɨcanʉ́ʉˉba' lají̱i̱'˜ júuˆ e ca'íng'ˋ dseaˋ áangˊ quíˉnaa', jo̱ e lab e jo̱: “Jaˋ jngán'ˋ dseaˋ rún'ˋ, dsʉco̱' i̱i̱ˋ i̱ jmóoˋ lajo̱, jo̱ba' fɨˊ quiniˇ dseatab˜ catɨ́ɨngˉ dsérˉ e nitɨdsiˊ í'ˋ quiá'rˉ laco̱' catɨ́ɨngˉ.”
40005022	Dsʉ' jnea˜guɨ fɨ́ɨˉɨ 'nʉ́'ˋ e doñiˊ i̱i̱ˋ dseaˋ i̱ lɨguíingˉ quiá'ˉ jaangˋguɨ dseaˋ rúng'ˋ, jo̱ba' fɨˊ quiniˇ dseatab˜ catɨ́ɨngˉ dséˉ i̱ dseaˋ íˋ e laco̱' nitɨdsiˊ í'ˋ quiá'rˉ. Jo̱ i̱i̱ˋ dseaˋ i̱ jmineang'ˆ jaangˋ dseaˋ rúng'ˋ, jo̱ba' i̱ dseaˋ íˋ, dseaˋ cǿøng'˜ i̱ quiʉ'ˊ ta˜ quiá'ˉ dseaˋ Israel catɨ́ɨngˉ niquidsiˊ í'ˋ quiá'rˉ. Jo̱guɨ i̱i̱ˋ dseaˋ i̱ cuǿøngˋ júuˆ 'lɨ'ˆ jaangˋguɨ dseaˋ rúng'ˋ, jo̱ba' fɨˊ lɨ˜ 'lɨb'ˆ catɨ́ɨngˉ i̱ dseaˋ íˋ fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ.
40005023	’Jo̱ mɨ˜ güɨlíingˉna' fɨˊ guá'ˉ e lɨɨng˜ eeˋ güɨcuǿø'˜na' Fidiéeˇ fɨˊ nife'ˋ, jo̱ lajeeˇ jo̱ niguiéng'ˊ óoˊna' e seengˋ jaangˋ dseaˋ i̱ jmooˋna' mɨ́ɨ'˜ có̱o̱'˜,
40005024	jo̱ba' dob 'néˉ sée'˜na' e quié̱ˆna' do, jo̱ nigüɨlíingˋna' e nijmitíi'ˇ óoˊna' la'uii˜ có̱o̱'˜ i̱ dseaˋ rúng'ˋna' i̱ jmooˋna' mɨ́ɨ'˜ có̱o̱'˜ do. Jo̱ mɨ˜ ningɨ́ˋ, jo̱guɨba' nɨcuǿøngˋ e güɨcá̱'ˆna' fɨˊ nife'ˋ jalé'ˋ e quié̱ˆna' do jóng.
40005025	’Jo̱ song i̱i̱ˋ dseaˋ 'nɨ́ɨngˋ 'nʉ́'ˋ lají̱i̱'˜ dseeˉ e nɨca'eeˉna', jo̱guɨ iiñ˜ e nidsijéeiñˋ 'nʉ́'ˋ fɨˊ quiniˇ dseata˜, jo̱ba' guiʉ́ˉguɨ jmɨ'úungˋna' jóng e nisɨɨng˜na' røøˋ có̱o̱'˜ i̱ dseaˋ do la'uii˜, nʉ́'ˉguɨ e nijáiñ'ˋ 'nʉ́'ˋ fɨˊ jaguóˋ dseata˜; dsʉco̱' song jaˋ nijmeeˉna' lajo̱, jo̱ba' i̱ dseata˜ do nijáiñ'ˋ 'nʉ́'ˋ fɨˊ quiniˇ jaléng'ˋ ɨ́ɨ'˜ quiá'rˉ jo̱ 'nʉñíbˆ nitáiñ'ˊ 'nʉ́'ˋ jóng.
40005026	Jo̱ jmɨtaaˆ óoˊna' e jaˋ ni'uǿngˋna' e fɨˊ dsíiˊ 'nʉñíˆ do cartɨˊ niquɨ́ˆna' jalé'ˋ cuuˉ e nimɨ́'ˉ i̱ dseata˜ do 'nʉ́'ˋ.
40005027	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Nɨcanʉ́ʉbˉ 'nʉ́'ˋ e júuˆ la malɨɨ˜guɨ eáangˊ: “Jaˋ 'lee'˜ e nigüɨ́n'ˋ có̱o̱'˜ dseañʉ'ˋ o̱si dseamɨ́ˋ i̱ o̱' quíi'ˉ.”
40005028	Dsʉ' jnea˜ fɨ́ɨˉɨ 'nʉ́'ˋ e doñiˊ i̱i̱ˋ i̱ suungˋ jaangˋ dseamɨ́ˋ jo̱ ɨˊ dsíirˊ e iiñ˜ güɨ́iñˋ có̱o̱iñ'˜ do, jo̱ba' lɨ́ɨˊ lafa' nɨcajméeˋbre e jo̱ mɨ˜ ca'ɨ́ˋ dsíirˊ lajo̱ có̱o̱'˜ i̱ dseamɨ́ˋ do, jo̱ dseebˉ nɨca'éerˋ fɨˊ quiniˇ Fidiéeˇ jóng.
40005029	’Jo̱ lajo̱b lɨ́ɨˊ, song jminíˆna' dséeˊ jmóoˋ e niténg'ˋna' fɨˊ ni˜ dseeˉ, jo̱ba' guiʉ́ˉguɨ e guíˆba' jo̱ nigüɨbíiˊna' fɨˊ lɨ˜ huí̱i̱ˉ laco̱' seengˋna' yaang˜na'; dsʉco̱' guiʉ́ˉguɨ quíiˉna' e ni'íingˉ capí'ˆ ngúuˊ táangˋna' e laco̱'guɨ e nibíingˆna' latøøngˉna' fɨˊ lɨ˜ 'lɨ'ˆ.
40005030	Jo̱guɨ song guóoˋna' dséeˊ jmóoˋ e niténg'ˋna' fɨˊ ni˜ dseeˉ, jo̱ba' guiʉ́ˉguɨ quíiˉna' e quiʉ'ˆba' jo̱ nigüɨbíiˊna' huí̱i̱bˉ laco̱' seengˋna' yaang˜na'; dsʉco̱' guiʉ́ˉguɨ e ni'íingˉ jí̱i̱'˜ guóoˋna' e laco̱'guɨ e nibíingˆna' latøøngˉna' fɨˊ lɨ˜ 'lɨ'ˆ.
40005031	Jo̱ mɨ˜ calɨ́ˉ jo̱, cajíng'ˉguɨ Jesús e júuˆ la: —Lalab júuˆ seaˋ malɨɨ˜guɨ: “Doñiˊ i̱i̱ˋ dseañʉ'ˋ i̱ tiúungˉ dseamɨ́ˋ quiá'ˉ, jo̱ba' 'néˉ cuǿ'ˉbre i̱ dseamɨ́ˋ do co̱o̱ˋ majíˋ lɨ˜ fé'ˋ quiá'ˉ e nɨcatiúungˉ rúiñ'ˋ.”
40005032	Dsʉ' jnea˜guɨ fɨ́ɨˉɨ 'nʉ́'ˋ e song jaangˋ dseañʉ'ˋ tiúuiñˉ dseamɨ́ˋ quiá'rˉ e jaˋ mɨˊ ca'léeˊ i̱ dseamɨ́ˋ quiá'rˉ do e güɨɨiñˋ có̱o̱'˜ dseañʉ'ˋ jiéng'ˋ, jo̱ba' i̱ dseañʉ'ˋ do jmóorˋ e dseáang'˜ e ni'lébˉ i̱ dseamɨ́ˋ do có̱o̱'˜ dseañʉ'ˋ jiéng'ˋ, jo̱ lajo̱ba' ni'éiñ'ˉ do dseeˉ fɨˊ quiniˇ Fidiéeˇ; jo̱ i̱ dseañʉ'ˋ i̱ nicúng'ˋ guóˋ có̱o̱'˜ jaangˋ dseamɨ́ˋ i̱ nɨcatiúungˉ rúng'ˋ, jo̱ba' dseebˉ éerˋ cajo̱.
40005033	Jo̱ mɨ˜ cangɨ́ˋ jo̱, cajíng'ˉguɨ Jesús e júuˆ la: —'Nʉ́'ˋ nɨcanʉ́ʉˉba' lají̱i̱'˜ júuˆ e fé'ˋ dseaˋ áangˊ quíˉnaa', jo̱ e lab e júuˆ jo̱: “Jaˋ se'ˊ jí̱i̱'˜ co̱o̱ˋ fa' e jaˋ nijmée'ˆ e nɨcafée'˜ e nɨca'een'ˉ fiiˉ.”
40005034	Dsʉ' jnea˜ fɨ́ɨˉɨ 'nʉ́'ˋ: Jaˋ éengˊna' fiiˉ quiá'ˉ lɨ́'ˆ doñiˊ eeˋ: jaˋ éengˊna' ñifɨ́ˉ, dsʉco̱' fɨˊ jo̱b lɨ˜ lɨ́ɨˊ é̱e̱ˆ quiá'ˉ Fidiéeˇ;
40005035	o̱'guɨ éengˊna' guóo'˜ uǿˉ, dsʉco̱' jo̱b lɨ˜ jmi'íng'ˊ tɨɨˉ Fidiéeˇ; o̱'guɨ éengˊna' fɨɨˋ Jerusalén, dsʉco̱' jo̱b lɨ˜ lɨ́ɨˊ fɨɨˋ güeang'ˆ quiá'ˉ Fidiéeˇ i̱ quiʉ'ˊ ta˜ fɨˊ la'úngˉ fɨˊ jmɨgüíˋ.
40005036	Jo̱guɨ jaˋ éengˊ 'nʉ́'ˋ moguíˆna', dsʉco̱' jaˋ lí'ˋna' jmɨsɨ́ɨngˆna' i̱ˊ jí̱i̱'˜ camɨ́'ˆ jñʉˋ guíˆna' e teeˋ o̱si e uí'ˉ é.
40005037	Jo̱ song fo'ˆna' e nijmeeˉna', jo̱ba' jmeeˉna' jóng; jo̱ song fo'ˆna' e jaˋ jmeeˉna', jo̱ba' jaˋ jmooˋna' jóng; dsʉco̱' song jmooˋna' e jié'ˋguɨ, jo̱ba' nɨjmooˋna' nʉ́ʉ'˜na' júuˆ quiá'ˉ i̱ 'lɨm'ˆ jóng.
40005038	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la: —Nɨcanʉ́ʉbˉ 'nʉ́'ˋ e júuˆ la malɨɨ˜guɨ eáangˊ: “Song jaangˋ dseaˋ ca'íiñˉ co̱o̱ˋ jminí'ˆ, jo̱ba' lajo̱b 'néˉ jme'ˆ có̱o̱'˜ i̱ dseaˋ íˋ; o̱si jaangˋ dseaˋ cafíiñˋ camɨ́'ˆ majá̱'ˆ, jo̱ba' lajo̱b 'néˉ jme'ˆ có̱o̱'˜ i̱ dseaˋ íˋ cajo̱.”
40005039	Dsʉ' jnea˜ fɨ́ɨˉɨ 'nʉ́'ˋ: Jaˋ có̱o̱ˉna' quíiˉna' mɨ˜ i̱i̱ˋ jmáng'ˋ 'nʉ́'ˋ gaˋ; dsʉ' fɨng song i̱i̱ˋ caquiʉ̱́ʉ̱ˋ cataangˋ moníˆna', jo̱ba' cuǿø'˜na'r e cataangˋguɨ do güɨquiʉ̱́ʉ̱rˋ cajo̱.
40005040	Jo̱guɨ song i̱i̱ˋ iing˜ ni'nɨ́ngˉ 'nʉ́'ˋ fɨˊ quiniˇ dseata˜, jo̱guɨ iiñ˜ niguírˉ 'mɨ'quíi'˜na', jo̱ba' cuǿø'˜na'r jóng la quie̱ˊguɨ 'mɨ'guiéeˉ quíiˉna' güɨquié̱e̱rˋ cajo̱.
40005041	Jo̱ song i̱i̱ˋ quiʉ'ˊ 'nʉ́'ˋ ta˜ e nigüɨcá̱ˆna' co̱o̱ˋ lee˜ e ngɨˋna' co̱o̱ˋ kilómetro, jo̱ba' güɨca̱˜na' jóng tú̱ˉ kilómetro.
40005042	Jo̱ fɨng mɨ'ˊ dseaˋ 'nʉ́'ˋ lɨ́'ˆ doñiˊ eeˋ, jo̱ba' cuǿø'˜na'r jóng; jo̱guɨ song i̱i̱ˋ mɨ'ˊ 'nʉ́'ˋ e lɨɨng˜ eeˋ nijmɨ'ǿøngˋna're cateáˋ, jo̱ba' jmɨ'ǿøngˋna'r jóng.
40005043	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Nɨcanʉ́ʉbˉ 'nʉ́'ˋ cajo̱ e júuˆ la malɨɨ˜guɨ eáangˊ: “Jmi'neáangˋ jaléng'ˋ dseaˋ i̱ seengˋ røøˋ có̱o̱'˜ jo̱ jmeeˉ e 'ní'ˋ man'ˊ jaléng'ˋ i̱ 'ní'ˋ níingˉ 'nʉˋ.”
40005044	Dsʉ' jnea˜guɨ fɨ́ɨˉɨ 'nʉ́'ˋ: Jmi'neáangˋna' jaléng'ˋ i̱ 'ní'ˋ níingˉ 'nʉ́'ˋ jo̱guɨ féeng'˜na' Fidiéeˇ uii˜ quiá'ˉ jaléng'ˋ dseaˋ i̱ jmáng'ˋ 'nʉ́'ˋ gaˋ,
40005045	jo̱ lajo̱ba' ni'uíingˉna' jó̱o̱ˊ Tiquíiˆna' Fidiéeˇ dseaˋ guiing˜ ñifɨ́ˉ. Dsʉco̱' dseaˋ do jmóoˋbre e guo'ˋ ieeˋ lɨ˜ seengˋ jaléng'ˋ dseaˋ i̱ jmóoˋ jalé'ˋ e gaˋ jo̱guɨ lɨ˜ seengˋ jaléng'ˋ dseaˋ i̱ jmóoˋ jalé'ˋ e guiʉ́ˉ cajo̱; jo̱guɨ sɨ́ɨmˋbre jmɨ́ɨˊ cajo̱ lɨ˜ seengˋ jaléng'ˋ dseaˋ i̱ éeˋ e guiʉ́ˉ có̱o̱'˜guɨ fɨˊ lɨ˜ seengˋ jaléng'ˋ dseaˋ i̱ jaˋ éeˋ e guiʉ́ˉ.
40005046	Dsʉco̱' song 'nʉ́'ˋ jmi'neáangˋna' lají̱i̱'˜ dseaˋ i̱ jmi'neáangˋ 'nʉ́'ˋ, jo̱ba' jaˋ ni'íing'˜na' jóng lají̱i̱'˜ e sɨ'íingˆna' quiá'ˉ Fidiéeˇ; co̱' lajo̱b cajo̱ jmóoˋ jaléng'ˋ nodsicuuˉ quiá'ˉ Roma.
40005047	Jo̱guɨ song fǿng'ˋna' lají̱i̱'˜ dseaˋ rúng'ˋna', ¿e˜ e jié'ˋguɨ jmooˋna' laco̱' doñiˊ i̱i̱ˋ dseaˋ? Co̱' lajo̱b jmóoˋ jaléng'ˋ dseaˋ i̱ jaˋ cuíingˋ Fidiéeˇ cajo̱.
40005048	Jo̱ jmi'neáangˋna' jaléng'ˋ dseaˋ dseáng'ˉ laco̱' sɨ'íˆ lɨ́'ˆ laco̱'guɨ la jmóoˋ Tiquíiˆna' dseaˋ guiing˜ ñifɨ́ˉ.
40006001	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Jaˋ jmooˋna' jalé'ˋ e guiʉ́ˉ e quɨ́'ˉ tɨ́ɨngˋna' jmooˋna' e lɨ́'ˆ laco̱' nijǿøˉ jaléng'ˋ dseaˋ; co̱' song jmooˋna' lajo̱, jo̱ba' Tiquíiˆna' Fidiéeˇ dseaˋ guiing˜ ñifɨ́ˉ jaˋ nicuǿ'rˉ 'nʉ́'ˋ jalé'ˋ e niguo'ˆ e seaˋ quiá'rˉ fɨˊ ñifɨ́ˉ quiá'rˉ.
40006002	’Jo̱ba' mɨ˜ jmɨcó̱o̱'ˇna' jaléng'ˋ dseaˋ i̱ 'néˉ quiá'ˉ lajo̱, jaˋ jmooˋna' lɨ˜ cuǿøngˋ jǿøˉ dseaˋ fɨ́ɨngˊ lɨ́'ˆ laco̱'guɨ la lɨ́ɨngˊ dseaˋ i̱ jmɨcaang˜ e jmóorˋ jalé'ˋ e iing˜ Fidiéeˇ, dsʉ' o̱' já'ˉ e jmóorˋ lajo̱. Co̱' jaléng'ˋ i̱ dseaˋ íˋ jmɨcaaiñ˜ e jmɨcó̱o̱'r˜ jaléng'ˋ dseaˋ i̱ 'néˉ quiá'ˉ lajo̱ fɨˊ dsíiˊ sɨnʉ́ʉˆ guá'ˉ có̱o̱'˜guɨ lacaangˋ jee˜ 'nʉ́ʉˊ e lɨ́'ˆ laco̱' nifé'ˋ dseaˋ guiʉ́ˉ uii˜ quiá'ˉbre. Jo̱ dsʉ' jnea˜ jmɨtaaˆ óoˊna' e có̱o̱'˜ jalé'ˋ e jmɨcaang˜ i̱ dseaˋ do, nɨcalɨ́'ˉbre lají̱i̱'˜ e 'nó'rˊ do, co̱' joˋ eeˋ ni'íng'ˆguɨr jí̱i̱'˜ co̱o̱ˋ quiá'ˉ Fidiéeˇ.
40006003	Jo̱ dsʉ' mɨ˜ jmɨcó̱o̱'ˇ 'nʉ́'ˋ jaléng'ˋ dseaˋ i̱ 'néˉ quiá'ˉ lajo̱, jaˋ 'néˉ jmée'˜na' dseaˋ júuˆ quiá'ˉ lají̱i̱'˜ e nijmeeˉna' do, doñiˊ fa' jaangˋ dseaˋ i̱ cuíingˋna' eáangˊ;
40006004	jo̱ jmeeˉna' e jo̱ e jaˋ ñiˊ dseaˋ. Jo̱guɨ Tiquíiˆna' dseaˋ guiing˜ ñifɨ́ˉ jǿøˉbre lají̱i̱'˜ e jmooˋna' do, jo̱ lajo̱ba' nicuǿ'rˉ 'nʉ́'ˋ lají̱i̱'˜ e sɨ'má'rˆ quíiˉna' fɨˊ ñifɨ́ˉ quiá'rˉ.
40006005	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Jo̱ mɨ˜ sɨɨng˜ 'nʉ́'ˋ có̱o̱'˜ Fidiéeˇ, jaˋ jmooˋna' laco̱'guɨ la jmóoˋ i̱ dseaˋ i̱ jmɨcaang˜. Co̱' i̱ dseaˋ íˋ tɨˊ dsíirˊ síng'ˋ yaaiñ˜ e sɨ́ɨiñˋ có̱o̱'˜ Fidiéeˇ fɨˊ dsíiˊ sɨnʉ́ʉˆ guá'ˉ jo̱guɨ lacaangˋ lɨ˜ seáng'ˊ dseaˋ fɨ́ɨngˊ i̱ jǿøngˉ írˋ có̱o̱'˜ jalé'ˋ e jmóorˋ do. Jo̱ dsʉ' jnea˜ jmɨtaaˆ óoˊna' e có̱o̱'˜ jalé'ˋ e jmɨcaang˜ i̱ dseaˋ do nɨcalɨ́'ˉbre lají̱i̱'˜ e 'nó'rˊ do, jo̱ba' joˋ eeˋ ni'íng'ˆguɨr jí̱i̱'˜ co̱o̱ˋ quiá'ˉ Fidiéeˇ.
40006006	Dsʉ' 'nʉ́'ˋguɨ, mɨ˜ siing˜na' có̱o̱'˜ Fidiéeˇ, güɨtáang'˜na' fɨˊ dsíiˊ sɨnʉ́ʉˆ quíiˉna' jo̱ jniing˜ yaang˜na' 'nʉ́ʉˊ jo̱ sɨɨng˜na' có̱o̱'˜ Tiquíiˆna' dseaˋ guiing˜ ñifɨ́ˉ i̱ seengˋ có̱o̱'˜ 'nʉ́'ˋ fɨˊ jo̱. Jo̱ co̱' Tiquíiˆna' dseaˋ guiing˜ ñifɨ́ˉ jǿøˉbre jalé'ˋ e jmooˋna' do, jo̱ba' nicuǿ'ˉbre 'nʉ́'ˋ lají̱i̱'˜ e sɨ'má'rˆ quíiˉna' fɨˊ ñifɨ́ˉ quiá'rˉ.
40006007	’Jo̱guɨ mɨ˜ sɨɨng˜na' có̱o̱'˜ Fidiéeˇ, jaˋ fó'ˋna' jmiguiʉˊ ya̱'ˊ jalé'ˋ júuˆ e jaˋ uiing˜ seaˋ lɨ́'ˆ laco̱'guɨ la jmóoˋ dseaˋ i̱ jaˋ cuíingˋ Fidiéeˇ; co̱' jaléng'ˋ i̱ dseaˋ íˋ ɨˊ dsíirˊ e song jmiguiʉˊguɨ nifé'rˋ, jo̱ba' já'ˉguɨ ninúˉ diée˜ quiá'rˉ jalé'ˋ júuˆ quiá'rˉ.
40006008	Jo̱ jie˜ mɨˊ jmeáang'˜ yaang˜ 'nʉ́'ˋ lajo̱ lɨ́'ˆ laco̱'guɨ la jmóoˋ i̱ dseaˋ íˋ, co̱' Tiquíiˆna' Fidiéeˇ jéemˊ nɨñirˊ jalé'ˋ e 'néˉ quíiˉna' nʉ́'ˉguɨ e nimɨ́ɨ'˜na're.
40006009	Jo̱ba' lalab 'néˉ sɨɨng˜na' có̱o̱'˜ Fidiéeˇ: Tiquíˆii', dseaˋ guiin'˜ ñifɨ́ˉ, güɨjmifém'ˊ jaléng'ˋ dseaˋ jmɨgüíˋ 'nʉˋ, co̱' 'nʉbˋ dseaˋ fén'ˊ fɨˊ la'úngˉ fɨˊ jmɨgüíˋ.
40006010	Jo̱guɨ güɨjáng'ˋ yaang˜ dseaˋ fɨˊ quiní'ˆ e laco̱' nicá̱'ˋ nifɨˊ quiá'rˉ lajaangˋ lajaaiñˋ. Jo̱guɨ güɨjmitib˜ jaléng'ˋ dseaˋ jmɨgüíˋ jalé'ˋ e iing˜ 'nʉˋ fɨˊ jmɨgüíˋ la, lɨ́'ˆ laco̱'guɨ lɨti˜ fɨˊ ñifɨ́ˉ quíi'ˉ.
40006011	Jo̱guɨ cuǿø'˜ jnea'ˆ jalé'ˋ e 'néˉ niquiee˜naa' e jmɨɨ˜ lana.
40006012	Jo̱guɨ íingˊ dseeˉ uii˜ quíˉnaa' quiá'ˉ jalé'ˋ e jaˋ dseengˋ e nɨcajmóˆnaa', lɨ́'ˆ laco̱'guɨ jnea'ˆ íingˊnaa' dseeˉ quiá'ˉ jaléng'ˋ dseaˋ rú'ˋnaa' dseaˋ jmɨgüíˋ mɨ˜ eeˋgo̱ nɨca'léerˊ quíˉnaa'.
40006013	Jo̱guɨ jmeeˉ íˆ jnea'ˆ lacaangˋ lɨ˜ ngɨˋnaa' e laco̱' jaˋ nijiʉ́'ˋnaa' fɨˊ ni˜ dseeˉ, jo̱guɨ jmeeˉ íˆ jnea'ˆ cajo̱ e laco̱' jaˋ nijmeáng'ˋ jaléng'ˋ i̱ 'lɨng'ˆ jnea'ˆ. Co̱' 'nʉbˋ i̱ quiʉ'ˊ ta˜ røøˋ fɨˊ la'úngˉ fɨˊ jmɨgüíˋ jo̱guɨ i̱ 'gøng'ˊ jo̱guɨ i̱ niingˉ eáangˊ cajo̱ carˋ ngongɨ́ɨˋ jmɨɨ˜. Jo̱ lajo̱b nilíˋ.  Jo̱ lanab ca'eˊ Jesús ie˜ jo̱ jial féeng'˜naa' Fidiéeˇ.
40006014	Jo̱ mɨ˜ calɨ́ˉ jo̱, cajíng'ˉguɨ Jesús: —Jo̱ song 'nʉ́'ˋ íingˊna' dseeˉ quiá'ˉ jaléng'ˋ dseaˋ rúng'ˋna' mɨ˜ eeˋgo̱ 'léerˊ quíiˉna', jo̱ba' lajo̱b Tiquíiˆna' dseaˋ guiing˜ ñifɨ́ˉ cajo̱ ni'íimˉbre dseeˉ quíiˉna'.
40006015	Dsʉ' song 'nʉ́'ˋguɨ jaˋ íingˊna' dseeˉ quiá'ˉ jaléng'ˋ dseaˋ rúng'ˋna' mɨ˜ eeˋgo̱ 'léerˊ quíiˉna', jo̱ba' lajo̱b Tiquíiˆna' dseaˋ guiing˜ ñifɨ́ˉ cajo̱ jaˋ ni'íiñˉ dseeˉ quíiˉna'.
40006016	Jo̱ mɨ˜ cangɨ́ˋguɨ lajo̱, ca'eˊguɨ Jesús e júuˆ la jo̱ cajíñ'ˉ: —Jo̱ mɨ˜ jmooˋ 'nʉ́'ˋ ayuno, jaˋ jmeáang'˜ yaang˜na' e lɨ́ɨngˊna' fɨ'íˆ lɨ́'ˆ laco̱'guɨ la jmóoˋ jaléng'ˋ dseaˋ i̱ jmɨcaang˜ e jmóorˋ jalé'ˋ e iing˜ Fidiéeˇ, dsʉ' o̱' já'ˉ e jmóorˋ lajo̱; co̱' jmóoˋ jaléng'ˋ i̱ dseaˋ íˋ lajo̱ e lɨ́'ˆ laco̱' nijǿøˉ dseaˋ quiá'rˉ e jmóorˋ ayuno. Jo̱ dsʉ' jnea˜ jmɨtaaˆ óoˊna' e có̱o̱'˜ jalé'ˋ e jmɨcaang˜ i̱ dseaˋ do, nɨcalɨ́'ˉbre lají̱i̱'˜ e 'nó'rˊ do, jo̱ joˋ eeˋ ni'íng'ˆguɨr jí̱i̱'˜ co̱o̱ˋ quiá'ˉ Fidiéeˇ.
40006017	Jo̱ dsʉ' 'nʉ́'ˋguɨ, mɨ˜ jmooˋna' ayuno, rú̱u̱'˜na' níˆna' jo̱guɨ jmeáang'˜na' guiʉ́ˉ yaang˜na',
40006018	jo̱ lajo̱ba' jaˋ nilɨlí'ˆ dseaˋ e jmooˋna' ayuno. Jo̱ jí̱i̱'˜ Tiquíiˆna' Fidiéeˇ i̱ seengˋ có̱o̱'˜ 'nʉ́'ˋ, jí̱i̱'˜ íˋbing' i̱ nilɨlí'ˆ e jo̱, jo̱ dseaˋ íbˋ i̱ nicuǿ'ˉ 'nʉ́'ˋ lají̱i̱'˜ e sɨ'má'rˆ quíiˉna' fɨˊ ñifɨ́ˉ quiá'rˉ.
40006019	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Jaˋ jmooˋna' e sɨlɨ́ɨ'ˇna' eáangˊ cuuˉ fɨˊ jmɨgüíˋ la, dsʉco̱' fɨˊ jmɨgüíˋ la íimˉ jalé'ˋ e óoˋ dseaˋ jo̱guɨ seengˋ cajo̱ jaléng'ˋ guɨsɨ́ˋ i̱ 'léeˊ, jo̱guɨ seemˋ ɨ̱ɨ̱ˋ cajo̱ i̱ dsitáaiñ'˜ i̱ 'léeˊ fɨˊ dsíiˊ sɨnʉ́ʉˆ quiá'ˉ dseaˋ.
40006020	Jo̱ guiʉ́ˉguɨb e nijmeeˉna' e nilɨseaˋ quíiˉna' fɨˊ ñifɨ́ˉ jalé'ˋ e jlo'ˆ, co̱' fɨˊ jo̱b lɨ˜ jaˋ seengˋ jaléng'ˋ guɨsɨ́ˋ i̱ 'léeˊ, o̱'guɨ dsitáang'˜ jaléng'ˋ ɨ̱ɨ̱ˋ i̱ 'léeˊ cajo̱.
40006021	Co̱' lɨ˜ seaˋ jalé'ˋ e lɨ́ˋ óoˊna' do, e jo̱bɨ eáangˊ guiing˜ óoˊna' jóng.
40006022	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Jalé'ˋ jminiˇ dseaˋ lɨ́ɨˊ la lɨ́ɨˊ co̱o̱ˋ jɨˋ có̱o̱'˜ e cuøˊ e jné'rˋ lacaangˋ fɨˊ lɨ˜ ngɨrˊ; jo̱ba' song jlo'ˆ jminíˆna', jo̱ba' guiʉ́bˉ jné'ˋna' lacaangˋ fɨˊ lɨ˜ ngɨˋna' jóng;
40006023	jo̱ dsʉ' song jaˋ dseengˋ jminíˆna', jo̱ba' jaˋ jné'ˋna' jóng lacaangˋ fɨˊ lɨ˜ ngɨˋna'. Jo̱ song lajeeˇ e jneáˋ røøˋ jminíˆna' ni'uíingˉ e jaˋ jné'ˋna' jí̱i̱'˜ capí'ˆ, jo̱ song lajo̱b lɨ́ɨˊ, jo̱ba' dseáng'ˉ nʉʉˋguɨb ni'uíingˉ jminíˆna' jóng.
40006024	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Jí̱i̱'˜ jaangˋ dseaˋ quɨ́ɨ'r˜ jmɨɨ˜ fa' e nijmérˉ ta˜ fɨˊ quiniˇ gángˉ fiir˜ co̱lɨɨng˜, dsʉco̱' song cajméerˋ lajo̱, jo̱ba' nilíˋ 'ní'ˋ níimˉbre jaangˋ jo̱guɨ nijmiti˜bre ta˜ e niquiʉ́'ˉ i̱ jaangˋguɨ do. Jo̱ co̱' lajo̱b lɨ́ɨˊ, jo̱ba' jaˋ quɨ́'ˉ jmɨɨ˜ fa' e 'nʉ́'ˋ nijmitíˆna' co̱lɨɨng˜ jalé'ˋ ta˜ quiʉ'ˊ Fidiéeˇ jo̱guɨ nijmitíˆna' cajo̱ jalé'ˋ ta˜ seáng'ˊ jmiguiʉˊ cuuˉ.
40006025	’Jo̱ uíi'˜ jo̱ba' fɨ́ɨˉɨ 'nʉ́'ˋ e jaˋ jmeeˉna' fɨ'íˆ uii˜ quiá'ˉ jalé'ˋ e u'ˆ cø'ˆna' e laco̱' cuøˊ e seengˋna', o̱'guɨ quiá'ˉ jalé'ˋ sɨ̱́'ˋna' cajo̱. Co̱' eáangˊguɨ laniingˉ e seengˋ dseaˋ laco̱'guɨ jalé'ˋ e gø'rˊ do, jo̱guɨ eáangˊguɨ laniingˉ ngúuˊ táaiñˋ cajo̱ laco̱'guɨ jalé'ˋ sɨ̱'rˆ e qui'rˊ.
40006026	Quie̱ˋna' cuente quiá'ˉ fɨ́ɨngˊ ta̱ˊ i̱ ngɨˊ fɨˊ guiá'ˆ güíˋ; jaˋ e jniˊre' o̱'guɨ e sɨtɨ́ɨngˊne' o̱'guɨ 'meaˊre' jalé'ˋ e nidǿ'ˉre' fɨˊ dsíiˊ sɨnʉ́ʉˆ quiáaˉre'. Dsʉ' Tiquíiˆ 'nʉ́'ˋ dseaˋ guiing˜ ñifɨ́ˉ hém'ˊbreiñ' do. Jo̱guɨ 'nʉ́'ˋ, ¡eáangˊguɨ quíingˊna' laco̱'guɨ e fɨ́ɨngˊ ta̱ˊ!
40006027	Jo̱ lajo̱b lɨ́ɨˊ cajo̱, doñiˊ i̱i̱ˋ i̱ jmóoˋ fɨ'íˆ quiá'ˉ jalé'ˋ e jo̱, jaˋ quɨ́ɨ'r˜ jmɨɨ˜ cajo̱ fa' e nijmérˉ e seeiñˋ huǿøˉguɨ laco̱'guɨ jí̱i̱'˜ e sɨ'íˆ quiá'rˉ fa' jialguɨ la lɨ́ˋ dsíirˊ.
40006028	’Jo̱ba' jaˋ 'néˉ jmeeˉna' fɨ'íˆ quiá'ˉ jalé'ˋ sɨ̱́'ˋna'. Co̱' quie̱ˋna' cuente jial cuaangˋ jalé'ˋ líˆ e seaˋ fɨˊ jee˜ mó'ˋ; jaˋ jmóoˋ ta˜ o̱'guɨ jmɨlɨɨng˜ sɨ̱'ˆ yaang˜.
40006029	Jo̱ dsʉ' jnea˜guɨ fɨ́ɨˉɨ 'nʉ́'ˋ e jɨˋguɨ i̱ dseata˜ dseaˋ féng'ˊ Salomón do, dseaˋ i̱ eáangˊ seaˋ cuuˉ, dseáng'ˉ jaˋ caquím'ˊ 'ñia'rˊ 'mɨ'ˊ e niguo'ˆ lɨ́'ˆ laco̱'guɨ la niguo'ˆ co̱o̱ˋ líˆ.
40006030	Jo̱ song Fidiéeˇ jmóorˋ e eáangˊ niguo'ˆ sɨ̱'ˆ jalé'ˋ líˆ e seaˋ lacaangˋ fɨˊ jee˜ mó'ˋ, jo̱ dsʉ' lajeeˇ cateáˋba' e ee˜ e jlo'ˆ do, co̱' dsa'óˋ iéeˊ fɨˊ ni˜ jɨbˋ nidsitóo'˜, jo̱ dsʉ' ¡eáangˊguɨb nijméˉ Fidiéeˇ íˆ 'nʉ́'ˋ laco̱'guɨ e líˆ do, 'nʉ́'ˋ dseaˋ i̱ jaˋ 'ga'ˊ lɨˊ já'ˉ lɨ́ɨngˋ e tɨɨngˋ Fidiéeˇ jmérˉ lɨ́'ˆ doñiˊ eeˋ!
40006031	Jo̱ba' 'nʉ́'ˋ jaˋ 'néˉ jmeeˉna' fɨ'íˆ e fo'ˆna': “¿E˜ niquiee˜naa'? o̱si ¿E˜ ni'né'ˆnaa'? o̱si fo'ˆbɨ́ɨ' é ¿E˜ 'mɨ'ˊ niquí'ˆnaa'?”
40006032	Co̱' jaléng'ˋ dseaˋ i̱ jaˋ cuíingˋ Fidiéeˇbing' i̱ jmóoˋ fɨ'íˆ quiá'ˉ jalé'ˋ e lajo̱. Jo̱ dsʉ' 'nʉ́'ˋ, seemˋ jaangˋ Tiquíiˆna' i̱ guiing˜ ñifɨ́ˉ, jo̱ íˋbing' i̱ nɨñiˊ e 'néˉna' jalé'ˋ e jo̱.
40006033	Co̱' e laba' 'néˉ e jmeeˉna'; la'uii˜ e nijmɨ'úungˋna' e seengˋna' e Fidiéeˇ quie̱rˊ nifɨˊ quíiˉna', jo̱guɨ e jmooˋna' dseáng'ˉ lají̱i̱'˜ ta˜ quiʉ'ˊbre cajo̱, co̱' lajo̱ba' e nicuǿ'rˉ 'nʉ́'ˋ jalé'ˋ e 'néˉna'.
40006034	Jo̱ba' jaˋ 'néˉ jmeeˉna' fɨ'íˆ quiá'ˉ jalé'ˋ e nidsijéeˊ quíiˉna' e jmɨɨ˜ dsa'óˋ, co̱' dsa'óˋ jié'ˋguɨ e lɨ́ɨˊ quíiˉna'. Dsʉco̱' nitéb'ˋ jí̱i̱'˜ fɨ'íˆ dsíiˊ e seaˋ laco̱o̱ˋ jmɨɨ˜.
40007001	Jo̱ lalab cajíng'ˉguɨ Jesús: —Jaˋ cuø'ˊna' dseeˉ jaléng'ˋ dseaˋ rúng'ˋna', jo̱ lajo̱ba' jaˋ nicuǿ'ˉ Fidiéeˇ 'nʉ́'ˋ dseeˉ cajo̱.
40007002	Dsʉco̱' Fidiéeˇ nicuǿ'rˉ 'nʉ́'ˋ dseeˉ lɨ́'ˆ laco̱'guɨ la cuø'ˊ 'nʉ́'ˋ dseeˉ jaléng'ˋ dseaˋ rúng'ˋna'; jo̱guɨ jial tíiˊ dseeˉ e cuø'ˊ 'nʉ́'ˋ dseaˋ rúng'ˋna', jo̱ba' lajo̱b nicuǿ'ˉ Fidiéeˇ 'nʉ́'ˋ dseeˉ cajo̱.
40007003	Jo̱ba' ¿jialɨ'ˊ ca̱'ˋ cuente lají̱i̱'˜ quiˊ iʉ˜ jminiˇ jaangˋ dseaˋ rún'ˋ, jo̱guɨ jaˋ ca̱'ˋ cuente uø'ˊ e jié'ˋ jaˋ latøøngˉ co̱o̱ˋ 'mabˋ iʉ˜ jminí'ˆ?
40007004	Jo̱ song latøøngˉ co̱o̱ˋ 'mabˋ iʉ˜ jminí'ˆ uø'ˊ, jo̱ba' ¿jial niteáˋ o'ˊ e nifɨ́'ˆ jaangˋ dseaˋ rún'ˋ: “Rú'ˋuu', neaˊdu neˇee', jo̱ nigui˜duu e quiˊ iʉ˜ jminí'ˆ”?
40007005	¡I̱ jmɨcaang˜ 'nʉ́'ˋ! Jang'ˉ gui˜du e 'maˋ e iʉ˜ jminí'ˆ uø'ˊ, jo̱ lajo̱guɨba' nɨcuǿøngˋ e jǿø'ˆ guiʉ́ˉ e niguí'ˆ e quiˊ e iʉ˜ jminiˇ i̱ dseaˋ rún'ˋ do.
40007006	’Jaˋ cuø'ˊna' jalé'ˋ e güeang'ˆ quiá'ˉ Fidiéeˇ jaléng'ˋ dseaˋ 'lɨng'ˆ i̱ sooˋ dsíiˊ, dsʉco̱' i̱ dseaˋ la'íˋ lɨ́ɨiñˊ la lɨ́ɨngˊ dsiiˋ o̱si la lɨ́ɨngˊ cúˆ é, e niso'ø'ˊbre' jalé'ˋ e güeang'ˆ quiá'ˉ Fidiéeˇ do, jo̱guɨ dseáam'˜ e nilíˋ 'ní'ˋ níiñˉ 'nʉ́'ˋ jo̱guɨ e nijmeáiñ'ˋ 'nʉ́'ˋ gaˋ cajo̱.
40007007	Jo̱ mɨ˜ cangɨ́ˋ jo̱, lalab cajíng'ˉguɨ Jesús: —Mɨ́ɨ'˜na' Fidiéeˇ jalé'ˋ e 'néˉna', jo̱ nicuǿˉbre; jo̱guɨ mɨ˜ 'nó'ˋna', niguié'ˊba' jalé'ˋ e 'nó'ˋna' do; jo̱guɨ mɨ˜ tø'ˊna' fɨˊ o'nʉ́ˆ, jo̱ba' nineabˊ e 'nʉ́ʉˊ do.
40007008	Dsʉco̱' i̱i̱ˋ dseaˋ i̱ mɨ'ˊ Fidiéeˇ jalé'ˋ e 'nérˉ, ngɨ́ɨmˋbre; jo̱guɨ i̱i̱ˋ dseaˋ i̱ 'nó'ˊ, dsé'ˊbre e 'nó'rˊ do; jo̱guɨ i̱i̱ˋ dseaˋ i̱ tǿˋ fɨˊ co̱o̱ˋ o'nʉ́ˆ, nineabˊ e 'nʉ́ʉˊ do.
40007009	’Jo̱ jnea˜ lí'ˆ dsiiˉ e jí̱i̱'˜ jaangˋ 'nʉ́'ˋ, dseaˋ seengˋ jaléng'ˋ jó̱o̱ˋna', e mɨ˜ nimɨ́'rˉ 'nʉ́'ˋ ir˜, nicuǿ'ˆna'r cu̱u̱˜;
40007010	o̱si mɨ˜ nimɨ́'rˉ 'nʉ́'ˋ capí'ˆ ngúuˊ 'ñʉˋ, jo̱ nicuǿ'ˆna'r ngúuˊ mɨ'ˋ.
40007011	Jo̱ 'nʉ́'ˋ, dseaˋ jmooˋna' jalé'ˋ e 'lɨ'ˆ, tɨɨmˋba' cuǿ'ˆna' jaléng'ˋ jó̱o̱ˋna' jalé'ˋ e guiʉ́ˉ, jo̱ dsʉ' eáangˊguɨb jlo'ˆ jalé'ˋ e nicuǿˉ Tiquíiˆna' Fidiéeˇ dseaˋ guiing˜ ñifɨ́ˉ mɨ˜ nimɨ́ɨ'˜naa'r.
40007012	’Jo̱ lajo̱b lɨ́ɨˊ, jo̱ba' jmeeˉna' jmang'ˉ e guiʉ́ˉ có̱o̱'˜ jaléng'ˋ dseaˋ rúng'ˋna' lɨ́'ˆ laco̱'guɨ iing˜na' e nijméˉ dseaˋ có̱o̱'˜ 'nʉ́'ˋ; co̱' lajo̱b ta˜ quiʉ'ˊ júuˆ quiʉ'ˊ ta˜ quiá'ˉ Fidiéeˇ, jo̱guɨ lajo̱bɨ fé'ˋ fɨˊ ni˜ jiˋ quiá'ˉ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
40007013	Jo̱ mɨ˜ cangɨ́ˋ jo̱, ca'eˊguɨ Jesús e júuˆ la jo̱ cajíñ'ˉ: —Güɨtáang'˜na' fɨˊ o'nʉ́ˆ e dsʉʉˋ. Dsʉco̱' e fɨˊ o'nʉ́ˆ e úˋ có̱o̱'˜guɨ fɨˊ guiá'ˆ fɨˊ e úˋ, fɨˊ jo̱b lɨ˜ dsitáang'˜ fɨ́ɨngˊguɨ dseaˋ i̱ nɨteáang'˜ fɨˊ e ngolíingˋ fɨˊ lɨ˜ 'lɨ'ˆ;
40007014	dsʉ' e o'nʉ́ˆ jo̱guɨ e fɨˊ e ngo'ˊ fɨˊ lɨ˜ guiʉ́ˆ, dsʉʉbˋ jo̱guɨ huɨ́ɨmˊ eáangˊ cajo̱, jo̱ba' jaˋ 'leáangˉ dseaˋ i̱ dsilíingˋ fɨˊ jo̱.
40007015	’Jo̱ fɨ́ɨˉguɨ́ɨ 'nʉ́'ˋ e júuˆ la: Ñiing˜ óoˊna' có̱o̱'˜ jaléng'ˋ dseaˋ i̱ jmɨcaang˜ e erˊ júuˆ quiá'ˉ Fidiéeˇ, dsʉ' o̱' já'ˉ jalé'ˋ e júuˆ e fé'rˋ do. Jo̱ mɨ˜ ngɨrˊ fɨˊ jee˜ 'nʉ́'ˋ, jnéeiñˉ lɨ́'ˉ caluuˇ la jnéengˉ dseaˋ guiúngˉ i̱ cuíingˋ Fidiéeˇ, jo̱ dsʉ' caniingˉ jí̱i̱'˜ e 'léˉbre ɨˊ dsíirˊ fɨˊ dsíiˊ.
40007016	Jo̱ có̱o̱'˜ jalé'ˋ e jmóobˋ i̱ dseaˋ la'íˋ cuǿøngˋ jmicuíingˋna'r. Jo̱ lajo̱b lɨ́ɨˊ cajo̱, 'nʉ́'ˋ lí'ˋna' jmicuíiˋna' co̱o̱ˋ 'maˋ ofɨɨˋ la'eáangˊ có̱o̱'˜ ofɨɨˋ e ɨ́ɨbˋ; dsʉco̱' co̱o̱ˋ 'mató̱o̱ˊ jaˋ cuǿøngˋ fa' e ni'ɨ́ˉ mɨ́'ˆ huɨɨngˋ jǿ'ˆ yʉ́'ˆ, o̱'guɨ co̱o̱ˋ 'mató̱o̱ˊ fí'ˋ jaˋ cuǿøngˋ fa' e ni'ɨ́ˉ güɨñí'ˆ yʉ́'ˆ.
40007017	Jo̱ lajo̱b jalé'ˋ 'maˋ ofɨɨˋ e guiʉ́ˉ, jmang'ˉ ofɨɨˋ e guiʉ́bˉ cuøˊ; jo̱ dsʉ' e 'maˋ ofɨɨˋ e jaˋ dseengˋ, jaˋ dseengˋ jalé'ˋ ofɨɨˋ e cuøˊ.
40007018	Jo̱ lajo̱b jalé'ˋ 'maˋ ofɨɨˋ e guiʉ́ˉ, jaˋ cuǿøngˋ fa' e nicuǿˉ ofɨɨˋ e jaˋ dseengˋ; jo̱guɨ jalé'ˋ 'maˋ ofɨɨˋ e jaˋ dseengˋ, jaˋ cuǿøngˋ fa' e nicuǿˉ ofɨɨˋ e guiʉ́ˉ.
40007019	Jo̱ nihuí̱b'ˋ jalé'ˋ 'maˋ ofɨɨˋ e jaˋ cuøˊ ofɨɨˋ e guiʉ́ˉ jo̱ fɨˊ ni˜ jɨbˋ nidsitóo'˜.
40007020	Jo̱ co̱' lajo̱b lɨ́ɨˊ, jo̱ba' có̱o̱'˜ jalé'ˋ e jmóobˋ i̱ dseaˋ i̱ jmɨcaang˜ e erˊ júuˆ quiá'ˉ Fidiéeˇ do lí'ˋna' jmicuíingˋna'r.
40007021	Jo̱ mɨ˜ cangɨ́ˋ jo̱, cajíng'ˉguɨ Jesús e júuˆ la: —Jaˋ lajɨɨngˋ dseaˋ i̱ sɨ́'ˋ jnea˜: “Fíiˋi, Fíiˋi”, nilí'rˋ e Fidiéeˇ nicá̱ˋ nifɨˊ quiá'rˉ lata˜, dsʉ' i̱ dseaˋ i̱ nijméˉ jalé'ˋ e iing˜ Tiquiéˆe dseaˋ guiing˜ ñifɨ́ˉ, jí̱i̱'˜ íˋbing' i̱ nilí'ˋ e jo̱.
40007022	Jo̱ mɨ˜ nitɨ́ˉ e í'ˋ jo̱ mɨ˜ niquidsiˊ Fidiéeˇ í'ˋ quiá'ˉ lajaléng'ˋ dseaˋ jmɨgüíˋ, fɨ́ɨmˊ dseaˋ nisɨ́'rˋ jnea˜ ie˜ jo̱: “Fíiˋi, Fíiˋi, jnea'ˆ café'ˋnaa' júuˆ quíi'ˉ la'eáangˊ 'nʉˋ, jo̱guɨ la'eáangˊ 'nʉˋ ca'uøøngˉnaa' jaléng'ˋ i̱ 'lɨng'ˆ i̱ jéeˊ quiá'ˉ dseaˋ, jo̱ jmiguiʉbˊ jalé'ˋ e quɨ́ɨ'˜ jmɨɨ˜ e dsigáˋ dsíiˊ dseaˋ cajmóˆnaa' la'eáangˊ 'nʉˋ cajo̱.”
40007023	Dsʉ' jnea˜ ningɨɨˉ quiá'ˉ i̱ dseaˋ íˋ ie˜ jo̱: “Jéeng'˜na' fɨˊ lɨ˜ sín'ˋn la; ¡do güɨlíingˉna' lɨ́'ˆ do, co̱' dseáng'ˉ jaˋ calɨcuíimˋbaa 'nʉ́'ˋ, dseaˋ i̱ sɨtɨ́ɨngˇ 'léeˊ!”
40007024	’Jo̱ba' fɨ́ɨˉguɨ́ɨ 'nʉ́'ˋ e jaléng'ˋ dseaˋ i̱ núuˋ jo̱guɨ jmóorˋ lají̱i̱'˜ ta˜ quiʉ́'ˋʉ lɨ́ɨiñˊ laco̱' jaangˋ dseaˋ i̱ ɨˊ dsíiˊ guiʉ́ˉ jalé'ˋ e nijmérˉ. Jo̱ i̱ dseaˋ íˋ cajme'rˊ 'nʉr˜, jo̱ ab'ˊ tɨɨˉ fɨɨˋ catá̱'rˉ quiá'ˉ e 'nʉ́ʉˊ do.
40007025	Jo̱ mɨ˜ cajáˉ jmɨ́ɨˊ dsiing˜ jo̱ cacuángˉ jalé'ˋ guaˋ jo̱ dsíng'ˉ caquiʉ'ˊ guíˋ fɨˊ lɨ˜ si'ˊ e 'nʉ́ʉˊ do, dsʉ' e 'nʉ́ʉˊ do jaˋ caquɨ́'ˉ, co̱' ab'ˊ iʉ˜ tɨɨˉ fɨɨˋ quiá'ˉ.
40007026	Jo̱ dsʉ' i̱ dseaˋ i̱ lɨco̱' núuˋ júuˆ quiéˉe jo̱ jaˋ jmóorˋ lají̱i̱'˜ ta˜ quiʉ́'ˋʉ, jo̱ba' i̱ dseaˋ íˋ lɨ́ɨiñˊ laco̱' jaangˋ dseaˋ i̱ jaˋ ɨˊ dsíiˊ guiʉ́ˉ e nijmérˉ. Jo̱ cajme'rˊ 'nʉr˜, dsʉ' jaˋ catá̱'rˉ tɨɨˉ fɨɨˋ quiá'ˉ e 'nʉ́ʉˊ do.
40007027	Jo̱ba' mɨ˜ cajáˉ jmɨ́ɨˊ dsiing˜ jo̱ cacuángˉ jalé'ˋ guaˋ jo̱guɨ dsíng'ˉ ca'ɨ́ɨˉ guíˋ, jo̱ba' caquɨ́b'ˉ e 'nʉ́ʉˊ do, jo̱ dseáng'ˉ conguiabˊ ca'íngˉ quiá'ˉ i̱ dseaˋ íˋ.
40007028	Jo̱ mɨ˜ calɨ́ˉ fé'ˋ Jesús jalé'ˋ e júuˆ na, lajɨɨmˋ dseaˋ i̱ sɨseáng'ˊ do dsíng'ˉ cangogáˋ dsíirˊ laco̱' eˊ dseaˋ do,
40007029	dsʉco̱' dsíng'ˉ 'gøng'ˊ jalé'ˋ júuˆ quiá'rˉ jo̱guɨ dsíng'ˉ tɨɨiñˋ erˊ cajo̱, co̱' jaˋ erˊ laco̱' eˊ i̱ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel.
40008001	Jo̱ mɨ˜ cangɨ́ˋ jo̱, cajgámˉ Jesús e fɨˊ yʉ́'ˆ mó'ˋ do, jo̱ fɨ́ɨmˊ dseaˋ ngolíingˉ caluurˇ laco̱' ngóorˊ.
40008002	Jo̱ lajeeˇ jo̱b cangoquiéengˊ jaangˋ dseañʉ'ˋ i̱ nilɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táangˋ fɨˊ quiniˇ Jesús, jo̱ casí'rˋ uǿˉ jnir˜ fɨˊ quiniˇ dseaˋ do jo̱ cajíñ'ˉ casɨ́'ˉreiñ': —Fíiˋi, cuǿømˋ líˋ jmi'leáan'ˆ jnea˜ lají̱i̱'˜ jmohuɨ́ɨˊ e lɨ́ɨnˊn song iin'˜ lajo̱.
40008003	Jo̱ba' Jesús cagüɨiñ'ˊ capí'ˆ dseaˋ do jo̱ cajíñ'ˉ casɨ́'ˉreiñ': —Iim˜baa jmi'leáanˆn 'nʉˋ, jo̱ lana ca'láamˉba' lají̱i̱'˜ jmohuɨ́ɨˊ e lɨn'ˊ. Jo̱ dsifɨˊ lajo̱b ca'láangˉ i̱ dseaˋ dsée'˜ do lají̱i̱'˜ jmohuɨ́ɨˊ lɨ́ɨiñˊ.
40008004	Jo̱ba' Jesús casɨ́'ˉguɨr dseaˋ do jo̱ cajíñ'ˉ: —Jaˋ fɨ́'ˆ jí̱i̱'˜ jaangˋ lají̱i̱'˜ e cajméˉe có̱o̱'˜ 'nʉˋ, lɨco̱' guaˋ güɨjéengˋ uø'ˊ fɨˊ quiniˇ jmidseaˋ e laco̱' nilɨñiˊ i̱ jmidseaˋ do e nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ. Jo̱ mɨ˜ nilíˋ jo̱, jo̱ba' güɨca̱˜ lají̱i̱'˜ e feá'ˉ e 'néˉ cuǿ'ˆ Fidiéeˇ lɨ́'ˆ laco̱'guɨ e ta˜ e caquiʉ'ˊ Moi˜ ie˜ malɨɨ˜guɨ do. Jo̱ e jo̱b cuøˊ li˜ fɨˊ quiniˇ jaléng'ˋ dseaˋ e nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ.
40008005	Jo̱ mɨ˜ cangɨ́ˋ jo̱, caguiéng'ˉ Jesús fɨˊ Capernaum, jo̱ fɨˊ jo̱ jaangˋ fii˜ 'léeˉ romano cangoquiéeiñˊ fɨˊ lɨ˜ ngang'ˊ dseaˋ do jo̱ camɨ'rˊ dseaˋ do jmɨ'eeˇ
40008006	jo̱ casɨ́'ˉreiñ': —Fíiˋi, dob ráangˋ dseaˋ 'léeng'˜ quiéˉe dsée'r˜ fɨˊ quiéˉe, jo̱ jí̱i̱'˜ jaˋ líˋ jí̱'ˉ jǿiñ'ˋ jo̱guɨ dsím'ˉ cu'ˋ lɨ́ɨiñˊ cajo̱.
40008007	Jo̱ba' cañíiˋ Jesús jo̱ casɨ́'ˉreiñ': —Nii˜baa nijmi'leáanˆnre.
40008008	Jo̱ba' cañíiˋ i̱ fii˜ 'léeˉ do quiá'ˉ Jesús jo̱ casɨ́'ˉreiñ': —Fíiˋi, jaˋ catɨ́ɨngˉ jnea˜ e 'nʉˋ ni'ú'ˆ fɨˊ dsíiˊ sɨnʉ́ʉˆ quiéˉe; lɨco̱' fée'˜ e ni'leáangˉ i̱ dseaˋ 'léeng'˜ quiéˉe do, jo̱ba' lajo̱b nilíˋ jóng.
40008009	Dsʉco̱' seemˋ dseaˋ i̱ teáangˉ nifɨˊguɨ i̱ quiʉ'ˊ ta˜ quiéˉe, jo̱guɨ seemˋ 'léeˉ i̱ quiʉ́'ˋʉ ta˜ cajo̱. Jo̱ mɨ˜ fɨ́ɨˉɨ jaangˋ 'léeˉ quiéˉe e dsérˉ, jo̱ba' dséˉbre jóng; jo̱guɨ mɨ˜ fɨ́ɨˉɨ jaangˋguɨ e jáarˊ, jo̱ba' jáaˊbre jóng; jo̱guɨ mɨ˜ fɨ́ɨˉɨ dseaˋ 'léeng'˜ quiéˉe e lɨɨng˜ e jmérˉ, jo̱ba' jmóoˋbre cajo̱.
40008010	Jo̱ mɨ˜ canúuˉ Jesús e júuˆ na, eáamˊ cangogáˋ dsíirˊ jo̱ cajíñ'ˉ casɨ́'rˉ jaléng'ˋ i̱ dseaˋ i̱ ngolíingˉ có̱o̱'r˜ do: —E já'ˉ e fɨ́ɨˉɨ 'nʉ́'ˋ e jí̱i̱'˜ co̱o̱ˋ ya̱'ˊ jaˋ mɨˊ cajín'ˊn jaangˋ dseaˋ góoˋo dseaˋ Israel i̱ dseáng'ˉ já'ˉ lɨ́ɨngˋ júuˆ quiéˉe lɨ́'ˆ laco̱'guɨ la lɨ́ɨngˊ i̱ fii˜ 'léeˉ romano na.
40008011	Jo̱ fɨ́ɨˉɨ 'nʉ́'ˋ e jmiguiʉbˊ íing'˜ lɨ˜ nijalíingˉ fɨ́ɨngˊ dseaˋ i̱ jaˋ lɨ́ɨngˊ dseaˋ Israel jo̱ nigüeárˋ e nidǿ'rˉ có̱o̱'˜ jaléng'ˋ 'lɨɨ˜ dseaˋ cǿøng'˜ quíˉii' i̱ siiˋ Abraham jo̱guɨ Isáaˊ có̱o̱'˜guɨ Jacóoˆ mɨ˜ tɨˊ lɨ˜ nitɨ́ˉ í'ˋ e nicá̱ˋ Fidiéeˇ nifɨˊ quiá'ˉ lajaléng'ˋ dseaˋ jmɨgüíˋ.
40008012	Jo̱ dsʉ' Fidiéeˇ nibíimˉbre fɨˊ caluuˇ fɨˊ lɨ˜ nʉʉˋ sǿ'ˋ fɨ́ɨngˊ dseaˋ Israel i̱ lamɨ˜ sɨ'íˆ catɨ́ɨngˉ seengˋ có̱o̱'r˜ fɨˊ lɨ˜ guiʉ́ˉ fɨˊ lɨ˜ quiʉ'rˊ ta˜, jo̱ i̱ dseaˋ íˋ dob nijeá̱rˉ quɨ'rˊ jo̱guɨ tʉrˊ maja̱r˜ uíi'˜ jalé'ˋ iihuɨ́ɨˊ e ni'íñ'ˋ do.
40008013	Jo̱ lɨ́ˉ jo̱, Jesús casɨ́'ˉguɨr i̱ fii˜ 'léeˉ romano do jo̱ cajíñ'ˉ: —Guǿng'ˊ fɨˊ quíi'ˉ jo̱ güɨlɨtib˜ lají̱i̱'˜ ta˜ cañí'ˆ, co̱' jáb'ˉ nɨcalɨ́n'ˉ júuˆ quiéˉe. Jo̱ dsifɨˊ lajo̱b ca'láangˉ i̱ dseaˋ 'léeng'˜ quiá'ˉ i̱ fii˜ 'léeˉ romano do.
40008014	Jo̱ mɨ˜ cangɨ́ˋ jo̱, Jesús cangórˉ fɨˊ quiá'ˉ Tʉ́ˆ Simón. Jo̱ mɨ˜ caguiérˉ fɨˊ jo̱, dob ráangˋ iemɨséˆ Tʉ́ˆ Simón e dsíng'ˉ iʉ˜ guíiñˆ.
40008015	Jo̱ Jesús cagüɨ'rˊ guooˋ i̱ dseamɨ́ˋ do, jo̱ dsifɨˊ lajo̱b caguáˉ e iʉ˜ guíiñ'ˆ do. Jo̱ mɨ˜ cangɨ́ˋ jo̱, i̱ dseamɨ́ˋ do caró̱o̱rˉ jo̱ cajméerˋ e cagǿb'ˋ jaléng'ˋ i̱ dseaˋ do.
40008016	Jo̱ mɨ˜ canʉʉˋ lajo̱, fɨ́ɨmˊ dseaˋ caguilíiñˉ fɨˊ lɨ˜ guiing˜ Jesús e jéeiñˋ jaléng'ˋ dseaˋ i̱ teáang'˜ i̱ 'lɨng'ˆ dsíiˊ; jo̱ có̱o̱'˜ 'ñia'ˊ camɨ́'ˆ júuˆ e fé'ˋ Jesús, uøømˋ jaléng'ˋ i̱ 'lɨng'ˆ i̱ teáang'˜ dsíiˊ dseaˋ, jo̱guɨ 'láamˉbɨ lajaléng'ˋ dseaˋ dsée'˜ la'eáangˊ có̱o̱'˜ e júuˆ jo̱ cajo̱.
40008017	Jo̱ cangojéeˊ e la e laco̱' calɨti˜ jalé'ˋ júuˆ e cajíng'ˉ jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ i̱ calɨsíˋ Saíiˆ mɨ˜ cajíñ'ˉ lala: “Íˋbre ca'íñ'ˋ jalé'ˋ iihuɨ́ɨˊ quíˉnaa' jo̱guɨ cacó̱rˉ jalé'ˋ jmohuɨ́ɨˊ e lɨ́ɨˊnaa' cajo̱.”
40008018	Jo̱ mɨ˜ cangɨ́ˋ jo̱, cangáˉ Jesús e dsíng'ˉ fɨ́ɨngˊ dseaˋ caseáng'ˊ fɨˊ lacúng'ˊ lajíingˋ lɨ˜ siñ'ˊ, jo̱ba' caquiʉ'rˊ ta˜ dseaˋ quiá'rˉ e ningɨ́iñˉ fɨˊ lɨ˜ 'ngóo'˜ cataangˋ e guiéeˊ do.
40008019	Jo̱ lajeeˇ jo̱b, cangoquiéengˊ fɨˊ lɨ˜ siñ'ˊ jaangˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel jo̱ cajíñ'ˉ casɨ́'rˉ dseaˋ do lala: —Tɨfa'ˊ, iim˜baa nii˜i có̱o̱'˜ 'nʉˋ lɨ́'ˆ doñiˊ jié'ˋ fɨˊ guó'ˆ.
40008020	Jo̱ba' cañíiˋ Jesús quiá'ˉ i̱ dseañʉ'ˋ do jo̱ casɨ́'ˉreiñ': —Jaléng'ˋ güíiˊ seabˋ tooˋ lɨ˜ güɨɨngˋne', jo̱ lajo̱bɨ jaléng'ˋ ta̱ˊ seabˋ sɨɨˉre' cajo̱; dsʉ' jnea˜, dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jí̱i̱'˜ lɨ˜ quiee˜e moguiiˉ jaˋ seaˋ.
40008021	Jo̱ mɨ˜ cangɨ́ˋ jo̱, jaangˋ lajeeˇ i̱ dseaˋ quiá'ˉ Jesús do casɨ́'ˉ írˋ lala jo̱ cajíñ'ˉ: —Fíiˋi, cuǿø'˜ jnea˜ fɨˊ jang'ˉ ni'áanˇn tiquiéˆe, jo̱ mɨ˜ ningɨ́ˋ jo̱, jo̱guɨba' ninii˜i có̱o̱'˜ 'nʉˋ.
40008022	Jo̱ba' lalab cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Nea˜ có̱o̱'˜ jnea˜ lana jo̱ cuøˊ fɨˊ e jaléng'ˋ i̱ dseaˋ i̱ lɨ́ɨngˊ lafa' 'lɨɨng˜ ni'áaiñˉ tiquíi'ˆ mɨ˜ nitɨ́ˉ oor˜ quiá'rˉ.
40008023	Jo̱ mɨ˜ cangɨ́ˋ jo̱, ca'íbˉ Jesús fɨˊ co̱o̱ˋ dsíiˊ móoˊ co̱lɨɨng˜ có̱o̱'˜ jaléng'ˋ dseaˋ guitúungˋ quiá'rˉ.
40008024	Jo̱ lajeeˇ guiáang'˜ e ningolíiñˉ ni˜ jmɨɨbˋ mɨ˜ canaangˋ ɨ́ɨˋ guíˋ la huɨ́ɨngˊ jo̱guɨ canaangˋ e ró̱o̱ˉ jmɨɨˋ cajo̱, jo̱ mɨfɨ́ɨngˋ nɨnaangˋ dsi'ab˜ jmɨɨˋ fɨˊ dsíiˊ e móoˊ do. Jo̱ lajeeˇ jo̱, güɨɨmˋ Jesús ngóorˊ.
40008025	Jo̱ba' i̱ dseaˋ quiá'rˉ do cañíimˋbre dseaˋ do jo̱ cajíñ'ˉ casɨ́'ˉreiñ': —Fíiˋii', leaangˉ jneaa˜aa', co̱' nɨngóoˊ dsi'am'ˊbaa'.
40008026	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —¿Jialɨ'ˊ dsíng'ˉ 'gó'ˋna'? Jo̱ ¿jialɨ'ˊ jaˋ 'ga'ˊ lɨˊ já'ˉ lɨ́ɨngˋna' e jnea˜ quɨ́ɨ'˜ɨ jmɨɨ˜ e nijmee˜e lɨ́'ˆ doñiˊ eeˋ? Jo̱ mɨ˜ calɨ́ˉ fé'rˋ lana, jo̱ caráaiñˉ jo̱ caquiʉ'rˊ ta˜ e guíˋ do có̱o̱'˜guɨ e jmɨɨˋ do, jo̱ dsifɨˊ lajo̱b caquiung'ˊ e íiˊ guíˋ jo̱guɨ caquium'ˊbɨ e ró̱o̱ˉ jmɨɨˋ cajo̱, jo̱ tiibˉ ca'ɨ́ˋ.
40008027	Jo̱ dsíng'ˉ cangogáˋ dsíiˊ i̱ dseaˋ quiá'rˉ do mɨ˜ cangárˉ lado, jo̱ canaaiñˋ jmɨngɨ́'ˉ rúiñ'ˋ lajeeˇ la'ó'ˋ yaaiñ˜: —¿I̱˜guɨ i̱ dseañʉ'ˋ na e quiʉ'rˊ ta˜ jo̱ nʉ́ʉ'˜ jalé'ˋ guíˋ có̱o̱'˜ jalé'ˋ jmɨɨˋ júuˆ quiá'rˉ?
40008028	Jo̱ mɨ˜ tɨˊ lɨ˜ caguiéˉ Jesús fɨˊ lɨ́'ˆ lɨˊ 'ngóo'˜ cataangˋ e guiéeˊ do e fɨˊ guóo'˜ uǿˉ lɨ˜ se̱'ˊ Gadara, jo̱ fɨˊ codsiiˇ ca'uøøngˋ gángˉ dseaˋ i̱ niteáang'˜ i̱ 'lɨng'ˆ dsíiˊ jo̱ cangoquiéeiñˊ fɨˊ lɨ˜ sing'ˊ Jesús. Jo̱ eáamˊ sooˋ dsíiñ'ˊ do e jí̱i̱'˜ jaangˋ dseaˋ cuǿøngˋ líˋ ngɨ́iñˉ e fɨˊ jo̱.
40008029	Jo̱ lalab canaaiñˋ do áiñ'ˋ Jesús: —Jaˋ jmiguín'ˆ jnea'ˆ, Jesús, co̱' ne˜baa' guiʉ́ˉ e 'nʉbˋ dseáng'ˉ lɨn'ˊ Jó̱o̱ˊ Fidiéeˇ. Jo̱ ¿su cañí'ˉ e ñicuǿø'˜ jnea'ˆ iihuɨ́ɨˊ e jí̱i̱'˜ jaˋ mɨˊ catɨ́ˋ í'ˋ lajo̱?
40008030	Jo̱ e quiá̱'ˉ jo̱b nitaang˜ i̱ fɨ́ɨngˊ cúˆ i̱ taang˜ ta˜ gø'ˊ.
40008031	Jo̱ i̱ 'lɨng'ˆ do camɨ'rˊ jmɨ'eeˇ Jesús jo̱ casɨ́'rˉ dseaˋ do lala: —Song ni'uøøn'ˉ jnea'ˆ lɨ˜ tée'˜naa' la, cuǿø'˜ jnea'ˆ fɨˊ e nidsitóo'ˇnaa' fɨˊ dsíiˊ i̱ cúˆ i̱ taang˜ do.
40008032	Jo̱ba' lalab cañíiˋ Jesús jo̱ casɨ́'ˉreiñ' do: —Güɨlíingˉna' güɨtáang'˜na' fɨˊ jo̱. Jo̱ ladsifɨˊ lajo̱b ca'uøømˋ i̱ 'lɨng'ˆ do fɨˊ dsíiˊ i̱ dseaˋ do jo̱ cangotáaiñ'˜ fɨˊ dsíiˊ i̱ cúˆ i̱ nitaang˜ do. Jo̱ dsifɨˊ lajo̱b canaangˋ i̱ cúˆ do cuí̱i̱ˋre' cartɨˊ cajiúng'ˋ yaang˜ne' fɨˊ dse'ˋ jiáaˊ, jo̱ casojiúng'ˋne' fɨˊ dsíiˊ jmɨ́ˋ jo̱ fɨˊ jo̱b cajgó'ˋre' jmɨɨˋ.
40008033	Jo̱ i̱ dseaˋ i̱ nijmóoˋ íˆ i̱ cúˆ do cacuí̱i̱ˋbre cangolíiñˆ fɨˊ jee˜ fɨɨˋ. Jo̱ mɨ˜ caguilíiñˋ fɨˊ jo̱, canaaiñˋ guiarˊ júuˆ quiá'ˉ lají̱i̱'˜ e calɨ́ˉ do có̱o̱'˜ i̱ dseaˋ i̱ teáang'˜ i̱ 'lɨng'ˆ dsíiˊ do.
40008034	Jo̱ba' lajɨɨmˋ i̱ dseaˋ i̱ seengˋ e fɨɨˋ do cangolíiñˉ fɨˊ lɨ˜ táangˋ Jesús. Jo̱ mɨ˜ cangáiñˉ dseaˋ do, jo̱ camɨ'ˊreiñ' jmɨ'eeˇ fa' e nigüɨ'ɨ́ɨbˊ dseaˋ do e fɨˊ guóo'˜ uǿˉ lɨ˜ táaiñˋ do.
40009001	Jo̱ mɨ˜ cangɨ́ˋ jo̱, cajgóobˉtu̱ Jesús fɨˊ dsíiˊ co̱o̱ˋ móoˊ jo̱ cangɨ́ɨiñˊ fɨˊ lɨ́'ˉ 'ngóo'˜ cataangˋ e guiéeˊ do jo̱ caguiém'ˉtu̱r fɨˊ fɨɨˋ lɨ˜ guiiñ˜.
40009002	Jo̱ mɨ˜ caguiéiñ'ˉ fɨˊ jo̱, jo̱ caguilíingˉ dseaˋ i̱ jéengˋ jaangˋ dseaˋ i̱ caang˜ tɨɨˉ i̱ dsíingˉ ni˜ co̱o̱ˋ 'maˋ e sɨlɨ́ɨngˇ. Jo̱ mɨˉ cangáˉ Jesús e jo̱, jo̱ co̱' nɨñiˊbre e jáb'ˉ lɨ́ɨngˋ jaléng'ˋ i̱ dseaˋ do júuˆ quiá'rˉ, jo̱ba' lalab casɨ́'rˉ i̱ dseaˋ dsée'˜ do: —Jó̱o̱ˋo̱, cuø˜ bíˋ uø'ˊ, co̱' lana nɨca'ímˉ dseeˉ quíi'ˉ.
40009003	Jo̱ ie˜ jo̱ dob niteáangˉ tú̱ˉ 'nɨˊ mɨ́ɨng'˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel. Jo̱ mɨ˜ canúurˉ e cajíng'ˉ Jesús lajo̱, jo̱ba' ca'ɨ́ˋ dsíirˊ lala: “Lají̱i̱'˜ e nɨcajíng'ˉ i̱ dseañʉ'ˋ na, gabˋ fé'rˋ uii˜ quiá'ˉ Fidiéeˇ.”
40009004	Jo̱ co̱' ñibˊ Jesús lají̱i̱'˜ e ɨˊ dsíiˊ i̱ dseaˋ do, jo̱ba' cajmɨngɨ'ˊreiñ' do lala: —¿Jialɨ'ˊ jmang'ˆ e gaˋba' ɨˊ óoˊ 'nʉ́'ˋ?
40009005	¿E˜ e lɨ́ɨngˉna' e jaˋguɨ huɨ́ɨngˊ e nifeˇee', su e “Ni'íim˜baa dseeˉ quíi'ˉ”, o̱si e nifé'ˆnaa' é: “Ráan'ˉ jo̱ ngɨ˜”?
40009006	Jo̱ dsʉ' lana jnea˜ ni'éeˆe 'nʉ́'ˋ e jneab˜ dseaˋ cagáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ jo̱ ooˉbaa ta˜ fɨˊ jmɨgüíˋ la e ni'íin˜n dseeˉ quiá'ˉ dseaˋ. Jo̱ba' casɨ́'ˉ Jesús i̱ dseaˋ caang˜ tɨɨˉ do jo̱ cajíñ'ˉ: —Ráan'ˉ jo̱ sée'˜ lɨ˜ ráan'ˋ jo̱ guǿng'ˊ fɨˊ quíi'ˉ.
40009007	Jo̱ dsifɨˊ lajo̱b caráangˉ i̱ dseañʉ'ˋ do jo̱ cangám'ˉbre fɨˊ quiá'rˉ.
40009008	Jo̱ mɨ˜ cangáˉ i̱ dseaˋ i̱ teáangˉ do e ca'láamˉ i̱ dseaˋ dsée'˜ do, dsíng'ˉ cangogáˋ dsíirˊ. Jo̱ lajɨɨmˋbre canaaiñˋ jmiféiñ'ˊ Fidiéeˇ dsʉco̱' dseaˋ do cacuø'rˊ dseaˋ jmɨgüíˋ jalé'ˋ e quɨ́ɨiñ'˜ jmɨɨ˜ do.
40009009	Jo̱ mɨ˜ cangɨ́ˋ jo̱, cagüɨ'ɨ́ɨˊ Jesús e fɨˊ fɨɨˋ lɨ˜ guiiñ'˜ do. Jo̱ lajeeˇ ngóorˊ guiá'ˆ fɨbˊ cangáiñˉ jaangˋ dseañʉ'ˋ i̱ siiˋ Mateo i̱ niguiing˜ mɨˊ cuuˉ e catɨ́ɨngˉ dseata˜ i̱ guiing˜ fɨˊ Roma. Jo̱ba' lalab casɨ́'ˉ Jesús i̱ dseañʉ'ˋ íˋ jo̱ cajíñ'ˉ: —Mateo, nea˜ có̱o̱'˜ jnea˜. Jo̱ba' caró̱o̱bˉ Mateo e lɨ˜ niguiiñ'˜ do jo̱ cangóˉbre có̱o̱'˜ Jesús.
40009010	Jo̱ mɨ˜ cangɨ́ˋ jo̱, e jmɨɨ˜ jo̱b cagǿ'ˋ Jesús fɨˊ quiá'ˉ Mateo. Jo̱ lajeeˇ guiiñ˜ gø'rˊ co̱lɨɨng˜ có̱o̱'˜ jaléng'ˋ dseaˋ quiá'rˉ, caguilíingˉ i̱ fɨ́ɨngˊ nodsicuuˉ i̱ jmóoˋ ta˜ có̱o̱'˜ i̱ Mateo do có̱o̱'˜guɨ jaléng'ˋ dseaˋ i̱ seaˋ júuˆ e dsíng'ˉ røøiñˋ dseeˉ, jo̱ caguárˋ co̱lɨɨng˜ có̱o̱'˜ Jesús e cagǿ'rˋ ni˜ mes˜ lɨ˜ guiing˜ dseaˋ do.
40009011	Jo̱ mɨ˜ cangáˉ tú̱ˉ 'nɨˊ mɨ́ɨng'˜ dseaˋ Israel i̱ lɨ́ɨngˊ dseaˋ fariseo e guiing˜ Jesús gø'rˊ có̱o̱'˜ i̱ dseaˋ do, jo̱ba' i̱ dseaˋ fariseo do cajmɨngɨ́'rˉ dseaˋ quiá'ˉ Jesús jo̱ cajíñ'ˉ: —¿Jialɨ'ˊ gø'ˊ tɨfa'ˊ quíiˉna' có̱o̱'˜ jaléng'ˋ nodsicuuˉ jo̱guɨ có̱o̱'˜ dseaˋ i̱ seaˋ júuˆ e dsíng'ˉ røøiñˋ dseeˉ?
40009012	Jo̱ nicanúubˉ Jesús lají̱i̱'˜ e cajíng'ˉ i̱ dseaˋ do, jo̱ba' lalab cañíirˋ quiáiñ'ˉ do jo̱ casɨ́'ˉreiñ': —Jaléng'ˋ dseaˋ i̱ guiúngˉ jaˋ 'neáiñˉ tɨmɨ́ɨˊ, dsʉ' 'neámˉ jaléng'ˋ dseaˋ dsée'˜.
40009013	Güɨlíingˋna' jo̱ güɨjmɨtɨ́ɨngˋna' e júuˆ la e fé'ˋ Fidiéeˇ fɨˊ ni˜ jiˋ quiá'rˉ: “Jnea˜ Fidiéeˇ iin˜n e 'nʉ́'ˋ nifɨ́ɨˉ líingˋna' jaléng'ˋ dseaˋ rúng'ˋna', jo̱ o̱' lɨco̱' cuøˋna' feá'ˉ fɨˊ quiniiˉ.” Jo̱ jnea˜ fɨ́ɨˉɨ 'nʉ́'ˋ e jaˋ cagáˉa fɨˊ jmɨgüíˋ la fa' e caga'nén'ˋn jaléng'ˋ dseaˋ i̱ éeˋ guiʉ́ˉ, dsʉco̱' jnea˜ caga'nén'ˋn jaléng'ˋ dseaˋ dseeˉ dseaˋ quibˊ.
40009014	Jo̱ co̱o̱ˋ jmɨɨ˜ cangoquiéengˊ jaléng'ˋ dseaˋ quiá'ˉ i̱ Juan i̱ seáangˋ dseaˋ jmɨɨˋ do fɨˊ lɨ˜ sing'ˊ Jesús jo̱ cajmɨngɨ'rˊ dseaˋ do lala: —Jnea'ˆ co̱lɨɨng˜ có̱o̱'˜ jaléng'ˋ dseaˋ góoˋnaa' dseaˋ Israel i̱ lɨ́ɨngˊ dseaˋ fariseo contøømˉ jmooˉnaa' ayuno, jo̱ ¿jialɨ'ˊ jaléng'ˋ dseaˋ quíiˉ 'nʉˋ jaˋ jmóorˋ lajo̱?
40009015	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Jaˋ cuǿøngˋ nijméˉ ayuno jaléng'ˋ dseaˋ i̱ sɨmɨ́ɨngˇ quiá'ˉ co̱o̱ˋ lɨ˜ cung'ˊ guooˋ dseaˋ lajeeˇ seengˋ i̱ sɨming'ˋ i̱ cung'ˊ guóˋ do có̱o̱'r˜. Jo̱ dsʉ' niguiéebˊ jmɨɨ˜ mɨ˜ nisáng'ˊ dseaˋ i̱ sɨming'ˋ do, jo̱guɨba' nijméˉ ayuno jaléng'ˋ i̱ dseaˋ do.
40009016	’Jo̱ jí̱i̱'˜ jaangˋ dseaˋ to̱'rˊ co̱o̱ˋ 'mɨ'ˊ e yʉ́ʉ'˜ có̱o̱'˜ ca'ná'ˆ 'mɨ'ˊ e 'mɨ́ɨˉ, dsʉco̱' song cajméerˋ lajo̱, jo̱ba' nijǿm'ˋ e 'mɨ'ˊ 'mɨ́ɨˉ do jo̱guɨ ni'guíˋbɨ e 'mɨ'ˊ yʉ́ʉ'˜ do cajo̱, jo̱ba' lɨ́'ˆ lɨˊ jmiguiʉˊguɨ ni'guíbˋ jóng.
40009017	Jo̱ lajo̱bɨ cajo̱ jaˋ guié'ˋ dseaˋ méeˊ e laco̱' gui'ná'ˆ có'ˊ fɨˊ co̱o̱ˋ dsíiˊ loo˜ jó'ˋ e yʉ́ʉ'˜, dsʉco̱' song cajméerˋ lajo̱, jo̱ba' ni'guíˋba' do jo̱ nidsi'ɨ́ɨbˊ e méeˊ do jo̱guɨ ni'íimˉ e loo˜ jó'ˋ do cajo̱. Jo̱ co̱' lajo̱b lɨ́ɨˊ, jo̱ba' guiʉ́ˉguɨ e niguié'ˋ dseaˋ e méeˊ laco̱' gui'ná'ˆ có'ˊ do fɨˊ co̱o̱ˋ dsíiˊ loo˜ jó'ˋ e 'mɨ́ɨbˉ, jo̱ lajo̱ba' jaˋ dseáang'˜ fa' e ni'guíˋ e loo˜ jó'ˋ do o̱'guɨ fa' e nidsi'ɨ́ɨˊ e méeˊ do cajo̱.
40009018	Jo̱ lajeeˇ sing'ˊ Jesús e gui'ná'ˆ sɨ́ɨmˋbɨr có̱o̱'˜ i̱ dseaˋ i̱ caguilíingˉ jmɨngɨ́ɨˋ do, mɨ˜ caguiéˉ jaangˋ fii˜ féng'ˊ quiá'ˉ dseaˋ Israel i̱ siiˋ Jairo fɨˊ lɨ˜ sing'ˊ dseaˋ do. Jo̱ casí'rˋ uǿˉ jnir˜ fɨˊ quiniˇ dseaˋ do jo̱ casɨ́'ˉreiñ': —Tɨfa'ˊ, 'mɨcú̱'ˉ nabɨ cajúngˉ jaangˋ sɨmɨ́ˆ quiéˉe; jo̱ fa' nijgiéeˋ o'ˊ guó'ˆ güɨquidsi'ˋ guóo'ˋ fɨˊ moguir˜ jo̱ nijí̱b'ˊtu̱r.
40009019	Jo̱ dsifɨbˊ cangóˉ Jesús fɨˊ jo̱ co̱lɨɨng˜ có̱o̱'˜ i̱ dseaˋ quiá'rˉ do.
40009020	Jo̱ lajeeˇ e iuuiñˉ fɨˊ ngóoˊbre mɨ˜ cangoquiéengˊ jaangˋ dseamɨ́ˋ lɨ́'ˉ caluurˇ i̱ nilɨ́ɨngˊ jmohuɨ́ɨˊ e tuuiñˋ lají̱i̱'˜ nɨngóoˊ mɨˊ guitu̱ˊ ji̱i̱ˋ. Jo̱ i̱ dseamɨ́ˋ do catɨ́ɨiñˉ capí'ˆ 'nɨ'ˋ sɨ̱'ˆ dseaˋ do;
40009021	co̱' ɨˊ dsíirˊ e fa' capíb'ˆ sɨ̱'ˆ dseaˋ do catɨ́ɨiñˉ, jo̱ba' ni'leáamˉbre lají̱i̱'˜ jmohuɨ́ɨˊ e lɨ́ɨiñˊ.
40009022	Jo̱ dsifɨˊ mɨ˜ cajméeˋ i̱ dseamɨ́ˋ do lajo̱, caji̱'ˊ Jesús nir˜ fɨˊ caluurˇ jo̱ cangáiñˉ i̱ dseamɨ́ˋ i̱ catɨ́ɨngˉ sɨ̱'rˆ do jo̱ casɨ́'ˉreiñ': —Cuǿø'˜ bíˋ uø'ˊ, jó̱o̱ˋo̱; nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ uíi'˜ e jáb'ˉ calɨ́n'ˉ júuˆ quiéˉe. Jo̱ ladsifɨˊ lajo̱b ca'láangˉ i̱ dseamɨ́ˋ do lají̱i̱'˜ jmohuɨ́ɨˊ e lɨ́ɨiñˊ.
40009023	Jo̱ mɨ˜ tɨˊ lɨ˜ caguiéˉ Jesús fɨˊ quiá'ˉ i̱ fii˜ féng'ˊ quiá'ˉ dseaˋ Israel do, cangárˉ e nɨteáang'˜ dseatɨˊ jiʉ́ʉrˉ lúuˊ quiá'ˉ 'lɨɨ˜ co̱' tɨˊ lɨ˜ ni'ámˉ i̱ sɨmɨ́ˆ 'lɨɨ˜ do, jo̱guɨ jaléng'ˋ dseaˋ eáangˊ nɨteáaiñ'˜ ta˜ quɨ'ˊ óoˋ.
40009024	Jo̱ba' caquiʉ'ˊ Jesús ta˜ quiá'ˉ jaléng'ˋ i̱ dseaˋ do jo̱ casɨ́'ˉreiñ': —Uøøngˋna' lajɨɨngˋna' e la, co̱' jaˋ 'lɨɨng˜ i̱ sɨmɨ́ˆ na, co̱' lɨco̱' güɨɨmˋbre. Dsʉ' mɨ˜ canúuˉ jaléng'ˋ i̱ dseaˋ do lajo̱, lɨco̱' cangɨ́ɨmˉbre Jesús,
40009025	dsʉ' Jesús ca'uǿømˋbre jaléng'ˋ i̱ dseaˋ do fɨˊ lɨ˜ teáaiñ'˜. Jo̱ mɨ˜ cangɨ́ˋ jo̱, ca'íˉbre fɨˊ dsíiˊ sɨnʉ́ʉˆ jo̱ mɨfɨ́ɨngˋ catɨ́ɨiñˉ guooˋ i̱ sɨmɨ́ˆ 'lɨɨ˜ do, jo̱ dsifɨˊ lajo̱b caráaiñ'ˉ do.
40009026	Jo̱ latøømˉ lɨ˜ se̱'ˊ Galilea cani'ˉ júuˆ quiá'ˉ lají̱i̱'˜ e calɨ́ˉ do ie˜ jmɨɨ˜ jo̱.
40009027	Jo̱ mɨ˜ cangɨ́ˋ e cajmijí̱'ˊ Jesús i̱ sɨmɨ́ˆ 'lɨɨ˜ do, cagüɨ'ɨ́ɨˊ dseaˋ do fɨˊ jo̱; jo̱ lajeeˇ ngóorˊ fɨˊ guiá'ˆ fɨˊ, cangoquiéengˊ gángˉ dseaˋ tiuungˉ fɨˊ lɨ˜ ngóorˊ, jo̱ i̱ dseaˋ íˋ áiñ'ˋ Jesús lala: —¡Fɨ́ɨˉ güɨlíin'ˆ jnea'ˆ, Jó̱o̱ˊ dseata˜ Daví'ˆ!
40009028	Jo̱ mɨ˜ tɨˊ lɨ˜ caguiéˉ Jesús fɨˊ co̱o̱ˋ lɨ˜ si'ˊ 'nʉ́ʉˊ, jo̱ ca'íˉbre fɨˊ dsíiˊ, jo̱ cangotáam'˜bɨ i̱ dseaˋ tiuungˉ do fɨˊ jo̱ cajo̱, jo̱ Jesús cajmɨngɨ́'rˉ dseaˋ do: —¿Su já'ˉ lɨ́ɨngˋ 'nʉ́'ˋ e quɨ́ɨ'˜baa jmɨɨ˜ jmee˜e e nilɨjné'ˋtu̱'? Jo̱ba' cañíiñ'ˋ do: —Dseáng'ˉ jáb'ˉ lɨ́ɨˋnaa', Fíiˋii'.
40009029	Jo̱ dsifɨbˊ cagüɨ'ˊ Jesús jminiñ'ˇ do jo̱ casɨ́'ˉreiñ': —Nijmee˜baa e nilɨjné'ˋtu̱', co̱' jáb'ˉ calɨ́ngˉna' e quɨ́ɨ'˜baa jmɨɨ˜.
40009030	Jo̱ dsifɨbˊ canaˊ jminiˇ i̱ dseaˋ gángˉ do. Dsʉ' Jesús ca'ɨ́ɨrˉ 'gooˋ quiáiñ'ˉ do e jaˋ i̱i̱ˋ nisɨ́iñ'ˋ jí̱i̱'˜ jaangˋ quiá'ˉ lají̱i̱'˜ e calɨ́ˉ do.
40009031	Dsʉ' i̱ dseaˋ do, jo̱bɨ lɨco̱' nɨca'uøøiñˋ fɨˊ lɨ˜ si'ˊ e 'nʉ́ʉˊ do mɨ˜ canaaiñˋ ni'rˊ júuˆ fɨˊ lacaangˋ fɨɨˋ e néeˊ lɨ˜ se̱'ˊ Galilea quiá'ˉ lají̱i̱'˜ e cajméeˋ Jesús có̱o̱'˜ írˋ do.
40009032	Jo̱ lajeeˇ e uøøngˋ i̱ dseaˋ gángˉ i̱ lamɨ˜ tiuungˉ do, jo̱ lajeeˇ jo̱, tú̱ˉ 'nɨˊ mɨ́ɨng'˜ dseaˋ cangojéeiñˋ fɨˊ quiniˇ Jesús jaangˋ dseaˋ i̱ jaˋ fé'ˋ uíi'˜ e iuungˉ i̱ 'lɨng'ˆ dsíirˊ.
40009033	Jo̱ mɨ˜ calɨ́ˉ e cajmihuíingˉ Jesús i̱ 'lɨng'ˆ i̱ iuungˉ dsíiˊ i̱ dseaˋ i̱ jaˋ fé'ˋ do, jo̱guɨba' canaaiñ'ˋ do café'rˋ. Jo̱ jaléng'ˋ dseaˋ i̱ sɨseáng'ˊ do ie˜ jo̱ dsíng'ˉ cangogáˋ dsíirˊ jo̱ fé'rˋ lala: —Dseáng'ˉ jí̱i̱'˜ co̱o̱ˋ ya̱'ˊ jaˋ mɨˊ caneˋee' fɨˊ góoˋnaa' Israel lají̱i̱'˜ e nɨcalɨ́ˉ na jmɨɨ˜ na.
40009034	Jo̱ dsʉ' jaléng'ˋ dseaˋ Israel i̱ lɨ́ɨngˊ dseaˋ fariseo i̱ sɨseáng'ˊ do ie˜ jo̱ fé'rˋ lala: —La'eáangˊ có̱o̱'˜ bíˋ quiá'ˉ fii˜ i̱ 'lɨm'ˆba' tɨɨngˋ i̱ dseañʉ'ˋ na e jmihuíiñˉ i̱ 'lɨng'ˆ i̱ teáang'˜ dsíiˊ dseaˋ.
40009035	Jo̱ mɨ˜ cangɨ́ˋ jo̱, cangɨˊ Jesús lacaangˋ jalé'ˋ fɨɨˋ fé'ˋ có̱o̱'˜guɨ jalé'ˋ fɨɨˋ pí'ˆ e erˊ júuˆ quiá'ˉ Fidiéeˇ fɨˊ laco̱o̱ˋ lɨ˜ té̱e̱ˉ guá'ˉ quiá'ˉ dseaˋ góorˋ dseaˋ Israel. Jo̱guɨ guiarˊ júuˆ e nɨjaquiéemˊba' e nicá̱ˋ dseaˋ do nifɨˊ quiá'ˉ lajaangˋ lajaangˋ dseaˋ jmɨgüíˋ, jo̱guɨ jmi'leáaiñˉ jaléng'ˋ dseaˋ i̱ lɨ́ɨngˊ lɨ́'ˆ doñiˊ eeˋ jmohuɨ́ɨˊ o̱si lɨ́'ˆ doñiˊ jié'ˋ lɨ˜ cu'ˋ quiáiñ'ˉ é.
40009036	Jo̱ mɨ˜ cangángˉ Jesús i̱ dseaˋ 'leáangˉ i̱ sɨseáng'ˊ do ie˜ jo̱, eáamˊ calɨ́ˉ fɨ́ɨˉ lɨ́ɨngˉneiñ', co̱' dsíng'ˉ jmiquíng'ˉ dsíiñ'ˊ do jo̱guɨ dsíng'ˉ lɨjiuung˜ dsíiñ'ˊ cajo̱. Co̱' lɨ́ɨiñ'ˊ do laco̱' lɨ́ɨngˊ jaléng'ˋ jo'se'ˋ mɨ˜ jaˋ seengˋ fii˜re' i̱ quie̱ˊ nifɨˊ quiáaˉre'.
40009037	Jo̱ba' cajíng'ˉ Jesús casɨ́'rˉ jaléng'ˋ i̱ dseaˋ quiá'rˉ do lala: —E já'ˉ e dsíng'ˉ fɨ́ɨngˊ jaléng'ˋ dseaˋ i̱ iing˜ nijmicuíingˋ jnea˜, dsʉ' jaˋ i̱i̱ˋ 'ga'ˊ lɨˊ dseaˋ seengˋ i̱ niguiáˉ júuˆ quiéˉe.
40009038	Jo̱ba' 'néˉ nimɨ́ɨ'˜ 'nʉ́'ˋ Fidiéeˇ e nicuǿngˉguɨr dseaˋ i̱ niguiáˉ jalé'ˋ júuˆ quiéˉe, jo̱ e jo̱ lɨ́ɨˊ lafa' mɨ˜ carooˋ jalé'ˋ e cajníˋ jaangˋ dseaˋ jo̱ dsʉ' joˋ i̱i̱ˋ 'ga'ˊ lɨ˜ seengˋ i̱ nijmɨcó̱o̱'˜ quiá'rˉ e ni˜ ta˜ do.
40010001	Jo̱ mɨ˜ cangɨ́ˋ jo̱, co̱o̱ˋ jmɨɨ˜ catǿ'ˉ Jesús lajɨɨngˋ i̱ dseaˋ guitúungˋ quiá'rˉ do, jo̱ cacuø'ˊreiñ' e óoiñ'ˋ do ta˜ e tɨɨiñˋ e ni'uǿiñ'ˉ jaléng'ˋ i̱ 'lɨng'ˆ i̱ teáang'˜ dsíiˊ dseaˋ, jo̱guɨ e tɨɨiñˋ nijmi'leáaiñˉ jaléng'ˋ dseaˋ dsée'˜ lɨ́'ˆ doñiˊ eeˋ jmohuɨ́ɨˊ lɨiñ'ˊ o̱si lɨ́'ˆ doñiˊ jié'ˋ lɨ˜ cu'ˋ quiáiñ'ˉ é.
40010002	Jo̱ lalab siiˋ jaléng'ˋ i̱ dseaˋ apóoˆ i̱ ni'ˊ júuˆ quiá'rˉ do: i̱ sing'ˊ nifɨˊ do siirˋ Simón, jo̱guɨ siiˋbɨr Tʉ́ˆ cajo̱, jo̱guɨ jaangˋ rúiñ'ˋ do i̱ siiˋ Dɨ́ˆ; jo̱guɨ Tiáa˜ có̱o̱'˜ jaangˋ rúiñ'ˋ i̱ siiˋ Juan, jo̱ lajɨˋ huáaiñ'ˉ na lɨ́ɨiñˊ jó̱o̱ˊ jaangˋ dseañʉ'ˋ i̱ siiˋ Zebedeo;
40010003	jo̱guɨ Lii˜ jo̱guɨ Bartolomé jo̱guɨ Móˆ jo̱guɨ Mateo, jaangˋ i̱ lamɨ˜ jmóoˋ ta˜ mɨˊ cuuˉ e catɨ́ɨngˉ dseata˜ i̱ guiing˜ fɨˊ Roma; jo̱guɨ Tiáa˜, jó̱o̱ˊ jaangˋ dseañʉ'ˋ i̱ siiˋ Alfeo; jo̱guɨ Tadeo;
40010004	jo̱guɨ jaangˋ i̱ siiˋ Simón i̱ lɨ́ɨngˊ dseaˋ celote; jo̱ jaangˋguɨ i̱ siiˋ Judas Iscariote, dseaˋ i̱ ca'nɨ́ɨngˋ Jesús fɨˊ quiniˇ dseata˜.
40010005	Jo̱ mɨ˜ cangɨ́ˋ jo̱, jo̱ lajeeˇ e nʉ́'ˉguɨ e nisíngˉ Jesús i̱ dseaˋ guitúungˋ quiá'rˉ do e nidsiguiaiñ'˜ do júuˆ quiá'ˉ Fidiéeˇ, la'uii˜ jang'ˉ casɨ́'ˉreiñ' jalé'ˋ ta˜ e nidsijméeiñ'ˋ do jo̱ lalab casɨ́'ˉreiñ': —Jie˜ mɨˊ güɨlíingˉna' fɨˊ guóo'˜ uǿˉ quiá'ˉ dseaˋ i̱ jaˋ lɨ́ɨngˊ dseaˋ Israel, o̱'guɨ nigüɨtáang'˜na' fɨˊ jalé'ˋ fɨɨˋ quiá'ˉ dseaˋ Samaria.
40010006	Jo̱ lají̱i̱'˜ ta˜ e nigüɨlíingˉna' e güɨquɨ́'ˉ jíing'ˇna' jaléng'ˋ dseaˋ Israel jial laco̱' nilɨcuíiñˋ Fidiéeˇ, co̱' i̱ dseaˋ íˋ lɨ́ɨiñˊ laco̱' jo'se'ˋ i̱ sɨ'íingˇ.
40010007	Jo̱ güɨlíingˉna' güɨguia˜na' júuˆ jee˜ jaléng'ˋ i̱ dseaˋ íˋ e nɨcatɨ́bˋ í'ˋ e Fidiéeˇ nicá̱ˋ nifɨˊ quiá'rˉ.
40010008	Jo̱ lajeeˇ jo̱, jmi'leáangˆna' jaléng'ˋ dseaˋ dsée'˜, jo̱guɨ jmeeˉna' e nijí̱'ˊtu̱ jaléng'ˋ 'lɨɨ˜, jo̱guɨ jmi'leáangˆna' jaléng'ˋ dseaˋ i̱ lɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táangˋ, jo̱guɨ uøøngˉna' jaléng'ˋ i̱ 'lɨng'ˆ i̱ teáang'˜ dsíiˊ dseaˋ. Jo̱ jaˋ cá̱ˆna' e 'léeng'˜na' quiá'ˉ lají̱i̱'˜ e nijmeeˉna' do, co̱' jaˋ eeˋ cuuˉ cacǿngˉ quíiˉna' e cangɨ́ɨngˋna'.
40010009	’Jo̱ jaˋ 'néˉ cá̱ˆna' jí̱i̱'˜ ca'íing'˜ cuuˉ quiá'ˉ e 'néˉna'
40010010	o̱'guɨ nosʉ́ʉˊ quíiˆna'. Jo̱guɨ jí̱i̱'˜ sɨ̱́'ˋna' e quíi'˜ba' 'néˉ cá̱ˆna', co̱' jaˋ 'néˉ cá̱ˆna' e co̱'ˋ cá̱ˆna'; lajo̱bɨ lomɨɨ˜na' cajo̱, lají̱i̱'˜ e ǿ'ˋba', o̱'guɨ 'néˉ cá̱ˆna' 'ma'uˇ, co̱fa' jaléng'ˋ dseaˋ jmóoˋ ta˜ ngɨ́ɨmˋbre jalé'ˋ e gø'rˊ.
40010011	’Jo̱ mɨ˜ niguilíingˉna' fɨˊ co̱o̱ˋ fɨɨˋ pí'ˆ o̱si fɨˊ co̱o̱ˋ fɨɨˋ fé'ˋ é, 'néng'ˊna' jaangˋ dseaˋ i̱ li˜ i̱ ni'íng'ˋ 'nʉ́'ˋ fɨˊ sɨnʉ́ʉˆ quiá'rˉ, jo̱ fɨˊ jo̱b nijá̱ˆna' carta˜ taang˜na' fɨˊ e fɨɨˋ jo̱.
40010012	Cuǿø'˜ba' guicá̱'ˆ jaléng'ˋ dseaˋ i̱ neáangˊ fɨˊ jo̱ mɨ˜ nigüɨtáang'˜na' fɨˊ sɨnʉ́ʉˆ.
40010013	Jo̱ song guiʉ́bˉ ni'íng'ˋ 'nʉ́'ˋ i̱ dseaˋ lɨ˜ niguilíingˉna' do, jo̱ba' juguiʉ́ˉ nilɨseeiñˋ; dsʉ' song jaˋ ni'íñ'ˋ 'nʉ́'ˋ có̱o̱'˜ e guiʉ́ˉ, jo̱ba' lajo̱b jaˋ juguiʉ́ˉ nilɨseeiñˋ yaaiñ˜ cajo̱.
40010014	Jo̱guɨ song jaˋ ni'íñ'ˋ 'nʉ́'ˋ guiʉ́ˉ o̱'guɨ iiñ˜ e ninúrˉ júuˆ quíiˉna', jo̱ba' uøøngˋna' lajmɨnáˉ e fɨˊ sɨnʉ́ʉˆ jo̱ o̱si e fɨˊ fɨɨˋ jo̱ é, jo̱ bó'ˋna' 'leeˋ tó̱o̱ˋ tɨɨ˜na'.
40010015	Jo̱ jnea˜ jmɨtaaˆ óoˊna' e mɨ˜ nitɨ́ˉ í'ˋ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, eáangˊguɨb nicuǿ'rˉ iihuɨ́ɨˊ i̱ dseaˋ i̱ jaˋ calɨjíi'˜ 'nʉ́'ˋ do laco̱'guɨ iihuɨ́ɨˊ e ca'íng'ˋ jaléng'ˋ dseaˋ i̱ calɨséngˋ fɨˊ Sodoma có̱o̱'˜guɨ fɨˊ Gomorra.
40010016	Jo̱ mɨ˜ cangɨ́ˋ jo̱, lalab casɨ́'ˉguɨ Jesús i̱ dseaˋ quiá'rˉ do: —¡Té̱e̱ˊ áaˊna'! Jnea˜ nisɨ́ɨnˆn 'nʉ́'ˋ jee˜ dseaˋ i̱ 'ní'ˋ níingˉ 'nʉ́'ˋ lafa' jaangˋ jo'se'ˋ i̱ nɨ'iuungˉ jee˜ ie'dsinúuˆ. Jo̱guɨ jmeeˉna' lí'ˆna' laco̱'guɨ la lí'ˆ jaangˋ mɨ'ˋ, jo̱ 'néˉbɨ cajo̱ e jaˋ 'lee˜na' dsʉco̱' fa' jaangˋ mee˜ jaˋ 'léeˊre'.
40010017	Jo̱ ñiim˜ áaˊna', co̱' nisám'ˊ dseaˋ 'nʉ́'ˋ jo̱ nidsijeáaiñˉ 'nʉ́'ˋ fɨˊ quiniˇ dseata˜ quíˉii' dseaˋ Israel, jo̱guɨ nijmɨhuɨ́ɨiñˋ 'nʉ́'ˋ fɨˊ dsíiˊ sɨnʉ́ʉˆ guá'ˉ quiá'rˉ
40010018	jo̱ jɨˋguɨ cartɨˊ nidsijeáaiñˉ 'nʉ́'ˋ fɨˊ quiniˇ dseata˜ dseaˋ cǿøng'˜ uíi'˜ e cuíingˋna' jnea˜. Dsʉ' mɨ˜ nijmeáiñ'ˋ 'nʉ́'ˋ lajo̱, jo̱ba' cuǿøngˋ e nifo'ˆna' fɨˊ quinirˇ có̱o̱'˜guɨ fɨˊ quiniˇ jaléng'ˋ dseaˋ i̱ jaˋ cuíingˋ Fidiéeˇ jial mɨ˜ ca'uíingˉna' dseaˋ quiéˉe.
40010019	Jo̱ dsʉ' mɨ˜ nijáiñ'ˋ 'nʉ́'ˋ fɨˊ quiniˇ dseata˜, jaˋ jmeeˉna' fɨ'íˆ jial nifɨ́'ˆna'r o̱si jial ningɨɨˉna' quiá'rˉ é, co̱' Fidiéebˇ dseaˋ nicuǿ'rˉ 'nʉ́'ˋ e ñíˆna' e˜ júuˆ e ningɨɨˉna' quiá'rˉ mɨ˜ tɨˊ lɨ˜ nitɨ́ˉ í'ˋ e lɨɨng˜ eeˋ nijmɨngɨ́'rˉ 'nʉ́'ˋ.
40010020	Co̱' ie˜ jo̱, Jmɨguíˋ quiá'ˉ Tiquíˆnaa' Fidiéeˇ dseaˋ guiing˜ ñifɨ́ˉ e nifé'ˋ cuaiñ˜ quíiˉna' mɨ˜ nitɨ́ˉ e í'ˋ jo̱, jo̱ o̱' yaang˜ 'nʉ́'ˋ dseaˋ nifo'ˆna'.
40010021	’Jo̱ mɨ˜ tɨˊ lɨ˜ jo̱, seemˋ dseaˋ nijáiñ'ˋ jaléng'ˋ rúiñ'ˋ e nijúuiñˉ, jo̱guɨ seemˋbɨ tiquiá'ˆ dseaˋ nijmérˉ lajo̱ có̱o̱'˜ jó̱o̱rˊ, o̱si jó̱o̱rˊ é nijmérˉ lajo̱ có̱o̱'˜ tiquiá'rˆ e nijngáng'ˉ rúiñ'ˋ.
40010022	Jo̱ lajɨɨmˋ dseaˋ jmɨgüíˋ nilíˋ 'ní'ˋ níiñˉ 'nʉ́'ˋ uíi'˜ e cuíingˋna' jnea˜; jo̱ dsʉ' i̱ dseaˋ i̱ nité'ˋ e siñ'ˊ teáˋ fɨˊ guiʉ́ˉ contøøngˉ có̱o̱'˜ jnea˜, jo̱ba' i̱ dseaˋ íˋbing' i̱ nileángˋ jee˜ jalé'ˋ dseeˉ quiá'ˉ mɨ˜ nitɨ́ˉ í'ˋ lajo̱.
40010023	Jo̱ mɨ˜ ni'ǿngˉ dseaˋ 'nʉ́'ˋ fɨˊ co̱o̱ˋ fɨɨˋ, guiʉ́ˉguɨ e cuí̱i̱ˆba' jo̱ nigüɨlíingˉna' fɨˊ jié'ˋguɨ co̱o̱ˋ fɨɨˋ. Jo̱ dsʉ' jmɨtaaˆ óoˊna' e jnea˜ i̱ cajáˉ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ, nigáabˊtú̱u̱ calé'ˋ catú̱ˉ nʉ́'ˉguɨ e niteáng'ˊna' ngɨˋna' ta˜ guiaˊ júuˆ quiéˉe fɨˊ la'úngˉ jalé'ˋ fɨɨˋ e tée'˜ lɨ˜ se̱'ˊ Israel.
40010024	’Co̱' jí̱i̱'˜ jaangˋ dseaˋ i̱ jmɨtɨ́ɨngˋ, tɨɨngˋguɨr laco̱' tɨfa'ˊ quiá'rˉ, o̱'guɨ jaangˋ dseaˋ 'léeng'˜ fa' niingˉguɨr laco̱' fiir˜.
40010025	Co̱' i̱ dseaˋ i̱ jmɨtɨ́ɨngˋ do 'nébˉ nijmɨtɨ́ɨiñˋ cartɨˊ nilɨtɨɨiñˋ røøˋ, jo̱ lajo̱guɨba' røøbˋ nicǿiñˉ có̱o̱'˜ tɨfa'ˊ quiá'rˉ jóng. Jo̱guɨ i̱ dseaˋ 'léeng'˜ do mɨ˜ nɨngóoˊ jmóorˋ ta˜, ni'uíimˉbre laco̱' i̱ fiir˜ do cajo̱. Jo̱ song fé'ˋ dseaˋ e fii˜ i̱ 'lɨng'ˆ i̱ siiˋ Beelzebú quie̱rˊ nifɨˊ sɨnʉ́ʉˆ quíiˉna', jo̱ba' gaˋguɨb nifé'ˋ dseaˋ jóng uíi'˜ quiá'ˉ dseaˋ sɨnʉ́ʉˆ quíiˉna'.
40010026	Jo̱ mɨ˜ cangɨ́ˋ jo̱, casɨ́'ˉguɨ Jesús jaléng'ˋ i̱ dseaˋ quiá'rˉ do jo̱ cajíñ'ˉ: —Jaˋ fǿøng'˜na' quiá'ˉ jaléng'ˋ dseaˋ i̱ 'ní'ˋ níingˉ 'nʉ́'ˋ, co̱' jaˋ seaˋ jí̱i̱'˜ co̱o̱ˋ júuˆ e jaˋ ñiˊ dseaˋ fa' jaˋ tó̱o̱ˋ jmɨɨ˜ e nilɨñiˊ dseaˋ, o̱'guɨ co̱o̱ˋ e sɨ'maˇ fa' jaˋ tó̱o̱ˋ jmɨɨ˜ e niguié'ˊ dseaˋ cajo̱.
40010027	Jo̱guɨ jalé'ˋ e fɨ́ɨˉɨ 'nʉ́'ˋ e ɨɨngˋ, guia˜ba' júuˆ jee˜ jaléng'ˋ dseaˋ; jo̱guɨ jalé'ˋ e fɨ́ɨˉɨ 'nʉ́'ˋ fɨˊ ooˉ loguáˆna', fée'˜ba' teáˋ jee˜ jaléng'ˋ dseaˋ.
40010028	Jo̱ jaˋ fǿøng'˜na' quiá'ˉ jaléng'ˋ dseaˋ i̱ iing˜ nijngáng'ˉ 'nʉ́'ˋ, co̱' jaˋ e ta˜ íingˆ quiá'rˉ lɨco̱' lɨ'rˋ jí̱i̱'˜ ngúuˊ táangˋna'; co̱' Fidiéebˇ dseaˋ 'néˉ i̱ nijmɨ'gooˋna', co̱' jí̱i̱'˜ dseaˋ íˋbing' cuǿøngˋ nijngáng'ˉ dseaˋ jo̱guɨ ni'íiñˉ dseaˋ conguiaˊ fɨˊ lɨ˜ 'lɨ'ˆ carˋ ngongɨ́ɨˋ jmɨɨ˜.
40010029	’Co̱' cuǿømˋ nilǿngˉ dseaˋ gángˉ ta̱ˊ có̱o̱'˜ co̱o̱ˋ tú̱ˉ í'ˋ lajo̱, jo̱ dsʉ' jí̱i̱'˜ jaangˋ i̱ ta̱ˊ do quɨ́'ˉ jmɨɨ˜ nidsi'íingˊne' e jaˋ mɨˊ caquiʉ'ˊ Tiquíiˆna' Fidiéeˇ ta˜ lajo̱.
40010030	Jo̱guɨ jaléng'ˋ 'nʉ́'ˋ, jɨˋguɨ jñʉguíˆna' sɨ'í'ˆ Fidiéeˇ jó'ˋ mɨ́'ˆ tíiˊ.
40010031	Jo̱ba' jaˋ fǿøng'˜na' jí̱i̱'˜ co̱o̱ˋ, co̱' lɨ́ɨˊguɨ quíingˊ 'nʉ́'ˋ fɨˊ quiniˇ Fidiéeˇ laco̱'guɨ i̱ fɨ́ɨngˊ ta̱ˊ.
40010032	Jo̱ cajíng'ˉguɨ Jesús casɨ́'rˉ dseaˋ quiá'rˉ: —Song i̱i̱ˋ dseaˋ jíng'ˉ e cuíiñˋ jnea˜ fɨˊ quiniˇ dseaˋ jiéng'ˋ, jo̱ba' lajo̱b nifá'ˆ jnea˜ cajo̱ e cuíimˋbaa i̱ dseaˋ íˋ fɨˊ quiniˇ Tiquiéˆe dseaˋ guiing˜ ñifɨ́ˉ;
40010033	jo̱ dsʉ' i̱i̱ˋguɨ i̱ jíng'ˉ e jaˋ cuíiñˋ jnea˜ fɨˊ quiniˇ dseaˋ jiéng'ˋ, jo̱ba' lajo̱b nifá'ˆ jnea˜ cajo̱ e jaˋ cuíinˋnre fɨˊ quiniˇ Tiquiéˆe dseaˋ guiing˜ ñifɨ́ˉ.
40010034	’Jaˋ ɨ́ˆ áaˊna' fa' jnea˜ cagáˉa fɨˊ jmɨgüíˋ la e cagajméeˋe e seengˋ dseaˋ juguiʉ́ˉ júuˆ røøˋ, co̱' jnea˜ jaˋ cagajméeˋe lajo̱, dsʉco̱' uíi'˜ jnea˜ nijíngˉ dseaˋ lajeeˇ la'ó'ˋ rúiñ'ˋ.
40010035	Jo̱ jó̱o̱ˊ dseaˋ dseañʉ'ˋ nijíñˉ có̱o̱'˜ tiquiá'rˆ, jo̱guɨ jó̱o̱ˊ dseaˋ dseamɨ́ˋ nijíñˉ có̱o̱'˜ niquiá'rˆ, jo̱guɨ dseaˋ mɨloo˜ quiá'ˉ dseaˋ nijíñˉ có̱o̱'˜ iemɨsérˆ;
40010036	jo̱ lajeeˇ la'ó'ˋ dseaˋ sɨnʉ́ʉˆ quiá'rˉ nilíˋ 'ní'ˋ níingˉ rúiñ'ˋ.
40010037	’Jo̱guɨ song jaangˋ dseaˋ eáangˊguɨ 'neáaiñˋ tiquiá'rˆ o̱si niquiá'rˆ é laco̱'guɨ jnea˜, jo̱ba' jaˋ quɨ́'ˉ jmɨɨ˜ e lɨ́ɨiñˊ dseaˋ quiéˉe jóng; o̱si jaangˋ sejmiiˋ dseaˋ eáangˊguɨ 'neáaiñˋ jó̱o̱rˊ dseañʉ'ˋ o̱si jó̱o̱rˊ dseamɨ́ˋ é laco̱'guɨ jnea˜, jo̱ba' lajo̱b cajo̱ jaˋ quɨ́'ˉ jmɨɨ˜ e lɨ́ɨiñˊ dseaˋ quiéˉe.
40010038	Jo̱guɨ i̱i̱ˋ dseaˋ i̱ jaˋ niseángˉ lafa' crúuˆ quiá'rˉ e laco̱' cuøˊ li˜ e guiaˊ dsíirˊ e ni'íñ'ˋ iihuɨ́ɨˊ uíi'˜ e lɨ́ɨiñˊ dseaˋ quiéˉe, jaˋ quɨ́'ˉ jmɨɨ˜ e lɨ́ɨiñˊ dseaˋ quiéˉe.
40010039	Jo̱guɨ i̱i̱ˋ dseaˋ i̱ ɨˊ dsíiˊ e lí'ˋbre nileángˉ 'ñia'rˊ jee˜ jalé'ˋ dseeˉ quiá'rˉ, jo̱ba' i̱ dseaˋ íˋ conguiabˊ nibíiñˆ fɨˊ lɨ˜ 'lɨ'ˆ jóng; jo̱ dsʉ' i̱i̱ˋ dseaˋ i̱ júungˉ uíi'˜ e lɨ́ɨiñˊ dseaˋ quiéˉe, jo̱ba' i̱ dseaˋ íˋ conguiabˊ nitíiñ'˜ fɨˊ quiniˇ Fidiéeˇ jóng.
40010040	Jo̱ lalab casɨ́'ˉguɨ Jesús dseaˋ quiá'rˉ: —I̱i̱ˋ dseaˋ i̱ íng'ˋ 'nʉ́'ˋ laco̱o̱ˋ lɨ˜ guilíingˉna', jo̱ba' ím'ˋbre jnea˜ cajo̱; jo̱guɨ i̱i̱ˋ dseaˋ i̱ íng'ˋ jnea˜, jo̱ba' ím'ˋbre i̱ dseaˋ i̱ casíingˋ jnea˜ fɨˊ jmɨgüíˋ la.
40010041	Jo̱guɨ i̱i̱ˋ i̱ íng'ˋ i̱ dseaˋ i̱ fé'ˋ cuaiñ˜ quiá'ˉ Fidiéeˇ, co̱' dseaˋ íbˋ casíiˋ quiá'rˉ, jo̱ba' i̱ dseaˋ i̱ ni'íng'ˋ i̱ dseaˋ íˋ røøbˋ ni'íñ'ˋ cajo̱ laco̱'guɨ e cuø'ˊ Fidiéeˇ i̱ dseaˋ i̱ fé'ˋ cuaiñ˜ quiá'rˉ do; jo̱guɨ i̱i̱ˋ i̱ íng'ˋ jaangˋ dseaˋ i̱ éeˋ guiʉ́ˉ, co̱' guiúmˉ i̱ dseaˋ do, jo̱ba' røøbˋ ni'íng'ˋ i̱ dseaˋ íˋ quiá'ˉ Fidiéeˇ lɨ́'ˆ laco̱'guɨ la íng'ˋ i̱ dseaˋ i̱ éeˋ guiʉ́ˉ do.
40010042	Jo̱guɨ doñiˊ i̱i̱ˋ dseaˋ i̱ cuø'ˊ fa' capí'ˆ jmɨɨˋ i̱ dseaˋ quiéˉe i̱ doñiˊ fa' nɨ'lé'ˋ cuíingˋ jnea˜, jo̱ba' jnea˜ jmɨtaaˆ óoˊna' e catɨ́ɨmˉbre ni'íñ'ˋ lají̱i̱'˜ e sɨ'íiñˆ quiá'ˉ Fidiéeˇ cajo̱.
40011001	Jo̱ mɨ˜ tɨˊ lɨ˜ cató'ˊ e cacuø'ˊ Jesús ta˜ jaléng'ˋ i̱ dseaˋ guitúungˋ do quiá'rˉ, jo̱ba' cangóˉbre e cango'erˊ jo̱guɨ e cangoguiarˇ júuˆ quiá'ˉ Fidiéeˇ fɨˊ jalé'ˋ fɨɨˋ e tée'˜ lɨ˜ se̱'ˊ Galilea.
40011002	Jo̱ ie˜ jo̱, 'nʉñíbˆ iuungˉ i̱ Juan i̱ seáangˋ dseaˋ jmɨɨˋ do. Jo̱ lajeeˇ iuuiñˉ fɨˊ jo̱b mɨ˜ calɨñirˊ jalé'ˋ e quɨ́ɨ'˜ jmɨɨ˜ tɨɨngˋ Dseaˋ Jmáangˉ e jmóorˋ, jo̱ba' casíiñˋ co̱o̱ˋ tú̱ˉ mɨ́ɨng'˜ dseaˋ quiá'rˉ fɨˊ lɨ˜ táangˋ dseaˋ do
40011003	e cangojmɨngɨ́ɨ'ˇreiñ' su íbˋ dseaˋ i̱ sɨjeengˇ dseaˋ Israel i̱ sɨ'íingˆ e nigüéengˉ fɨˊ jmɨgüíˋ la, o̱si nijémˉbɨr jaangˋguɨ i̱ jiéng'ˋ é.
40011004	Jo̱ba' lalab cañíiˋ Jesús quiá'ˉ i̱ dseaˋ do: —Güɨlíingˋna' güɨco̱o̱˜na' júuˆ quiá'ˉ i̱ Juan do lají̱i̱'˜ e nɨcanʉ́ʉˉna' jo̱guɨ nɨcañíiˉna' e quɨ́ɨ'˜ jmɨɨ˜ e jmóoˋo.
40011005	Síi'˜go̱r e lɨjnéb'ˋtu̱ jaléng'ˋ dseaˋ tiuungˉ, jo̱guɨ e ngɨbˊtu̱ jaléng'ˋ dseaˋ jlúung'˜, jo̱guɨ e 'láamˉ jaléng'ˋ dseaˋ i̱ lɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táangˋ, jo̱guɨ e núubˋtu̱ jaléng'ˋ dseaˋ güɨɨng˜, jo̱guɨ e jí̱b'ˊtu̱ jaléng'ˋ 'lɨɨ˜, jo̱guɨ cajo̱ e guiaaˉ júuˆ quiá'ˉ jial nileángˋ jaléng'ˋ dseaˋ jmɨgüíˋ jee˜ jalé'ˋ dseeˉ quiá'rˉ.
40011006	¡Juguiʉ́ˉjiʉ quiá'ˉ jaléng'ˋ dseaˋ i̱ jaˋ lɨtúngˉ dsíiˊ lají̱i̱'˜ fɨˊ lɨ˜ nɨsiñ'ˊ có̱o̱'˜ jnea˜!
40011007	Jo̱ mɨ˜ tɨˊ lɨ˜ caquɨng'ˉtu̱ i̱ dseaˋ i̱ casíingˋ Juan i̱ seáangˋ dseaˋ jmɨɨˋ do, jo̱ba' Jesús canaaiñˋ sɨ́'rˋ jaléng'ˋ i̱ dseaˋ i̱ taang˜ có̱o̱'r˜ do jalé'ˋ juguiʉ́ˉ uii˜ quiá'ˉ i̱ Juan do, jo̱ lalab casɨ́'ˉreiñ' jo̱ cajíñ'ˉ: —¿E˜ caguijǿøˉ 'nʉ́'ˋ mɨ˜ canʉ́ʉˉna' e nɨngɨˊ i̱ Juan do fɨˊ jee˜ guóo'˜ uǿˉ quiʉ̱́ˋ? ¿Jáˆ leáa'˜?, jaˋ caguijøøng˜ 'nʉ́'ˋ jaangˋ dseaˋ i̱ uaang˜ júuˆ quiá'ˉ i̱ jmóoˋ lɨ́'ˆ doñiˊ eeˋ ta˜ quiʉ'ˊ dseaˋ jiéng'ˋ i̱ lɨ́ɨngˊ la lɨ́ɨˊ co̱o̱ˋ cuɨñí'ˆ e dséeˊ cataangˋ lɨ́'ˆ doñiˊ jié'ˋ fɨˊ lɨ˜ íiˊ guíˋ;
40011008	o̱'guɨ caguijøøng˜na' jaangˋ dseañʉ'ˋ i̱ jlo'ˆ sɨ̱'ˆ, co̱' nɨñíbˆ 'nʉ́'ˋ e i̱ dseaˋ la'íˋ neáaiñˊ quiá'ˉ dseata˜ dseaˋ féng'ˊ, co̱' íˋbing' seaˋ jalé'ˋ e jlo'ˆ quiá'ˉ.
40011009	Jo̱ ¿i̱˜ ɨˊ óoˊna' i̱ caguijøøng˜na'? Jo̱ e jáb'ˉ, 'nʉ́'ˋ caguijøøng˜na' jaangˋ dseaˋ i̱ laniingˉguɨ laco̱' i̱ dseaˋ caguiaangˉ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
40011010	Jo̱ nab nɨcalɨti˜ laco̱' fé'ˋ fɨˊ ni˜ jiˋ quiá'ˉ Fidiéeˇ cuaiñ˜ quiá'ˉ i̱ Juan i̱ seáangˋ dseaˋ jmɨɨˋ do mɨ˜ cajíng'ˉ Fidiéeˇ e casɨ́'rˉ Dseaˋ Jmáangˉ lala: Nisɨ́ɨnˆn jaangˋ dseaˋ i̱ niguiáˉ júuˆ quiéˉe nʉ́'ˉguɨ e niguó'ˆ fɨˊ jmɨgüíˋ e laco̱' niguiárˉ guiʉ́ˉ fɨˊ lɨ˜ ningɨ́'ˆ.
40011011	Jo̱ lalab cajíng'ˉguɨ Jesús casɨ́'rˉ i̱ dseaˋ teáangˉ có̱o̱'r˜ do ie˜ jo̱: —Jo̱ jnea˜ jmɨtaaˆ óoˊna' e lajeeˇ lajaléng'ˋ dseaˋ i̱ nɨcafé'ˋ cuaiñ˜ quiá'ˉ Fidiéeˇ, jaˋ mɨˊ calɨséngˋ jaangˋ i̱ niingˉguɨ ta˜ quiá'ˉ laco̱' i̱ Juan i̱ seáangˋ dseaˋ jmɨɨˋ do. Jo̱ dsʉ' i̱ dseaˋ i̱ jaˋ niingˉ fɨˊ jmɨgüíˋ la dsʉ' Fidiéeˇbing' i̱ quie̱ˊ nifɨˊ quiá'rˉ, jo̱ba' íˋbing' i̱ niingˉguɨ laco̱' i̱ Juan do.
40011012	’Co̱' ie˜ latɨˊ mɨ˜ canaangˋ Juan i̱ seáangˋ dseaˋ jmɨɨˋ e guiarˊ júuˆ e nijáaˊ Dseaˋ Jmáangˉ jo̱ cartɨˊ lana, eáangˊ huɨ́ɨngˊ nɨcangojéeˊ có̱o̱'˜ júuˆ quiá'ˉ Fidiéeˇ e quiá'ˉ e quie̱rˊ nifɨˊ quiá'ˉ dseaˋ jmɨgüíˋ; jo̱guɨ jaléng'ˋ dseaˋ i̱ 'ní'ˋ níiˉ, cuø'ˊ bíˋ yaaiñ˜ e laco̱' iiñ˜ nijmiguiéeiñˋ có̱o̱'˜ e júuˆ jo̱.
40011013	Jo̱ nʉ́'ˉguɨ e cagüéngˉ Juan i̱ seáangˋ dseaˋ jmɨɨˋ fɨˊ jmɨgüíˋ la, jalé'ˋ e júuˆ e caguiaˊ i̱ dseaˋ i̱ café'ˋ cuaiñ˜ quiá'ˉ Fidiéeˇ jo̱guɨ e júuˆ quiʉ'ˊ ta˜ quiá'ˉ Fidiéeˇ do, jalé'ˋ e jo̱ lɨco̱' jmɨta˜ dsíiˊ e Fidiéeˇ iiñ˜ nicá̱rˋ nifɨˊ quiá'ˉ lajaangˋ lajaangˋ dseaˋ jmɨgüíˋ.
40011014	Jo̱ song 'nʉ́'ˋ iing˜na' ni'íing'˜na' e júuˆ jo̱, jo̱ba' i̱ Juan do lɨ́ɨiñˊ laco̱' Líiˆ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ i̱ sɨ'íˆ nijáaˊtu̱ calé'ˋ catú̱ˉ.
40011015	Jo̱ jaléng'ˋ 'nʉ́'ˋ, dseaˋ seaˋ loguáˆna', nʉ́ʉˉna' jalé'ˋ e júuˆ e nɨcafá'ˉa na.
40011016	’Jo̱ lana nifá'ˆduu jial lɨ́ɨngˊ jaléng'ˋ i̱ dseaˋ seengˋ jmɨɨ˜ na, co̱' jaléng'ˋ íˋ lɨ́ɨiñˊ la lɨ́ɨngˊ jiuung˜ i̱ táangˋ tacóoˋ fɨˊ 'móo'˜, jo̱ mɨ˜ nitɨ'áng'ˋ rúiñ'ˋ fé'rˋ lala:
40011017	“Cajiʉ́ʉˆ jnea'ˆ lúuˊ, dsʉ' 'nʉ́'ˋ jaˋ cadseeng˜na'; jo̱guɨ ca'ǿˆnaa' e øˊ dseaˋ lɨ˜ ráangˋ 'lɨɨ˜, dsʉ' 'nʉ́'ˋ jaˋ caquíi'˜na'.”
40011018	Co̱' lalab cafée'˜ 'nʉ́'ˋ mɨ˜ cajáˉ i̱ Juan i̱ seáangˋ dseaˋ jmɨɨˋ do, ca'eengˉna'r e iuungˉ i̱ 'lɨng'ˆ dsíirˊ dsʉ' uíi'˜ e jaˋ 'leáangˉ gø'rˊ jo̱guɨ jí̱i̱'˜ capí'ˆ méeˊ jaˋ ɨ̱́'rˋ.
40011019	Jo̱guɨ mɨ˜ cagüéngˉ jnea˜ fɨˊ jmɨgüíˋ la, jnea˜ dseaˋ i̱ jáaˊ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ e gǿ'ˋbaa jí̱i̱'˜ laco̱' gø'ˊ dseaˋ, jo̱ uíi'˜ e lajo̱b lɨ́ɨˊ, jo̱ba' jaléng'ˋ 'nʉ́'ˋ ca'eengˉna' jnea˜ e lɨ́ɨnˊn jaangˋ dseaˋ cúngˆ i̱ gø'ˊ contøøngˉ jo̱guɨ e lɨ́ɨnˊn jaangˋ dseaˋ íingˊ i̱ ngɨˊ có̱o̱'˜ jaléng'ˋ dseaˋ i̱ gaˋ fé'ˋ dseaˋ uii˜ quiá'rˉ o̱si có̱o̱'˜ jaléng'ˋ 'ná'ˆ nodsicuuˉ i̱ jmóoˋ ta˜ mɨˊ cuuˉ e catɨ́ɨngˉ dseata˜ quiá'ˉ Roma é. Jo̱ dsʉ' có̱o̱'˜ jalé'ˋ e jmóoˋ Fidiéeˇ jmijnéeiñˋ jial tíiˊ tɨɨiñˋ ngáiñ'ˋ.
40011020	Jo̱ ie˜ jo̱, canaangˋ Jesús 'gaamˋbre quiá'ˉ jaléng'ˋ dseaˋ i̱ seengˋ fɨˊ fɨɨˋ lɨ˜ nɨcajméerˋ jalé'ˋ e quɨ́ɨ'r˜ jmɨɨ˜ e dsigáˋ dsíiˊ dseaˋ, co̱' jaléng'ˋ i̱ dseaˋ íˋ jaˋ caquɨ́'ˉ jíng'ˋ yaaiñ˜ fɨˊ quiniˇ Fidiéeˇ. Jo̱ lalab cajíng'ˉ Jesús ie˜ jo̱:
40011021	—¡E ngɨ˜ fɨ́ɨbˆ 'nʉ́'ˋ, dseaˋ seengˋna' fɨˊ Corazín có̱o̱'˜guɨ 'nʉ́'ˋ dseaˋ seengˋna' fɨˊ Betsaida, co̱fa' mɨ˜ fɨˊ Tiro có̱o̱'˜guɨ fɨˊ Sidón cajméˉe lajalé'ˋ e guiʉ́ˉ e quɨ́ɨ'˜ɨ jmɨɨ˜ laco̱'guɨ jí̱i̱'˜ e nɨcajméˉe jee˜ 'nʉ́'ˋ, jo̱ba' i̱ dseaˋ íˋ ladsifɨˊ lajo̱ caquɨ́'ˉ jíng'ˋ yaaiñ˜ fɨˊ quiniˇ Fidiéeˇ faco̱' mɨ˜ lajo̱, jo̱ catɨ́ɨngˉ e nɨneáaiñˊ fɨ'íbˆ uii˜ quiá'ˉ jalé'ˋ e dseeˉ e nɨcarøøiñˋ!
40011022	Jo̱ba' fɨ́ɨˉɨ 'nʉ́'ˋ, dseaˋ seengˋna' fɨˊ Corazín có̱o̱'˜guɨ fɨˊ Betsaida, ie˜ mɨ˜ nitɨ́ˉ í'ˋ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, eáangˊguɨ nicuǿ'rˉ 'nʉ́'ˋ iihuɨ́ɨˊ laco̱'guɨ e iihuɨ́ɨˊ e ni'íng'ˋ dseaˋ i̱ seengˋ fɨˊ Tiro có̱o̱'˜guɨ fɨˊ Sidón.
40011023	Jo̱guɨ jaléng'ˋ 'nʉ́'ˋ, dseaˋ seengˋna' fɨˊ Capernaum, ¿su lɨ́ɨngˉna' e 'nʉ́'ˋbing' i̱ nisáng'ˊ cartɨˊ yʉ́'ˆguɨ jee˜ jaléng'ˋ dseaˋ? Jo̱ o̱' lajo̱, co̱' 'nʉ́'ˋbing' i̱ nijgiáangˋ tɨˊ lɨ˜ 'lɨ'ˆ mɨ˜ nitɨ́ˉ í'ˋ lajo̱. Co̱fa' mɨ˜ fɨˊ fɨɨˋ Sodoma calɨ́ˉ lajalé'ˋ e quɨ́ɨ'˜ jmɨɨ˜ laco̱'guɨ jí̱i̱'˜ e nɨcajméˉe jee˜ 'nʉ́'ˋ, jo̱ba' jaˋ ca'íngˉ e fɨɨˋ jo̱, jo̱ sɨji̱'ˆbɨ latɨˊ lana.
40011024	Jo̱ba' fɨ́ɨˉtú̱u̱ 'nʉ́'ˋ, dseaˋ i̱ seengˋ fɨˊ Capernaum, e mɨ˜ nitɨ́ˉ í'ˋ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, eáangˊguɨb ni'íing'˜ 'nʉ́'ˋ iihuɨ́ɨˊ laco̱'guɨ jí̱i̱'˜ iihuɨ́ɨˊ e ca'íng'ˋ jaléng'ˋ i̱ dseaˋ i̱ seengˋ fɨˊ Sodoma.
40011025	Jo̱ lalab cajíng'ˉguɨ Jesús ie˜ jo̱: —Teaa˜, lana jmifén'ˊn 'nʉˋ, dseaˋ Fii˜ ñifɨ́ˉ có̱o̱'˜ jmɨgüíˋ la, dsʉco̱' lana nɨcajmee'ˉ e ngám'ˋ jaléng'ˋ dseaˋ dseeˉ dseaˋ quiˊ jalé'ˋ júuˆ quíi'ˉ, jo̱guɨ cajmeeˉba' e jaˋ cangáng'ˋ júuˆ quíi'ˉ jaléng'ˋ dseaˋ i̱ tɨɨngˋ eáangˊ i̱ jmɨcǿøng'˜ yaang˜ fɨˊ jee˜ jaléng'ˋ dseaˋ rúng'ˋ.
40011026	E jáb'ˉ, lajo̱b lɨ́ɨˊ, Teaa˜, co̱' lajo̱b nɨcalɨ'iing˜ 'nʉˋ e calɨ́ˉ.
40011027	Jo̱ mɨ˜ cangɨ́ˋ jo̱, lalab casɨ́'ˉ Jesús dseaˋ quiá'rˉ: —Tiquiéˆe Fidiéebˇ dseaˋ nɨcacuø'rˊ jnea˜ e néeˊ niiˉ lajalé'ˋ e seaˋ fɨˊ la'úngˉ fɨˊ jmɨgüíˋ. Jo̱ jí̱i̱'˜ jaangˋ dseaˋ dseáng'ˉ mɨˊ cuíiñˋ jnea˜, dseaˋ lɨ́ɨnˊn Jó̱o̱ˊ Fidiéeˇ camɨ́ɨng'˜, co̱' lají̱i̱'˜ Tiquiéˆbaa dseaˋ cuíiñˋ jnea˜; jo̱guɨ jí̱i̱'˜ jaangˋ dseaˋ dseáng'ˉ mɨˊ cuíiñˋ Tiquiéˆe dseaˋ guiing˜ ñifɨ́ˉ, co̱' lají̱i̱'˜ jneab˜ dseaˋ cuíinˋnre có̱o̱'˜guɨ lajaléng'ˋ dseaˋ i̱ nɨsɨ'íingˆ quiéˉe e nilɨcuíiñˋ dseaˋ do.
40011028	Jo̱ jaléng'ˋ 'nʉ́'ˋ, dseaˋ i̱ óoˋ fɨ'íˆ, có̱o̱'˜guɨ jaléng'ˋ 'nʉ́'ˋ, dseaˋ dsingɨ́ɨngˉna' iihuɨ́ɨˊ, quɨ́'ˉ jíing'ˇ yaang˜na' fɨˊ quiniiˉ, co̱' jneab˜ dseaˋ quɨ́ɨ'˜ɨ jmɨɨ˜ nijmee˜e e nitíi'˜ áaˊna' quiá'ˉ jalé'ˋ e jo̱.
40011029	Jo̱guɨ íing'˜na' jalé'ˋ júuˆ quiéˉe e guiaaˉ jee˜ 'nʉ́'ˋ, jo̱guɨ eeˉba' guiʉ́ˉ laco̱'guɨ jnea˜, dseaˋ lɨ́ɨnˊn jaangˋ dseaˋ féng'ˊ dsíiˊ có̱o̱'˜ doñiˊ i̱i̱ˋ jo̱guɨ e jaˋ jmiféng'ˊ 'ñiá'ˋa cajo̱. Jo̱ song nijmeeˉna' lajo̱, jo̱ba' nilí'ˋba' jóng e nitíi'˜ áaˊna' uii˜ quiá'ˉ jalé'ˋ e dsingɨ́ɨngˉna' do.
40011030	Co̱' song i̱i̱ˋ dseaˋ i̱ iing˜ nijmɨtɨ́ɨngˋ júuˆ quiéˉe jo̱guɨ nijmitir˜ lají̱i̱'˜ júuˆ quiʉ'ˊ ta˜ quiéˉe, jaˋ huɨ́ɨngˊ quiá'rˉ e nijmérˉ lajo̱, co̱' jaˋ iiˋ e ta˜ jo̱.
40012001	Jo̱ ie˜ jo̱, co̱o̱ˋ jmɨɨ˜ lajeeˇ e tɨ́ɨngˋ dseaˋ Israel e jmi'íñ'ˊ, cangɨ́ɨngˊ Jesús co̱lɨɨng˜ có̱o̱'˜ dseaˋ guitúungˋ quiá'rˉ fɨˊ co̱o̱ˋ guóo'˜ uǿˆ lɨ˜ sɨjneaˇ cuɨ'ieeˋ. Jo̱ lajeeˇ ngɨ́ɨiñˊ fɨˊ jo̱, cadseáˉ jmɨ'aangˉ i̱ dseaˋ quiá'rˉ do, jo̱ canaaiñ'ˋ do éemˉbre láaˊ quiá'ˉ cuɨ'ieeˋ e seaˋ do jo̱ canaaiñˋ gø'ˊbre mɨ́'ˆ quiá'ˉ.
40012002	Jo̱ ie˜ jo̱, co̱' quiá̱'ˉ dob nitaang˜ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo jo̱ cangáˉbre e ca'éengˉ i̱ dseaˋ quiá'ˉ Jesús do cuɨ'ieeˋ, jo̱ba' lalab casɨ́'rˉ Jesús: —¡Jaˋ catɨ́ɨngˉ jméˉ i̱ dseaˋ quíi'ˉ na lana lajeeˇ jmɨɨ˜ e jmi'íng'ˊnaa', jneaa˜aa' dseaˋ lɨ́ɨˊɨɨ' dseaˋ Israel!
40012003	Jo̱ lalab cañíiˋ Jesús quiá'ˉ i̱ dseaˋ do: —Té̱e̱ˊ óoˊna' e nɨca'íˋba' fɨˊ ni˜ jiˋ quiá'ˉ Fidiéeˇ lɨ˜ fé'ˋ jial cajméeˋ dseata˜ Daví'ˆ mɨ˜ cadseáˉ jmɨ'aaiñˉ co̱lɨɨng˜ có̱o̱'˜ jaléng'ˋ dseaˋ quiá'rˉ.
40012004	Co̱' ie˜ jo̱ cangɨ́ɨiñˊ cartɨˊ dsíiˊ sɨnʉ́ʉˆ guá'ˉ, jo̱ cagǿ'rˋ iñí'ˆ e güeang'ˆ quiá'ˉ Fidiéeˇ e jí̱i̱'˜ jmidseaˋbing' sɨ'íˆ cuǿøngˋ dǿ'ˉ, dsʉ' cagǿ'ˋbre co̱lɨɨng˜ có̱o̱'˜ i̱ dseaˋ quiá'rˉ do.
40012005	Jo̱guɨ té̱e̱ˊ óoˊna' cajo̱ jial fé'ˋ fɨˊ ni˜ jiˋ quiá'ˉ Fidiéeˇ e cajme'ˊ Moi˜, co̱' fɨˊ ni˜ jo̱ fé'ˋ e jaˋ dseeˉ éeˋ jaléng'ˋ jmidseaˋ nañiˊ fa' jmóorˋ ta˜ fɨˊ dsíiˊ sɨnʉ́ʉˆ guá'ˉ fé'ˋ lajeeˇ jmɨɨ˜ e jmi'íng'ˊ jneaa˜aa', dseaˋ lɨ́ɨˊɨɨ' dseaˋ Israel.
40012006	Jo̱ dsʉ' jnea˜ fɨ́ɨˉɨ 'nʉ́'ˋ e niingˉguɨ júuˆ quiéˉe laco̱'guɨ e guá'ˉ do.
40012007	Dsʉ' latɨˊ lana jaˋ mɨˊ cangám'ˋbɨ 'nʉ́'ˋ e˜ guǿng'ˋ lají̱i̱'˜ e fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Jnea˜ Fidiéeˇ iin˜n e nilíˋ fɨ́ɨˉ lɨ́ɨngˉ rúng'ˋna', jo̱ o̱' e cuøˋna' feá'ˉ fɨˊ quiniiˉ.” Jo̱ casɨ́'ˉguɨ Jesús i̱ dseaˋ fariseo do: —Faco̱' mɨ˜ cangáng'ˋna' e júuˆ jo̱ latɨˊ mɨ˜ uiing˜, jo̱ba' jaˋ e ta˜ e cuǿ'ˆna' dseeˉ jaangˋ dseaˋ i̱ jaˋ mɨˊ ca'léeˊ jí̱i̱'˜ co̱o̱ˋ.
40012008	Jo̱ dsʉ' e já'ˉ, jnea˜ dseaˋ cagáˉa fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ, ooˉbaa ta˜ e niquiʉ́'ˆʉ ta˜ mɨ˜ jmɨɨ˜ e jmi'íng'ˊ jneaa˜aa', dseaˋ lɨ́ɨˊnaa' dseaˋ Israel.
40012009	Jo̱ mɨ˜ cangɨ́ˋ jo̱, cangóˉ Jesús fɨˊ co̱o̱ˋ dsíiˊ sɨnʉ́ʉˆ guá'ˉ quiá'ˉ dseaˋ góorˋ dseaˋ Israel.
40012010	Jo̱ mɨ˜ caguiérˉ fɨˊ jo̱, dob ni'iuungˉ jaangˋ dseañʉ'ˋ i̱ caang˜ co̱o̱ˋ guooˋ. Jo̱ ie˜ jo̱, dob niteáangˉ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo e sɨteeiñˆ Jesús e iiñ˜ ninírˋ su nijmi'leáangˉ dseaˋ do i̱ dseaˋ i̱ caang˜ guooˋ do 'ñia'ˊ ie˜ jmɨɨ˜ e jmi'íng'ˊ dseaˋ Israel, jo̱ lajo̱ba' e niguié'rˊ jial e ni'nɨ́iñˉ dseaˋ do fɨˊ quiniˇ dseata˜. Jo̱ba' cajmɨngɨ́'rˉ Jesús lala: —¿Su seabˋ fɨˊ e nijmi'leáangˉ jaangˋ dseaˋ dsée'˜ lajeeˇ mɨ˜ jmɨɨ˜ e jmi'íng'ˊnaa'?
40012011	Jo̱ba' cañíiˋ Jesús quiáiñ'ˉ do jo̱ casɨ́'ˉreiñ' lala: —Faco̱' 'nʉ́'ˋ aangˉna' jo'se'ˋ jo̱ calɨngɨɨng˜na' e catǿng'ˋ jaangˋ fɨˊ dsíiˊ ɨ̱́ɨ̱ˊ 'ñia'ˊ ie˜ jmɨɨ˜ e jmi'íng'ˊnaa', jaˋ lí'ˆ dsiiˉ fa' lɨ́'ˆ niseáang˜na're' lajo̱, co̱' nigüɨseáam'˜ba're'.
40012012	Jo̱ba' fɨ́ɨˉɨ 'nʉ́'ˋ, jial tíiˊ laniingˉguɨ quíingˊ jaangˋ dseaˋ fɨˊ quiniˇ Fidiéeˇ laco̱'guɨ jaangˋ jo'se'ˋ. Jo̱ lajo̱b lɨ́ɨˊ, seabˋ fɨˊ e jméˆnaa' co̱o̱ˋ e guiʉ́ˉ 'ñia'ˊ mɨ˜ jmɨɨ˜ e jmi'íng'ˊnaa'.
40012013	Jo̱ba' lalab casɨ́'ˉ Jesús i̱ dseaˋ caang˜ guooˋ do: —Níi'˜ guóo'ˋ, dseañʉ'ˋ. Jo̱ lajo̱b cajméeˋ i̱ dseaˋ do, jo̱ ladsifɨˊ lanab ca'lóoˉ guóorˋ jo̱ calɨguiʉ́bˉ e guóorˋ do lɨ́'ˆ laco̱'guɨ e co̱o̱ˋ do.
40012014	Jo̱ mɨ˜ tɨˊ lɨ˜ ca'uøøngˋ jaléng'ˋ i̱ dseaˋ fariseo do e fɨˊ dsíiˊ sɨnʉ́ʉˆ guá'ˉ do, jo̱ canaaiñˋ sɨ́ɨiñˋ quiá'ˉ jial niguié'rˊ e nijngáiñ'ˉ Jesús.
40012015	Jo̱ mɨ˜ calɨlí'ˆ Jesús e jo̱, cagüɨ'ɨ́ɨˊbre e fɨˊ jo̱, jo̱ cangórˉ fɨˊ lɨ˜ jié'ˋ, jo̱ fɨ́ɨmˊ dseaˋ cangolíingˉ có̱o̱'r˜ ie˜ jo̱. Jo̱ laco̱' ngolíiñˉ teáaiñ'˜ fɨˊ lado, jmi'leáamˉ dseaˋ do jaléng'ˋ dseaˋ dsée'˜,
40012016	jo̱guɨ quiʉ'rˊ ta˜ quiá'ˉ jaléng'ˋ i̱ dseaˋ i̱ jmi'leáaiñˉ do e jaˋ niguiáiñ'ˉ do júuˆ quiá'ˉ jalé'ˋ e quɨ́ɨ'˜ dseaˋ do jmɨɨ˜ jmóorˋ.
40012017	Jo̱ cajméerˋ jalé'ˋ e jo̱ e laco̱' calɨti˜ lají̱i̱'˜ júuˆ quiá'ˉ Fidiéeˇ e cajme'ˊ Saíiˆ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ cajíñ'ˉ lala:
40012018	I̱ lab i̱ dseaˋ i̱ nɨcaguíin'˜n, i̱ jmóoˋ lají̱i̱'˜ e iin˜n, jo̱ eáamˊ 'neáanˋnre jo̱guɨ iáangˋ dsiiˉ có̱o̱'r˜. Jo̱guɨ eáamˊ nilɨ'gøiñ'ˊ la'eáangˊ có̱o̱'˜ Jmɨguíˋ quiéˉe e nicuǿøˉøre, jo̱guɨ niguiárˉ júuˆ jee˜ jaléng'ˋ dseaˋ jmɨgüíˋ e dseáng'ˉ røøbˋ ni'ɨ́rˉ í'ˋ quiá'ˉ lajaangˋ lajaangˋ dseaˋ.
40012019	Dsʉ' jaˋ nijmérˉ ta˜ jɨ́ɨngˋ o̱'guɨ ta˜ ta'ˊ mɨ́ɨ'˜; jo̱ jí̱i̱'˜ jaangˋ dseaˋ jaˋ i̱i̱ˋ ninúˉ júuˆ quiá'rˉ jee˜ 'nʉ́ʉˊ e jmiféng'ˊ 'ñia'rˊ.
40012020	Jo̱ nijmɨcó̱o̱'˜bre jaléng'ˋ dseaˋ i̱ ɨˊ dsíiˊ e jaˋ seengˋ i̱i̱ˋ nijmɨcó̱o̱'˜ quiá'rˉ. Jo̱guɨ nijmɨcó̱o̱'˜bɨr cajo̱ jaléng'ˋ dseaˋ i̱ ɨˊ dsíiˊ e jaˋ niquɨ́ɨ'r˜ jmɨɨ˜. Jo̱guɨ niguiárˉ júuˆ jee˜ jaléng'ˋ dseaˋ carˋ nilɨta˜ dsíiñ'ˊ e dseáng'ˉ røøbˋ ɨ́ɨˋ í'ˋ quiá'ˉ lajaangˋ lajaangˋ dseaˋ.
40012021	Jo̱ la'eáangˊ íbˋ nijá'ˉ líingˋ jaléng'ˋ dseaˋ jmɨgüíˋ júuˆ quiá'ˉ Fidiéeˇ.  Jo̱ lanab cajíng'ˉ Saíiˆ ie˜ malɨɨ˜guɨ do.
40012022	Jo̱ mɨ˜ cangɨ́ˋ jo̱, cangojéengˋ dseaˋ fɨˊ quiniˇ Jesús jaangˋ dseaˋ tiuungˉ jo̱guɨ i̱ jaˋ fé'ˋ cajo̱. Jo̱ i̱ 'lɨm'ˆ jmóoˋ e nilɨ́ɨngˊ i̱ dseaˋ do lado. Jo̱ dsʉ' Jesús cajmi'leáamˉbre i̱ dseaˋ do, jo̱ calɨjnéb'ˋtu̱iñ' do jo̱guɨ café'ˋtu̱iñ' cajo̱.
40012023	Jo̱ jaléng'ˋ dseaˋ i̱ teáangˉ do ie˜ jo̱, eáangˊ cangogáˋ dsíirˊ jo̱ canaaiñˋ sɨ́'ˋ rúiñ'ˋ lajeeˇ yaaiñ˜ jo̱ fé'rˋ lala: —Jangámˉ song Jó̱o̱ˊ dseata˜ dseaˋ féng'ˊ Daví'ˆ i̱ na.
40012024	Jo̱ ie˜ jo̱, dob niteáangˉ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo. Jo̱ mɨ˜ canúurˉ sɨ́ɨngˋ i̱ dseaˋ do lado, jo̱ba' cajíñ'ˉ: —La'eáangˊ có̱o̱'˜ bíˋ quiá'ˉ Beelzebú i̱ lɨ́ɨngˊ fii˜ jaléng'ˋ i̱ 'lɨng'ˆ, la'eáangˊ íˋbing' tɨɨngˋ i̱ dseañʉ'ˋ na e uǿøiñˋ i̱ 'lɨng'ˆ i̱ teáang'˜ dsíiˊ dseaˋ.
40012025	Jo̱ co̱' ñibˊ Jesús lají̱i̱'˜ e ɨˊ dsíiˊ i̱ dseaˋ fariseo do, jo̱ba' cajíñ'ˉ casɨ́'ˉreiñ': —Fa' co̱o̱ˋ fɨɨˋ jo̱ jaléng'ˋ dseaˋ i̱ seengˋ fɨˊ jo̱ 'ní'ˋ níingˉ rúiñ'ˋ, jo̱ba' sɨ'íimˆ e fɨɨˋ jo̱ jóng, co̱' jaˋ seeiñˋ røøˋ. Jo̱ lajo̱bɨ cajo̱ fa' co̱o̱ˋ fɨɨˋ pí'ˆ o̱si co̱o̱ˋ sɨnʉ́ʉˆ lɨ˜ 'ní'ˋ níingˉ rúng'ˋ dseaˋ, sɨ'íimˆ cajo̱.
40012026	Jo̱ lajo̱b lɨ́ɨˊ cajo̱ có̱o̱'˜ Satanás i̱ lɨ́ɨngˊ fii˜ i̱ 'lɨng'ˆ do, song nijmihuíiñˉ i̱ 'lɨng'ˆ quiá'rˉ, jo̱ba' nilíˋ e 'ní'ˋ níimˉ rúiñ'ˋ jo̱ lajo̱ba' ni'íimˉ bíˋ quiá'rˉ.
40012027	Jo̱ 'nʉ́'ˋguɨ fó'ˋna' e jnea˜ tɨɨnˉ jmihuíinˆn jaléng'ˋ i̱ 'lɨng'ˆ i̱ teáang'˜ dsíiˊ dseaˋ la'eáangˊ có̱o̱'˜ bíˋ quiá'ˉ fii˜ i̱ 'lɨng'ˆ i̱ siiˋ Beelzebú; co̱' faco̱' lajo̱, ¿i̱˜ i̱ ɨˊ óoˊna' i̱ jmɨcó̱o̱'˜ quiá'ˉ jaléng'ˋ dseaˋ i̱ ngɨˊ có̱o̱'˜ 'nʉ́'ˋ e tɨɨmˋbre jmóorˋ lajo̱ faco̱' lajo̱? Co̱' Fidiéeˇbing' i̱ jmɨcó̱o̱'˜ quiá'ˉ i̱ dseaˋ íˋ e tɨɨiñˋ jmóorˋ lajo̱. Jo̱ba' lají̱i̱'˜ e tɨɨiñˋ do cuøˊ li˜ e jaˋ dseengˋ laco̱' jí̱i̱'˜ e ɨˊ áaˊna'.
40012028	Co̱' lají̱i̱'˜ e jmóoˋ jnea˜ e jmihuíinˆn jaléng'ˋ i̱ 'lɨng'ˆ i̱ teáang'˜ dsíiˊ dseaˋ, la'eáangˊ có̱o̱'˜ Jmɨguíˋ quiá'ˉ Fidiéeˇba' e jmóoˋo lajo̱. Jo̱ e jo̱ cuøˊ li˜ e nɨcatɨ́bˋ í'ˋ e Fidiéeˇ nicá̱rˋ nifɨˊ quíiˉna' lajaangˋ lajaangˋna'.
40012029	Jo̱ jíng'ˉguɨ Jesús: —Jo̱ jaˋ nilí'ˋ jaangˋ dseaˋ ni'írˋ fɨˊ dsíiˊ co̱o̱ˋ sɨnʉ́ʉˆ quiá'ˉ jaangˋ dseaˋ i̱ bíˋguɨ dsíiˊ laco̱' írˋ e ni'uǿ'rˉ jalé'ˋ e seaˋ quiáiñ'ˉ, dsʉco̱' la'uii˜ jang'ˉ 'néˉ ni'ñúm'ˊbre i̱ dseaˋ bíˋ dsíiˊ do, jo̱ lajo̱guɨba' cuǿøngˋ e nijmérˉ lajo̱.
40012030	’Jo̱ i̱i̱ˋ dseaˋ i̱ jaˋ sing'ˊ uii˜ quiéˉe, jo̱ba' 'ní'ˋ níimˉbre jnea˜; jo̱guɨ i̱i̱ˋ i̱ jaˋ jmɨcó̱o̱'˜ jnea˜ e laco̱' nilɨcuíingˋ dseaˋ jnea˜, jo̱ba' jaˋ siñ'ˊ uii˜ quiéˉe cajo̱.
40012031	’Jo̱ba' fɨ́ɨˉɨ 'nʉ́'ˋ e íimˉbɨ Fidiéeˇ dseeˉ quiá'ˉ jaléng'ˋ dseaˋ jmɨgüíˋ mɨ˜ eeˋgo̱ júuˆ gaˋ fé'rˋ uii˜ quiá'ˉ dseaˋ do, o̱si lɨ́'ˆ doñiˊ eeˋ dseeˉ e éeiñ'ˋ é; dsʉ' joˋ ni'íiñˉ dseeˉ fɨng song i̱i̱ˋ café'ˋ gaˋ uii˜ quiá'ˉ Jmɨguíˋ quiá'rˉ.
40012032	Jo̱ba' fɨ́ɨˉtú̱u̱ 'nʉ́'ˋ e Fidiéeˇ íimˉbɨr dseeˉ quiá'ˉ jaléng'ˋ dseaˋ jmɨgüíˋ mɨ˜ eeˋgo̱ gaˋ fé'rˋ uii˜ quiéˉe, jnea˜ dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ; dsʉ' song i̱i̱ˋguɨ café'ˋ gaˋ uii˜ quiá'ˉ Jmɨguíˋ quiá'ˉ Fidiéeˇ, jo̱ba' joˋ tó̱o̱ˋ jmɨɨ˜ fa' ni'íingˉ dseaˋ do dseeˉ quiá'ˉ i̱ dseaˋ íˋ lata˜ seeiñˋ fɨˊ jmɨgüíˋ la o̱'guɨ fɨˊ jmɨgüíˋ co̱o̱ˋ cajo̱.
40012033	Jo̱ lalab cajíng'ˉguɨ Jesús e éeiñˋ i̱ dseaˋ teáangˉ do ie˜ jo̱: —Fa' 'nʉ́'ˋ ta'ˊna' o'ˆ fɨˊ i'ˊ 'maˋ ofɨɨˋ quíiˉna', jo̱ba' jlob'ˆ ofɨɨˋ nicuǿˉ; jo̱ song jaˋ jmooˋna' lajo̱, jo̱ba' jaˋ 'gooˋ ofɨɨˋ nicuǿˉ. Co̱' jaléb'ˋ 'maˋ ofɨɨˋ cuíiˋ dseaˋ la'eáangˊ có̱o̱'˜ ofɨɨˋ e ɨ́ɨbˋ.
40012034	¡Jó̱o̱ˊ mɨ'ˋ guíimˉ 'nʉ́'ˋ! Jaˋ cuǿøngˋ e nifo'ˆna' jmang'ˉ juguiʉ́ˉ, co̱' jmang'ˉ jalé'ˋ e gaˋba' ɨˊ áaˊna'. Dsʉco̱' lají̱i̱'˜ e ɨˊ dsíibˊ dseaˋ, jí̱i̱'˜ jo̱ba' fé'rˋ.
40012035	Jo̱ jaangˋ dseaˋ i̱ guiúngˉ, jmang'ˉ júuˆ guiʉ́bˉ fé'rˋ, co̱' jmang'ˉ e guiʉ́ˉba' ɨˊ dsíirˊ; jo̱guɨ jaangˋ dseaˋ i̱ sooˋ dsíiˊ, jmang'ˉ júuˆ gabˋ fé'rˋ, co̱' jmang'ˉ e gaˋba' ɨˊ dsíirˊ.
40012036	Jo̱ba' fɨ́ɨˉɨ 'nʉ́'ˋ e mɨ˜ niguiéeˊ jmɨɨ˜ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, ie˜ jo̱b mɨ˜ niguiéeˊ dseaˋ júuˆ fɨˊ quiniˇ dseaˋ do jalé'ˋ e jaˋ íingˆ ta˜ e café'rˋ lajeeˇ cateáaiñˋ fɨˊ jmɨgüíˋ la.
40012037	Jo̱ có̱o̱'˜ lají̱i̱'˜ júuˆ e café'ˋ dseaˋ, có̱o̱'˜ jí̱i̱'˜ jo̱b nija̱'ˆ í'ˋ su røøiñˋ dseeˉ o̱si jaˋ røøiñˋ é mɨ˜ tɨˊ lɨ˜ nitɨ́ˉ í'ˋ e nitɨdsiˊ í'ˋ quiá'rˉ.
40012038	Jo̱ mɨ˜ cangɨ́ˋ jo̱, co̱o̱ˋ tú̱ˉ mɨ́ɨng'˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo cangoquiéeiñˊ fɨˊ lɨ˜ sing'ˊ Jesús jo̱ casɨ́'rˉ dseaˋ do lala: —Tɨfa'ˊ, ii˜naa' ne˜naa' e nijme'ˆ co̱o̱ˋ li˜ e quɨ́ɨ'˜ jmɨɨ˜ e dsigáˋ dsíiˊ dseaˋ.
40012039	Jo̱ba' cañíiˋ Jesús quiá'ˉ i̱ dseaˋ do: —Jaléng'ˋ dseaˋ seengˋ jmɨɨ˜ na dsíng'ˉ nɨrøøiñˋ dseeˉ jo̱guɨ jaˋ jmitir˜ júuˆ quiá'ˉ Fidiéeˇ, co̱' lɨco̱' mɨ'rˊ jnea˜ e nijmee˜e co̱o̱ˋ e li˜ e quɨ́ɨ'˜ jmɨɨ˜ e dsigáˋ dsíiˊ dseaˋ. Dsʉ' jaˋ nijmee˜e jí̱i̱'˜ co̱o̱ˋ e jo̱ fɨˊ quinirˇ, co̱' nɨcalɨseábˋ e jo̱ lamɨ˜ jéengˊguɨ e cangongɨ́ɨngˉ Jonás, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
40012040	Jo̱ laco̱' ca'íˉ Jonás 'nɨˊ jmɨɨ˜ jo̱guɨ 'nɨˊ uǿøˋ fɨˊ dsíiˊ tu'ˊ jaangˋ 'ñʉˋ dséeˉ, lajo̱b jnea˜ cajo̱, dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, ni'úˆu 'nɨˊ jmɨɨ˜ jo̱guɨ 'nɨˊ uǿøˋ fɨˊ nʉ́'ˉ uǿˉ.
40012041	Jo̱ mɨ˜ nitɨ́ˉ jmɨɨ˜ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, i̱ dseaˋ seengˋ fɨˊ fɨɨˋ Nínive do nicuǿ'rˉ dseeˉ jaléng'ˋ dseaˋ i̱ seengˋ jmɨɨ˜ na; co̱' mɨ˜ canúuˉ i̱ dseaˋ íˋ júuˆ e caguiaˊ Jonás, dsifɨˊ lajo̱b caquɨ́'ˉ jíng'ˋ yaaiñ˜ fɨˊ quiniˇ Fidiéeˇ uíi'˜ jalé'ˋ dseeˉ quiá'rˉ. Dsʉ' jnea˜guɨ fá'ˋa e jnea˜ niingˉguɨ laco̱'guɨ i̱ Jonás do.
40012042	Lajo̱bɨ cajo̱ ie˜ malɨɨ˜ do calɨséngˋ jaangˋ reina i̱ caquiʉ'ˊ ta˜ fɨˊ lɨ˜ huí̱i̱ˆ, jo̱ cajárˉ cajanʉ́ʉrˆ jalé'ˋ júuˆ e tɨɨngˋ jaangˋ dseata˜ dseaˋ féng'ˊ i̱ siiˋ Salomón. Jo̱ lajo̱b lɨ́ɨˊ, i̱ dseamɨ́ˋ íˋ nicuǿ'ˉbre dseeˉ cajo̱ jaléng'ˋ i̱ dseaˋ seengˋ jmɨɨ˜ na mɨ˜ nitɨ́ˉ jmɨɨ˜ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ. Dsʉ' júuˆ quiéˉe niingˉguɨ laco̱'guɨ júuˆ quiá'ˉ i̱ dseata˜ Salomón do.
40012043	Jo̱ mɨ˜ calɨ́ˉ cajíng'ˉ Jesús lana, jo̱ casɨ́'ˉguɨr jaléng'ˋ i̱ dseaˋ do jo̱ cajíñ'ˉ: —Mɨ˜ güɨ'ɨ́ɨˊ jaangˋ i̱ 'lɨng'ˆ i̱ iuungˉ dsíiˊ jaangˋ dseaˋ, ngɨrˊ fɨˊ lɨ˜ quiʉ̱ʉ̱ˋ e 'nó'rˊ fɨˊ lɨ˜ nijmi'íñ'ˊ. Jo̱ song jaˋ niguié'rˊ lɨ˜ nijmi'íñ'ˊ, jo̱ba' ɨˊ dsíirˊ:
40012044	“Niním'ˆtú̱u̱ fɨˊ dsíiˊ dseaˋ e lɨ˜ cajúˉu do, co̱' jaˋ lɨ˜ seaˋ lɨ˜ nijmi'ín'ˊn.” Jo̱ mɨ˜ niguieng'ˊtu̱r dsíiˊ i̱ dseaˋ do, niguieiñ'ˊ lafa' co̱o̱ˋ sɨnʉ́ʉˆ lɨ˜ jooˋ jo̱guɨ sɨquiáangˇ jo̱guɨ sɨlɨɨˇ jlo'ˆ.
40012045	Jo̱ mɨ˜ ninírˋ e dsíng'ˉ jlo'ˆ dsíiˊ e lɨ˜ niguieiñ'ˊ do, jo̱ba' nidsérˉ nidsitéerˋ guiángˉ i̱ 'lɨng'ˆguɨ laco̱' írˋ e nidsitáaiñ'˜ fɨˊ dsíiˊ i̱ dseaˋ do, jo̱ba' gaˋguɨ nilíingˉ i̱ dseaˋ do laco̱'guɨ lamɨ˜ iuungˉ jaangˋ i̱ 'lɨng'ˆ do fɨˊ dsíirˊ. Jo̱ lajo̱b nidsingɨ́ɨngˉ jaléng'ˋ i̱ dseaˋ i̱ røøngˋ dseeˉ i̱ seengˋ jmɨɨ˜ na.
40012046	Jo̱ lajeeˇ gui'nang'ˇ sɨ́ɨmˋbɨ Jesús có̱o̱'˜ jaléng'ˋ i̱ dseaˋ teáangˉ do ie˜ jo̱, mɨ˜ caguiéˉ niquiá'rˆ có̱o̱'˜guɨ jaléng'ˋ rúiñ'ˋ, co̱' iiñ˜ nisɨ́iñˉ có̱o̱'˜ dseaˋ do. Dsʉ' jaˋ cangɨ́ɨiñ'ˊ do cartɨˊ lɨ˜ iuungˉ dseaˋ do.
40012047	Jo̱ jaangˋ dseaˋ jiém'ˋbing' cangojmée'ˇ júuˆ Jesús e nɨteáangˉ i̱ dseaˋ sɨnʉ́ʉˆ quiá'rˉ do fɨˊ caluuˇ, jo̱ lalab júuˆ quie̱ˊ i̱ dseaˋ do: —Nab nɨcagüéngˉ niquíi'ˆ có̱o̱'˜guɨ jaléng'ˋ rún'ˋ e iiñ˜ sɨ́iñˉ có̱o̱'˜ 'nʉˋ, jo̱ nab teáaiñˉ fɨˊ caluuˇ lana.
40012048	Jo̱ lalab cañíiˋ Jesús quiá'ˉ i̱ dseaˋ quie̱ˊ júuˆ do: —Jneab˜ nifɨ́ɨˆɨ 'nʉˋ i̱˜ niquiéˆe jo̱guɨ i̱˜ jaléng'ˋ rún'ˋn.
40012049	Jo̱ dsifɨbˊ ca'éeiñˋ i̱ dseaˋ quiá'rˉ do jo̱ cajíñ'ˉ: —I̱ dseaˋ nab niquiéˆe có̱o̱'˜guɨ jaléng'ˋ rún'ˋn.
40012050	Co̱' doñiˊ i̱i̱ˋ dseaˋ i̱ jmiti˜ lají̱i̱'˜ e iing˜ Tiquiéˆe dseaˋ guiing˜ ñifɨ́ˉ, jaléng'ˋ dseaˋ íˋbing' lɨ́ɨngˊ rún'ˋn jo̱guɨ dseaˋ íˋbing' lɨ́ɨngˊ niquiéˆe cajo̱.
40013001	Jo̱ 'ñia'ˊ ie˜ jmɨɨ˜ jo̱ cagüɨ'ɨ́ɨbˊ Jesús fɨˊ jo̱, jo̱ cangórˉ cangogüeárˋ fɨˊ 'nɨ'ˋ guiéeˊ Galilea.
40013002	Jo̱ co̱' i̱ 'leáamˉbɨ dseaˋ caseáng'ˊ fɨˊ jo̱, jo̱ba' Jesús cajgóorˉ fɨˊ yʉ́'ˆ co̱o̱ˋ móoˊ e nisi'ˊ e fɨˊ 'nɨ'ˋ e guiéeˊ do jo̱ fɨˊ jo̱b caguárˋ. Jo̱ dob teáangˉ jaléng'ˋ dseaˋ fɨˊ 'nɨ'ˋ jmɨɨˋ lajeeˇ jo̱.
40013003	Jo̱ catɨˊ jo̱b canaangˋ e'ˊ Jesús jaléng'ˋ i̱ dseaˋ do jmiguiʉbˊ jalé'ˋ júuˆ quiá'rˉ, jo̱ casɨ́'ˉreiñ' co̱o̱ˋ júuˆ já'ˉ e lafa' júuˆ cuento jo̱ cajíñ'ˉ:
40013004	—Co̱o̱ˋ née'˜ jaangˋ dseaˋ cangórˉ cangobíirˇ mɨjú̱ˋ quiá'rˉ. Jo̱ mɨ˜ tɨˊ lɨ˜ canaaiñˋ bírˋ e mɨjú̱ˋ do, e lɨɨng'˜ do cajiʉ́'ˋ lɨ˜ ngɨ́ɨngˊ fɨˊ, jo̱ ta̱bˊ cagǿ'ˋ jalé'ˋ e jo̱.
40013005	Dsʉ' e lɨɨng˜guɨ e mɨjú̱ˋ do cangotóo'˜ jee˜ cu̱u̱˜ fɨˊ lɨ˜ jaˋ 'leáangˉ guóo'˜ néeˊ, jo̱ e mɨjú̱ˋ jo̱ lajmɨnábˉ ca'iáangˋ, co̱' nib˜ guóo'˜ uǿˉ cangotóo'˜.
40013006	Jo̱ dsʉ' mɨ˜ tɨˊ lɨ˜ cangɨ́ngˉ ieeˋ, lajmɨnábˉ calɨquiʉ̱́ˋ, co̱' jaˋ a'ˊ cangotóo'˜ jmóˆ quiá'ˉ.
40013007	Jo̱ e lɨɨng˜guɨ e mɨjú̱ˋ do cangotóo'˜ jee˜ mɨjú̱ˋ 'mató̱o̱ˊ, jo̱ dsʉ' mɨ˜ cacuángˉ e mɨjú̱ˋ 'mató̱o̱ˊ do cajméeˋ niúm'ˊ quiá'ˉ e mɨjú̱ˋ e guiʉ́ˉ do.
40013008	Jo̱ e lɨɨng˜guɨ e mɨjú̱ˋ do cajiʉ́'ˋ lɨ˜ jlo'ˆ uǿˉ jo̱ jlob'ˆ cacuøˊ e mɨjú̱ˋ do mɨ˜ cacuángˉ; jo̱ e lɨɨng˜ e mɨjú̱ˋ do cacuøˊ lɨ́'ˆ lɨˊ cien mɨ́'ˆ lacamɨ́'ˆ,
40013009	jo̱guɨ e lɨɨng˜guɨ do cacuøˊ jí̱i̱'˜ sesenta, jo̱ e lɨɨng˜guɨ jí̱i̱'˜ treinta. Jo̱ba' fɨ́ɨˉɨ 'nʉ́'ˋ jaléng'ˋna' e i̱i̱ˋ 'nʉ́'ˋ dseaˋ seaˋ loguáˆna', ¡nʉ́ʉˉna' jalé'ˋ júuˆ quiéˉe!
40013010	Jo̱ mɨ˜ cató'ˊ e café'ˋ Jesús jalé'ˋ e júuˆ na, jo̱ cangoquiéengˊ i̱ dseaˋ quiá'rˉ do fɨˊ lɨ˜ guiiñ˜ jo̱ cajmɨngɨ́'rˉ dseaˋ do lala: —¿Jialɨ'ˊ fɨ'ˊ jaléng'ˋ i̱ dseaˋ i̱ caseáng'ˊ na có̱o̱'˜ jalé'ˋ júuˆ já'ˉ e lafa' júuˆ cuento?
40013011	Jo̱ lalab cañíiˋ Jesús quiá'ˉ i̱ dseaˋ quiá'rˉ do jo̱ casɨ́'ˉreiñ': —Jo̱ 'nʉ́'ˋ nɨcangɨ́ɨngˋna' quiá'ˉ Fidiéeˇ e ngáng'ˋna' jalé'ˋ e jaˋ mɨˊ ñiˊ dseaˋ jéengˊguɨ e dseaˋ íˋ iiñ˜ cá̱rˋ nifɨˊ quiá'ˉ lajaangˋ lajaangˋ dseaˋ jmɨgüíˋ, jo̱ dsʉ' jaléng'ˋ i̱ dseaˋ na jaˋ cangɨ́ɨiñˋ e ngáiñ'ˋ e jo̱.
40013012	Co̱' i̱ dseaˋ i̱ nɨcangɨ́ɨngˋ e ngáng'ˋjiʉr júuˆ quiéˉe jmiguiʉˊguɨb niñíiñˋ e ningáiñ'ˋ e jo̱, jo̱ba' lalíimˋ nilɨseaˋ quiá'rˉ; jo̱ dsʉ' i̱ dseaˋ i̱ jaˋ niñíingˋ e ngáiñ'ˋ jí̱i̱'˜ capí'ˆ e jo̱, jo̱ba' nigüeábˋ lají̱i̱'˜ capí'ˆ e ngɨ́ɨiñˋ e ngáiñ'ˋ do.
40013013	Jo̱ uii˜ e lajo̱b lɨ́ɨˊ, jo̱ba' fɨ́ɨˉɨ jaléng'ˋ i̱ dseaˋ na có̱o̱'˜ júuˆ já'ˉ e lafa' júuˆ cuento; co̱' jaléng'ˋ i̱ dseaˋ na lɨ́ɨmˉbre e jné'ˋbre, dsʉ' jaˋ jné'rˋ; jo̱guɨ lɨ́ɨmˉbre e núuˋbre, dsʉ' jaˋ núurˋ o̱'guɨ ngáiñ'ˋ cajo̱.
40013014	Jo̱ có̱o̱'˜ i̱ dseaˋ na lɨti˜ laco̱' jí̱i̱'˜ júuˆ e cajíng'ˉ Saíiˆ, jaangˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ cajíñ'ˉ lala: Jial fa' jialguɨ la núurˋ dsʉ' jaˋ e ningáiñ'ˋ, jo̱guɨ fa' jialguɨ la jǿørˉ dsʉ' jaˋ e ninírˋ.
40013015	Dsʉco̱' jmang'ˉ e jaˋ dseemˋba' ɨˊ dsíiˊ i̱ dseaˋ seengˋ fɨˊ la; jo̱guɨ jnɨ́ɨˊbre loguar˜ co̱' jaˋ iiñ˜ ninúrˉ, jo̱guɨ jnɨ́ɨˊbre jminir˜ cajo̱ co̱' jaˋ iiñ˜ nijǿørˉ, jo̱ lajo̱bɨ jaˋ cuǿøngˋ ningáiñ'ˋ jí̱i̱'˜ co̱o̱ˋ, jo̱ lajo̱bɨ cajo̱ jaˋ niquɨ́'ˉ jíng'ˋ yaaiñ˜ fɨˊ quiniiˉ e laco̱' jnea˜ nijmi'leáanˆnre.
40013016	’Jo̱ba' fɨ́ɨˉɨ 'nʉ́'ˋ, dseaˋ nɨlɨ́ɨngˊna' dseaˋ quiéˉe, juguiʉ́ˉjiʉ quíiˉna', co̱' seabˋ jminíˆna' có̱o̱'˜ e cuǿøngˋ jǿøˆna', jo̱guɨ seabˋ loguáˆna' có̱o̱'˜ e cuǿøngˋ núuˆna'.
40013017	Jo̱guɨ jnea˜ jmɨtaaˆ óoˊna' e fɨ́ɨmˊ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ có̱o̱'˜guɨ jaléng'ˋ dseaˋ i̱ éeˋ guiʉ́ˉ calɨ'iiñ˜ ninírˋ lají̱i̱'˜ e cangɨ́ɨngˋ 'nʉ́'ˋ e móoˉna' jmɨɨ˜ na, dsʉ' jaˋ cangárˉ; jo̱guɨ calɨ'iiñ˜ e ninúrˉ lají̱i̱'˜ e núuˋ 'nʉ́'ˋ lana, dsʉ' jaˋ canúurˉ cajo̱.
40013018	’Nʉ́ʉˉna' júuˆ quiéˉe, lana nijmée'˜duu 'nʉ́'ˋ júuˆ e˜ guǿng'ˋ e júuˆ quiá'ˉ i̱ dseaˋ bíˋ mɨjú̱ˋ do.
40013019	Jaléng'ˋ dseaˋ i̱ núuˋ jalé'ˋ júuˆ quiá'ˉ jial quie̱ˊ Fidiéeˇ nifɨˊ quiá'ˉ dseaˋ jo̱ dsʉ' jaˋ ngáiñ'ˋ e júuˆ jo̱, jo̱ba' jaléng'ˋ i̱ dseaˋ íˋbing' i̱ lɨ́ɨngˊ laco̱' e mɨjú̱ˋ e ca'língˉ fɨˊ guiá'ˆ fɨˊ do; co̱' dsifɨˊ lanab guiéeˊ fii˜ i̱ 'lɨng'ˆ jo̱ íimˉbre lají̱i̱'˜ e nɨcangáng'ˋ i̱ dseaˋ do.
40013020	Jo̱guɨ e mɨjú̱ˋ e cajiʉ́'ˋ fɨˊ jee˜ cu̱u̱˜ do guǿng'ˋ quiá'ˉ jaléng'ˋ dseaˋ i̱ tɨˊ dsíiˊ núuˋ júuˆ quiá'ˉ Fidiéeˇ jo̱guɨ tɨˊ dsíirˊ íñ'ˋ cajo̱;
40013021	jo̱ dsʉ' laco̱' e mɨjú̱ˋ do jaˋ lɨˊ seaˋ lɨ˜ nisó̱'ˋ jmóˆ quiá'ˉ jmiguiʉˊ, jo̱ba' lajo̱b lɨ́ɨˊ có̱o̱'˜ i̱ dseaˋ íˋ, cateáˋba' e té'rˋ e siñ'ˊ teáˋ có̱o̱'˜ e júuˆ jo̱; jo̱ dsʉ' mɨ˜ dsingɨ́ɨiñˉ e huɨ́ɨngˊ uíi'˜ e já'ˉ líiñˋ e júuˆ do, jo̱ba' ladsifɨˊ lanab tʉ́ˋtu̱r e já'ˉ lɨ́ɨiñˋ e júuˆ jo̱.
40013022	Jo̱guɨ e mɨjú̱ˋ e cajiʉ́'ˋ fɨˊ jee˜ mɨjú̱ˋ 'mató̱o̱ˊ do guǿng'ˋ quiá'ˉ jaléng'ˋ dseaˋ i̱ núuˋ júuˆ quiá'ˉ Fidiéeˇ, jo̱ dsʉ' eáangˊguɨ guiing˜ dsíirˊ jalé'ˋ ta˜ lɨ'ˋ cuuˉ fɨˊ jmɨgüíˋ la, jo̱guɨ eáamˊ jmɨgóoˋ e cuuˉ do quiá'rˉ. Jo̱ co̱' lajo̱b lɨ́ɨiñˊ, jo̱ba' íimˉ dsíirˊ lají̱i̱'˜ e júuˆ do; jo̱ lajo̱ba' íimˉ quiá'rˉ, co̱' jaˋ cuørˊ fɨˊ fa' e nidsicuángˋ e júuˆ do quiá'rˉ e laco̱' teáˋguɨ nisíñ'ˉ fɨˊ guiʉ́ˉ có̱o̱'˜ Fidiéeˇ.
40013023	Jo̱ dsʉ' e mɨjú̱ˋ e cangotóo'˜ lɨ˜ jlo'ˆ uǿˉ do guǿng'ˋ quiá'ˉ jaléng'ˋ dseaˋ i̱ núuˋ júuˆ quiá'ˉ Fidiéeˇ jo̱guɨ ngám'ˋbre jalé'ˋ e júuˆ jo̱, jo̱ba' eáamˊ dsicuángˋ quiá'rˉ có̱o̱'˜ e júuˆ jo̱. Jo̱ i̱ lɨɨng˜ i̱ dseaˋ íˋ lɨ́ɨiñˊ laco̱' e mɨjú̱ˋ e cacuøˊ lajɨˋ cien mɨ́'ˆ lacamɨ́'ˆ do, jo̱guɨ i̱ lɨɨng˜guɨ i̱ dseaˋ do lɨ́ɨiñˊ laco̱' e mɨjú̱ˋ e cacuøˊ jí̱i̱'˜ sesenta mɨ́'ˆ lacamɨ́'ˆ, jo̱guɨ i̱ lɨɨng˜guɨ lɨ́ɨngˊ laco̱' e mɨjú̱ˋ e cacuøˊ jí̱i̱'˜ treinta mɨ́'ˆ lacamɨ́'ˆ.
40013024	Jo̱ mɨ˜ cangɨ́ˋ jo̱, cajíng'ˉguɨ Jesús casɨ́'rˉ jaléng'ˋ i̱ dseaˋ ngɨˊ có̱o̱'r˜ do co̱o̱ˋguɨ júuˆ já'ˉ e lafa' júuˆ cuento jo̱ cajíñ'ˉ: —Lalab lɨ́ɨˊ mɨ˜ Fidiéeˇ quie̱rˊ nifɨˊ quiá'ˉ dseaˋ: Jo̱ e jo̱ lɨ́ɨˊ laco̱' jaangˋ dseañʉ'ˋ i̱ cangojníˋ mɨcuɨ'ieeˋ jlo'ˆ fɨˊ lɨ˜ nɨcajɨ́ɨrˉ;
40013025	jo̱ dsʉ' lajeeˇ uǿøbˋ caguiéˉ jaangˋ i̱ 'ní'ˋ níiˉ quiá'ˉ i̱ dseañʉ'ˋ íˋ jo̱ cangoteá'rˆ mɨjú̱ˋ onuuˋ guíiˉ fɨˊ jee˜ mɨjú̱ˋ cuɨ'ieeˋ quiá'ˉ i̱ dseaˋ do, jo̱ mɨ˜ cangɨ́ˋ jo̱ caquɨm'ˉtu̱r.
40013026	Jo̱ mɨ˜ tɨˊ lɨ˜ canaangˋ cacuángˉ e mɨjú̱ˋ cuɨ'ieeˋ do jo̱ canaangˋ ca'iaˋ láaˊ quiá'ˉ, jo̱ mɨfɨ́ɨngˋ cajnémˉbɨ cajo̱ e onuuˋ guíiˉ do.
40013027	Jo̱ba' i̱ dseaˋ jmóoˋ ta˜ quiá'ˉ e cuɨ'ieeˋ do caguijmée'ˇbre júuˆ i̱ dseaˋ fii˜ do cuaiñ˜ quiá'ˉ e onuuˋ guíiˉ e nɨca'iáangˋ do, jo̱ lalab casɨ́'ˉreiñ' do: “Fíiˋii', jmang'ˉ mɨjú̱ˋ jlob'ˆ e caguijníˋ 'nʉˋ fɨˊ ni˜ guóo'˜ uǿˉ quíi'ˉ do. Jo̱ba' ¿jie˜ lɨ˜ cajáˉ jú̱ˋ quiá'ˉ e onuuˋ guíiˉ e nɨca'iáangˋ do?”
40013028	Jo̱ lalab cañíiˋ i̱ dseaˋ fii˜ do quiá'ˉ i̱ dseaˋ 'léeng'˜ quiá'rˉ do: “Dseaˋ i̱ 'ní'ˋ níiˉ quiéˉbaa, íbˋ lí'ˆ dsiiˉ i̱ cajméeˋ lajo̱.” Jo̱ba' cañíiˋtu̱ i̱ dseaˋ 'léeng'˜ do quiá'ˉ fiir˜ jo̱ casɨ́'ˉreiñ': “Cuøˋ 'nʉˋ júuˆ, fíiˋi, e nidsisé'ˆnaa' jalé'ˋ e onuuˋ guíiˉ do.”
40013029	Jo̱ba' cañíiˋtu̱ i̱ dseaˋ fii˜ do quiá'ˉ i̱ dseaˋ 'léeng'˜ quiá'rˉ do: “U̱˜, co̱' fɨng song cagüɨtǿø'˜ e onuuˋ do, jo̱ la quie̱ˊ tɨˊ e cuɨ'ieeˋ dob dseáang'˜ nigüɨtǿø'˜ jóng.
40013030	Jo̱ba' guiʉ́ˉguɨ güɨséeˆ lado jo̱ güɨcuaangˋ co̱lɨɨng˜ cartɨˊ mɨ˜ nitɨ́ˉ í'ˋ e nihuí̱'ˋ e cuɨ'ieeˋ do; jo̱ i̱ dseaˋ i̱ nɨsɨ́ɨnˆn i̱ nisɨtɨ́ɨngˊ e jo̱, nifɨ́ɨˆɨre e nisǿ'rˉ la'uii˜ e onuuˋ guíiˉ do jo̱ niguiárˉ tá'ˉ có̱ˋ nibøø˜ jo̱ ngɨ́ˋ jo̱ nitó̱'rˋ jɨˋ; jo̱ mɨ˜ nɨngɨ́ˋ, jo̱guɨba' nisɨtɨ́ɨiñˊ e cuɨ'ieeˋ do jo̱ nitá'rˉ é̱e̱ˆ quiá'ˉ.”
40013031	Jo̱ casɨ́'ˉguɨ Jesús jaléng'ˋ i̱ dseaˋ quiá'rˉ do có̱o̱'˜ e júuˆ lajo̱b cajo̱ jo̱ cajíñ'ˉ: —Lalab lɨ́ɨˊ mɨ˜ Fidiéeˇ quie̱rˊ nifɨˊ quiá'ˉ dseaˋ: Jo̱ e jo̱ lɨ́ɨˊ la lɨ́ɨˊ co̱o̱ˋ mɨjú̱ˋ e pí'ˆ eáangˊ e siiˋ mostáaˆ e jniˊ dseaˋ fɨˊ guóo'˜ uǿˉ quiá'rˉ.
40013032	Jo̱ e já'ˉ e mɨjú̱ˋ jo̱ pí'ˆguɨ eáangˊ lajeeˇ lajalé'ˋ mɨjú̱ˋ, jo̱ dsʉ' mɨ˜ nicuángˋ, latɨˊ co̱o̱ˋ 'maˋ féb'ˋ tɨˊ, jo̱ cuøˊ quiá'ˉ jaléng'ˋ ta̱ˊ e jmo'ˊre' sɨɨˉre' fɨˊ lacaangˋ guo'ˋ quiá'ˉ.
40013033	Jo̱ casɨ́'ˉguɨ Jesús jaléng'ˋ i̱ dseaˋ quiá'rˉ do có̱o̱'˜ e júuˆ lajo̱b cajo̱ jo̱ cajíñ'ˉ: —Jo̱ lalab lɨ́ɨˊ mɨ˜ Fidiéeˇ quie̱rˊ nifɨˊ quiá'ˉ dseaˋ: Jo̱ e jo̱ lɨ́ɨˊ la lɨ́ɨˊ quie̱'ˆ e cáng'ˋ jaangˋ dseamɨ́ˋ fɨˊ jee˜ ca̱˜ iñí'ˆ quiá'rˉ. Jo̱ có̱o̱'˜ jí̱i̱'˜ capí'ˆ e quie̱'ˆ dob jmóoˋ e ró̱o̱ˉ jalé'ˋ e ca̱˜ iñí'ˆ do.
40013034	Jo̱ jmang'ˉ có̱o̱'˜ júuˆ lanab caféng'ˋ Jesús jaléng'ˋ i̱ dseaˋ i̱ ngɨˊ có̱o̱'r˜ do, jo̱ jí̱i̱'˜ co̱o̱ˋ júuˆ quiá'rˉ fa' jaˋ café'rˋ có̱o̱'˜ e júuˆ lajo̱.
40013035	Jo̱ e júuˆ na calɨti˜ lɨ́'ˆ laco̱'guɨ la júuˆ e caguiaˊ Saíiˆ malɨɨ˜guɨ eáangˊ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ mɨ˜ cajíñ'ˉ lala: Nifá'ˆa jmang'ˉ júuˆ já'ˉ e lafa' júuˆ cuento, jo̱guɨ nijmijnéemˋbaa jalé'ˋ júuˆ e sɨ'maangˇ lamɨ˜ jéengˊguɨ latɨˊ jí̱i̱'˜ ie˜ mɨ˜ cajméeˋ Fidiéeˇ jmɨgüíˋ.
40013036	Jo̱ mɨ˜ cangɨ́ˋ jo̱, ca'ɨ́ɨbˉ Jesús júuˆ jaléng'ˋ i̱ dseaˋ ngɨˊ có̱o̱'r˜ do jo̱ ca'írˉ fɨˊ co̱o̱ˋ dsíiˊ sɨnʉ́ʉˆ. Jo̱ fɨˊ jo̱b cangoquiéengˊ i̱ dseaˋ guitúungˋ do quiá'rˉ jo̱ casɨ́'rˉ dseaˋ do e fa' nijméiñ'ˉ do júuˆ e˜ guǿng'ˋ e júuˆ e cajíñ'ˉ do cuaiñ˜ quiá'ˉ e onuuˋ guíiˉ e cajníˋ dseaˋ fɨˊ lɨ˜ lɨɨng˜ eeˋ sɨjnée'ˇ dseaˋ.
40013037	Jo̱ lalab cañíiˋ Jesús quiá'ˉ i̱ dseaˋ quiá'rˉ do: —I̱ dseaˋ i̱ jniˊ e mɨjú̱ˋ jlo'ˆ do, íbˋ i̱ dseaˋ i̱ jáaˊ fɨˊ ñifɨ́ˉ e lɨ́ɨiñˊ jaangˋ dseaˋ jmɨgüíˋ,
40013038	jo̱ e fɨˊ ni˜ guóo'˜ uǿˉ do guǿng'ˋ lafa' fɨˊ jmɨgüíˋ. Jo̱ e mɨjú̱ˋ e jlo'ˆ do guǿng'ˋ lafa' jaléng'ˋ dseaˋ i̱ nʉ́ʉ'˜ jalé'ˋ ta˜ quiʉ'ˊ Fidiéeˇ, jo̱guɨ e onuuˋ guíiˉ do guǿng'ˋ lafa' jaléng'ˋ dseaˋ i̱ lɨ́ɨngˊ dseaˋ quiá'ˉ fii˜ i̱ 'lɨng'ˆ i̱ 'ní'ˋ níingˉ Fidiéeˇ.
40013039	Jo̱guɨ i̱ fii˜ i̱ 'lɨng'ˆ i̱ 'ní'ˋ níingˉ Fidiéeˇ do, íbˋ i̱ cajníˋ e onuuˋ guíiˉ do. Jo̱guɨ cuaiñ˜ quiá'ˉ e sɨtɨ́ɨngˊ lají̱i̱'˜ e cangojnea˜ do guǿng'ˋ lafa' mɨ˜ tɨˊ lɨ˜ ni'íingˉ jmɨgüíˋ. Jo̱guɨ jaléng'ˋ i̱ sɨtɨ́ɨngˊ lají̱i̱'˜ e carooˋ do, íbˋ jaléng'ˋ ángeles i̱ lɨ́ɨngˊ guotɨɨˉ Fidiéeˇ.
40013040	Jo̱guɨ lɨ́'ˆ laco̱' sɨtɨ́ɨngˊ e onuuˋ guíiˉ do jo̱ nidsitóo'ˇ fɨˊ ni˜ jɨˋ e nicóˋ, lajo̱b cajo̱ nidsijéeˊ mɨ˜ tɨˊ lɨ˜ ni'íingˉ jmɨgüíˋ.
40013041	Co̱' jnea˜, dseaˋ i̱ cagüéngˉ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ, nisɨ́ɨnˆn jaléng'ˋ ángeles quiéˉe jee˜ jaléng'ˋ dseaˋ i̱ quiʉ́'ˉʉ ta˜ quiá'ˉ e laco̱' nisɨtɨ́ɨiñ'ˊ do jaléng'ˋ i̱ dseaˋ i̱ jmóoˋ e niténg'ˋ jaléng'ˋ dseaˋ rúng'ˋ fɨˊ ni˜ dseeˉ jo̱guɨ jaléng'ˋguɨ i̱ quɨ́'ˉ tɨ́ɨngˋ jmóoˋ jalé'ˋ e jaˋ dseengˋ.
40013042	Jo̱ jaléng'ˋ i̱ dseaˋ íˋ nitáiñ'ˊ fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ jo̱ fɨˊ jo̱b ni'íñ'ˋ iihuɨ́ɨˊ e eáangˊ cartɨˊ niquí'rˉ jo̱guɨ nitʉ́rˉ maja̱r˜.
40013043	Jo̱ dsʉ' jaléng'ˋguɨ dseaˋ i̱ nʉ́ʉ'˜ jalé'ˋ ta˜ quiʉ'ˊ Fidiéeˇ, dob ninírˋ e guiʉ́ˉ fɨˊ lɨ˜ guiing˜ Tiquíˆii' Fidiéeˇ i̱ quiʉ'ˊ ta˜ fɨˊ la'úngˉ fɨˊ jmɨgüíˋ. Jo̱ jaléng'ˋ i̱ dseaˋ íˋ, mɨ˜ niguilíiñˋ fɨˊ jo̱, nilɨjɨiñ'ˋ lɨ́'ˆ laco̱'guɨ la jɨng'ˋ ieeˋ. Jo̱ba' fɨ́ɨˉɨ 'nʉ́'ˋ, jaléng'ˋna' dseaˋ seaˋ loguáˆna', ¡nʉ́ʉˉna' júuˆ quiéˉe!
40013044	Jo̱ casɨ́'ˉguɨ Jesús jaléng'ˋ i̱ dseaˋ quiá'rˉ do co̱o̱ˋguɨ júuˆ já'ˉ e lafa' júuˆ cuento jo̱ cajíñ'ˉ lala: —Jo̱ mɨ˜ Fidiéeˇ quie̱rˊ nifɨˊ quiá'ˉ dseaˋ, lɨ́ɨˊ lafa' co̱o̱ˋ e 'mo'ˆ eáangˊ e sɨ'maˇ lɨ˜ nʉ́'ˉ uǿˉ. Jo̱ fɨng jaangˋ dseaˋ cadsé'rˋ e sɨ'maˇ do, jo̱ mɨ˜ cadsé'rˋ e jo̱, ni'ɨ́ˉ dsíirˊ e dob ni'meáˉtu̱r calé'ˋ catú̱ˉ dseáng'ˉ e lɨ˜ cadsé'rˋ do; jo̱ co̱' dseáng'ˉ eáamˊ calɨ'iáangˋ dsíirˊ dsʉ' e cadsé'ˋre' do, jo̱ba' mɨ˜ niguieiñ'ˊ fɨˊ quiá'rˉ, ni'nɨ́ˉbre lajalé'ˋ e seaˋ quiá'rˉ, jo̱ nilárˉ e uǿˉ lɨ˜ cadsé'rˋ e 'mo'ˆ eáangˊ e sɨ'maˇ do.
40013045	Jo̱ casɨ́'ˉguɨ Jesús jaléng'ˋ dseaˋ quiá'rˉ co̱o̱ˋguɨ júuˆ lajo̱ jo̱ cajíñ'ˉ lala: —Jo̱ mɨ˜ Fidiéeˇ quie̱rˊ nifɨˊ quiá'ˉ dseaˋ, lɨ́ɨˊ lafa' jaangˋ dseaˋ i̱ jmóoˋ ta˜ láaˊ jo̱guɨ ta˜ 'nɨ́ɨˋ cu̱u̱˜ e jlo'ˆ jo̱guɨ e 'mo'ˆ.
40013046	Jo̱ba' mɨ˜ tɨˊ lɨ˜ nijíiñˉ co̱o̱ˋ cu̱u̱˜ e jlo'ˆ jo̱guɨ e 'mo'ˆ eáangˊ, jo̱ba' nidséiñ'ˉ nidsi'nɨ́ɨˉbre lajalé'ˋ e seaˋ quiá'rˉ, jo̱ lajo̱ba' nilí'rˋ cuuˉ e nilárˉ e cu̱u̱˜ do.
40013047	’Lalab lɨ́ɨˊ cajo̱ mɨ˜ Fidiéeˇ quie̱rˊ nifɨˊ quiá'ˉ dseaˋ: Jo̱ e jo̱ lɨ́ɨˊ laco̱' co̱o̱ˋ 'máaˊ e sáng'ˊ 'ñʉˋ e bíˋ dseaˋ fɨˊ é̱'ˋ jmɨɨˋ jo̱ lɨ'rˋ langɨ́ɨngˉ íing'˜ 'ñʉˋ.
40013048	Jo̱ mɨ˜ carǿngˉ e 'máaˊ do e teáang'˜ 'ñʉˋ, jo̱ba' i̱ dseaˋ jmóoˋ ta˜ sáng'ˊ 'ñʉˋ do ni'ǿmˉbre e 'máaˊ do fɨˊ 'nɨ'ˋ jmɨɨˋ, jo̱ fɨˊ jo̱b ni'uǿiñˉ jaléng'ˋ i̱ 'ñʉˋ i̱ calɨ́'rˉ do jo̱ nitáiñ'ˊ fɨˊ dsíiˊ 'matáˆ la li˜ i̱ guiúngˉguɨ jo̱guɨ nibíimˉbre jaléng'ˋ i̱ jaˋ dseengˋ.
40013049	Jo̱ lajo̱b nidsijéeˊ cajo̱ mɨ˜ tɨˊ lɨ˜ nitɨ́ˉ í'ˋ e ni'íingˉ jmɨgüíˋ; co̱' ie˜ jo̱ nisíngˉ Fidiéeˇ jaléng'ˋ ángeles i̱ lɨ́ɨngˊ guotɨɨrˉ e laco̱' ni'náiñˋ ca'ˊ jaléng'ˋ i̱ dseaˋ i̱ ca'éeˋ gaˋ i̱ seengˋ jee˜ jaléng'ˋ i̱ dseaˋ i̱ ca'éeˋ guiʉ́ˉ.
40013050	Jo̱ jaléng'ˋ i̱ dseaˋ i̱ ca'éeˋ gaˋ do nitáiñ'ˊ fɨˊ dsíiˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ, jo̱ fɨˊ jo̱b ni'íñ'ˋ iihuɨ́ɨˊ cartɨˊ niquí'rˉ jo̱guɨ cartɨˊ nitʉ́rˉ maja̱r˜ uíi'˜ jalé'ˋ e nidsingɨ́ɨiñˉ do.
40013051	Jo̱ cajmɨngɨ́'ˉguɨ Jesús jaléng'ˋ i̱ dseaˋ quiá'rˉ do jo̱ casɨ́'ˉreiñ' lala: —¿Su nɨcangáng'ˋ 'nʉ́'ˋ jalé'ˋ e júuˆ e fɨ́ɨˉɨ 'nʉ́'ˋ na? Jo̱ba' cañíiˋ i̱ dseaˋ do: —¡Ngám'ˋbaa', Fíiˋii'!
40013052	Jo̱ cajíng'ˉguɨ Jesús jo̱ casɨ́'ˉreiñ': —Mɨ˜ jaangˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel jmɨtɨ́ɨiñˋ e quiá'ˉ mɨ˜ Fidiéeˇ quie̱rˊ nifɨˊ quiá'ˉ dseaˋ, jo̱ba' íbˋ tɨfa'ˊ i̱ lɨ́ɨngˊ laco̱' jaangˋ dseaˋ fii˜ co̱o̱ˋ 'nʉ́ʉˊ e guiarˊ lɨ́ɨngˊ langɨ́ɨngˉ íing'˜ e dsé'rˊ e fɨˊ sɨnʉ́ʉˆ quiá'rˉ do, doñiˊ si 'mɨ́ɨˉ o̱si yʉ́ʉ'˜ é, co̱' dseáng'ˉ sɨtɨ́ɨˊbre lajalé'ˋ.
40013053	Jo̱ mɨ˜ catáng'ˊ Jesús e fé'rˋ jalé'ˋ e júuˆ já'ˉ do e lɨ́ɨˊ lafa' júuˆ cuento, jo̱ba' cagüɨ'ɨ́ɨˊbre fɨˊ jo̱,
40013054	jo̱ caquɨm'ˉtu̱r fɨˊ góorˋ lɨ˜ siiˋ Nazaret, jo̱ fɨˊ jo̱b canaangˋtu̱r e'rˊ jaléng'ˋ dseaˋ júuˆ quiá'ˉ Fidiéeˇ fɨˊ dsíiˊ sɨnʉ́ʉˆ guá'ˉ quiá'ˉ dseaˋ góorˋ dseaˋ Israel e si'ˊ fɨˊ jo̱. Jo̱ lajalém'ˋ i̱ dseaˋ i̱ núuˋ e júuˆ quiá'rˉ do, eáamˊ dsigáˋ dsíiñ'ˊ jo̱ fé'rˋ lala cuaiñ˜ quiá'ˉ dseaˋ do: —¿Jie˜ fɨˊ lɨ˜ cajmɨtɨ́ɨngˋ i̱ dseañʉ'ˋ na lajalé'ˋ e tɨɨiñˋ na? ¿Jial tɨɨiñˋ jmóorˋ jalé'ˋ e li˜ e quɨ́ɨ'r˜ jmɨɨ˜ e dsigáˋ dsíiˊ dseaˋ?
40013055	Jo̱ ¿su o̱' i̱ nabɨ jó̱o̱ˊ Séˆ i̱ lɨ́ɨngˊ tɨ'maˋ i̱ seengˋ fɨˊ la, jo̱guɨ niquiá'rˆ siiˋ Yáˆ? Jo̱guɨ i̱ nabɨ rúng'ˋ Tiáa˜ có̱o̱'˜guɨ Séˆ jo̱guɨ Simón có̱o̱'˜guɨ Judas,
40013056	jo̱guɨ labɨ neáangˊ i̱ rúiñ'ˋ dseamɨ́ˋ do jee˜ jneaa˜aa' cajo̱. Jo̱ i̱ dseañʉ'ˋ na jaˋ ñíˆ jial jmóorˋ e tá'ˉ tɨɨngˋlɨr.
40013057	Jo̱ jaléng'ˋ dseaˋ i̱ teáangˉ do lajo̱b fé'rˋ, jo̱ba' jaˋ iiñ˜ fa' já'ˉ calɨ́iñˉ dseaˋ do. Jo̱ dsʉ' Jesús cajíñ'ˉ casɨ́'ˉreiñ' lala: —Doñiˊ jiéb'ˋ jmɨ'góˋ dseaˋ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ, dsʉ' fɨng catɨ́ˋ fɨɨˋ góorˋ, jí̱i̱'˜ jaangˋ joˋ i̱i̱ˋ jmɨ'góˋ írˋ jo̱guɨ lajo̱bɨ fɨng catɨ́ˋ fɨˊ quiá'rˉ cajo̱.
40013058	Jo̱ e fɨˊ jo̱ jaˋ 'leáangˉ jalé'ˋ li˜ e quɨ́ɨ'˜ jmɨɨ˜ e dsigáˋ dsíiˊ dseaˋ cajméeˋ Jesús, dsʉco̱' jaˋ já'ˉ calɨ́ngˉ dseaˋ írˋ.
40014001	Jo̱ ie˜ jo̱ niseengˋ jaangˋ dseata˜ dseaˋ féng'ˊ i̱ siiˋ Herodes i̱ quiʉ'ˊ ta˜ latøøngˉ lɨ˜ se̱'ˊ Galilea. Jo̱ i̱ dseata˜ íˋ, mɨ˜ calɨñirˊ lají̱i̱'˜ júuˆ e fé'ˋ dseaˋ quiá'ˉ Jesús,
40014002	jo̱ba' lalab casɨ́'rˉ i̱ dseaˋ i̱ jmóoˋ ta˜ quiá'rˉ do ie˜ jo̱: —Jangámˉ i̱ nab i̱ Juan i̱ lamɨ˜ seáangˋ dseaˋ jmɨɨˋ jo̱ e nɨcají̱b'ˊtu̱r calé'ˋ catú̱ˉ. Jo̱ba' eáamˊ quɨ́ɨ'r˜ jmɨɨ˜ có̱o̱'˜ jalé'ˋ e li˜ e dsigáˋ dsíiˊ dseaˋ e jmóorˋ.
40014003	Jo̱ ie˜ lamɨ˜ jéengˊguɨ do i̱ dseata˜ Herodes do 'nʉñíbˆ cataiñ'ˉ i̱ Juan do. Jo̱ caquiʉ'rˊ ta˜ e ca'ñung'ˉ dseaˋ do có̱o̱'˜ ñíˆ cadena fɨˊ dsíiˊ 'nʉñíˆ uíi'˜ i̱ dseamɨ́ˋ i̱ siiˋ Herodías i̱ calɨ́ˉ dseamɨ́ˋ quiá'ˉ Lii˜ rúng'ˋ dseaˋ ngáang'˜ có̱o̱'˜ i̱ dseata˜ Herodes do. Co̱' ie˜ jo̱ i̱ Juan do cajíimˉbre dseata˜ Herodes jo̱ casɨ́'rˉ e jaˋ catɨ́ɨngˉ e jmóorˋ e jéeiñˋ lafa' dseamɨ́ˋ quiá'rˉ oo˜ dseañʉ'ˋ rúiñ'ˋ i̱ ngáang'˜ có̱o̱'r˜ i̱ siiˋ Lii˜ do.
40014005	Jo̱ mɨ˜ canúuˉ dseata˜ Herodes e júuˆ jo̱, jo̱ba' dseáng'ˉ lamɨ˜ iiñ˜ nijngám'ˉbre i̱ Juan do, jo̱ dsʉ' jaˋ cajméerˋ lajo̱ co̱' 'gǿm'ˋbre jaléng'ˋ dseaˋ fɨɨˋ; co̱' lajɨɨmˋ dseaˋ já'ˉ lɨ́ɨiñˋ e i̱ Juan do lɨ́ɨiñˊ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ.
40014006	Jo̱ joˋ huǿøˉ ngóˉ mɨ˜ ngɨ́ˋ jo̱ mɨ˜ catɨ́ˋ jmɨɨ˜ quiá'ˉ dseata˜ Herodes e cadsí'rˉ ji̱i̱ˋ. Jo̱ i̱ Herodías do niseengˋ jaangˋ sɨmɨ́ˆ quiá'rˉ, jo̱ i̱ sɨmɨ́ˆ íˋ cagüɨ'ɨ́ɨrˊ e cadséeiñˋ dseáng'ˉ fɨˊ quiniˇ lɨ˜ neáangˊ i̱ dseaˋ sɨmɨ́ɨngˇ do. Jo̱ co̱' eáamˊ catɨ́ˋ dsíiˊ i̱ dseata˜ Herodes do lají̱i̱'˜ e cajméeˋ i̱ sɨmɨ́ˆ do,
40014007	jo̱ba' casɨ́'ˉreiñ' do e dseáng'ˉ nicuǿ'ˉbre lɨ́'ˉ doñiˊ e mɨ́ˉbiñ' do.
40014008	Jo̱ i̱ sɨmɨ́ˆ do, co̱' nɨteáaiñ'˜ júuˆ quiá'ˉ niquiá'rˆ, jo̱ba' casɨ́'rˉ i̱ dseata˜ Herodes do lala: —Cuǿø'˜ jnea˜ mogui˜ Juan i̱ seáangˋ dseaˋ jmɨɨˋ e iʉ˜ fɨˊ dsíiˊ co̱o̱ˋ huɨ̱́ɨ̱ˊ.
40014009	Jo̱ dsʉ' i̱ dseata˜ Herodes do fɨ'íbˆ eáangˊ calɨ́iñˉ mɨ˜ canúurˉ e júuˆ jo̱ lɨfa' joˋ ñirˊ e˜ jméˉbre, co̱' jéemˊ nɨcacuørˊ júuˆ quiá'rˉ fɨˊ quiniˇ i̱ dseamɨ́ˋ do jo̱guɨ fɨˊ quiniˇ i̱ dseaˋ sɨmɨ́ɨngˇ do e nicuǿ'ˉbreiñ' do lɨ́'ˆ doñiˊ eeˋ mɨ́ˉbiñ'. Jo̱ba' joˋ e mɨ́ɨˊ calɨseáˋ quiá'rˉ jo̱ jí̱i̱'˜ lajo̱b cajméerˋ.
40014010	Jo̱ caquiʉ'rˊ ta˜ dseaˋ quiá'rˉ e caquiʉ'ˊbiñ' mogui˜ i̱ Juan do catɨˊ lɨ˜ iuuiñˉ dsíiˊ 'nʉñíˆ;
40014011	jo̱ iʉ˜ fɨˊ co̱o̱ˋ dsíiˊ huɨ̱́ɨ̱bˊ cacó̱rˉ jo̱ cacuø'rˊ i̱ dseamɨ́ˋ do, jo̱ íˋguɨb cangɨ́ɨngˋ fɨˊ jaguóˋ niquiá'rˆ e huɨ̱́ɨ̱ˊ do.
40014012	Jo̱ mɨ˜ cangɨ́ˋ jo̱, caguilíingˉ jaléng'ˋ dseaˋ quiá'ˉ i̱ Juan do e fɨˊ jo̱, jo̱ catǿˉbre i̱ 'lɨɨ˜ do e cango'áangˇneiñ'. Jo̱ mɨ˜ cangɨ́ˋ e ca'áaiñˉ dseaˋ do, jo̱ cangolíimˆbre cangojmée'rˇ júuˆ Jesús quiá'ˉ lají̱i̱'˜ e nɨcalɨ́ˉ do.
40014013	Jo̱ mɨ˜ calɨñiˊ Jesús e nɨcajngam'ˊ dseaˋ Juan i̱ seáangˋ dseaˋ jmɨɨˋ do, jo̱ba' cagüɨ'ɨ́ɨˊbre 'ñia'rˊ e fɨˊ lɨ˜ táaiñˋ do jo̱ cangórˉ fɨˊ co̱o̱ˋ lɨ˜ jaˋ i̱i̱ˋ 'ga'ˊ lɨˊ dseaˋ seengˋ e iuuiñˉ fɨˊ dsíiˊ co̱o̱ˋ móoˊ. Jo̱ dsʉ' mɨ˜ calɨñiˊ jaléng'ˋ dseaˋ i̱ seengˋ có̱ˉ quiá̱'ˉ do e nɨngóoˊ Jesús, jo̱ba' dsifɨbˊ cangolíiñˉ fɨˊ lɨ́'ˆ lɨ˜ ngóoˊ dseaˋ do lɨfa' la tó̱o̱ˋ guóo'˜ uǿbˉ.
40014014	Jo̱ mɨ˜ tɨˊ lɨ˜ cagüɨ'ɨ́ɨˊ Jesús e fɨˊ dsíiˊ móoˊ do, dob nɨteáangˉ i̱ dseaˋ 'leáangˉ do, jo̱ calɨ́ˉ fɨ́ɨˉ lɨ́ɨmˉbre jaléng'ˋ i̱ dseaˋ do jo̱ cajmi'leáamˉbre lajaléng'ˋ dseaˋ dsée'˜ i̱ jéeiñ'ˋ do.
40014015	Jo̱ co̱' ie˜ jo̱ nɨngóoˊ canʉʉbˋ, jo̱ba' i̱ dseaˋ quiá'ˉ Jesús do cangoquiéeiñˊ fɨˊ lɨ˜ sing'ˊ dseaˋ do jo̱ lalab casɨ́'ˉreiñ': —Fíiˋii', nɨcanʉʉbˋ la, jo̱ jí̱i̱'˜ jaangˋ dseaˋ neáaiñˊ có̱ˉ quiá̱'ˉ la, fa' ni'ɨ'ˆba' júuˆ jaléng'ˋ i̱ dseaˋ na e güɨguilíiñˉ fɨˊ lɨ˜ li˜ neáangˊ dseaˋ jo̱ fɨˊ jo̱b nidsileáarˊ capí'ˆ e nidǿ'rˉ, co̱' jaˋ e seaˋ fɨˊ la.
40014016	Dsʉ' mɨ˜ canúuˉ Jesús lajo̱, lalab cañíirˋ quiá'ˉ i̱ dseaˋ quiá'rˉ do: —Jaˋ 'néˉ dsilíingˉ i̱ dseaˋ na e nidsi'néerˉ e dǿ'rˉ, co̱' 'nʉ́b'ˋ 'néˉ cuǿ'ˆna'r e jo̱.
40014017	Jo̱ba' cañíiˋ i̱ dseaˋ quiá'rˉ do lala: —Jí̱i̱'˜ 'ñiáˋ iñí'ˆ có̱o̱'˜guɨ gángˉ 'ñʉˋ, jí̱i̱'˜ jo̱ba' seaˋ quíˉnaa' lana.
40014018	Jo̱ba' lalab cañíiˋtu̱ Jesús quiáiñ'ˉ do: —Cuǿø'˜du' jnea˜ e jo̱ fɨˊ la.
40014019	Jo̱ba' caquiʉ'ˊ Jesús ta˜ i̱ dseaˋ fɨ́ɨngˊ do e nigüeáiñˋ tá'ˉ có̱ˋ nibøø˜ fɨˊ jee˜ ñiiˋ. Jo̱ mɨ˜ cangɨ́ˋ jo̱, catɨ́ɨngˉ Jesús lajɨˋ 'ñiáˋ e iñí'ˆ do có̱o̱'˜guɨ lajɨˋ huáangˉ i̱ 'ñʉˋ do jo̱ cajǿørˉ fɨˊ yʉ́'ˆ jmɨgüíˋ, jo̱ lajo̱b cacuǿ'rˉ gui'máang'ˇ Fidiéeˇ quiá'ˉ jalé'ˋ e do. Jo̱ ngɨ́ˋ jo̱, cafíimˋbre e iñí'ˆ do jo̱ cacuø'rˊ i̱ dseaˋ quiá'rˉ do, jo̱ íˋguɨb cajméeˋ guiéeˆ jee˜ jaléng'ˋ i̱ dseaˋ i̱ fɨ́ɨngˊ do.
40014020	Jo̱ lajɨɨmˋ i̱ dseaˋ do cagǿ'rˋ guiʉ́ˉ ie˜ jo̱ carˋ calɨtaaiñ˜. Jo̱ mɨ˜ calɨ́ˉ gǿ'rˋ, caseámˉbɨ guitu̱ˊguɨ 'matáˆ jalé'ˋ 'ná'ˆ iñí'ˆ có̱o̱'˜guɨ jalé'ˋ 'náng'ˆ i̱ 'ñʉˋ do.
40014021	Jo̱ lajeeˇ lajɨɨngˋ dseaˋ i̱ cagǿ'ˋ do ie˜ jo̱ tíirˊ 'ñiáˋ mil yaang˜ dseañʉ'ˋ, jo̱ jaˋ lɨ'íingˆ dseamɨ́ˋ có̱o̱'˜guɨ jaléng'ˋ jiuung˜.
40014022	Jo̱ mɨ˜ cangɨ́ˋ jo̱, caquiʉ'ˊ Jesús ta˜ i̱ dseaˋ quiá'rˉ do e cangotáaiñ'˜ do fɨˊ dsíiˊ móoˊ jo̱ nicuá'rˉ e guiéeˊ do jéengˊguɨr laco̱' dseaˋ do, lajeeˇ e táaiñˋ e ɨ'rˊ júuˆ jaléng'ˋ i̱ dseaˋ i̱ caseáng'ˊ do ie˜ jo̱.
40014023	Jo̱ mɨ˜ catáiñ'ˊ e ɨ'rˊ júuˆ jaléng'ˋ i̱ dseaˋ do, jo̱guɨba' cajgóorˉ fɨˊ co̱o̱ˋ yʉ́'ˆ mó'ˋ 'ñia'rˊ lado e cangoféeiñ'˜ Fidiéeˇ. Jo̱ co̱o̱bˋ mɨ˜ tɨˊ lɨ˜ ca'íˉ nʉ́ʉˆ, jo̱ dobɨ táaiñˋ 'ñia'rˊ e fɨˊ yʉ́'ˆ mó'ˋ do,
40014024	jo̱guɨ e móoˊ e lɨ˜ teáang'˜ i̱ dseaˋ quiá'rˉ do nɨngo'ˊ huíimˉ laco̱'guɨ 'nɨ'ˋ guóo'˜ uǿˉ. Jo̱ lajeeˇ jo̱, dsíng'ˉ nɨró̱o̱ˉ jmɨɨˋ jo̱guɨ ni'lea'ˊ jmɨɨˋ e móoˊ do, co̱' lɨ́'ˆ lɨ˜ jiéb'ˋ íiˊ guíˋ laco̱' la ngóoˊ e móoˊ do.
40014025	Jo̱ nɨngóoˊ nijneábˋ mɨ˜ cangoquiéengˊ Jesús fɨˊ ni˜ jmɨɨˋ fɨˊ lɨ˜ nɨngo'ˊ e móoˊ e lɨ˜ teáang'˜ i̱ dseaˋ quiá'rˉ do jo̱ e ngɨˊbre cangáiñ'ˉ e fɨˊ ni˜ jmɨɨˋ do.
40014026	Jo̱ mɨ˜ tɨˊ lɨ˜ cangáˉ i̱ dseaˋ do e ngɨˊ Jesús ni˜ jmɨɨˋ, jo̱ba' ladsifɨˊ lanab ca'óorˋ e cafǿiñ'ˊ jo̱ cajíñ'ˉ: —¡Jaangˋ dseaˋ guíbˋ do!
40014027	Dsʉ' Jesús cañíirˋ quiá'ˉ i̱ dseaˋ quiá'rˉ do jo̱ casɨ́'ˉreiñ': —¡Teáˋ teáangˊ óoˊna', co̱' jneab˜ la, jo̱ jaˋ fǿøng'˜na'!
40014028	Jo̱ba' cañíiˋ Tʉ́ˆ Simón quiá'ˉ dseaˋ do jo̱ cajíñ'ˉ: —Fíiˋi, song já'ˉ e 'nʉˋ, jo̱ba' síi'˜ jnea˜ e ningɨɨˉ fɨˊ ni˜ jmɨɨˋ cartɨˊ nijín'ˊn 'nʉˋ.
40014029	Jo̱ba' cañíiˋ Jesús quiá'ˉ dseaˋ do: —Nea˜ fɨˊ la jo̱. Jo̱ lajo̱b cajméeˋ Tʉ́ˆ Simón, jo̱ cajgámˉbre lɨ˜ dsíiñˆ fɨˊ yʉ́'ˆ e móoˊ do jo̱ cangoquiéeiñˊ fɨˊ lɨ˜ sing'ˊ Jesús.
40014030	Jo̱ dsʉ' lajeeˇ ngóorˊ ngɨrˊ ni˜ jmɨɨbˋ mɨ˜ calɨlí'rˆ e dsíng'ˉ bíingˉ guíˋ e íiˊ do, jo̱ba' cafǿm'ˊbre; jo̱ mɨfɨ́ɨngˋ ninaangˋ dsi'am'ˊbre jóng, jo̱ba' ca'óorˋ jo̱ cajíñ'ˉ: —¡Leaangˉ jnea˜, Fíiˋi!
40014031	Jo̱ dsifɨˊ lanab catɨ́ɨngˉ Jesús guooˋ Tʉ́ˆ Simón e laco̱' jaˋ nidsi'aiñ'ˊ do jo̱ casɨ́'ˉreiñ': —¡Jialɨ'ˊ dseáng'ˉ jaˋ 'ga'ˊ lɨˊ já'ˉ lɨ́ɨn'ˋ júuˆ quiéˉe, jo̱guɨ jialɨ'ˊ tú̱ˉ ca'íiˋ o'ˊ!
40014032	Jo̱ba' mɨ˜ tɨˊ lɨ˜ cajgóorˉ lajɨˋ huáaiñˉ do e fɨˊ yʉ́'ˆ móoˊ do, ladsifɨˊ lanab ca'uáangˉ e íiˊ guíˋ.
40014033	Jo̱ jaléng'ˋ dseaˋ quiá'ˉ Jesús i̱ caguiaangˉ do i̱ teáang'˜ dsíiˊ e móoˊ do canaaiñˋ sí'rˋ uǿˉ jnir˜ fɨˊ quiniˇ dseaˋ do e jmiféng'ˊneiñ' jo̱ cajíñ'ˉ: —Dseáng'ˉ e jáb'ˉ e 'nʉbˋ lɨ́ɨn'ˊ i̱ Jó̱o̱ˊ Fidiéeˇ dseaˋ guiing˜ ñifɨ́ˉ.
40014034	Jo̱ cacua'ˊbre e guiéeˊ do e teáang'˜tu̱r fɨˊ dsíiˊ móoˊ, jo̱ caguilíiñˉ fɨˊ co̱o̱ˋ lɨ˜ siiˋ Genesaret.
40014035	Jo̱ mɨ˜ calɨlí'ˆ jaléng'ˋ dseaˋ i̱ seengˋ fɨˊ jo̱ e dob táangˋ Jesús, dsifɨˊ lanab cani'rˊ júuˆ fɨˊ la'úngˉ fɨˊ lɨ˜ se̱'ˊ e fɨˊ jo̱ jalé'ˋ e júuˆ jo̱. Jo̱ jaléng'ˋ i̱ dseaˋ íˋ cangolíiñˉ cangojéeiñˋ jaléng'ˋ dseaˋ dsée'˜ i̱ seengˋ quiá'rˉ fɨˊ lɨ˜ táangˋ Jesús,
40014036	jo̱ camɨ'rˊ dseaˋ do fɨˊ e fa' capí'ˆ 'nɨ'ˋ sɨ̱b'ˆ dseaˋ do nigüɨ́'rˉ; jo̱ jaléng'ˋ i̱ dseaˋ i̱ lɨ́'ˋ güɨ'ˊ fa' capí'ˆ 'nɨ'ˋ sɨ̱'ˆ dseaˋ do, dseáng'ˉ 'láamˉbre lají̱i̱'˜ jmohuɨ́ɨˊ e lɨ́ɨiñˊ.
40015001	Jo̱ mɨ˜ cangɨ́ˋ jo̱, cangoquiéengˊ fɨˊ lɨ˜ sing'ˊ Jesús co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo có̱o̱'˜guɨ tú̱ˉ 'nɨˊ mɨ́ɨng'˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel, jo̱ jaléiñ'ˋ do jalíiñˉ fɨˊ Jerusalén, jo̱ cajmɨngɨ́'rˉ dseaˋ do lala:
40015002	—¿Jialɨ'ˊ jaléng'ˋ dseaˋ quíi'ˉ jaˋ ru̱'rˊ guóorˋ laco̱' quɨ́'ˉ tɨ́ɨngˋ 'lɨɨ˜ dseaˋ áangˊ quíˉnaa' mɨ˜ nʉ́'ˉguɨ e nidǿ'rˉ ir˜?
40015003	Jo̱guɨ Jesús cajmɨngɨ́'rˉ i̱ dseaˋ do lala: —Jo̱ ¿jialɨ'ˊ 'nʉ́'ˋ cajo̱ jaˋ jmɨ'gooˋna' lají̱i̱'˜ ta˜ quiʉ'ˊ Fidiéeˇ, co̱' lɨco̱' jmitíˉna' lají̱i̱'˜ e quɨ́'ˉ tɨ́ɨngˋna' yaam˜ba'?
40015004	Co̱' lalab jíng'ˉ Fidiéeˇ: “Jmɨ'gooˋ tiquíi'ˆ có̱o̱'˜guɨ niquíi'ˆ”, jo̱guɨ “I̱ dseaˋ i̱ cuø'ˊ júuˆ 'lɨ'ˆ tiquiá'ˆ o̱si niquiá'ˆ é, ni'ɨ́ˉ í'ˋ e 'néˉ nijúumˉ i̱ dseaˋ íˋ.”
40015005	Jo̱ dsʉ' 'nʉ́'ˋ fó'ˋna' e jaangˋ dseaˋ cuǿømˋ nisɨ́'rˋ tiquiá'rˆ o̱si niquiá'rˆ é: “Jaˋ cuǿøngˋ líˋ jmɨcó̱o̱'ˇo̱ 'nʉˋ lana, co̱' lajɨbˋ e seaˋ quiéˉe nɨcacuǿøˉø Fidiéeˇ”;
40015006	jo̱guɨ fó'ˋna' cajo̱ e lɨ́'ˆ doñiˊ i̱i̱ˋ i̱ café'ˋ e júuˆ la joˋ catɨ́ɨngˉ fa' e nijmɨcó̱o̱'˜guɨr tiquiá'rˆ o̱si niquiá'rˆ é. Jo̱ lajo̱b lɨ́ɨˊ có̱o̱'˜ 'nʉ́'ˋ, co̱' joˋ jíi'˜na' fa' jmitíˆguɨ' lají̱i̱'˜ júuˆ quiá'ˉ Fidiéeˇ e cajme'ˊ dseaˋ malɨɨ˜guɨ, jo̱ jí̱i̱'˜ e quɨ́'ˉ tɨ́ɨngˋna' yaam˜ba' jmitíˆna'.
40015007	¡I̱ jmɨcaang˜ i̱ la 'nʉ́'ˋ có̱o̱'˜ jalé'ˋ e fó'ˋna'! Co̱' jáb'ˉ laco̱' jí̱i̱'˜ júuˆ e café'ˋ Saíiˆ, jaangˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ café'rˋ uii˜ quíiˆna' lala:
40015008	Jaléng'ˋ i̱ dseaˋ na lɨco̱' fé'ˋbre e jmɨ'górˋ jnea˜ jí̱i̱'˜ có̱o̱'˜ layaang˜ júuˆ quiá'ˉbre, dsʉ' huíimˉ seengˋ jalé'ˋ e ɨˊ dsíirˊ do e jmɨ'górˋ jnea˜.
40015009	Jo̱ dsʉ' jí̱i̱'˜ co̱o̱ˋ jaˋ e ta˜ íingˆ quiá'rˉ jial e jmiféiñ'ˊ jnea˜, co̱' lají̱i̱'˜ ta˜ quiʉ'ˊ dseaˋ jmɨgüíˋba' jmóorˋ.
40015010	Jo̱ mɨ˜ cangɨ́ˋ jo̱, catǿ'ˉ Jesús jaléng'ˋ i̱ dseaˋ i̱ sɨseáng'ˊ do jo̱ casɨ́'ˉreiñ' lala: —Nʉ́ʉˉna' jo̱guɨ jmeeˉna' úungˋ e ningáng'ˋna' e júuˆ la:
40015011	Jí̱i̱'˜ co̱o̱ˋ e ɨ̱́'ˋ gø'ˊ dseaˋ jaˋ cuǿøngˋ líˋ jméˉ e nilɨ'lɨiñ'ˆ fɨˊ quiniˇ Fidiéeˇ, co̱' lají̱i̱'˜ júuˆ e uøøˋ fɨˊ mo'oobˉ dseaˋ, jí̱i̱'˜ e jo̱ba' cuǿøngˋ líˋ jméˉ e nilɨ'lɨiñ'ˆ fɨˊ quiniˇ Fidiéeˇ.
40015012	Jo̱ cangoquiéengˊ i̱ dseaˋ quiá'ˉ Jesús do fɨˊ lɨ˜ sing'ˊ dseaˋ do jo̱ cajmɨngɨ́'ˉreiñ' lala: —Fíiˋnaa', ¿ñí'ˆ e 'níb'ˋ catɨ́ɨngˉ dseaˋ fariseo e júuˆ e cafée'˜ na 'mɨcú̱'ˉ?
40015013	Jo̱ba' cañíiˋ Jesús quiá'ˉ i̱ dseaˋ quiá'rˉ do jo̱ cajíñ'ˉ lala: —Lɨ́'ˆ doñiˊ eeˋ onuuˋ e seaˋ fɨˊ guóo'˜ uǿˉ e o̱' Tiquiéˆe dseaˋ guiing˜ ñifɨ́ˉ cajnírˋ, nigüɨtǿøb'˜ e jo̱ catɨˊ jmóˆ quiá'ˉ.
40015014	Jo̱ba' fɨ́ɨˉɨ 'nʉ́'ˋ, jaˋ jmijíingˆna' jaléng'ˋ i̱ dseaˋ fariseo do; co̱' i̱ dseaˋ íˋ lɨ́ɨiñˊ lafa' dseaˋ tiuungˉ i̱ jeeng˜ jaangˋguɨ dseaˋ tiuungˉ. Jo̱ jaˋ lí'ˋ jí̱i̱'˜ jaangˋ dseaˋ tiuungˉ nijéiñˉ jaangˋguɨ dseaˋ tiuungˉ, co̱' fɨng song cajméerˋ lajo̱, jo̱ba' lajɨˋ huáamˉbre dseáang'˜ nijiúiñ'ˋ fɨˊ ɨ̱́ɨ̱ˊ jóng.
40015015	Jo̱ mɨ˜ cangɨ́ˋ jo̱, cajíng'ˉ Tʉ́ˆ Simón casɨ́'rˉ Jesús: —Fíiˋi, ¿jáˆ jiéeˋ o'ˊ jmée'˜ jnea'ˆ júuˆ e˜ guǿng'ˋ e júuˆ e cafée'˜ na 'mɨcú̱'ˉ?
40015016	Jo̱ba' cañíiˋ Jesús quiá'ˉ Tʉ́ˆ Simón: —Jo̱ ¿su o̱'guɨ 'nʉ́'ˋ mɨˊ ngám'ˋbɨ' júuˆ quiéˉe cajo̱?
40015017	¿Su jaˋ ñíˆna' e lajalé'ˋ e ɨ̱́'ˋ gø'ˊ dseaˋ ngɨ́ɨngˊ fɨˊ dsíiˊ tu'rˊ, jo̱ mɨ˜ joˋ eeˋ ta˜ íingˆ, jo̱ba' uøøbˋ jóng fɨˊ lɨ́'ˉ caluuˇ?
40015018	Jo̱ dsʉ' jalé'ˋ júuˆ e uøøˋ fɨˊ mo'ooˉ dseaˋ, fɨˊ dsíibˊ dseaˋ lɨ˜ jalíˋ jalé'ˋ e jo̱, jo̱ e jo̱ba' jmóoˋ e jmɨrǿngˋ dseeˉ yaang˜ dseaˋ.
40015019	Co̱' fɨˊ dsíiˊ dseaˋ lɨ˜ jalíˋ jalé'ˋ e gaˋ e ɨˊ dsíirˊ, jo̱ e jo̱ quiéengˋ e jngang'ˊ dseaˋ rúiñ'ˋ, o̱si e 'lee˜ dseaˋ e güɨɨiñˋ có̱o̱'˜ dseaˋ i̱ o̱' quiá'rˉ, o̱si e jmóoˋ dseaˋ jalé'ˋ e jaˋ tíiˊ ta˜ e lɨ́ˋ dsíiˊ ngúuˊ táaiñˋ, o̱si jmóorˋ ɨ̱ɨ̱ˋ é, o̱si ngɨrˊ ta˜ quie̱ˊ júuˆ e o̱' já'ˉ, o̱si jmineaiñ'ˆ dseaˋ rúiñ'ˋ é.
40015020	Jo̱ jalé'ˋ e 'lɨ'ˆ lanab e jmóoˋ e jmɨrǿngˋ dseeˉ yaang˜ dseaˋ, jo̱ o̱' uíi'˜ e jaˋ jmitir˜ lají̱i̱'˜ e quɨ́'ˉ tɨ́ɨngˋ dseaˋ e ru̱'rˊ guóorˋ nʉ́'ˉguɨ e nidǿ'rˉ ir˜, co̱' e jo̱ jaˋ jmóoˋ e lɨrøøngˋ dseaˋ dseeˉ.
40015021	Jo̱ mɨ˜ cangɨ́ˋ jo̱, cagüɨ'ɨ́ɨbˊ Jesús fɨˊ jo̱, jo̱ cangórˉ fɨˊ lɨ˜ se̱'ˊ Tiro có̱o̱'˜guɨ fɨˊ lɨ˜ se̱'ˊ Sidón.
40015022	Jo̱ mɨ˜ caguiérˉ fɨˊ jo̱, jaangˋ dseamɨ́ˋ cananea i̱ niguiing˜ fɨˊ jo̱ cangoquiéeiñˊ fɨˊ lɨ˜ sing'ˊ dseaˋ do e áiñ'ˋ teáˋ lala: —¡Fíiˋi, sɨju̱ˇ dseata˜ dseaˋ féng'ˊ Daví'ˆ, fɨ́ɨˉ güɨlíin'ˋ jnea˜ jo̱ jmi'leáangˉ i̱ sɨmɨ́ˆ quiéˉe, co̱' jaangˋ i̱ 'lɨng'ˆ iuungˉ dsíirˊ!
40015023	Jo̱ dsʉ' jí̱i̱'˜ camɨ́'ˆ júuˆ jaˋ e cañíiˋ Jesús quiá'ˉ i̱ dseamɨ́ˋ do. Jo̱ i̱ dseaˋ quiá'rˉ dob cangoquiéengˊ fɨˊ lɨ˜ siñ'ˊ jo̱ camɨ'rˊ dseaˋ do jmɨ'eeˇ jo̱ casɨ́'rˉ dseaˋ do lala: —Fíiˋnaa', síi'˜go̱ i̱ dseamɨ́ˋ na güɨguiéiñ'ˊ, co̱' jáarˊ ta˜ óoˋ lɨ́'ˆ caluuˇnaa'.
40015024	Jo̱ba' cañíiˋ Jesús quiá'ˉ i̱ dseaˋ quiá'rˉ do jo̱ casɨ́'ˉreiñ': —Lají̱i̱'˜ ta˜ e casíingˋ Fidiéeˇ jnea˜ fɨˊ jmɨgüíˋ la e quiá'ˉ nilaanˉ jaléng'ˋ dseaˋ góoˋo dseaˋ Israel jee˜ jalé'ˋ dseeˉ quiá'rˉ, co̱' íˋ lɨ́ɨiñˊ lafa' jo'se'ˋ i̱ sɨ'íingˆ.
40015025	Jo̱ dsʉ' mɨ˜ canúuˉ i̱ dseamɨ́ˋ do lado, dsifɨˊ lajo̱b cangórˉ cangosí'ˋ uǿˉ jnir˜ fɨˊ quiniˇ Jesús jo̱ casɨ́'rˉ dseaˋ do lala: —¡Fíiˋi, jiéeˋ o'ˊ jmɨcó̱o̱'˜ jnea˜!
40015026	Jo̱ba' cañíiˋ Jesús quiá'ˉ i̱ dseamɨ́ˋ do lala: —Jaˋ dseengˋ e niguíˆ dseaˋ iñí'ˆ e gǿ'ˋ jiuung˜ quiá'rˉ jo̱ nicuǿ'rˉ jaléng'ˋ dsiiˋ.
40015027	Jo̱ba' cañíiˋtu̱ i̱ dseamɨ́ˋ do quiá'ˉ Jesús: —Jáb'ˉ, Fíiˋnaa', lajo̱b lɨ́ɨˊ; dsʉ' e já'ˉ cajo̱ e jɨˋguɨ dsiiˋ sɨtɨ́ɨngˊne' jalé'ˋ e cuíi'˜ iñí'ˆ e sojiʉ́'ˋ fɨˊ nʉ́'ˉ mes˜ quiá'ˉ fii˜re'.
40015028	Jo̱ba' cañíiˋtu̱ Jesús quiá'ˉ i̱ dseamɨ́ˋ do jo̱ casɨ́'ˉreiñ': —¡Dseamɨ́ˋ, dseáng'ˉ lajam'ˆ já'ˉ lɨ́ɨn'ˋ júuˆ quiéˉe! Jo̱ güɨlíbˋ jí̱i̱'˜ laco̱' fó'ˋ na. Jo̱ dsifɨˊ lajo̱b ca'láangˉ i̱ jó̱o̱ˊ i̱ dseamɨ́ˋ do.
40015029	Jo̱ mɨ˜ cangɨ́ˋ jo̱, cagüɨ'ɨ́ɨbˊ Jesús fɨˊ jo̱, jo̱ caguiérˉ fɨˊ 'nɨ'ˋ guiéeˊ Galilea jo̱ fɨˊ jo̱b cajgóorˉ fɨˊ co̱o̱ˋ yʉ́'ˆ mó'ˋ, jo̱ fɨˊ jo̱b caguárˋ.
40015030	Jo̱ lajeeˇ jo̱, i̱ fɨ́ɨngˊ dseaˋ caseáng'ˊ e fɨˊ lɨ˜ guiiñ'˜ do e jéeiñˋ jaléng'ˋ dseaˋ dsée'˜ quiá'rˉ i̱ lɨ́ɨngˊ doñiˊ eeˋ jmohuɨ́ɨˊ; do dseaˋ jlúung'˜, do dseaˋ tiuungˉ, do dseaˋ bǿøng'˜ có̱o̱'˜guɨ jaléng'ˋ dseaˋ i̱ jaˋ líˋ fé'ˋ, jo̱guɨ quiéemˋbɨ i̱ lɨ́ɨngˊ lɨ́'ˆ doñiˊ eeˋ jmohuɨ́ɨˊ e jié'ˋguɨ, jo̱ dob cajmi'leáangˉ Jesús lajaléng'ˋ íˋ.
40015031	Jo̱ba' dseáng'ˉ lajɨɨmˋ dseaˋ cangogáˋ dsíirˊ ie˜ jo̱ mɨ˜ cangárˉ e caféb'ˋ jaléng'ˋ dseaˋ i̱ jaˋ lamɨ˜ fé'ˋ, jo̱guɨ jaléng'ˋ dseaˋ bǿøng'˜ ca'láamˉbre, jo̱guɨ jaléng'ˋ dseaˋ jlúung'˜ cangɨˊbre, jo̱guɨ jaléng'ˋ dseaˋ tiuungˉ calɨjné'ˋbre. Jo̱ lajɨɨmˋbing' do canaaiñˋ jmiféiñ'ˊ Fidiéeˇ quiá'ˉ dseaˋ Israel.
40015032	Jo̱ mɨ˜ cangɨ́ˋ jo̱, catǿ'ˉ Jesús dseaˋ quiá'rˉ jo̱ casɨ́'ˉreiñ': —Eáamˊ fɨ́ɨˉ lɨ́ɨnˉn jaléng'ˋ i̱ dseaˋ la, co̱' na nɨngóoˊ 'nɨˊ jmɨɨb˜ e taaiñ˜ fɨˊ la có̱o̱'˜ jnea˜ jo̱ jaˋ seaˋ jí̱i̱'˜ co̱o̱ˋ e nidǿ'rˉ. Jo̱ jaˋ iin˜n fa' lɨ́'ˆ niguiéen'˜nre lajo̱ fɨˊ quiá'rˉ e jaˋ mɨˊ gǿ'rˋ, co̱' dseáam'˜ fɨng ca'uó'rˋ guiá'ˆ fɨˊ.
40015033	Jo̱ba' lalab cañíiˋ dseaˋ quiá'ˉ Jesús jo̱ casɨ́'rˉ dseaˋ do lala: —Jo̱ ¿jial nijmóˆoo' jóng? ¿Jie˜ lɨ˜ nidsiléˆee' e nidǿ'ˉ i̱ dseaˋ fɨ́ɨngˊ na? Co̱' tɨˊ lab la jaˋ i̱i̱ˋ dseaˋ seengˋ có̱ˉ quiá̱'ˉ la fa' i̱ ni'nɨ́ˉ.
40015034	Jo̱ba' cajmɨngɨ́'ˉ Jesús i̱ dseaˋ quiá'rˉ do lala: —¿Jó'ˋ jí̱i̱'˜ tíiˊ e iñí'ˆ e sɨ'mang'ˆ 'nʉ́'ˋ na? Jo̱ba' cañíiˋ i̱ dseaˋ quiá'rˉ do: —Jí̱i̱'˜ guiébˉ iñí'ˆ tíiˊ, jo̱guɨ jí̱i̱'˜ co̱o̱ˋ tú̱ˉ mɨ́ɨng'˜ 'ñʉbˋ.
40015035	Jo̱ Jesús caquiʉ'rˊ ta˜ i̱ dseaˋ fɨ́ɨngˊ do e caguáiñ'ˋ do fɨˊ ni˜ uǿˆ.
40015036	Jo̱ mɨfɨ́ɨngˋ catɨ́ɨiñˉ casá̱'rˉ e guiéˉ iñí'ˆ do có̱o̱'˜guɨ i̱ co̱o̱ˋ tú̱ˉ mɨ́ɨng'˜ 'ñʉˋ do jo̱ mɨfɨ́ɨngˋ cacuø'rˊ gui'máang'ˇ Fidiéeˇ. Jo̱ lɨ́ˉ jo̱ cafíimˋbre e iñí'ˆ do jo̱ cangɨ́ɨiñˋ fɨˊ jaguóˋ i̱ dseaˋ quiá'rˉ do, jo̱ íˋguɨb cajméeˋ guiéeˆ jee˜ lajaléng'ˋ i̱ dseaˋ do.
40015037	Jo̱ lajɨɨmˋ i̱ dseaˋ do cagǿ'rˋ ie˜ jo̱ carˋ calɨtaaiñ˜ guiʉ́ˉ. Jo̱ carǿmˉbɨ guiéˉguɨ 'matáˆ mɨ˜ cangɨ́ˋ jo̱ e tée'˜ 'ná'ˆ e caseángˉ.
40015038	Jo̱ jaléng'ˋ i̱ dseañʉ'ˋ i̱ cagǿ'ˋ ie˜ jo̱ tíiˊbre la quiʉ̱́ˋ mil, jo̱ jaˋ lɨ'íingˆ dseamɨ́ˋ có̱o̱'˜guɨ jaléng'ˋ jiuung˜.
40015039	Jo̱ mɨ˜ cangɨ́ˋ jo̱, ca'ɨ́bˋ Jesús júuˆ jaléng'ˋ i̱ dseaˋ i̱ caseáng'ˊ do, jo̱guɨ mɨfɨ́ɨngˋ ca'írˉ fɨˊ dsíiˊ móoˊ jo̱ cangórˉ fɨˊ guóo'˜ uǿˆ lɨ˜ se̱'ˊ Magdala.
40016001	Jo̱ mɨ˜ cangɨ́ˋ jo̱, co̱o̱ˋ jmɨɨ˜ cangolíingˆ jaléng'ˋ dseaˋ Israel i̱ lɨ́ɨngˊ dseaˋ fariseo có̱o̱'˜guɨ i̱ lɨ́ɨngˊ dseaˋ saduceo fɨˊ lɨ˜ táangˋ Jesús, co̱' iiñ˜ e niguié'rˊ jial e ni'nɨ́iñˉ dseaˋ do fɨˊ quiniˇ dseata˜. Jo̱ba' camɨ'rˊ dseaˋ do e fa' nijméiñˉ co̱o̱ˋ e li˜ e quɨ́ɨ'r˜ jmɨɨ˜, jo̱ lajo̱ba' nicuǿˉ li˜ e Fidiéebˇ dseaˋ i̱ casíiˋ quiá'rˉ.
40016002	Jo̱ dsʉ' lalab cañíiˋ Jesús quiá'ˉ i̱ dseaˋ do: —Mɨ˜ nɨca'lóoˉ lalab fó'ˋ 'nʉ́'ˋ: “Lana jaˋ jmɨ́ɨˊ nitʉ̱́ˋ, co̱' cooˋ jníiˊ fɨˊ yʉ́'ˆ jmɨgüíˋ”;
40016003	jo̱guɨ mɨ˜ la'eeˋ fó'ˋna' lala: “Náguɨjiʉ jmɨ́ɨbˊ nitʉ̱́ˋ, co̱' eáangˊ nʉʉˋ jníiˊ tée'˜ fɨˊ yʉ́'ˆ jmɨgüíˋ.” Jo̱ song ngám'ˋba' guiʉ́ˉ lají̱i̱'˜ e lɨ́ɨˊ fɨˊ yʉ́'ˆ jmɨgüíˋ, jo̱ba' ¿jialɨ'ˊ jaˋ ngáng'ˋna' e˜ nɨdsijéeˊ jmɨɨ˜ na?
40016004	Jo̱ jaléng'ˋ dseaˋ seengˋ jmɨɨ˜ na dsíng'ˉ nɨrøøiñˋ dseeˉ jo̱guɨ jaˋ jmitir˜ júuˆ quiá'ˉ Fidiéeˇ, jo̱guɨ mɨ'rˊ jnea˜ e nijmee˜e jalé'ˋ e li˜ e quɨ́ɨ'˜ɨ jmɨɨ˜; dsʉ' jaˋ nijmee˜e jí̱i̱'˜ co̱o̱ˋ e jo̱ fɨˊ quinirˇ, co̱' nɨcalɨseábˋ e jo̱ lamɨ˜ jéengˊguɨ e cangongɨ́ɨngˉ Jonás, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ dob caseáaiñˊ i̱ dseaˋ do, jo̱ fɨˊ lɨ˜ jiéb'ˋ cangórˉ.
40016005	Jo̱ mɨ˜ catángˉ Jesús có̱o̱'˜ i̱ dseaˋ quiá'rˉ do lɨ́'ˆ lɨˊ 'ngóo'˜ cataangˋ e guiéeˊ do, jo̱ cadseng'ˉ dsíiˊ i̱ dseaˋ quiá'rˉ do e jaˋ iñí'ˆ quie̱rˊ.
40016006	Jo̱ casɨ́'ˉ Jesús i̱ dseaˋ quiá'rˉ do lala: —Ñiing˜ óoˊna' có̱o̱'˜ jalé'ˋ e eˊ dseaˋ Israel i̱ lɨ́ɨngˊ dseaˋ fariseo có̱o̱'˜guɨ i̱ lɨ́ɨngˊ dseaˋ saduceo, co̱' jalé'ˋ e eˊ i̱ dseaˋ íˋ lɨ́ɨˊ lafa' quie̱'ˆ iñí'ˆ.
40016007	Jo̱ba' canaangˋ i̱ dseaˋ quiá'ˉ Jesús do sɨ́ɨiñˋ lajeeˇ la'ó'ˋ yaaiñ˜ jo̱ sɨ́'ˋ rúiñ'ˋ: —Uíi'˜ e jaˋ iñí'ˆ léeˊnaa', jo̱ba' jíng'ˉ Fíiˋnaa' lana.
40016008	Jo̱ co̱' calɨlíb'ˆ Jesús lají̱i̱'˜ e sɨ́ɨngˋ i̱ dseaˋ quiá'rˉ do, jo̱ba' casɨ́'ˉreiñ' lala: —¿Jialɨ'ˊ fó'ˋna' e jaˋ iñí'ˆ quié̱ˋna'? ¿Su dseáng'ˉ jaˋ já'ˉ mɨˊ lɨ́ɨmˋbɨ' jalé'ˋ e quɨ́ɨ'˜ɨ jmɨɨ˜ jmóoˋo?
40016009	Jo̱ ¿su latɨˊ lana jaˋ mɨˊ cangám'ˋbɨ 'nʉ́'ˋ o̱'guɨ tó̱o̱ˋ óoˊna' cajo̱ quiá'ˉ e 'ñiáˋ iñí'ˆ e cajmɨtaanˇn lajɨˋ 'ñiáˋ mil dseaˋ, jo̱guɨ e jmiguiʉˊbɨ 'matáˆ caseángˉ e tée'˜ 'ná'ˆ quiá'ˉ e jo̱?
40016010	Jo̱ ¿su jaˋ tó̱o̱ˋ óoˊna' cajo̱ quiá'ˉ e guiéˉ iñí'ˆ e cafiinˉ, jo̱ cagǿ'ˋ quiʉ̱́ˋ mil dseaˋ, jo̱guɨ e jmiguiʉˊbɨ caseángˉ ie˜ jo̱?
40016011	¿Su dseáng'ˉ jaˋ cuante ca̱ˋba' e o̱' cuaiñ˜ quiá'ˉ iñí'ˆ e júuˆ e fá'ˋa na? Jo̱ba' fɨ́ɨˉɨ 'nʉ́'ˋ e jmeáang'˜ íˆ yaang˜na' có̱o̱'˜ jalé'ˋ e eˊ dseaˋ fariseo có̱o̱'˜guɨ dseaˋ saduceo, co̱' jalé'ˋ e jo̱ lɨ́ɨˊ lafa' quie̱'ˆ quiá'ˉ iñí'ˆ.
40016012	Jo̱guɨb mɨ˜ calɨlí'ˆ i̱ dseaˋ quiá'ˉ Jesús do lají̱i̱'˜ e guǿng'ˋ e júuˆ e café'ˋ dseaˋ do quiá'ˉ quie̱'ˆ iñí'ˆ, co̱' e laba' sɨ́'ˋ Jesús i̱ dseaˋ quiá'rˉ do e nijméiñ'ˉ do íˆ yaaiñ˜ e jaˋ nilɨgøøiñˋ có̱o̱'˜ jalé'ˋ júuˆ e eˊ dseaˋ fariseo có̱o̱'˜guɨ dseaˋ saduceo.
40016013	Jo̱ mɨ˜ tɨˊ lɨ˜ caguiéˉ Jesús fɨˊ lɨ˜ se̱'ˊ Cesarea quiá'ˉ Filipo, lalab cajmɨngɨ'rˊ i̱ dseaˋ quiá'rˉ do jo̱ cajíñ'ˉ: —¿E˜ fé'ˋ dseaˋ uii˜ quiéˉ jnea˜, dseaˋ i̱ cajáˉ fɨˊ ñifɨ́ˉ jo̱ cagüénˉn fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ?
40016014	Jo̱ba' cañíiˋ i̱ dseaˋ quiá'rˉ do jo̱ cajíñ'ˉ lala: —I̱ lɨɨng˜ dseaˋ fé'rˋ e i̱ Juan i̱ lamɨ˜ seáangˋ dseaˋ jmɨɨbˋ 'nʉˋ, jo̱ i̱ lɨɨng˜guɨ fé'ˋ e Líiˆ 'nʉˋ, jo̱guɨ i̱ lɨɨng˜guɨ dseaˋ éeiñˋ 'nʉˋ e Jeremías o̱si lɨ́'ˆ jaangˋguɨ lajeeˇ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ ngɨ́ˋ jo̱, jo̱ba' cajmɨngɨ'ˊ Jesús i̱ dseaˋ quiá'rˉ do jo̱ cajíñ'ˉ:
40016015	—Jo̱guɨ 'nʉ́'ˋ, ¿i̱˜ fó'ˋna' e lɨ́ɨnˊn?
40016016	Jo̱ba' cañíiˋ i̱ Tʉ́ˆ Simón do lala: —'Nʉbˋ i̱ dseaˋ i̱ sɨjeengˇ jnea'ˆ, dseaˋ Israel, i̱ nicá̱ˋ nifɨˊ quíˉnaa', jo̱guɨ 'nʉbˋ cajo̱ lɨn'ˊ i̱ Jó̱o̱ˊ camɨ́ɨng'˜ quiá'ˉ Fidiéeˇ i̱ seengˋ lata˜ do.
40016017	Jo̱ba' cañíiˋtu̱ Jesús quiá'ˉ Tʉ́ˆ Simón jo̱ cajíñ'ˉ casɨ́'ˉreiñ': —Juguiʉ́ˉjiʉ quíi'ˉ, Tʉ́ˆ Simón, jó̱o̱ˊ jaangˋguɨ dseañʉ'ˋ i̱ siiˋ Jonás, dsʉco̱' jí̱i̱'˜ jaangˋ dseaˋ jmɨgüíˋ jaˋ i̱i̱ˋ mɨˊ ca'e'ˊ 'nʉˋ e júuˆ na, co̱' Tiquiéˆe dseaˋ guiing˜ ñifɨ́ˉbing' i̱ nɨca'e'ˊ 'nʉˋ e na.
40016018	Jo̱ jnea˜ fɨ́ɨˉɨ 'nʉˋ e cu̱u̱˜ guǿng'ˋ e siiˋ 'nʉˋ cajo̱, jo̱guɨ 'nʉbˋ dseaˋ i̱ nilíingˉ lafa' co̱o̱ˋ cu̱u̱˜ quiá'ˉ tɨɨˉ fɨɨˋ quiá'ˉ guá'ˉ quiéˉe. Jo̱ e guá'ˉ e ni'uíingˉ do quiéˉe lɨ́ɨˊ lafa' jaléng'ˋ dseaˋ i̱ ni'uíingˉ dseaˋ quiéˉe, jo̱ jaˋ seaˋ bíˋ quiá'ˉ 'móˉ fa' nijméˉ e ni'íingˉ e jo̱.
40016019	Jo̱ jneab˜ nicuǿøˆø 'nʉˋ, Tʉ́ˆ Simón, co̱o̱ˋ lafa' joñíˆ quiá'ˉ ñifɨ́ˉ fɨˊ lɨ˜ guiingˇ Fidiéeˇ i̱ quiʉ'ˊ ta˜ quiá'ˉ lajaangˋ lajaangˋ dseaˋ quiá'ˉ. Jo̱ba' jalé'ˋ e jaˋ nicuǿ'ˆ fɨˊ jee˜ jaléng'ˋ dseaˋ quiéˉe fɨˊ jmɨgüíˋ la, jaˋ nicuǿˉ Fidiéeˇ fɨˊ quiá'ˉ e jo̱ cajo̱. Jo̱guɨ lajalé'ˋ e nicuǿˆ 'nʉˋ fɨˊ jee˜ jaléng'ˋ dseaˋ quiéˉe fɨˊ jmɨgüíˋ la, jo̱ba' nicuǿbˉ Fidiéeˇ fɨˊ quiá'ˉ e jo̱ cajo̱.
40016020	Jo̱ mɨ˜ cangɨ́ˋ jo̱, caquiʉ'ˊ Jesús ta˜ i̱ dseaˋ quiá'rˉ do e jaˋ i̱i̱ˋ nisɨ́iñ'ˋ do jí̱i̱'˜ jaangˋ e íˋbre lɨ́ɨiñˊ i̱ dseaˋ i̱ sɨjeengˇ dseaˋ góorˋ dseaˋ Israel i̱ nicá̱ˋ nifɨˊ quiá'rˉ.
40016021	Jo̱ latɨˊ ie˜ jo̱b canaangˋ Jesús jma'rˊ júuˆ jaléng'ˋ i̱ dseaˋ quiá'rˉ do e fɨˊ Jerusalén 'néˉ dséng'ˉtu̱r calé'ˋ catú̱ˉ, jo̱ fɨˊ jo̱b jaléng'ˋ i̱ dseaˋ cǿøng'˜ i̱ quiʉ'ˊ ta˜ quiá'ˉ dseaˋ góorˋ dseaˋ Israel có̱o̱'˜guɨ jaléng'ˋ fii˜ jmidseaˋ quiá'rˉ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ, jo̱ jaléng'ˋ íˋbing' i̱ nicuǿ'ˉ írˋ iihuɨ́ɨˊ e eáangˊ cartɨˊ nijngáiñ'ˉ dseaˋ do. Jo̱ dsʉ' mɨ˜ nidsíngˉ 'nɨˊ jmɨɨ˜ e cajúiñˉ, nijí̱b'ˊtu̱r calé'ˋ catú̱ˉ.
40016022	Jo̱ba' Tʉ́ˆ Simón cajéeiñˋ dseaˋ do lɨ˜ co̱o̱ˋ yaaiñ˜ jo̱ cajíimˉjiʉr dseaˋ do jo̱ casɨ́'rˉ: —¡Jaˋ güɨlɨ'iing˜ dsíiˊ Fidiéeˇ e nilíˋ lajo̱, Fíiˋnaa'! ¡Jaˋ catɨ́ɨngˉ 'nʉˋ e nilíin'ˉ lajo̱!
40016023	Jo̱ Jesús cangoquiéeiñˊ calé'ˋ catú̱ˉ fɨˊ quiniˇ Tʉ́ˆ Simón jo̱ casɨ́'ˉreiñ' do: —¡Jéeng'˜ cáanˋn, Satanás! Jaˋ jnɨ́ɨn'˜ jnea˜ fɨˊ. Co̱' 'nʉˋ jaˋ ngáng'ˋ laco̱' jí̱i̱'˜ e ɨˊ dsíiˊ Fidiéeˇ, co̱' lají̱i̱'˜ e lɨ́ɨˊ quiá'ˉ dseaˋ jmɨgüíˋba' ñíˆ 'nʉˋ.
40016024	Jo̱ mɨ˜ cangɨ́ˋ jo̱, casɨ́'ˉtu̱ Jesús jaléng'ˋ i̱ dseaˋ quiá'rˉ do lala: —Song i̱i̱ˋ dseaˋ iing˜ ni'uíingˉ dseaˋ quiéˉe, jo̱ba' güɨtʉ́rˋ jalé'ˋ e lɨ́ˋ dsíirˊ 'ñia'rˊ jo̱ güɨseaiñ'ˊ lafa' crúuˆ quiá'rˉ e laco̱' cuøˊ li˜ e guiaˊ dsíirˊ e nidsingɨ́ɨiñˉ jalé'ˋ e huɨ́ɨngˊ uíi'˜ e lɨ́ɨiñˊ dseaˋ quiéˉe, jo̱ lajo̱guɨba' ningɨ́rˉ có̱o̱'˜ jnea˜ jóng.
40016025	Co̱' lɨ́'ˆ doñiˊ i̱i̱ˋ dseaˋ i̱ ɨˊ dsíiˊ e lí'ˋbre nileángˉ 'ñia'rˊ jee˜ jalé'ˋ dseeˉ quiá'rˉ, jo̱ba' i̱ dseaˋ íˋ conguiabˊ nibíiñˆ fɨˊ lɨ˜ 'lɨ'ˆ; jo̱guɨ lɨ́'ˆ doñiˊ i̱i̱ˋ dseaˋ i̱ nijúungˉ uíi'˜ e lɨ́ɨiñˊ dseaˋ quiéˉe, jo̱ba' i̱ dseaˋ íˋ nitíim'˜bre fɨ˜ quiniˇ Fidiéeˇ jóng.
40016026	Jo̱ jí̱i̱'˜ co̱o̱ˋ jaˋ eeˋ ta˜ íingˆ quiá'ˉ dseaˋ jmɨgüíˋ e sɨlɨ́ɨ'rˇ latøøngˉ jmɨgüíˋ song jaˋguɨ cuíiñˋ jnea˜, co̱' ni'íimˉ quiá'rˉ mɨ˜ tɨˊ lɨ˜ nitɨ́ˉ í'ˋ e nijúuiñˉ, jo̱guɨ jaˋ cuǿøngˋ líˋ quírˉ cuuˉ e laco̱' nitíiñ'˜ fɨˊ quiniˇ Fidiéeˇ.
40016027	Dsʉco̱' jnea˜, i̱ Jó̱o̱ˊ Fidiéeˇ i̱ cagüéngˉ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ, nigáabˊtú̱u̱ e nɨniingˉ 'gøng'ˊ quiá'ˉ Tiquiéˆe co̱lɨɨng˜guɨ có̱o̱'˜ jaléng'ˋ ángeles i̱ lɨ́ɨngˊ guotɨɨrˉ mɨ˜ tɨˊ lɨ˜ nitɨ́ˉ e í'ˋ jo̱. Jo̱ ie˜ jo̱b mɨ˜ nicuǿøˆø dseaˋ lají̱i̱'˜ e catɨ́ɨngˉ lajaangˋ lajaaiñˋ lɨ́'ˆ jialco̱' jí̱i̱'˜ lɨ́ɨˊ ta˜ e nɨcajméerˋ fɨˊ jmɨgüíˋ la.
40016028	Jo̱ fɨ́ɨˉɨ 'nʉ́'ˋ lana e i̱ lɨɨng˜ 'nʉ́'ˋ la'ó'ˋ teáangˉna' la jmɨɨ˜ na jaˋ mɨˊ júungˉna' cartɨˊ nimóˆna' e nigáaˊ jnea˜, i̱ dseaˋ i̱ cagüéngˉ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ, e nɨlɨ́ɨnˊn jaangˋ dseata˜ dseaˋ féng'ˊ i̱ quiʉ'ˊ ta˜.
40017001	Jo̱ mɨ˜ cangɨ́ˋ jñʉ́ʉˉ jmɨɨ˜ lajo̱, catǿ'ˉ Jesús Tʉ́ˆ Simón có̱o̱'˜guɨ Tiáa˜ jo̱guɨ Juan i̱ lɨ́ɨngˊ rúng'ˋ Tiáa˜, jo̱ lajeeˇ la'ó'ˋ yaam˜bre cangolíiñˆ fɨˊ co̱o̱ˋ yʉ́'ˆ mó'ˋ e ñíiˊ eáangˊ.
40017002	Jo̱ lajeeˇ teáaiñˉ fɨˊ jo̱, i̱ dseaˋ do cangárˉ jial calɨsɨ́ɨngˉ jial jnéengˉ Jesús. Jo̱ cangárˉ e jíingˋ jɨ'ˋ ni˜ dseaˋ do lafa' jɨ˜ ieeˋ, jo̱guɨ sɨ̱'rˆ dseáng'ˉ calɨtéˋ lafa' jɨˋ e teeˋ jlo'ˆ.
40017003	Jo̱ lajeeˇ jo̱b cangáiñˉ Moi˜ có̱o̱'˜guɨ Líiˆ e teáaiñˉ sɨ́ɨiñˋ co̱lɨɨng˜ có̱o̱'˜ dseaˋ do.
40017004	Jo̱ba' lalab cajíng'ˉ Tʉ́ˆ Simón e casɨ́'rˉ Jesús: —Fíiˋi, juguiʉ́ˉ oˊ e taang˜naa' co̱lɨɨng˜ fɨˊ la, fa' na nijmée'˜e 'nɨˊ 'nʉ́ʉˊjiʉ có̱o̱'˜ má'ˆ 'ma˜, co̱o̱ˋ quíiˉ 'nʉˋ, co̱o̱ˋguɨ quiá'ˉ Moi˜ jo̱guɨ co̱o̱ˋ quiá'ˉ Líiˆ.
40017005	Jo̱ lajeeˇ gui'ná'ˆ fé'ˋbɨ Tʉ́ˆ Simón lado, mɨ˜ cajgóˉ cabøø˜ jníiˊ e jɨ'ˋ jlo'ˆ fɨˊ lɨ˜ teáangˉ dseaˋ do, jo̱ fɨˊ jee˜ e jníiˊ do guicanʉ́'ˋ e lɨɨng˜ i̱i̱ˋ guicafé'ˋ jo̱ guicajíñ'ˉ: —I̱ lab Jó̱o̱ˋo̱ i̱ 'neáanˋn eáangˊ jo̱ eáamˊ iáangˋ dsiiˉ có̱o̱'r˜. Jmeeˉna' nʉ́ʉˉna' júuˆ quiá'rˉ.
40017006	Jo̱ mɨ˜ canúuˉ i̱ dseaˋ gaangˋ quiá'ˉ Jesús do lajo̱, dsifɨˊ lanab casɨjníirˆ fɨˊ ni˜ uǿˆ jo̱guɨ catúˋ guir˜, co̱' eáamˊ cafǿiñ'ˊ.
40017007	Jo̱ cangoquiéengˊ Jesús fɨˊ lɨ˜ sɨjníiˆ i̱ dseaˋ quiá'rˉ do jo̱ caquidsirˊ guóorˋ quiáiñ'ˉ do jo̱ casɨ́'ˉreiñ': —Ráangˉna'; jaˋ fǿøng'˜na'.
40017008	Jo̱ mɨ˜ caséeˋ i̱ dseaˋ quiá'ˉ Jesús do nir˜, jí̱i̱'˜ jaangˋ i̱ dseaˋ gángˉ do joˋ i̱i̱ˋ seengˋ e fɨˊ do; 'ñiab'ˊ Jesús sing'ˊguɨr.
40017009	Jo̱ ngɨ́ˋ jo̱ cajgámˉbre e fɨˊ yʉ́'ˆ mó'ˋ do. Jo̱ lajeeˇ jo̱ caquiʉ'ˊ Jesús ta˜ quiá'ˉ i̱ dseaˋ quiá'rˉ do jo̱ casɨ́'ˉreiñ' lala: —Jaˋ fɨ́'ˆna' jí̱i̱'˜ jaangˋ lají̱i̱'˜ e cañíiˉna' e fɨˊ yʉ́'ˆ mó'ˋ la cartɨˊ mɨ˜ nitɨ́ˉ í'ˋ e nijí̱'ˊtu̱ jnea˜, dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ.
40017010	Jo̱ mɨ˜ cangɨ́ˋ jo̱, cajmɨngɨ́ɨˋ i̱ dseaˋ quiá'ˉ Jesús do cajmɨngɨ́'rˉ dseaˋ do jo̱ cajíñ'ˉ: —Fíiˋnaa', ¿jialɨ'ˊ fé'ˋ i̱ tɨfa'ˊ quiá'ˉ júuˆ quiʉ'ˊ ta˜ quíˉii' dseaˋ Israel e Líiˆbing' i̱ nijáaˊ nifɨˊguɨ?
40017011	Jo̱ba' cañíiˋ Jesús quiáiñ'ˉ do lala: —E jáb'ˉ e Líiˆbing' i̱ nijáaˊ nifɨˊ, jo̱ íˋbing' i̱ niguiáˉ guiʉ́ˉ lajalé'ˋ.
40017012	Jo̱ dsʉ' jnea˜guɨ fɨ́ɨˉɨ 'nʉ́'ˋ e nɨcajábˉ Líiˆ, dsʉ' jaˋ calɨjíi'˜ dseaˋ írˋ, jo̱ cajméebˋ dseaˋ la tíiˊ e jáˉ dsíirˊ có̱o̱'˜ dseaˋ do. Jo̱ lajo̱b jnea˜ cajo̱, i̱ dseaˋ i̱ cagüéngˉ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ, niñíimˋbaa iihuɨ́ɨˊ cajo̱ e nicuǿˉ jaléng'ˋ i̱ dseaˋ íˋ.
40017013	Jo̱b mɨ˜ calɨlí'ˆ i̱ dseaˋ quiá'ˉ Jesús do e dseaˋ do fé'rˋ uii˜ quiá'ˉ i̱ Juan i̱ lamɨ˜ seáangˋ dseaˋ jmɨɨˋ.
40017014	Jo̱ mɨ˜ caguiéng'ˉ Jesús có̱o̱'˜ i̱ dseaˋ quiá'rˉ do fɨˊ lɨ˜ teáangˉ dseaˋ fɨ́ɨngˊ, jo̱ fɨˊ jo̱b cangoquiéengˊ jaangˋ dseañʉ'ˋ fɨˊ quiniˇ Jesús jo̱ casí'rˋ uǿˉ jnir˜ fɨˊ quiniˇ dseaˋ do
40017015	jo̱ casɨ́'ˉreiñ' do lala: —Fíiˋi, fɨ́ɨˉ güɨlíin'ˋ jó̱o̱ˋo̱, co̱' contøømˉ dseaˋ e joñíiñˋ, jo̱ seabˋ mɨ˜ quɨiñ'ˊ fɨˊ ni˜ jɨˋ o̱si fɨˊ ni˜ jmɨɨˋ é, jo̱ dseáng'ˉ eáamˊ íñ'ˋ iihuɨ́ɨˊ.
40017016	Jo̱ nɨcagajéemˉbaa'r fɨˊ quiniˇ dseaˋ quíi'ˉ, dsʉ' jaˋ mɨˊ calɨ'ˊ íˋ fa' e nɨcajmi'leáangˉneiñ'.
40017017	Jo̱ba' cañíiˋ Jesús jo̱ cajíñ'ˉ: —Dsíng'ˉ jaˋ já'ˉ lɨ́ɨngˋna' júuˆ quiéˉe, jo̱ jmang'ˉ fɨˊ gabˋ iing˜na' cá̱ˆna'. ¿Jial nité'ˋ lí'ˋi e nilɨseenˉ có̱o̱'˜ 'nʉ́'ˋ? Ñijéengˋna' i̱ sɨming'ˋ do fɨˊ la.
40017018	Jo̱ mɨ˜ caguilíiñˉ fɨˊ lɨ˜ sing'ˊ Jesús, jo̱ba' cajíingˉ dseaˋ do i̱ 'lɨng'ˆ i̱ iuungˉ dsíiˊ i̱ sɨming'ˋ do jo̱ lajo̱b cangohuíingˉ i̱ 'lɨng'ˆ do ladsifɨˊ lana, jo̱ ca'láamˉ i̱ sɨming'ˋ do.
40017019	Jo̱ mɨ˜ cangɨ́ˋ jo̱, i̱ dseaˋ quiá'ˉ Jesús do casɨ́ɨiñˉ có̱o̱'˜ dseaˋ do lajeeˇ la'ó'ˋ yaaiñ˜ jo̱ casɨ́'rˉ dseaˋ do lala: —¿E˜ uiing˜ quiá'ˉ e jaˋ calɨ́'ˉ jnea'ˆ fa' e cajmihuíingˉnaa' i̱ 'lɨng'ˆ i̱ lamɨ˜ iuungˉ dsíiˊ i̱ sɨming'ˋ do?
40017020	Jo̱ba' cañíiˋ Jesús quiáiñ'ˉ do: —Co̱' jaˋ 'leáangˉ já'ˉ lɨ́ɨngˋ 'nʉ́'ˋ júuˆ quiéˉe, jo̱ uíi'˜ e jo̱ba' e jaˋ calɨ́'ˉna' cajmeeˉna' lajo̱; jo̱ dsʉ' jnea˜ jmɨtaaˆ óoˊna' e fa' capí'ˆba' já'ˉ lɨ́ɨngˋna' júuˆ quiéˉe fa' laco̱' jí̱i̱'˜ e tíiˊ co̱o̱ˋ mɨjú̱ˋ mostáaˆ, jo̱ba' cuǿømˋ líˋ quiʉ'ˆna' ta˜ co̱o̱ˋ mó'ˋ e nilɨsɨ́ɨngˉ é̱e̱ˆ quiá'ˉ lɨ˜ si'ˊ, jo̱ nidsisíng'ˋ 'ñia'ˊ fɨˊ lɨ˜ jié'ˋ faco̱' lajo̱. Jo̱ song lajo̱, jo̱ba' doñiˊ eebˋ quɨ́ɨ'˜na' jmɨɨ˜ jmeeˉna' jóng.
40017021	Co̱' la'eáangˊ có̱o̱'˜ e féng'ˊ dseaˋ Fidiéeˇ jo̱guɨ jmóorˋ ayuno, quɨ́'ˉ jmɨɨ˜ e ni'uǿngˋ i̱ 'lɨng'ˆ lado.
40017022	Jo̱ mɨ˜ cangɨ́ˋ jo̱, lajeeˇ e ngɨˊ Jesús co̱lɨɨng˜ có̱o̱'˜ dseaˋ quiá'rˉ fɨˊ lɨ˜ se̱'ˊ Galilea, lalab cajíñ'ˉ casɨ́'rˉ i̱ dseaˋ quiá'rˉ do: —Tɨˊ lɨ˜ niguiéebˊ í'ˋ e jnea˜, dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, tɨˊ lɨ˜ nitén'ˋn fɨˊ jaguóˋ dseaˋ jmɨgüíˋ
40017023	jo̱ cartɨˊ nijngám'ˉbre jnea˜. Jo̱ dsʉ' mɨ˜ nitɨ́ˉ 'nɨˊ jmɨɨ˜ lajo̱ nijí̱b'ˊtú̱u̱ calé'ˋ catú̱ˉ. Jo̱ mɨ˜ canúuˉ i̱ dseaˋ quiá'ˉ Jesús do lajo̱, jo̱ba' dsíng'ˉ fɨ'íˆ calɨ́iñˉ.
40017024	Jo̱ mɨ˜ cangɨ́ˋ jo̱, caguiéˉtu̱ Jesús fɨˊ Capernaum co̱lɨɨng˜ có̱o̱'˜ i̱ dseaˋ quiá'rˉ do. Jo̱ i̱ dseaˋ i̱ jmóoˋ ta˜ mɨˊ cuuˉ e catɨ́ɨngˉ guá'ˉ caguilíiñˉ fɨˊ lɨ˜ sing'ˊ Tʉ́ˆ Simón jo̱ cajmɨngɨ́'rˉ dseaˋ do jo̱ cajíñ'ˉ: —¿Su jaˋ quɨ́ɨˊ tɨfa'ˊ quíi'ˉ lají̱i̱'˜ cuuˉ e catɨ́ɨngˉ niquíˋ fɨˊ guá'ˉ?
40017025	—Quɨ́ɨbˉ dseaˋ do e jo̱ —cañíiˋ Tʉ́ˆ Simón. Jo̱ mɨ˜ tɨˊ lɨ˜ ca'íˉ Tʉ́ˆ Simón fɨˊ dsíiˊ sɨnʉ́ʉˆ, cuǿøngˋ Jesúsbɨ canaaiñˋ sɨ́'rˋ dseaˋ do jo̱ cajíñ'ˉ: —Janú'ˋ, Tʉ́ˆ Simón, ¿jial ɨˊ o'ˊ cuaiñ˜ quiá'ˉ e júuˆ la? Jo̱ jee˜ jaléng'ˋ dseata˜ i̱ quiʉ'ˊ ta˜ fɨˊ jmɨgüíˋ la, ¿i̱˜ quiá'ˉ jaléng'ˋ catɨ́ɨngˉ nicá̱rˋ cuuˉ e 'néˉ quíˋ dseaˋ jo̱guɨ e cuuˉ e íingˆ dseaˋ? ¿Su quiá'ˉ jaléng'ˋ dseaˋ góorˋ o̱si quiá'ˉ jaléng'ˋ dseaˋ i̱ jalíingˉ fɨˊ caluubˇ é?
40017026	Jo̱ba' cañíiˋ Tʉ́ˆ Simón jo̱ cajíñ'ˉ: —Mó'ˆ quiá'ˉ jaléng'ˋ dseaˋ i̱ jalíingˉ fɨˊ caluubˇ. Jo̱ba' cañíiˋtu̱ Jesús quiá'ˉ dseaˋ do jo̱ cajíñ'ˉ: —Jo̱ba' lají̱i̱'˜ e catɨ́ɨngˉ 'nʉˋ, jaˋ 'néˉ quɨ'ˆ jí̱i̱'˜ co̱o̱ˋ.
40017027	Jo̱ lɨco̱' jaˋ ɨ́ˉ dsíiˊ i̱ dseaˋ do gaˋ uii˜ quíˆii', guaˋ fɨˊ lɨ˜ néeˊ guiéeˊ, jo̱ güɨbíiˊ 'máaˊ quíi'ˉ jo̱ guiing˜ i̱ la'uii˜ 'ñʉˋ i̱ nilí'ˋ; jo̱ fɨˊ mo'ooˉ i̱ 'ñʉˋ íˋ nɨsɨcú'ˆ co̱o̱ˋ cuuˉ, jo̱ có̱o̱'˜ jí̱i̱'˜ e jo̱b nɨtɨ́ng'ˋ guiʉ́ˉ quiá'ˉ e nigüɨquí'ˆ quíˉii' quiá'ˉ lají̱i̱'˜ cuuˉ e catɨ́ɨˉnaa' niquíˆii' quiá'ˉ guá'ˉ; jo̱ba' quie̱ˊ e cuuˉ do jo̱ güɨqui˜ jóng.
40018001	Jo̱ ie˜ jo̱b cajo̱ jaléng'ˋ dseaˋ quiá'ˉ Jesús cangoquiéeiñˊ fɨˊ lɨ˜ sing'ˊ dseaˋ do jo̱ cajmɨngɨ́'rˉ lala: —Fíiˋnaa', ¿i̱˜ lɨ́ɨngˉ 'nʉˋ i̱ niingˉguɨ mɨ˜ Fidiéeˇ quie̱rˊ nifɨˊ quiá'ˉ dseaˋ jmɨgüíˋ?
40018002	Jo̱ba' Jesús catǿ'rˉ jaangˋ jiuung˜ jo̱ casíñ'ˋ i̱ jiuung˜ do fɨˊ guiá'ˆ jóoˋ laco̱' la teáangˉ i̱ dseaˋ quiá'rˉ do
40018003	jo̱ casɨ́'ˉreiñ' do lala: —E jáb'ˉ e fɨ́ɨˉɨ 'nʉ́'ˋ e song jaˋ nijmɨsɨ́ɨngˆna' lají̱i̱'˜ e ɨˊ óoˊna' jo̱guɨ song jaˋ ni'uíingˉna' laco̱'guɨ la lɨ́ɨngˊ jiuung˜, jo̱ba' jaˋ nilí'ˋna' jóng e Fidiéeˇ nicá̱rˋ nifɨˊ quíiˉna'.
40018004	Jo̱ lalab fɨ́ɨˉɨ 'nʉ́'ˋ; i̱i̱ˋ dseaˋ i̱ jaˋ jmiféng'ˊ 'ñia'ˊ jo̱guɨ ni'uíingˉtu̱r laco̱'guɨ la lɨ́ɨngˊ i̱ jiuung˜ i̱ sing'ˊ la, jo̱ba' íˋbing' i̱ niingˉguɨ mɨ˜ Fidiéeˇ quie̱rˊ nifɨˊ quiá'ˉ dseaˋ.
40018005	Jo̱ i̱i̱ˋ dseaˋ i̱ íng'ˋ i̱ dseaˋ i̱ lɨ́ɨngˊ laco̱' i̱ jiuung˜ la la'eáangˊ có̱o̱'˜ jnea˜, jo̱ba' güɨlɨñirˊ guiʉ́ˉ e jneab˜ íñ'ˋ cajo̱.
40018006	’Jo̱ fɨ́ɨˉguɨ́ɨ 'nʉ́'ˋ e doñiˊ i̱i̱ˋ dseaˋ i̱ nijméˉ e niténg'ˋ fɨˊ ni˜ dseeˉ jaangˋ jiuung˜ i̱ nɨjá'ˉ lɨ́ɨngˋ júuˆ quiéˉe, jo̱ba' guiʉ́ˉguɨ quiá'ˉ i̱ dseaˋ íˋ e nidsibíingˊ 'ñia'rˊ fɨˊ é̱'ˋ jmɨñí'ˆ e guineaangˇ co̱o̱ˋ cu̱u̱˜ 'looˋ fɨˊ moluur˜ e laco̱' nineáiñ'ˉ cartɨˊ uii˜.
40018007	Jo̱ gabˋ lɨ́ɨˊ quiá'ˉ jaléng'ˋ dseaˋ jmɨgüíˋ e seaˋ có̱o̱'˜ jalé'ˋ e jmɨrǿngˋ yaaiñ˜ dseeˉ, co̱' có̱o̱'˜ jalé'ˋ e jo̱b e tǿiñ'ˋ fɨˊ ni˜ dseeˉ. Jo̱ dsʉ' e ngɨ˜ fɨ́ɨbˆ i̱ dseaˋ i̱ jmóoˋ e niténg'ˋ dseaˋ rúiñ'ˋ fɨˊ ni˜ dseeˉ.
40018008	’Jo̱ba' fɨ́ɨˉɨ 'nʉˋ e doñiˊ si guóo'ˋ o̱si tɨɨ'˜ nijméˉ e nitén'ˋ fɨˊ ni˜ dseeˉ, jo̱ba' jmeángˉguɨ quíi'ˉ e niquiʉ́'ˆba' jo̱ nigüɨbi'ˊ cartɨˊ lɨ˜ huí̱i̱ˆ. Co̱' guiʉ́ˉguɨ quíi'ˉ e niguøn'ˆ fɨˊ lɨ˜ guiʉ́ˉ e jaˋ seaˋ guóo'ˋ o̱si tɨɨ'˜ é e laco̱'guɨ niguøn'ˆ e la'iéb'ˋ guotɨɨ'˜ fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ.
40018009	Jo̱guɨ song jminí'ˆ nijméˉ e nitén'ˋ fɨˊ ni˜ dseeˉ, jo̱ba' jmeángˉguɨ quíi'ˉ e niguíˆba' jo̱ nigüɨbi'ˊ cartɨˊ lɨ˜ huí̱i̱ˆ. Co̱' guiʉ́ˉguɨ quíi'ˉ e niguøn'ˆ fɨˊ lɨ˜ guiʉ́ˉ e co̱o̱ˋ jminí'ˆ e laco̱'guɨ niguøn'ˆ có̱o̱'˜ lajɨˋ tú̱ˉ jminí'ˆ fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ.
40018010	’Jo̱ba' fɨ́ɨˉguɨ́ɨ 'nʉ́'ˋ e jaˋ jmɨ'uǿngˆna' jí̱i̱'˜ jaangˋ i̱ jiuung˜ na. Co̱' jnea˜ fɨ́ɨˉɨ 'nʉ́'ˋ e fɨˊ ñifɨ́bˉ seengˋ ángeles quiá'rˉ i̱ neáangˊ co̱lɨɨng˜ có̱o̱'˜ Tiquiéˆe dseaˋ guiing˜ fɨˊ jo̱.
40018011	Co̱' jnea˜, i̱ dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, cagáˉa e laco̱' nilaanˉ jaléng'ˋ dseaˋ i̱ sɨ'íingˆ uíi'˜ dseeˉ quiá'rˉ.
40018012	’Jo̱guɨ ¿jial lɨ́ɨngˉ 'nʉ́'ˋ e júuˆ la? Faco̱' jaangˋ dseaˋ áaiñˋ cien jo'se'ˋ, jo̱ calɨngɨɨiñ˜ e cango'íingˊ jaangˋ i̱ jo'se'ˋ do quiá'rˉ fɨˊ jee˜ mó'ˋ, ¿su jaˋ nitiúungˉtear i̱ noventa y nueve do cateáˋ lajeeˇ nidsérˉ e nidsi'néiñ'ˊ i̱ jaangˋ i̱ cango'íingˊ do quiá'rˉ?
40018013	Jo̱ song cadséiñ'ˋ íˋ, jo̱ba' eáangˊguɨ nilɨ'iáangˋ dsíirˊ uii˜ quiá'ˉ i̱ jo'se'ˋ i̱ cadséiñ'ˋ do laco̱'guɨ quiá'ˉ i̱ noventa y nueve i̱ caseáaiñˊ do.
40018014	Jo̱ lajo̱b cajo̱, co̱' Tiquíˆii' dseaˋ guiing˜ ñifɨ́ˉ jaˋ iiñ˜ fa' e nidsi'íingˊ jí̱i̱'˜ jaangˋ i̱ jiuung˜ na.
40018015	’Jo̱ fɨ́ɨˉguɨ́ɨ 'nʉ́'ˋ, song jaangˋ dseaˋ rúng'ˋna' calɨngɨɨiñ˜ e cajmeáiñ'ˋ 'nʉ́'ˋ gaˋ, jo̱ba' guiʉ́ˉguɨ e sɨɨng˜na' røøˋ lajeeˇ co̱ˋ gángˉna', jo̱ nifɨ́'ˆna're e˜ uiing˜ quiá'ˉ e cajméerˋ e gaˋ do quíiˉna'. Jo̱ song canʉ́ʉb'˜ júuiñˆ quiá'ˉ lají̱i̱'˜ e cajméerˋ do, jo̱ba' røøbˋ nilɨseengˋtu̱' có̱o̱'r˜.
40018016	Jo̱guɨ dsʉ' song jaˋ ni'íˋ júuiñˆ lají̱i̱'˜ e nifɨ́'ˆre do, jo̱ba' nitǿ'ˆna' jóng gángˉ gaangˋ dseaˋ jiéng'ˋ i̱ tíiˊ ni˜ i̱ nija̱'ˉ júuˆ røøˋ quiá'ˉ lají̱i̱'˜ e nisɨɨng˜na' do.
40018017	Jo̱guɨ song la lɨ́ɨmˊbre lɨ́ɨiñˊ e jaˋ ni'íˋ júuiñˆ có̱o̱'˜ i̱ dseaˋ íˋ, jo̱ba' có̱o̱'˜ dseaˋ quiá'ˉ Dseaˋ Jmáamˉ 'néˉ ngɨ́ngˉ e júuˆ jo̱. Jo̱guɨ song o̱' có̱o̱'˜ dseaˋ íˋ ni'í'ˋ júuiñˆ, jo̱ba' 'néˉ e nɨta˜ óoˊna' e i̱ dseaˋ íˋ jaˋ cuíiñˋ Fidiéeˇ jo̱guɨ lɨ́ɨiñˊ laco̱' jaangˋ dseaˋ i̱ jmóoˋ ta˜ mɨˊ cuuˉ e catɨ́ɨngˉ dseata˜ guiing˜ fɨˊ Roma.
40018018	’Jo̱ba' jnea˜ jmɨtaaˆ óoˊna' e jalé'ˋ e jaˋ nicuǿˉna' fɨˊ jee˜ jaléng'ˋ dseaˋ quiéˉe fɨˊ jmɨgüíˋ la, jaˋ nicuǿˉ Fidiéeˇ fɨˊ fɨˊ ñifɨ́ˉ cajo̱. Jo̱guɨ lajalé'ˋ e nicuǿˉna' fɨˊ jee˜ jaléng'ˋ dseaˋ quiéˉe fɨˊ jmɨgüíˋ la, jo̱ba' nicuǿbˉ Fidiéeˇ fɨˊ cajo̱.
40018019	’Lalab fɨ́ɨˉguɨ́ɨ 'nʉ́'ˋ cajo̱, fa' gámˉ 'nʉ́'ˋ fɨˊ jmɨgüíˋ la nisɨɨng˜na' røøˋ quiá'ˉ lají̱i̱'˜ e nimɨ́ɨ'˜na' Fidiéeˇ, jo̱ba' Tiquiéˆe dseaˋ guiing˜ ñifɨ́ˉ nicuǿ'ˉbre 'nʉ́'ˋ lají̱i̱'˜ e nimɨ́ɨ'˜na'r do.
40018020	Co̱fa' gángˉ o̱si gaangˋ dseaˋ sɨseáiñ'ˊ e jnea˜ quie̱e̱ˉ nifɨˊ quiá'rˉ, jo̱ba' dob seengˋ jnea˜ jee˜ írˋ fɨˊ lɨ˜ sɨseáiñ'ˊ do cajo̱.
40018021	Jo̱ ie˜ jo̱ cangoquiéengˊ Tʉ́ˆ Simón fɨˊ lɨ˜ sing'ˊ Jesús jo̱ cajmɨngɨ́'rˉ dseaˋ do: —Fíiˋi, ¿jó'ˋ ya̱'ˊ 'néˉ íin˜n dseeˉ quiá'ˉ jaangˋ dseaˋ rún'ˋn song cajmeáiñ'ˋ jnea˜ gaˋ? ¿Su jí̱i̱'˜ guiéˉ néeb'˜ jí̱i̱'˜?
40018022	Jo̱ba' cañíiˋ Jesús quiá'ˉ Tʉ́ˆ Simón jo̱ casɨ́'ˉreiñ': —Jaˋ fɨ́ɨˉɨ 'nʉˋ, Tʉ́ˆ Simón, e jí̱i̱'˜ guiéˉ née'˜, co̱' cartɨˊ setenta ya̱'ˊ siete née'˜ 'néˉ íin'˜ dseeˉ quiá'ˉ i̱ dseaˋ rún'ˋ do song li˜ 'néˉ lajo̱.
40018023	Jo̱ cajíng'ˉguɨ Jesús casɨ́'rˉ i̱ dseaˋ quiá'rˉ do e júuˆ la: —Jo̱ mɨ˜ Fidiéeˇ quie̱rˊ nifɨˊ quiá'ˉ dseaˋ, lɨ́ɨˊ laco̱' mɨ˜ jaangˋ dseata˜ dseaˋ féng'ˊ i̱ niseengˋ dseaˋ 'léeng'˜ i̱ nirøøngˋ quiá'rˉ. Jo̱ mɨ˜ catɨ́ˋ í'ˋ e camɨ́ɨˊ i̱ dseata˜ do cuuˉ quiá'rˉ lají̱i̱'˜ e nirøøngˋ i̱ dseaˋ 'léeng'˜ quiá'rˉ do,
40018024	jo̱ba' i̱ dseata˜ dseaˋ féng'ˊ do catǿ'rˉ jaléng'ˋ i̱ dseaˋ 'léeng'˜ i̱ nirøøngˋ quiá'rˉ do e laco̱' nidsicó̱o̱iñ'ˋ do lají̱i̱'˜ e røøiñˋ. Jo̱ la'uii˜ catǿ'rˉ i̱ dseaˋ 'léeng'˜ i̱ nɨrøøngˋ jmiguiʉˊ cuuˉ quiá'rˉ.
40018025	Jo̱ co̱' jaˋ eeˋ cuuˉ seaˋguɨ quiá'ˉ i̱ dseaˋ 'léeng'˜ do fa' e nija̱'rˊ i̱ fiir˜ do, jo̱ba' i̱ fiir˜ do caquiʉ'rˊ ta˜ e nidsi'nɨɨm˜ i̱ dseaˋ 'léeng'˜ do co̱lɨɨng˜ có̱o̱'˜ dseamɨ́ˋ quiá'rˉ có̱o̱'˜guɨ jaléng'ˋ jó̱o̱rˊ có̱o̱'˜guɨ lajalé'ˋ e seaˋ quiá'rˉ e laco̱' niquírˉ lají̱i̱'˜ e røøiñˋ do.
40018026	Jo̱ dsʉ' i̱ dseaˋ 'léeng'˜ do dsifɨˊ lanab casí'rˋ uǿˉ jnir˜ fɨˊ quiniˇ i̱ fiir˜ do jo̱ camɨ'rˊ dseaˋ do jmɨ'eeˇ jo̱ casɨ́'rˉ dseaˋ do lala: “Fíiˋi, mɨ́ɨ'˜ɨ jmɨ'eeˇ 'nʉˋ e nijmée'ˆ féng'ˊ a'ˊ uii˜ quiéˉe e jaˋ mɨˊ seengˋ quiéˉe lana e cuuˉ e røønˉ quíi'ˉ, dsʉ' niquɨ́ˆbaa lajalé'ˋ e røønˉ do quíi'ˉ mɨ˜ nilɨseengˋ quiéˉe.”
40018027	Jo̱ i̱ fii˜ do calɨ́bˉ fɨ́ɨˉ lɨ́ɨiñˉ i̱ dseaˋ 'léeng'˜ i̱ røøngˋ quiá'rˉ do, jo̱ba' joˋ camɨ́ɨˊguɨr cuuˉ quiá'rˉ jo̱ caleáamˋbreiñ' do có̱o̱'˜ júuˆ røøˋ.
40018028	’Jo̱ cangám'ˉ i̱ dseaˋ 'léeng'˜ do, jo̱ lajeeˇ ngaiñ'ˊ guiá'ˆ fɨbˊ mɨ˜ cajíñ'ˊ jaangˋguɨ dseaˋ 'léeng'˜ rúiñ'ˋ la'ó'ˋ røøˋ nijmóorˋ ta˜ quiá'ˉ fiir˜, jo̱ i̱ dseañʉ'ˋ íˋ nirøøngˋ capí'ˆ cuuˉ quiá'rˉ. Jo̱ casam'ˉbre dseaˋ do jo̱ canaaiñˋ güɨ'rˊ luuiñ'˜ jo̱ casɨ́'rˉ dseaˋ do lala: “¡Qui˜ quiéˉe lají̱i̱'˜ e røøn'ˋ!”
40018029	Jo̱ i̱ dseaˋ 'léeng'˜ rúiñ'ˋ do casí'rˋ uǿˉ jnir˜ fɨˊ quiniñ'ˇ do jo̱ camɨ'rˊ dseaˋ do jmɨ'eeˇ jo̱ casɨ́'rˉ lala: “Fa' nijméeˆba' féng'ˊ o'ˊ e røømˋbɨ́ɨ cateáˋ quíi'ˉ, dsʉ' niquɨ́ˆbaa lajalé'ˋ mɨ˜ nilɨseengˋ quiéˉe.”
40018030	Jo̱ dsʉ' i̱ dseaˋ 'léeng'˜ i̱ cajmɨ'ǿøˋ cuuˉ do joˋ e canʉ́ʉ'˜ júuiñˆ jí̱i̱'˜ co̱o̱ˋ, jo̱ 'nʉñíbˆ cangojéeiñˋ i̱ dseaˋ 'léeng'˜ rúiñ'ˋ i̱ carøøngˋ quiá'rˉ do cartɨˊ caquíiñ'ˉ do e cuuˉ do.
40018031	Jo̱ mɨ˜ calɨñiˊ i̱ dseaˋ 'léeng'˜ rúiñ'ˋ i̱ caguiaangˉguɨ do e júuˆ jo̱, jo̱ba' cangosíi'˜bre fiir˜ lají̱i̱'˜ e cajmeáng'ˋ i̱ dseaˋ 'léeng'˜ rúiñ'ˋ i̱ jaangˋguɨ do.
40018032	Jo̱ éeˆ jo̱ iing˜ i̱ fiir˜ do mɨ˜ calɨñirˊ e júuˆ jo̱, jo̱ba' caquiʉ'rˊ ta˜ e calɨtéb'ˆ i̱ dseaˋ i̱ ca'léeˊ do jo̱ lalab casɨ́'ˉreiñ' do: “¡'Nʉˋ lɨn'ˊ jaangˋ dseaˋ 'léeng'˜ i̱ sooˋ dsíiˊ! Jo̱ jnea˜ joˋ camɨɨ˜ɨ lají̱i̱'˜ e røøn'ˋ quiéˉe do dsʉ' uíi'˜ e camɨ́ɨ'˜ jnea˜ jmɨ'eeˇ.
40018033	Jo̱ lajo̱b catɨ́ɨngˉ fa' mɨ˜ cajmee'ˉ có̱o̱'˜ i̱ dseañʉ'ˋ rún'ˋ do mɨ˜ camɨ'rˊ 'nʉˋ jmɨ'eeˇ lɨ́'ˆ laco̱'guɨ cajméˉ jnea˜ có̱o̱'˜ 'nʉˋ.”
40018034	Jo̱ dseáng'ˉ la huɨ́ɨmˊ eáangˊ calɨguíingˉ i̱ dseaˋ fii˜ do quiá'ˉ i̱ dseaˋ 'léeng'˜ quiá'rˉ i̱ cajméeˋ gaˋ do co̱' jɨˋguɨ cartɨˊ caquiʉ'rˊ ta˜ e cangɨ́ɨiñˋ do iihuɨ́ɨˊ cartɨˊ caquíirˊ lají̱i̱'˜ e røøiñˋ do.
40018035	Jo̱ cajíng'ˉguɨ Jesús casɨ́'rˉ jaléng'ˋ i̱ dseaˋ quiá'rˉ do: —Lanab cajo̱ nijméˉ Tiquiéˆe dseaˋ guiing˜ ñifɨ́ˉ có̱o̱'˜ jaléng'ˋ 'nʉ́'ˋ song jaˋ ni'íing˜na' dseeˉ dseáng'ˉ lajang'ˉ uii˜ quiá'ˉ jaangˋ dseaˋ rúng'ˋna'.
40019001	Jo̱ mɨ˜ cangɨ́ˋ e cajíng'ˉ Jesús jalé'ˋ e júuˆ na, jo̱ cagüɨ'ɨ́ɨˊbre fɨˊ lɨ˜ se̱'ˊ Galilea jo̱ caguiéˉtu̱r fɨˊ lɨ˜ se̱'ˊ Judea e néeˊ lɨ́'ˉ 'ngóo'˜ cataangˋ laco̱' iʉ˜ guaˋ Jordán.
40019002	Jo̱ i̱ 'leáamˉ dseaˋ ngolíingˉ laco̱' ngóorˊ, jo̱guɨ cajmi'leáamˉbre jaléng'ˋ dseaˋ dsée'˜ ie˜ jo̱.
40019003	Jo̱ lajeeˇ táangˋ Jesús fɨˊ jo̱, cangoquiéengˊ fɨˊ lɨ˜ siñ'ˊ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo e lɨco̱' iiñ'˜ do e niténg'ˋ dseaˋ do fɨˊ ni˜ dseeˉ, jo̱ba' cajmɨngɨ́'rˉ dseaˋ do lala: —¿Su cuǿømˋ quiá'ˉ jaangˋ dseañʉ'ˋ e nitiúuiñˉ dseamɨ́ˋ quiá'rˉ fɨng lɨ́'ˆ doñiˊ eeˋ cajmiquíng'ˉjiʉ dsíiˊ rúiñ'ˋ?
40019004	Jo̱ba' cañíiˋ Jesús quiá'ˉ i̱ dseaˋ fariseo do lala: —Nɨca'íbˋ 'nʉ́'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Jí̱i̱'˜ latɨˊ mɨ˜ uiing˜ cajmeáangˋ Fidiéeˇ dseañʉ'ˋ jo̱guɨ dseamɨ́ˋ.”
40019005	Jo̱guɨ fé'ˋ cajo̱: “Uíi'˜ e cúng'ˋ dseañʉ'ˋ guóorˋ, jo̱ba' 'naaiñˋ quiá'ˉ tiquiá'ˆ niquiá'rˆ e laco̱' nilɨseeiñˋ co̱lɨɨng˜ có̱o̱'˜ dseamɨ́ˋ quiá'rˉ, jo̱ lajo̱ba' lafa' jaamˋbre ni'uíiñˉ lajeeˇ lajɨˋ huáaiñ'ˉ do.”
40019006	Jo̱ lajo̱b fɨ́ɨˉɨ 'nʉ́'ˋ, joˋ tíiˊguɨr gáiñˉ, co̱' lafa' jaamˋbre nɨca'uíiñˉ. Co̱' Fidiéeˇbing' caguiaˊ uiing˜ e cúng'ˋ dseaˋ guóorˋ, jo̱ba' joˋ cuǿøngˋ fa' e nitiúungˉguɨ dseaˋ rúiñ'ˋ mɨ˜ cangɨ́ˋguɨ e cacúiñ'ˋ guóorˋ.
40019007	Jo̱ cajmɨngɨ́'ˉtu̱ i̱ dseaˋ fariseo do Jesús: —Jo̱ ¿jialɨ'ˊ caquiʉ'ˊ Moi˜ ta˜ e cuǿømˋ tiúungˉ dseaˋ rúiñ'ˋ song caráangˉ co̱o̱ˋ majíˋ lɨ˜ fé'ˋ lajo̱, jo̱ lajo̱ba' dseáng'ˉ e cuǿøngˋ e tiúungˉ i̱ dseañʉ'ˋ do dseamɨ́ˋ quiá'rˉ?
40019008	Jo̱ cañíiˋtu̱ Jesús quiáiñ'ˉ do: —Jo̱ i̱ Moi˜ do cacuørˊ fɨˊ e catiúungˊna' dseamɨ́ˋ quíiˉna' dsʉ' uíi'˜ e 'nʉ́'ˋ dseáng'ˉ eáamˊ ue'ˋ óoˊna'. Co̱' jí̱i̱'˜ latɨˊ mɨ˜ uiingˇ jaˋ lajo̱ calɨ'iing˜ Fidiéeˇ e nilíˋ.
40019009	Jo̱ jnea˜guɨ fɨ́ɨˉɨ 'nʉ́'ˋ e doñiˊ i̱i̱ˋ i̱ tiúungˉ dseamɨ́ˋ quiá'ˉ e jí̱i̱'˜ jaˋ ca'léeˊ i̱ dseamɨ́ˋ quiá'rˉ do e güɨɨiñˋ có̱o̱'˜ dseañʉ'ˋ jiéng'ˋ, jo̱guɨ e nicúng'ˋtu̱r guóorˋ có̱o̱'˜ jaangˋguɨ dseamɨ́ˋ jiéng'ˋ, jo̱ba' dseebˉ éerˋ jóng fɨˊ quiniˇ Fidiéeˇ.
40019010	Jo̱guɨ i̱ dseaˋ quiá'ˉ Jesús do casɨ́'rˉ dseaˋ do lala: —Song lajo̱b lɨ́ɨˊ quiá'ˉ jaléng'ˋ dseañʉ'ˋ có̱o̱'˜guɨ dseamɨ́ˋ quiá'rˉ, jo̱ba' guiʉ́ˉguɨ lɨ́ngˉ jnea'ˆ e jaˋ nicúiñ'ˋ guóorˋ.
40019011	Jo̱ba' cañíiˋtu̱ Jesús quiáiñ'ˉ do: —Jaˋ lajɨɨngˋ dseaˋ catɨ́ɨiñˉ e ngáiñ'ˋ jalé'ˋ e júuˆ na, co̱' lají̱i̱'˜ dseaˋ i̱ nɨcangɨ́ɨngˋ quiá'ˉ Fidiéeˇ, jí̱i̱'˜ íˋbing' i̱ ngáng'ˋ e jo̱.
40019012	Jo̱ jmiguiʉbˊ uiing˜ seaˋ e jmóoˋ huɨ́ɨngˊ quiá'ˉ jaléng'ˋ dseañʉ'ˋ e jaˋ cuǿøngˋ e nicúiñ'ˋ guóorˋ: co̱' seemˋ dseañʉ'ˋ e latɨˊ mɨ˜ ngáam'˜bre jaˋ sɨ'íiñˆ fa' e nicúiñ'ˋ guóorˋ, jo̱guɨ seemˋbɨ cajo̱ e dseañʉ'ˋ rúm'ˋbre nɨcajmi'léng'ˋ írˋ, jo̱guɨ seemˋbɨ i̱ jaˋ cuø'ˊ fɨˊ yaang˜ fa' e nicúiñ'ˋ guóorˋ dsʉ' uíi'˜ e Fidiéeˇ quie̱ˊ nifɨˊ quiá'rˉ. Jo̱ jaléng'ˋ dseaˋ i̱ quɨ́ɨ'˜ jmɨɨ˜ nijméˉ lajo̱, jo̱ba' güɨjméeˋbre lajo̱.
40019013	Jo̱ mɨ˜ cangɨ́ˋ jo̱, caguilíingˉ jaléng'ˋ dseaˋ e jéeiñˋ jiuung˜ quiá'rˉ fɨˊ lɨ˜ sing'ˊ Jesús e laco̱' niquidsiˊ dseaˋ do guóorˋ fɨˊ yʉ́'ˆ mogui˜ lajaangˋ lajaangˋ i̱ jiuung˜ do jo̱guɨ e niféiñ'ˊ Fidiéeˇ uii˜ quiáiñ'ˉ do, jo̱ lajo̱ba' nilɨgüeaiñ'ˆ do. Jo̱ dsʉ' i̱ dseaˋ quiá'ˉ Jesús do cajníimˊbre quiá'ˉ jaléng'ˋ sejmiiˋ i̱ jiuung˜ do jo̱guɨ cajíimˉbreiñ' do cajo̱.
40019014	Jo̱ba' cajíng'ˉ Jesús casɨ́'rˉ i̱ dseaˋ quiá'rˉ do: —Cuǿø'˜na' fɨˊ jaléng'ˋ i̱ jiuung˜ na güɨjalíiñˉ fɨˊ la jo̱ jaˋ jnɨˊna' quiá'rˉ, co̱' jaléng'ˋ dseaˋ i̱ lɨ́ɨngˊ laco̱' i̱ jiuung˜ la, íˋbing' catɨ́ɨngˉ e Fidiéeˇ quie̱ˊ nifɨˊ quiá'rˉ.
40019015	Jo̱ caquidsibˊ Jesús guóorˋ fɨˊ yʉ́'ˆ mogui˜ lajaangˋ lajaangˋ i̱ jiuung˜ do, jo̱ ngɨ́ˋ jo̱, cagüɨ'ɨ́ɨˊbre fɨˊ jo̱.
40019016	Jo̱ mɨ˜ cangɨ́ˋ jo̱, caguiéˉ jaangˋ sɨming'ˋ fɨˊ lɨ˜ sing'ˊ Jesús jo̱ cajmɨngɨ́'rˉ dseaˋ do: —Tɨfa'ˊ i̱ guiʉ́ˉ dsíiˊ, ¿e˜ e guiʉ́ˉ 'néˉ jmee˜ jnea˜ e laco̱' nilí'ˋi e nilɨseenˉ cøøngˋ có̱o̱'˜ Fidiéeˇ carˋ ngongɨ́ɨˋ jmɨɨ˜?
40019017	Jo̱ba' cañíiˋ Jesús quiá'ˉ i̱ sɨming'ˋ do: —¿Jialɨ'ˊ jnea˜ jmɨngɨ́ɨ'ˇ cuaiñ˜ quiá'ˉ jalé'ˋ e guiʉ́ˉ? Co̱' jaamˋ i̱ guiúngˉ seengˋ jo̱ jí̱i̱'˜ Fidiéeˇbing' lɨ́ɨngˊ lajo̱. Jo̱ dsʉ' song 'nʉˋguɨ iin'˜ e nilɨseen'ˋ cøøngˋ có̱o̱'˜ Fidiéeˇ carˋ ngongɨ́ɨˋ jmɨɨ˜, jo̱ba' 'néˉ nijmitíˆba' lajalé'ˋ júuˆ quiʉ'ˊ ta˜ quiá'ˉ Fidiéeˇ jóng.
40019018	Jo̱ba' cañíiˋ i̱ sɨming'ˋ do quiá'ˉ Jesús: —¿E˜guɨ e júuˆ 'néˉ lɨti˜ do jóng? Jo̱ cañíiˋtu̱ Jesús quiáiñ'ˉ do jo̱ casɨ́'rˉ lala: —Lalab lɨ́ɨˊ jalé'ˋ e júuˆ 'néˉ lɨti˜ do: Jaˋ jngán'ˋ jí̱i̱'˜ jaangˋ dseaˋ rún'ˋ; jo̱guɨ jaˋ 'lee'˜ e nigüɨ́n'ˋ có̱o̱'˜ dseañʉ'ˋ dseamɨ́ˋ i̱ o̱' quíi'ˉ; jo̱guɨ jaˋ jmoo'ˋ ɨ̱ɨ̱ˋ; o̱'guɨ cuø'ˊ dseaˋ dseeˉ e jaˋ uiing˜ seaˋ;
40019019	jo̱guɨ jmɨ'gooˋ tiquíi'ˆ có̱o̱'˜guɨ niquíi'ˆ; jo̱guɨ jmi'neáan'ˋ jaléng'ˋ dseaˋ rún'ˋ lɨ́'ˆ laco̱'guɨ jmi'neáan'ˋ uø'ˊ.
40019020	Jo̱ba' cañíiˋtu̱ i̱ sɨming'ˋ do quiá'ˉ Jesús jo̱ casɨ́'rˉ dseaˋ do: —Lajɨbˋ e júuˆ e fó'ˋna' nɨcajmitiiˉ; jo̱ba' ¿e˜ jí̱i̱'˜ e 'néˉ nijmitiˋguɨ́ɨ?
40019021	Jo̱ba' cañíiˋtu̱ Jesús quiáiñ'ˉ do jo̱ cajíñ'ˉ: —Song 'nʉˋ iin'˜ e nilɨguiún'ˉ laco̱' sɨ'íˆ fɨˊ quiniˇ Fidiéeˇ, jo̱ba' guǿng'ˊ fɨˊ quíi'ˉ jo̱ güɨ'nɨɨ˜ lajalé'ˋ e seaˋ quíi'ˉ, jo̱ jalé'ˋ e cuuˉ e nilí'ˋ quiá'ˉ e jo̱ jmeeˉ guiéeˆ jee˜ jaléng'ˋ dseaˋ tiñíingˉ, jo̱ lajo̱guɨba' nilí'ˋ e nilɨseaˋ juguiʉ́ˉ quíi'ˉ fɨˊ ñifɨ́ˉ fɨˊ lɨ˜ guiing˜ Fidiéeˇ. Jo̱ mɨ˜ ningɨ́ˋ jo̱, nea˜ có̱o̱'˜ jnea˜ jóng.
40019022	Jo̱ dsʉ' mɨ˜ canúuˉ i̱ sɨming'ˋ do jalé'ˋ júuˆ e cajíng'ˉ Jesús, jo̱ba' fɨ'íbˆ cangáiñ'ˉ, co̱' eáamˊ seaˋ cuuˉ quiá'rˉ.
40019023	Jo̱ba' casɨ́'ˉ Jesús i̱ dseaˋ quiá'rˉ do jo̱ cajíñ'ˉ lala: —E já'ˉ e fɨ́ɨˉɨ 'nʉ́'ˋ e huɨ́ɨmˊ lɨ́ɨˊ quiá'ˉ jaangˋ dseaˋ seaˋ cuuˉ e nijáng'ˋ 'ñia'rˊ fɨˊ quiniˇ Fidiéeˇ e laco̱' dseaˋ do nicá̱ˋ nifɨˊ quiá'rˉ.
40019024	Jo̱guɨ fɨ́ɨˉtú̱u̱ 'nʉ́'ˋ calé'ˋ catú̱ˉ e jaˋguɨ huɨ́ɨngˊ quiá'ˉ jaangˋ jó'ˋ camello e ningɨ́ngˉne' fɨˊ dsíiˊ tooˋ jminiˇ mocuuˉ e laco̱'guɨ jaangˋ dseaˋ seaˋ cuuˉ nijáng'ˋ 'ñia'rˊ fɨˊ quiniˇ Fidiéeˇ e laco̱' dseaˋ do nicá̱ˋ nifɨˊ quiá'rˉ.
40019025	Jo̱ mɨ˜ tɨˊ lɨ˜ canúuˉ i̱ dseaˋ quiá'ˉ Jesús do lajo̱, jo̱ba' eáangˊguɨb cangogáˋ dsíirˊ jóng, jo̱ canaaiñˋ jmɨngɨ'ˊ rúiñ'ˋ: —Jo̱ song lajo̱b lɨ́ɨˊ, jo̱ba' ¿i̱˜ nilí'ˋ nijméˉ e nileáiñˋ jee˜ jalé'ˋ dseeˉ quiá'rˉ?
40019026	Jo̱ lɨco̱' cajǿømˉ Jesús i̱ dseaˋ quiá'rˉ do, jo̱ cañíirˋ quiáiñ'ˉ do lala jo̱ cajíñ'ˉ: —Jí̱i̱'˜ jaangˋ dseaˋ jmɨgüíˋ quɨ́ɨ'r˜ jmɨɨ˜ nileángˉ 'ñia'rˊ jee˜ jalé'ˋ dseeˉ quiá'rˉ, co̱' jí̱i̱'˜ Fidiéeˇbing' quɨ́ɨ'˜ jmɨɨ˜ jméˉ lajo̱.
40019027	Jo̱ba' cañíiˋ Tʉ́ˆ Simón quiá'ˉ Jesús jo̱ casɨ́'rˉ dseaˋ do lala: —Fíiˋii', jnea'ˆ nɨcatʉ́ˆbaa' lajalé'ˋ e seaˋ quíˉnaa' jo̱ có̱o̱'˜ 'nʉbˋ nɨngɨˋnaa' lana. Jo̱ba' ¿e˜ jí̱i̱'˜ e catɨ́ɨˉnaa' ni'íing'˜naa'?
40019028	Jo̱ba' lalab cañíiˋ Jesús e casɨ́'rˉ i̱ dseaˋ quiá'rˉ do jo̱ cajíñ'ˉ: —E laba' jmɨtaaˆ óoˊna' e mɨ˜ nitɨ́ˉ í'ˋ e nilɨ'mɨ́ɨˉtu̱ latøøngˉ jmɨgüíˋ, jo̱b mɨ˜ nimáang˜na' jnea˜, dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, e niníˆi e niquiʉ́'ˆʉ ta˜ fɨˊ é̱e̱ˆ lɨ˜ niingˉ jlo'ˆ quiéˉe e seaˋ fɨˊ ñifɨ́ˉ. Jo̱ ie˜ jo̱ jaléng'ˋ 'nʉ́'ˋ, dseaˋ lɨ́ɨngˊna' dseaˋ quiéˉe, nilɨseabˋ cajo̱ guitu̱ˊ é̱e̱ˆ quíiˉna' fɨˊ jo̱ lɨ˜ niníˋna' co̱lɨɨng˜ có̱o̱'˜ jnea˜ e laco̱' niquidsiˋna' í'ˋ quiá'ˉ lajɨˋ guitu̱ˊ 'lé'ˋ dseaˋ góoˋnaa' dseaˋ Israel.
40019029	Jo̱guɨ jaléng'ˋ dseaˋ i̱ nɨlɨ́ɨngˊ dseaˋ quiéˉe, jo̱ uíi'˜ e jo̱ nɨcatʉ́rˋ jalé'ˋ 'nʉr˜, o̱si nɨca'naaiñˋ quiá'ˉ jaléng'ˋ rúiñ'ˋ é, o̱si nɨca'naaiñˋ quiá'ˉ tiquiá'ˆ niquiá'rˆ é, o̱si quiá'ˉ jó̱o̱ˊbɨr é, o̱si nɨcatʉ́rˋ uǿˉ quiá'rˉ é, jo̱ba' jaléng'ˋ íˋbing' i̱ niñíingˋ cien ya̱'ˊ e jmiguiʉˊguɨ e laco̱' e catʉ́rˋ do jo̱guɨ niñíimˋbɨr cajo̱ e nilɨseeiñˋ cøøngˋ có̱o̱'˜ Fidiéeˇ carˋ ngongɨ́ɨˋ jmɨɨ˜.
40019030	Jo̱ i̱ lɨɨng˜ dseaˋ i̱ lɨ́ɨngˉ e niiñˉ eáangˊ fɨˊ jmɨgüíˋ la, dsʉ' íˋbing' jí̱i̱'˜ capí'ˆ jaˋ eeˋ niiñˉ mɨ˜ nitɨ́ˉ e í'ˋ jo̱; jo̱ dsʉ' i̱ lɨɨng˜ dseaˋ i̱ lɨ́ɨngˉ e jaˋ eeˋ niiñˉ jí̱i̱'˜ capí'ˆ fɨˊ jmɨgüíˋ la, jo̱ba' íˋbing' i̱ eáangˊguɨ nilɨniingˉ mɨ˜ nitɨ́ˉ e í'ˋ jo̱.
40020001	Jo̱ café'ˋguɨ Jesús co̱o̱ˋguɨ júuˆ já'ˉ e lafa' júuˆ cuento jo̱ cajíñ'ˉ lala: —Jo̱ mɨ˜ Fidiéeˇ quie̱rˊ nifɨˊ quiá'ˉ dseaˋ, lɨ́ɨˊ laco̱' mɨ˜ jaangˋ dseaˋ fii˜ co̱o̱ˋ uǿˉ lɨ˜ sɨjneaˇ mɨ́'ˆ huɨɨngˋ jǿ'ˆ, jo̱ i̱ dseaˋ íˋ cagüɨ'ɨ́ɨrˊ co̱o̱ˋ ya̱'ˊ e la'eeˋ e cango'néeiñˆ dseaˋ 'léeng'˜ i̱ nijméˉ ta˜ quiá'ˉ e mɨ́'ˆ huɨɨngˋ jǿ'ˆ do.
40020002	Jo̱ casɨ́'ˉreiñ' do e niquíˉbre e 'léeiñ'˜ do quiá'ˉ co̱o̱ˋ jmɨɨ˜ ta˜. Jo̱ mɨ˜ cangɨ́ˋ jo̱, casíimˋbreiñ' do fɨˊ jee˜ ta˜.
40020003	Jo̱ i̱ fii˜ do calé'ˋ catú̱ˉ cagüɨ'ɨ́ɨrˊ fɨˊ jee˜ 'nʉ́ʉˊ mɨ˜ catɨ́ˋ la i̱i̱ˉ ñʉ́ˉ e la'eeˋ jo̱ cangáiñˉ jiéng'ˋguɨ dseaˋ i̱ neáangˊ jøøngˉ e jaˋ ta˜ jmóorˋ.
40020004	Jo̱ lalab casɨ́'rˉ íˋ: “Song jaˋ ta˜ seaˋ jméeˆ 'nʉ́'ˋ, güɨlíingˉna' güɨjmeeˉna' ta˜ quiá'ˉ mɨ́'ˆ huɨɨngˋ jǿ'ˆ quiéˉe, jo̱ niquɨ́ˆbaa quíiˆna' laco̱' sɨ'íˆ.” Jo̱ cangolíimˆ i̱ dseaˋ do cangojméerˆ ta˜.
40020005	’Jo̱ mɨ˜ catɨ́ˋ guieñí'ˉ, cagüɨ'ɨ́ɨbˊtu̱ i̱ dseaˋ fii˜ do fɨˊ jee˜ 'nʉ́ʉˊ e ngojméeˆguɨr quijí̱ˉ dseaˋ i̱ nijméˉ ta˜ quiá'rˉ, jo̱ caléb'ˋ catú̱ˉ cagüɨ'ɨ́ɨrˊ mɨ˜ catɨ́ˋ la i̱i̱ˉ 'nɨˊ e ca'lóoˉ cajo̱.
40020006	Jo̱ co̱o̱bˋ mɨ˜ catɨ́ˋ la i̱i̱ˉ 'ñiáˋ e ca'lóoˉ, jo̱ caléb'ˋ catú̱ˉ cagüɨ'ɨ́ɨrˊ jo̱ cangórˉ fɨˊ 'móo'˜, jo̱ fɨˊ jo̱b cangárˉ e neáangˊ jiéng'ˋguɨ dseaˋ i̱ jaˋ ta˜ seaˋ jméˉ, jo̱ba' cajmɨngɨ́'rˉ dseaˋ do: “¿Jialɨ'ˊ ngɨɨng˜ 'nʉ́'ˋ jmɨɨ˜ quíiˆna' fɨˊ la e jaˋ ta˜ jmooˋna'?”
40020007	Jo̱ba' cañíiˋ i̱ dseaˋ do quiá'ˉ i̱ fii˜ do: “Co̱' jí̱i̱'˜ jaangˋ dseaˋ jaˋ mɨˊ calɨ'neáiñˉ jnea'ˆ ta˜.” Jo̱ba' cajíng'ˉ i̱ fii˜ do casɨ́'ˉreiñ': “Güɨlíingˉ 'nʉ́'ˋ güɨjmeeˉna' ta˜ cajo̱ fɨˊ lɨ˜ seaˋ mɨ́'ˆ huɨɨngˋ jǿ'ˆ quiéˉe.”
40020008	’Jo̱ mɨ˜ tɨˊ lɨ˜ canʉʉˋ, i̱ fii˜ do caquiʉ'rˊ ta˜ i̱ dseaˋ néeˊ ni˜ dseaˋ 'léeng'˜ do e nitǿørˋ jaléng'ˋ i̱ dseaˋ jmóoˋ ta˜ do jo̱ casɨ́'ˉreiñ' do lala: “Teeˉ lajaangˋ lajaangˋ i̱ dseaˋ 'léeng'˜ na jo̱ quɨ́'ˆ quiá'rˉ, dsʉ' la'uii˜ ningɨ́ngˉ i̱ dseaˋ i̱ cangotáang'˜ jee˜ ta˜ la i̱i̱ˉ 'ñiáˋ e ca'lóoˉ do jo̱ lajo̱b cartɨˊ i̱ cangotáang'˜ la'eeˋ do.”
40020009	Jo̱ lajo̱b cajméeˋ i̱ dseaˋ do; jo̱ la'uii˜ cangɨ́ɨngˊ i̱ dseaˋ i̱ cangotáang'˜ la i̱i̱ˉ 'ñiáˋ e ca'lóoˉ, jo̱ lajaangˋ lajaamˋ i̱ dseaˋ íˋ ca'íñ'ˋ e 'léeiñ'˜ quiá'ˉ latøøngˉ jmɨɨ˜.
40020010	Jo̱ mɨ˜ cató'ˊ quiá'ˉ íˋ, jo̱guɨba' cangɨ́ɨngˊ i̱ dseaˋ i̱ cangotáang'˜ la'eeˋguɨ do, jo̱ i̱ dseaˋ íˋ ca'ɨ́ˋ dsíirˊ e jmiguiʉˊguɨ nilí'rˋ e 'léeiñ'˜. Jo̱ dsʉ' o̱' lajo̱, co̱' røøbˋ ca'íñ'ˋ có̱o̱'˜ i̱ nifɨˊguɨ do cajo̱.
40020011	Jo̱ mɨ˜ tɨˊ lɨ˜ cangɨ́ˋ e ca'íñ'ˋ do e 'léeiñ'˜, jo̱ba' canaaiñˋ fé'rˋ gaˋ uii˜ quiá'ˉ i̱ dseaˋ fii˜ do
40020012	jo̱ casɨ́'ˉreiñ' do lala: “I̱ dseaˋ 'léeng'˜ quíi'ˉ i̱ caguilíingˉ cøøngˋguɨ na, jí̱i̱'˜ co̱o̱ˋ oor˜ba' cajméerˋ ta˜; jo̱guɨ røøbˋ caquí'ˆ quiá'ˉ dseaˋ do laco̱'guɨ jnea'ˆ, dseaˋ cataang˜naa' lajeeˇ latøøngˉ jmɨɨ˜ e guíiˉ ieeˋ.”
40020013	Jo̱ dsʉ' i̱ fii˜ do cañíirˋ quiá'ˉ jaangˋ lajeeˇ i̱ dseaˋ 'léeng'˜ do jo̱ casɨ́'ˉreiñ': “Ruu'ˇ, o̱fa' jnea˜ jmóoˋo jløn'ˆn có̱o̱'˜ 'nʉˋ. ¿Su o̱fa' casɨɨ˜naa' røøˋ jial tíiˊ 'léeng'˜ dseaˋ laco̱o̱ˋ jmɨɨ˜?
40020014	Jo̱ba' fɨ́ɨˉɨ 'nʉˋ lana, nab ró̱o̱ˋ e 'léen'˜ jo̱ nɨcuǿømˋ guǿn'ˆ. Jo̱ song jnea˜guɨ iin˜n quɨ́ˋɨ quiá'ˉ i̱ dseaˋ 'léeng'˜ i̱ ca'íˉ cajméeˋ ta˜ cøøngˋguɨ do røøˋ laco̱' jí̱i̱'˜ e nɨcaquɨ́ˋɨ quíi'ˉ,
40020015	jo̱ba' cuǿømˋ líˋ jmee˜e lajo̱, co̱' cuuˉ quiéˉbaa e cacuǿøˉøre do, o̱' cuuˉ quiá'ˉ dseaˋ jiéng'ˋ. ¿O̱fa' dsihuɨ́ɨmˊba' é dsʉ' uíi'˜ e cajméˉe e guiʉ́ˉ có̱o̱'˜ i̱ dseaˋ íˋ?”
40020016	Jo̱ cajíng'ˉguɨ Jesús lala: —Jo̱ i̱ lɨɨng˜ dseaˋ i̱ lɨ́ɨngˉ e niiñˉ eáangˊ fɨˊ jmɨgüíˋ la, dsʉ' íˋbing' e jí̱i̱'˜ capí'ˆ jaˋ eeˋ niingˉ mɨ˜ nitɨ́ˉ e í'ˋ jo̱. Jo̱ dsʉ' i̱ lɨɨng˜ dseaˋ i̱ lɨ́ɨngˉ e jaˋ eeˋ niiñˉ jí̱i̱'˜ capí'ˆ fɨˊ jmɨgüíˋ la, jo̱ba' íˋbing' i̱ eáangˊguɨ nilɨniingˉ mɨˊ nitɨ́ˉ e í'ˋ jo̱.
40020017	Jo̱ co̱o̱ˋ jmɨɨ˜, lajeeˇ e nɨ'iuungˉ Jesús fɨˊ ngaiñ'ˊ fɨˊ Jerusalén, jo̱ catǿ'rˉ i̱ dseaˋ guitúungˋ quiá'rˉ do co̱o̱ˋ lɨco̱' yaaiñ˜ jo̱ casɨ́'ˉreiñ' do:
40020018	—Jo̱ lɨ́'ˆ laco̱' jí̱i̱'˜ e móoˉ 'nʉ́'ˋ jmɨɨ˜ na, lana nɨngóoˊnaa' fɨˊ Jerusalén, jo̱ fɨˊ jo̱b lɨ˜ nisáng'ˊ dseaˋ jnea˜, dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ. Jo̱ nijáiñ'ˋ jnea˜ fɨˊ jaguóˋ jaléng'ˋ fii˜ jmidseaˋ quiá'ˉ dseaˋ góoˋnaa' dseaˋ Israel có̱o̱'˜guɨ jaléng'ˋ tɨfa'ˊ i̱ eˊ júuˆ quiʉ'ˊ ta˜ quíˉnaa' cajo̱. Jo̱ jaléng'ˋ i̱ dseaˋ íbˋ i̱ nicuǿˉ júuˆ quiá'ˉ e nijúungˉ jnea˜.
40020019	Jo̱guɨ nijáiñ'ˋ jnea˜ fɨˊ jaguóˋ jaléng'ˋ dseaˋ i̱ jaˋ cuíingˋ Fidiéeˇ, jo̱ jaléng'ˋ íbˋ i̱ nilǿøˉ quiéˉe, jo̱guɨ nijmɨhuɨ́ɨiñˋ jnea˜ cajo̱ jo̱ jɨˋguɨ cartɨˊ niteáiñˉ jnea˜ fɨˊ dse'ˋ crúuˆ, jo̱ fɨˊ jo̱b nijúunˉn; dsʉ' mɨ˜ nitɨ́ˉ 'nɨˊ jmɨɨ˜ lajo̱, nijí̱b'ˊtú̱u̱ calé'ˋ catú̱ˉ.
40020020	Jo̱ mɨ˜ cangɨ́ˋ jo̱, i̱ dseamɨ́ˋ quiá'ˉ jaangˋ dseañʉ'ˋ i̱ siiˋ Zebedeo cajaquiéeiñˊ fɨˊ lɨ˜ sing'ˊ Jesús, co̱lɨɨng˜ có̱o̱'˜ gángˉ jó̱o̱rˊ, jaangˋ i̱ siiˋ Tiáa˜ jo̱guɨ jaangˋ i̱ siiˋ Juan, jo̱ lajɨˋ huáaiñ'ˉ do quíiñ'˜ jee˜ dseaˋ guitúungˋ quiá'ˉ Jesús, jo̱ casí'rˋ uǿˉ jnir˜ fɨˊ quiniñ'˜, co̱' iiñ˜ lɨɨng˜ eeˋ nimɨ́'ˉbre dseaˋ do.
40020021	Jo̱ba' cajmɨngɨ́'ˉ Jesús i̱ dseamɨ́ˋ do jo̱ casɨ́'ˉreiñ': —¿E˜ iin'˜? Jo̱ba' cañíiˋ i̱ dseamɨ́ˋ do quiá'ˉ Jesús jo̱ casɨ́'rˉ dseaˋ do: —Jiéeˋ o'ˊ e nicuø'ˊ fɨˊ e lajɨˋ gángˉ i̱ jó̱o̱ˋo̱ la nigüeárˋ có̱o̱'˜ 'nʉˋ fɨˊ lɨ˜ quiʉ'ˊ ta˜ mɨ˜ nɨguiing˜tu̱' fɨˊ jo̱, jo̱ jaaiñ'ˋ la nigüeárˋ lɨ́'ˆ lɨˊ dséeˊ jo̱guɨ jaangˋguɨr lɨ́'ˆ lɨˊ tuung˜.
40020022	Jo̱ba' cañíiˋ Jesús quiáiñ'ˉ do lala: —'Nʉ́'ˋ jí̱i̱'˜ jaˋ ñíˆna' lají̱i̱'˜ e mɨˋna' na. ¿Su lɨ́ɨngˉna' e nité'ˋna' lají̱i̱'˜ iihuɨ́ɨˊ e nɨjaquiéengˊ quiéˉ jnea˜? Jo̱ba' cañíiˋ i̱ jó̱o̱ˋ i̱ dseamɨ́ˋ do jo̱ cajíñ'ˉ: —Nité'ˋ lí'ˋbaa'.
40020023	Jo̱ cañíiˋtu̱ Jesús quiá'ˉ i̱ dseaˋ do: —E jáb'ˉ e 'nʉ́'ˋ nimóˆba' iihuɨ́ɨˊ cajo̱ lɨ́'ˆ laco̱'guɨ nimoo˜ jnea˜; jo̱ dsʉ' e nigüeáˋ dseaˋ lɨ́'ˆ lɨˊ dséeˊ o̱si lɨ́'ˆ lɨˊ tuung˜ é laco̱' guiin˜n, jaˋ jnea˜ catɨ́ɨnˉn e jo̱ fa' e nicuøøˉ, co̱' lají̱i̱'˜ dseaˋ i̱ nɨcaguíng'ˋ Tiquiéˆe, jí̱i̱'˜ íˋbing' i̱ catɨ́ɨngˉ e jo̱.
40020024	Jo̱ mɨ˜ tɨˊ lɨ˜ canúuˉ i̱ dseaˋ quiá'ˉ Jesús i̱ guíngˉguɨ do lají̱i̱'˜ e júuˆ jo̱, jo̱ba' calɨguíimˉbre quiá'ˉ i̱ gángˉ do.
40020025	Jo̱ dsʉ' Jesús catǿ'rˉ jaléng'ˋ i̱ dseaˋ guitúungˋ do quiá'rˉ jo̱ casɨ́'rˉ lala: —Nɨñíbˆ 'nʉ́'ˋ guiʉ́ˉ e jee˜ jaléng'ˋ dseaˋ i̱ jaˋ cuíingˋ Fidiéeˇ seengˋ jaléng'ˋ dseata˜ i̱ quiʉ'ˊ ta˜ quiá'ˉ jaléng'ˋ dseaˋ, jo̱ jaléng'ˋ i̱ dseaˋ i̱ quiʉ'ˊ ta˜ do eáamˊ sɨlɨ'rˊ có̱o̱'˜ e ta˜ lɨ́ɨiñ'ˊ do. Jo̱ lajo̱b lɨ́ɨˊ cajo̱ có̱o̱'˜ jaléng'ˋ dseata˜ dseaˋ féng'ˊ i̱ quie̱ˊ nifɨˊ quiá'ˉ jaléng'ˋ dseaˋ, co̱' laguidseaamˆ quiʉ'rˊ ta˜ quiáiñ'ˉ do.
40020026	Jo̱ dsʉ' jaˋ cuǿøngˋ e nidsijéeˊ lajo̱ jee˜ 'nʉ́'ˋ, co̱' i̱i̱ˋ i̱ iing˜ i̱ nicá̱ˋ nifɨˊ jee˜ 'nʉ́'ˋ, íˋbing' i̱ 'néˉ nijméˉ ta˜ jmɨcó̱o̱'˜ quiá'ˉ i̱ caguiaangˉguɨ.
40020027	Jo̱guɨ i̱i̱ˋ i̱ iing˜ i̱ nijméˉ e niingˉguɨr jee˜ 'nʉ́'ˋ, íˋbing' i̱ 'néˉ jméˉ jalé'ˋ ta˜ huɨ̱́'ˋ jee˜ jaléng'ˋ i̱ caguiaangˉguɨ e jaˋ jmiféng'ˊ 'ñia'rˊ.
40020028	Jo̱ lajo̱b 'néˉ jmérˉ, co̱' lajo̱b ta˜ cagáˉ jnea˜ cajo̱, jnea˜ dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ. Co̱' jnea˜ jaˋ cagáˉa fa' e jmóoˋ dseaˋ ta˜ fɨˊ quiniiˉ, co̱' jnea˜ cagáˉa e laco̱' nijmɨcó̱o̱'˜o̱ jaléng'ˋ dseaˋ jmɨgüíˋ jo̱guɨ e nijáng'ˋ 'ñiá'ˋa e nijúunˉn e laco̱' nileángˋ fɨ́ɨngˊ dseaˋ jmɨgüíˋ jee˜ jalé'ˋ dseeˉ quiá'rˉ.
40020029	Jo̱ mɨ˜ cangɨ́ˋ jo̱, mɨ˜ tɨˊ lɨ˜ ca'uøøngˋ Jesús có̱o̱'˜ jaléng'ˋ dseaˋ quiá'rˉ fɨˊ Jericó, eáamˊ cango'leáangˊ dseaˋ laco̱' ngóorˊ.
40020030	Jo̱ lajeeˇ laco̱' teáaiñ'˜ fɨˊ lado, co̱o̱bˋ mɨ˜ cangɨ́ɨiñˊ lɨ˜ neáangˊ gángˉ dseaˋ tiuungˉ i̱ neáangˊ 'nɨ'ˋ fɨˊ. Jo̱ mɨ˜ tɨˊ lɨ˜ calɨlí'ˆ i̱ dseaˋ tiuungˉ do e cangɨ́ɨngˊ Jesús fɨˊ jo̱, jo̱ba' ca'áiñ'ˋ dseaˋ do lala: —¡Fíiˋii', sɨju̱ˇ dseata˜ Daví'ˆ, fɨ́ɨˉ güɨlíin'ˋ jnea'ˆ!
40020031	Jo̱ dsʉ' jaléng'ˋ i̱ dseaˋ i̱ ngolíingˉ có̱o̱'˜ Jesús do ca'gaamˋbre quiáiñ'ˉ do e laco̱' joˋ áng'ˋguɨiñ' do dseaˋ do. Jo̱ dsʉ' lɨ́'ˆ lɨˊ teáˋguɨ canaangˋ óoˋ i̱ dseaˋ tiuungˉ do e áiñ'ˋ dseaˋ do jo̱ fé'ˋtu̱r lala: —¡Fíiˋii', sɨju̱ˇ dseata˜ Daví'ˆ, fɨ́ɨˉ güɨlíin'ˋ jnea'ˆ!
40020032	Jo̱ba' cajea̱bˊ Jesús laco̱' fɨˊ iuuiñˉ do jo̱ catǿ'rˉ i̱ dseaˋ tiuungˉ do jo̱ cajmɨngɨ́'ˉreiñ' do: —¿E˜ iing˜na' e nijmee˜e quíiˉna'?
40020033	Jo̱ba' cañíiˋ i̱ dseaˋ tiuungˉ do quiá'ˉ Jesús lala: —Fíiˋii', ii˜naa' e nijmée'ˆ e nilɨjnéb'ˋtú̱u̱'.
40020034	Jo̱ba' calɨ́ˉ fɨ́ɨˉ lɨ́ɨmˉ Jesús i̱ dseaˋ tiuungˉ do jo̱ lɨco̱' cagüɨ'rˊ jminiˇbiñ' do lajaangˋ lajaaiñˋ. Jo̱ dsifɨˊ lajo̱b ca'láangˉ i̱ dseaˋ tiuungˉ do, jo̱ calɨjné'ˋbre. Jo̱ mɨ˜ cangɨ́ˋ jo̱, cangolíimˆbre có̱o̱'˜ Jesús.
40021001	Jo̱ lajeeˇ nʉ́'ˉguɨ e niguieng'ˊ Jesús fɨˊ Jerusalén co̱lɨɨng˜ có̱o̱'˜ jaléng'ˋ dseaˋ i̱ ngɨˊ có̱o̱'r˜ do, jo̱ caguilíiñˉ fɨˊ co̱o̱ˋ fɨɨˋ e siiˋ Betfagé e néeˊ quiá̱'ˉ co̱o̱ˋ mó'ˋ e siiˋ Olivos. Jo̱ tɨˊ jo̱b caguiéng'ˊ Jesús gángˉ lajeeˇ i̱ dseaˋ quiá'rˉ do e jéengˊguɨiñ'
40021002	jo̱ casɨ́'ˉreiñ' do lala: —Güɨlíingˉna' e fɨˊ fɨɨˋjiʉ e néeˊ quiniˇ na, jo̱ fɨˊ jo̱b niguiéng'ˊna' jaangˋ bú'ˆ iee˜ i̱ 'ñúung'˜ co̱lɨɨng˜ có̱o̱'˜ jaangˋ yʉ̱ʉ̱ˋ quiáaˉre'. Jo̱ síing'˜na're' jo̱guɨ teeˉna're' fɨˊ la.
40021003	Jo̱ song i̱i̱ˋ casɨ́'ˉ 'nʉ́'ˋ jialɨ'ˊ jmooˋna' lana, jo̱ba' nifɨ́'ˉna'r lala: “Lana 'neángˉ fíiˋii' i̱ bú'ˆ la. Dsʉ' mɨ˜ ningɨ́ˋ jo̱ nijajeaamˇtú̱u̱re'.”
40021004	Jo̱ cangojéeˊ e na e laco̱' calɨti˜ jí̱i̱'˜ laco̱' júuˆ e cajíng'ˉ jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ cajme'rˊ lala:
40021005	Síi'˜na' jaléng'ˋ dseaˋ i̱ seengˋ fɨˊ Sión: “Lab nɨjáaˊ i̱ dseata˜ dseaˋ féng'ˊ i̱ quie̱ˊ nifɨˊ quíˉii', jo̱ jaangˋ dseaˋ i̱ jaˋ jmiféng'ˊ 'ñiab'ˊ lɨ́ɨiñˊ, jo̱guɨ guiiñ˜ fɨˊ mocóo'˜ jaangˋ bú'ˆ jiuung˜.”
40021006	Jo̱ mɨ˜ cangɨ́ˋ jo̱, cangolíimˆ i̱ dseaˋ gángˉ quiá'ˉ Jesús do jo̱ cajmiti˜bre laco̱' jí̱i̱'˜ ta˜ caquiʉ'ˊ dseaˋ do quiá'rˉ.
40021007	Jo̱ catǿˉbre i̱ bú'ˆ ieeˋ do co̱lɨɨng˜ có̱o̱'˜ yʉ̱ʉ̱ˋ quiáaˉre' do fɨˊ lɨ˜ sing'ˊ Jesús, jo̱ canaaiñˋ sɨfɨ́rˋ sɨ̱'rˆ fɨˊ mocóo'˜ i̱ bú'ˆ jiuung˜ do jo̱ mɨfɨ́ɨngˋ caguábˋ Jesús fɨˊ mocóo'˜ i̱ jó'ˋ do.
40021008	Jo̱ fɨ́ɨmˊ dseaˋ ni'rˊ jalé'ˋ sɨ̱'rˆ lacueeˋ guiá'ˆ fɨˊ lɨ˜ cangɨ́ɨngˊ Jesús; jo̱ i̱ lɨɨng˜guɨ dseaˋ tʉ'rˊ guo'ˋ 'maˋ e tiiˋ jo̱ guiarˊ fɨˊ guiá'ˆ fɨˊ lɨ˜ ningɨ́ngˉ dseaˋ do cajo̱.
40021009	Jo̱ jaléng'ˋ i̱ dseaˋ i̱ ngolíingˉ nifɨˊ có̱o̱'˜guɨ i̱ jalíingˉ catɨˊ cøøngˋ óorˋ lala: —¡Majmiféng'ˊnaa' i̱ Jó̱o̱ˊ dseata˜ dseaˋ féng'ˊ Daví'ˆ! ¡Jo̱guɨ juguiʉ́ˉjiʉ quiá'ˉ i̱ dseaˋ i̱ casíingˋ Fidiéeˇ fɨˊ jmɨgüíˋ la cuaiñ˜ quiá'rˉ! ¡Jo̱ majmiféng'ˊnaa' Fidiéeˇ dseaˋ guiing˜ ñifɨ́ˉ!
40021010	Jo̱ mɨ˜ tɨˊ lɨ˜ ca'íˉ Jesús fɨˊ dsíiˊ fɨɨˋ Jerusalén, lajɨɨmˋ dseaˋ canaaiñˋ ta'rˊ mɨ́ɨ'˜ jo̱ jmɨngɨ́'ˉ rúiñ'ˋ: —¿I̱˜guɨ i̱ dseaˋ na?
40021011	Jo̱ i̱ lɨɨng˜ i̱ dseaˋ do ngɨ́ɨrˋ: —Mó'ˆ Jesús i̱ dseaˋ i̱ fé'ˋ cuaiñ˜ quiá'ˉ Fidiéebˇ na, i̱ nabɨ i̱ seengˋ fɨˊ Nazaret do fɨˊ lɨ˜ se̱'ˊ Galilea.
40021012	Jo̱ mɨ˜ cangɨ́ˋ jo̱, jo̱ cangóˉ Jesús fɨˊ dsíiˊ guá'ˉ fé'ˋ quiá'ˉ dseaˋ góorˋ dseaˋ Israel e si'ˊ fɨˊ Jerusalén do. Jo̱ mɨ˜ cangárˉ e lafa' 'móob'˜ lɨ́ɨˊ e fɨˊ jo̱, co̱' teáang'˜ dseaˋ ta˜ 'nɨ́ɨˋ jo̱guɨ ta˜ láaˊ, jo̱ba' cajmiquím'ˉ dsíiˊ Jesús mɨ˜ cangárˉ lajo̱, jo̱ canaaiñˋ jíimˋbre jalé'ˋ mes˜ quiá'ˉ i̱ dseaˋ i̱ jmóoˋ ta˜ jmɨsɨ́ɨngˉ cuuˉ jo̱guɨ jalé'ˋ 'masii˜ quiá'ˉ i̱ dseaˋ i̱ jmóoˋ ta˜ 'nɨ́ɨngˋ jaléng'ˋ mee˜.
40021013	Jo̱ cajíñ'ˉ casɨ́'rˉ jaléng'ˋ i̱ dseaˋ do lala: —Lalab fé'ˋ Fidiéeˇ fɨˊ ni˜ jiˋ quiá'rˉ: “E 'nʉʉˉ la nilɨsiiˋ 'nʉ́ʉˊ lɨ˜ nisɨ́ngˉ dseaˋ có̱o̱'˜ jnea˜”; jo̱ dsʉ' 'nʉ́'ˋ nɨcajmi'uíingˆna' co̱o̱ˋ 'nʉ́ʉˊ lɨ˜ teáang'˜ jaléng'ˋ ɨ̱ɨ̱ˋ.
40021014	Jo̱ lajeeˇ táangˋ Jesús e fɨˊ dsíiˊ guá'ˉ do, jo̱b caguilíingˉ jaléng'ˋ dseaˋ tiuungˉ có̱o̱'˜guɨ jaléng'ˋ dseaˋ jlúung'˜, jo̱ cajmi'leáangˉ Jesús jaléng'ˋ i̱ dseaˋ íˋ.
40021015	Jo̱ mɨ˜ tɨˊ lɨ˜ cangáˉ jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ lají̱i̱'˜ e quɨ́ɨ'˜ Jesús jmɨɨ˜ jmóorˋ e dsigáˋ dsíiˊ dseaˋ jo̱guɨ canúuˉguɨr e óoˋ jaléng'ˋ jiuung˜ e fɨˊ guá'ˉ do lala: “¡Güɨjmiféng'ˊ jaléng'ˋ dseaˋ jmɨgüíˋ i̱ Jó̱o̱ˊ dseata˜ dseaˋ féng'ˊ Daví'ˆ!”, jo̱ba' jaléng'ˋ i̱ dseaˋ íˋ eáamˊ calɨguíiñˉ
40021016	jo̱ casɨ́'rˉ Jesús: —¡Nuu'ˋ lají̱i̱'˜ e fé'ˋ jaléng'ˋ i̱ jiuung˜ na! Jo̱ba' cañíiˋ Jesús quiáiñ'ˉ do: —Núuˋbaa, jo̱guɨ ¿su jaˋ mɨˊ ca'íˋ 'nʉ́'ˋ lají̱i̱'˜ e tó̱o̱ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala?: 'Nʉˋ, Fidiéeˇ, nɨcajmee'ˉ e có̱o̱'˜ jalé'ˋ e øˊ jaléng'ˋ jiuung˜ có̱o̱'˜guɨ jaléng'ˋ yʉ̱ʉ̱ˋ nijmiféiñ'ˊ 'nʉˋ.
40021017	Jo̱ mɨ˜ calɨ́ˉ casɨ́'ˉ Jesús i̱ dseaˋ do lala, jo̱ cagüɨ'ɨ́ɨˊbre fɨˊ fɨɨˋ Jerusalén jo̱ cangóˉtu̱r fɨˊ co̱o̱ˋ fɨɨˋ lɨ˜ siiˋ Betania, jo̱ fɨˊ jo̱b cangongɨɨiñˇ e uǿøˋ jo̱.
40021018	Jo̱ mɨ˜ cangɨ́ˋ jo̱, co̱o̱ˋ e la'eeˋ lajeeˇ e nɨ'iuungˉ Jesús fɨˊ e nɨngáiñ'ˋ fɨˊ Jerusalén, cadseáˉ jmɨ'aaiñˉ.
40021019	Jo̱ co̱o̱ˋ cangáˉbre e gui˜ co̱o̱ˋ 'maˋ güɨñí'ˆ ca'ˊ fɨˊ lana, jo̱ cangoquiéeiñˊ fɨˊ lɨ˜ gui'˜ do, dsʉ' cadsé'rˋ e jí̱i̱'˜ co̱o̱ˋ güɨñí'ˆ jaˋ íi'˜, dseáng'ˉ yaang˜ má'ˆ quiáb'ˉ dsi˜. Jo̱ba' lalab casɨ́'rˉ e 'maˋ güɨñí'ˆ do: —¡Joˋ nicuǿˆguɨ' jí̱i̱'˜ co̱o̱ˋ güɨñí'ˆ latɨˊ lana! Jo̱ ladsifɨˊ lanab calɨquiʉ̱́ˋ e 'maˋ güɨñí'ˆ do.
40021020	Jo̱ mɨ˜ tɨˊ lɨ˜ cangáˉ i̱ dseaˋ quiá'rˉ do e calɨ́ˉ lado, jo̱ba' eáamˊ cango'gáˋ dsíirˊ jo̱ cajmɨngɨ́'rˉ dseaˋ do lala: —Fíiˋnaa', ¿e˜ uiing˜ quiá'ˉ e calɨquiʉ̱́ˋ ladsifɨˊ lana e 'maˋ güɨñí'ˆ na?
40021021	Jo̱ba' cañíiˋ Jesús quiáiñ'ˉ do: —E já'ˉ e fɨ́ɨˉɨ 'nʉ́'ˋ e song dseáng'ˉ já'ˉ lɨ́ɨngˋna' e quɨ́ɨ'˜baa jmɨɨ˜ jmeeˉ lɨ́'ˉ doñiˊ eeˋ jo̱ jaˋ jmɨtúngˉ áaˊna', jo̱ o̱' jí̱i̱'˜ e na niquɨ́ɨ'˜na' jmɨɨ˜ nijmeeˉna' jóng lɨ́'ˆ laco̱'guɨ jí̱i̱'˜ e cajméˉ jnea˜ có̱o̱'˜ e 'maˋ güɨñí'ˆ na. Co̱' song dseáng'ˉ já'ˉ lɨ́ɨngˋna' e quɨ́ɨ'˜baa jmɨɨ˜ jmeeˉ lɨ́'ˉ doñiˊ eeˋ, jo̱ba' cuǿømˋ líˋ quiʉ'ˆna' ta˜ e mó'ˋ si'ˊ la e nijéng'ˉ 'ñia'ˊ lɨ˜ si'ˊ jo̱ nidsisíng'ˋ 'ñia'ˊ fɨˊ 'nɨ'ˋ jmɨñí'ˆ, jo̱ba' lajo̱b nilíˋ jóng.
40021022	Jo̱ba' fɨ́ɨˉɨ 'nʉ́'ˋ lajɨɨngˋna' na e mɨ˜ fǿng'ˋna' Fidiéeˇ, mɨ́ɨ'˜ba're carˋ ngocángˋ óoˊna' jo̱guɨ já'ˉ líingˋna' e quɨ́ɨb'˜ dseaˋ do jmɨɨ˜ nijmérˉ lɨ́'ˆ doñiˊ eeˋ, jo̱ba' nicuǿ'ˉbre 'nʉ́'ˋ jóng lají̱i̱'˜ e mɨˋna' do.
40021023	Jo̱ mɨ˜ cangɨ́ˋ e cajíng'ˉ Jesús lajo̱, jo̱ ca'íˉbre fɨˊ dsíiˊ sɨnʉ́ʉˆ guá'ˉ fé'ˋ e erˊ júuˆ quiá'ˉ Fidiéeˇ. Jo̱ lajeeˇ iuuiñˉ fɨˊ jo̱b, mɨ˜ cangoquiéengˊ jaléng'ˋ fii˜ jmidseaˋ quiá'ˉ dseaˋ góorˋ dseaˋ Israel fɨˊ lɨ˜ siñ'ˊ co̱lɨɨng˜ có̱o̱'˜ jaléng'ˋ dseaˋ cǿøng'˜ quiá'rˉ cajo̱, jo̱ cajmɨngɨ́'rˉ dseaˋ do lala: —¿I̱˜ i̱ quiʉ'ˊ ta˜ quíi'ˉ e jmoo'ˋ jalé'ˋ e na? Jo̱ ¿i̱˜ i̱ cacuø'ˊ 'nʉˋ fɨˊ e cuǿøngˋ jmee'ˉ jalé'ˋ e na?
40021024	Jo̱ba' cañíiˋ Jesús quiáiñ'ˉ do jo̱ casɨ́'ˉreiñ': —Jnea˜ cajo̱ seabˋ co̱o̱ˋ e nijmɨngɨ́ɨ'ˇɨ 'nʉ́'ˋ. ¿I̱˜ casíiˋ quiá'ˉ Juan e niseáiñˉ dseaˋ jmɨɨˋ? ¿Su Fidiéeˇ o̱fa' dseaˋ jmɨgüíbˋ é? Jo̱ song nijmée'˜na' jnea˜ júuˆ i̱ casíiˋ quiá'rˉ, jo̱ba' nijmée'˜ jnea˜ 'nʉ́'ˋ júuˆ i̱˜ quiʉ'ˊ jnea˜ ta˜ e jmóoˋo lajalé'ˋ e la. Jo̱ i̱ dseaˋ do canaaiñˋ sɨ́ɨiñˋ lajeeˇ la'ó'ˋ yaaiñ˜ jo̱ sɨ́'ˋ rúiñ'ˋ lala: —Song nisíi'˜naa'r e Fidiéebˇ dseaˋ casíiˋ quiá'ˉ i̱ Juan do, jo̱ba' nijíñ'ˉ nisɨ́'rˋ jneaa˜aa': “¿Jialɨ'ˊ jaˋ já'ˉ calɨ́ngˉna' i̱ dseaˋ íˋ jóng?”
40021026	Jo̱ jaˋ cuǿøngˋ nisíi'˜naa'r e dseaˋ jmɨgüíbˋ casíiˋ quiá'ˉ i̱ Juan do, co̱' fɨng song casíi'˜naa'r lajo̱, dseáam'˜ fɨng eeˋ cajmeáng'ˋ dseaˋ jneaa˜aa'; co̱' lajɨɨmˋ dseaˋ ñirˊ e i̱ Juan do café'rˋ cuaiñ˜ quiá'ˉ Fidiéeˇ.
40021027	Jo̱ba' cañíirˋ quiá'ˉ Jesús lala: —Jaˋ ne˜naa' jí̱i̱'˜ co̱o̱ˋ. Jo̱guɨ Jesús casɨ́'ˉtu̱r i̱ dseaˋ do jo̱ cajíñ'ˉ: —O̱'guɨ jnea˜ cuǿøngˋ jmée'˜e 'nʉ́'ˋ júuˆ cajo̱ i̱˜ i̱ quiʉ'ˊ jnea˜ ta˜ e jmóoˋo jalé'ˋ e la.
40021028	Jo̱ cajmɨngɨ́'ˉguɨ Jesús jaléng'ˋ i̱ dseaˋ do lala: —¿E˜ ɨˊ óoˊ 'nʉ́'ˋ cuaiñ˜ quiá'ˉ e júuˆ la? Co̱o̱ˋ née'˜ nicalɨséngˋ jaangˋ dseañʉ'ˋ, jo̱ i̱ dseañʉ'ˋ íˋ nicalɨséngˋ gángˉ jó̱o̱rˊ. Jo̱ co̱o̱ˋ née'˜ casɨ́'rˉ i̱ jó̱o̱rˊ la'uii˜ do: “Jó̱o̱ˋo̱, fa' jgiéeˋ o'ˊ güɨjmée'˜ co̱o̱ˋ jmɨɨ˜ ta˜ fɨˊ lɨ˜ sɨjneaˇ mɨ́'ˆ huɨɨngˋ jǿ'ˆ quíˉii' do.”
40021029	Jo̱ba' cañíiˋ i̱ jó̱o̱rˊ do: “¡U̱˜, dseáng'ˉ fɨ́m'ˉbaa nii˜i!” Jo̱ dsʉ' mɨ˜ cangɨ́ˋguɨjiʉ lajo̱, ca'íbˉ dsíirˊ cangórˉ.
40021030	Jo̱ dsʉ' ngɨ́ˋ jo̱ i̱ jó̱o̱rˊ i̱ catɨ́ˋ tú̱ˉguɨ do casɨ́'ˉ tiquiá'rˆ laco̱' casɨ́'rˉ i̱ jó̱o̱rˊ la'uii˜ do; jo̱ba' i̱ jó̱o̱rˊ íˋ cañíiˋbre ladsifɨˊ quiá'ˉ tiquiá'rˆ jo̱ cajíñ'ˉ e nidséˉbre. Dsʉ' mɨ˜ ngoyúung'˜ jo̱ jaˋ cangórˉ.
40021031	Jo̱ba' cajmɨngɨ́'ˉ Jesús i̱ dseaˋ do: —¿I̱˜ lajeeˇ lajɨˋ gángˉ i̱ jó̱o̱rˊ do lɨ́ɨngˉ 'nʉ́'ˋ i̱ calɨnʉ́ʉ'˜ júuˆ quiá'ˉ tiquiá'rˆ? Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —I̱ jó̱o̱rˊ la'uii˜ do, íˋbing' i̱ calɨnʉ́ʉ'˜. Jo̱ Jesús casɨ́'rˉ i̱ dseaˋ do lala: —E já'ˉ e fɨ́ɨˉɨ 'nʉ́'ˋ e jaléng'ˋ i̱ dseaˋ i̱ jmóoˋ ta˜ mɨˊ cuuˉ e catɨ́ɨngˉ dseata˜ dseaˋ féng'ˊ i̱ guiing˜ fɨˊ Roma jo̱guɨ jaléng'ˋ dseamɨ́ˋ i̱ jmóoˋ ta˜ 'nɨ́ɨngˋ yaang˜, jéengˊguɨr nijáng'ˋ yaaiñ˜ laco̱'guɨ 'nʉ́'ˋ fɨˊ jaguóˋ Fidiéeˇ e laco̱' dseaˋ do nicá̱rˋ nifɨˊ quiáiñ'ˉ.
40021032	Co̱' mɨ˜ cajáˉ Juan i̱ caseáangˋ dseaˋ jmɨɨˋ jo̱ ca'e'rˊ 'nʉ́'ˋ jial nilɨguiúngˉna' fɨˊ quiniˇ Fidiéeˇ, dsʉ' jaˋ já'ˉ calɨ́ngˉ 'nʉ́'ˋ jalé'ˋ e jo̱ ie˜ jo̱. Jo̱ dsʉ' jaléng'ˋguɨ i̱ dseaˋ i̱ jmóoˋ ta˜ mɨˊ cuuˉ có̱o̱'˜guɨ jaléng'ˋ dseamɨ́ˋ i̱ jmóoˋ ta˜ 'nɨ́ɨngˋ yaang˜ jáb'ˉ calɨ́iñˉ ie˜ jo̱. Jo̱ dsʉ' 'nʉ́'ˋguɨ, nañiˊ fa' cañíiˉba' jalé'ˋ e jo̱, dsʉ' jaˋ caquɨ́'ˉ jíing'˜ yaang˜na' fɨˊ quiniˇ Fidiéeˇ, jo̱guɨ dseáng'ˉ jaˋ já'ˉ calɨ́mˉba' júuˆ quiá'ˉ Fidiéeˇ.
40021033	Jo̱ mɨ˜ cangɨ́ˋ jo̱, cajíng'ˉguɨ Jesús e júuˆ la: —Nʉ́ʉˉna', la nifɨ́ɨˆɨ 'nʉ́'ˋ co̱o̱ˋguɨ júuˆ já'ˉ e lafa' júuˆ cuento: Co̱o̱ˋ née'˜ jaangˋ dseañʉ'ˋ ni'óorˋ co̱o̱ˋ uǿˉ jo̱ nicajme'rˊ iáˋ lacúng'ˊ e uǿˉ quiá'rˉ do, jo̱ cajnírˋ mɨ́'ˆ huɨɨngˋ jǿ'ˆ fɨˊ dsíiˊ. Jo̱ cajmɨlɨɨiñ˜ co̱o̱ˋ lɨ˜ ni'uǿ'rˉ jmɨ́'ˆ, jo̱guɨ caséerˋ co̱o̱ˋ 'nʉ́ʉˊ ñíiˊ fɨˊ quiá̱'ˉ jo̱ e laco̱' cuǿøngˋ tíiˊ nir˜ fɨˊ la'úngˉ e fɨˊ ni˜ guóo'˜ uǿˉ quiá'rˉ do lɨ˜ sɨjneaˇ mɨ́'ˆ huɨɨngˋ jǿ'ˆ. ’Jo̱ mɨ˜ cangɨ́ˋguɨjiʉ lajo̱, ca'náaiñˉ co̱o̱ˋ tú̱ˉ mɨ́ɨng'˜ dseaˋ i̱ nijméˉ ta˜ uǿˉ quiá'rˉ. Jo̱ mɨ˜ cangɨ́ˋ jo̱, cagüɨ'ɨ́ɨˊbre cangórˉ fɨˊ lɨ˜ huí̱i̱ˆ.
40021034	Jo̱ mɨ˜ tɨˊ lɨ˜ catɨ́ˋ í'ˋ e carooˋ e mɨ́'ˆ huɨɨngˋ jǿ'ˆ do, jo̱ caguiém'ˊ i̱ dseaˋ fii˜ uǿˉ do co̱o̱ˋ tú̱ˉ mɨ́ɨng'˜ dseaˋ 'léeng'˜ quiá'rˉ i̱ cangoquié̱e̱ˋ lají̱i̱'˜ e catɨ́ɨiñ'ˉ do.
40021035	Dsʉ' mɨ˜ tɨˊ lɨ˜ caguilíingˉ i̱ dseaˋ 'léeng'˜ do fɨˊ lɨ˜ taang˜ i̱ dseaˋ jmóoˋ ta˜ uǿˉ do, dsíng'ˉ gaˋ cacǿøiñ'˜ e caquié'ˊ i̱ dseaˋ i̱ jmóoˋ ta˜ uǿˉ do; i̱ lɨɨng˜ cacǿøng'˜ có̱o̱'˜ cu̱u̱˜, jo̱guɨ i̱ lɨɨng˜guɨ dseáng'ˉ cajngam'ˊbre.
40021036	Jo̱ mɨ˜ cangɨ́ˋ jo̱, i̱ fɨ́ɨngˊguɨ dseaˋ 'léeng'˜ caguiéng'ˊtu̱ i̱ fii˜ do laco̱'guɨ i̱ caguiéiñ'ˊ lamɨ˜ uii˜ do. Jo̱ dsʉ' lajo̱b cajméeˋtu̱ i̱ dseaˋ i̱ jmóoˋ ta˜ uǿˉ do, cajmeám'ˋtu̱r jaléng'ˋ i̱ dseaˋ 'léeng'˜ i̱ caguiéng'ˊ i̱ dseaˋ fii˜ uǿˆ do.
40021037	’Jo̱ mɨ˜ cangɨ́ˋ jo̱, jó̱o̱ˊguɨ i̱ dseaˋ fii˜ uǿˉ do caguiéiñ'ˊ, co̱' ca'ɨ́ˋ dsíirˊ e íˋguɨb fɨng nijmɨ'góˋ i̱ dseaˋ jmóoˋ ta˜ uǿˉ do.
40021038	Jo̱ mɨ˜ tɨˊ lɨ˜ cangángˉ i̱ dseaˋ jmóoˋ ta˜ uǿˉ do i̱ jó̱o̱ˊ i̱ dseaˋ fii˜ uǿˉ do jo̱ canaaiñˋ sɨ́ɨiñˋ lajeeˇ yaaiñ˜: “I̱ sɨming'ˋ nabing' i̱ nijmé'ˉ guiáaˊ e uǿˉ la mɨ˜ tɨˊ lɨ˜ nijúungˉ tiquiá'rˆ; majngáang'ˇnaa're lajmɨnáˉ, jo̱ jneaa˜aa' nilí'ˋnaa' nijé̱ˆe̱e̱' có̱o̱'˜ e uǿˉ la.”
40021039	Jo̱ røøbˋ casɨ́ɨngˉ i̱ dseaˋ jmóoˋ ta˜ uǿˉ do e nijmérˉ lajo̱, jo̱ cangojéeiñˋ i̱ sɨming'ˋ do catɨˊ 'nɨ'ˋ guieeˋ lɨ˜ sɨjneaˇ e mɨ́'ˆ huɨɨngˋ jǿ'ˆ do jo̱ fɨˊ jo̱b cajngang'ˊneiñ' do.
40021040	Jo̱ cajíng'ˉguɨ Jesús casɨ́'rˉ i̱ dseaˋ do: —Jo̱ba' fɨ́ɨˉɨ 'nʉ́'ˋ e mɨ˜ niguiéeˊ i̱ fii˜ uǿˆ do, ¿e˜ lɨ́ɨngˉ 'nʉ́'ˋ e nijmeáiñ'ˋ i̱ dseaˋ jmóoˋ ta˜ uǿˉ i̱ ca'léeˊ do?
40021041	Jo̱ba' cañíiˋ i̱ dseaˋ do: —E nijngám'ˉ i̱ fii˜ uǿˉ do lajaléng'ˋ i̱ dseaˋ jmóoˋ ta˜ uǿˉ do, jo̱guɨ dseaˋ jiém'ˋ nitáiñ'ˊ i̱ nijméˉ ta˜ e uǿˉ do lali˜ i̱ lí'ˆ dsíirˊ i̱ nija̱'ˉ lají̱i̱'˜ e catɨ́ɨiñˉ quiá'ˉ e niróˋ do quiá'rˉ.
40021042	Jo̱ba' cañíiˋ Jesús quiá'ˉ i̱ dseaˋ do: —¿Su jaˋ mɨˊ ca'íˋ 'nʉ́'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala? E cu̱u̱˜ e jaˋ calɨjíi'˜ dseaˋ jmɨgüíˋ quiá'ˉ tɨɨˉ fɨɨˋ quiá'ˉ 'nʉr˜, lanaguɨ dseáng'ˉ cu̱u̱˜ laniimˉ nɨca'uíingˉ quiá'ˆ 'nʉ́ʉˊ. Jo̱ 'ñiab'ˊ Fíiˋnaa' dseaˋ cajméerˋ e la, jo̱ba' dseáng'ˉ eáamˊ dsi'góˋ dsiˋnaa' lana.
40021043	Jo̱ uíi'˜ jo̱ba' fɨ́ɨˉɨ 'nʉ́'ˋ jmɨɨ˜ na e nigüeábˋ lají̱i̱'˜ e sɨ'íˆ nɨñíingˋna' e Fidiéeˇ nicá̱rˋ nifɨˊ quíiˉna' jo̱ dseaˋ jiém'ˋ niñíingˋ e jo̱, co̱' íˋbing' já'ˉ nilíingˋ jo̱guɨ ni'érˉ røøˋ fɨˊ quiniˇ dseaˋ do.
40021044	Jo̱guɨ doñiˊ i̱i̱ˋ dseaˋ i̱ nitɨtaangˇ fɨˊ ni˜ e cu̱u̱˜ e julɨ́ˋ na, dseáng'ˉ tʉ́ʉb'˜ nilíiñˉ; jo̱guɨ song i̱i̱ˋ dseaˋ cajlɨ́ngˉ e cu̱u̱˜ do, dseáng'ˉ conguiaˊ 'leebˋ nilíiñˉ.
40021045	Jo̱ba' mɨ˜ tɨˊ lɨ˜ canúuˉ i̱ fii˜ jmidseaˋ quiá'ˉ dseaˋ Israel do có̱o̱'˜guɨ jaléng'ˋ dseaˋ i̱ lɨ́ɨngˊ dseaˋ fariseo lají̱i̱'˜ e júuˆ e cajíng'ˉ Jesús do, jo̱ba' calɨlí'rˆ e jaléng'ˋ íˋbre éengˋ dseaˋ do có̱o̱'˜ e júuˆ quiá'rˉ do.
40021046	Jo̱ba' ie˜ jo̱ lamɨ˜ iiñ˜ nisám'ˊbre Jesús, dsʉ' jaˋ cateáˋ dsíirˊ fa' cajméerˋ lajo̱, co̱' fɨ́ɨmˊ dseaˋ teáangˉ i̱ já'ˉ lɨ́ɨngˋ e dseaˋ do lɨ́ɨiñˊ jaangˋ i̱ fé'ˋ cuaiñ˜ quiá'ˉ Fidiéeˇ.
40022001	Jo̱ mɨ˜ cangɨ́ˋ jo̱, jo̱ có̱o̱'˜ júuˆ lanab canaangˋtu̱ Jesús sɨ́'rˋ jaléng'ˋ i̱ dseaˋ do jo̱ casɨ́'ˉreiñ':
40022002	—Jo̱ lalab lɨ́ɨˊ mɨ˜ Fidiéeˇ quie̱rˊ nifɨˊ quiá'ˉ dseaˋ. Co̱' e jo̱ lɨ́ɨˊ laco̱' mɨ˜ jaangˋ dseata˜ dseaˋ féng'ˊ cajméerˋ co̱o̱ˋ jmɨɨ˜ fe'ˋ quiá'ˉ e nicúng'ˋ guóˋ jó̱o̱rˊ.
40022003	Jo̱ mɨ˜ tɨˊ lɨ˜ nɨnéeˊ guiʉ́ˉ e jmɨɨ˜ do, jo̱ba' i̱ dseata˜ do casíiñˋ jaléng'ˋ dseaˋ 'léeng'˜ quiá'rˉ i̱ cangoté'ˆ jaléng'ˋ dseaˋ sɨmɨ́ɨngˇ e laco̱' nidǿ'rˉ co̱lɨɨng˜. Dsʉ' i̱ dseaˋ sɨmɨ́ɨngˇ do jaˋ calɨ'iiñ˜ fa' cangolíiñˆ.
40022004	Jo̱ mɨ˜ cangɨ́ˋ jo̱, i̱ jiéng'ˋguɨ dseaˋ 'léeng'˜ quiá'ˉ i̱ dseata˜ do casíiñˋ i̱ cangoté'ˆ i̱ dseaˋ nɨsɨmɨ́ɨngˇ do jo̱ casɨ́'ˉreiñ' do jial júuˆ nicá̱iñ'ˋ do jo̱ cajíñ'ˉ lala: “Güɨjmée'˜na' júuˆ i̱ dseaˋ nɨsɨmɨ́ɨngˇ do e nɨnéebˊ guiʉ́ˉ lajaléb'ˋ e niquiee˜naa', co̱' nɨcaquiʉ́'ˉʉ ta˜ e nɨcajngam'ˊ dseaˋ güɨtáˆ quiéˉe có̱o̱'˜guɨ jaléng'ˋ jó'ˋ caguiaangˉguɨ i̱ jlo'ˆ úung'˜, jo̱ lajɨbˋ nɨnéeˊ guiʉ́ˉ lana. Síi'˜go̱r güɨjalíiñˉ, co̱' lana nidsitóo'˜ jmɨɨ˜ quiá'ˉ e nicúng'ˋ guóˋ jó̱o̱ˋbaa.”
40022005	Dsʉ' dseáng'ˉ jaˋ cajmijíibˉ i̱ dseaˋ sɨmɨ́ɨngˇ do lají̱i̱'˜ júuˆ quie̱ˊ i̱ dseaˋ 'léeng'˜ do. Jo̱ jaaiñ'ˋ do cajíñ'ˉ: “Síi'˜go̱ fíi'ˋ e jaˋ líˋ nii˜i lana, co̱' nabɨ 'néˉ nii˜i ni'éeˇe uǿˉ quiéˉe.” Jo̱ jaangˋguɨ do cajíñ'ˉ: “Síi'˜go̱ fíi'ˋ e jaˋ líˋ nii˜i lana, co̱' nabɨ 'néˉ nijǿøˆø lají̱i̱'˜ e 'nɨ́ɨˋbaa.”
40022006	Jo̱guɨ i̱ dseaˋ sɨmɨ́ɨngˇ caguiaangˉguɨ do caquiém'ˊbre i̱ dseaˋ 'léeng'˜ quiá'ˉ i̱ dseata˜ do cartɨˊ cajngam'ˊbreiñ' do.
40022007	Jo̱b mɨ˜ calɨguíingˉ i̱ dseata˜ do e eáangˊ jo̱ caquiʉ'rˊ ta˜ 'léeˉ quiá'rˉ e cangojngáam'ˇbiñ' do jaléng'ˋ dseaˋ i̱ ca'léeˊ do jo̱guɨ cajɨ̱́ˋbre fɨɨˋ góoiñ'ˋ do cajo̱.
40022008	Jo̱ mɨ˜ cangɨ́ˋ jo̱, i̱ dseata˜ dseaˋ féng'ˊ do casɨ́'rˉ i̱ dseaˋ 'léeng'˜ quiá'rˉ caguiaangˉguɨ do jo̱ cajíñ'ˉ: “Lana nɨnéeˊ guiʉ́ˉ lají̱i̱'˜ jmiñiˇ e niquiee˜naa', dsʉ' i̱ dseaˋ i̱ lamɨ˜ sɨ'íˆ sɨmɨ́ɨngˇ do jaˋ catɨ́ɨiñˉ fa' e nijalíiñˉ e niquiee˜naa' co̱lɨɨng˜ có̱o̱'r˜.
40022009	Jo̱ lanaguɨ fɨ́ɨˉɨ 'nʉ́'ˋ e güɨlíingˉna' lacaangˋ jee˜ 'nʉ́ʉˊ fɨˊ jalé'ˋ fɨˊ e laniingˉ jo̱ güɨte'ˊna' lɨ́'ˆ doñiˊ i̱i̱ˋ dseaˋ i̱ nijíng'ˊna' jee˜ 'nʉ́ʉˊ do jo̱ síi'˜na'r e niquiee˜naa' co̱lɨɨng˜ có̱o̱'r˜, co̱' i̱ dseaˋ i̱ lamɨ˜ sɨ'íˆ sɨmɨ́ɨngˇ do jaˋ calɨ'iiñ˜ fa' cajalíiñˉ.”
40022010	Jo̱ba' ca'uøømˋ i̱ dseaˋ 'léeng'˜ quiá'ˉ i̱ dseata˜ dseaˋ féng'ˊ do e cajmitir˜ laco̱' jí̱i̱'˜ ta˜ caquiʉ'ˊ fiir˜, jo̱ i̱ fɨ́ɨmˊ i̱ dseaˋ do catǿrˉ, do i̱ guiúngˉ jo̱guɨ doguɨ i̱ sooˋ dsíiˊ; lɨfa' dseáng'ˉ carǿmˉ dsíiˊ sɨnʉ́ʉˆ quiá'ˉ i̱ dseata˜ do e catang'ˉ jaléng'ˋ i̱ dseaˋ íˋ.
40022011	’Jo̱ mɨ˜ tɨˊ lɨ˜ ca'íˉ i̱ dseata˜ do fɨˊ lɨ˜ nɨteáang'˜ i̱ dseaˋ fɨ́ɨngˊ do, jo̱b cangáiñˉ jaangˋ dseañʉ'ˋ i̱ niquíing'˜ jee˜ do i̱ jaˋ qui'ˊ sɨ̱'ˆ laco̱' catɨ́ɨngˉ quiá'ˉ mɨ˜ tɨˊ jmɨɨ˜ e cung'ˊ guóˋ dseaˋ.
40022012	Jo̱ba' i̱ dseata˜ do casɨ́'rˉ i̱ dseaˋ íˋ: “Ruu'ˇ, ¿jial ca'íˋ o'ˊ ca'u'ˊ fɨˊ la jaˋguɨ sɨ̱́'ˋ quíi'˜ quiá'ˉ lɨ˜ cung'ˊ guóˋ dseaˋ?” Jo̱ tiibˉ caje̱ˊ i̱ dseaˋ i̱ jaˋ quie̱ˊ sɨ̱'ˆ laco̱' sɨ'íˆ do.
40022013	Jo̱ba' i̱ dseata˜ do casɨ́'rˉ jaléng'ˋ i̱ dseaˋ 'léeng'˜ i̱ guiaˊ guiʉ́ˉ mes˜ do: “'Ñʉ'ˊna' guotɨɨˉ i̱ dseañʉ'ˋ na jo̱ güɨbíingˊna'r cartɨˊ lɨ˜ nʉʉˋ sǿ'ˋ fɨˊ caluuˇ, jo̱ fɨˊ jo̱b lɨ˜ nijmérˉ ta˜ quɨ'ˊ jo̱guɨ ta˜ tʉˊ maja̱˜.”
40022014	Dsʉco̱' tǿ'ˋ Fidiéeˇ i̱ fɨ́ɨmˊ dseaˋ e nijáng'ˋ yaaiñ˜ fɨˊ jaguórˋ, lɨfa' jí̱i̱'˜ tú̱ˉ 'nɨˊ mɨ́ɨng'˜bing' i̱ guíñ'ˋ.
40022015	Jo̱ mɨ˜ cangɨ́ˋ e la, caseáng'ˊ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo jo̱ casɨ́ɨngˉtu̱r røøˋ jial laco̱' nicuǿ'rˉ Jesús dseeˉ fɨˊ quiniˇ dseata˜.
40022016	Jo̱ casíimˋbiñ' do fɨˊ lɨ˜ táangˋ Jesús co̱o̱ˋ tú̱ˉ mɨ́ɨng'˜ dseaˋ i̱ la'ó'ˋ írˋ có̱o̱'˜guɨ dseaˋ quiá'ˉ dseata˜ Herodes, jo̱ lalab júuˆ quie̱iñ'ˊ do quiá'ˉ Jesús jo̱ casɨ́'rˉ: —Tɨfa'ˊ, ne˜baa' guiʉ́ˉ e jmang'ˉ júuˆ já'ˉba' fó'ˋ 'nʉˋ jo̱guɨ e dseáng'ˉ lajam'ˆba' já'ˉ e e'ˊ jialco̱' iing˜ Fidiéeˇ e se̱e̱ˉnaa'. Jo̱guɨ ne˜bɨ́ɨ' cajo̱ e jaˋ 'gó'ˋ 'nʉˋ có̱o̱'˜ jalé'ˋ e ɨˊ dsíiˊ dseaˋ o̱si jalé'ˋ e fé'ˋ dseaˋ uii˜ quíi'ˆ é, co̱' jaˋ jǿøˉ 'nʉˋ jí̱i̱'˜ jialco̱' lɨ́ɨngˊ dseaˋ lɨ́'ˆ caluuˇ.
40022017	Jo̱ba' ii˜naa' nijmɨngɨ́ɨ'ˇɨɨ' 'nʉˋ e˜ nifo'ˆ cuaiñ˜ quiá'ˉ e júuˆ la: ¿Su 'néˉ niquíˆnaa' cuuˉ e catɨ́ɨngˉ dseata˜ i̱ guiing˜ fɨˊ Roma o̱si jaˋ 'néˉ quíˆnaa' é?
40022018	Jo̱ dsʉ' Jesús calɨlí'ˆbre lají̱i̱'˜ e gaˋ e ɨˊ dsíiˊ i̱ dseaˋ do, jo̱ba' cajíñ'ˉ casɨ́'ˉreiñ': —¡I̱ jmɨcaang˜ i̱ la 'nʉ́'ˋ! ¿Jialɨ'ˊ 'nó'ˋna' e iing˜na' niguié'ˊna' jial e ni'nɨ́ɨng˜na' jnea˜ fɨˊ quiniˇ dseata˜?
40022019	Ée'˜na' jnea˜ e cuuˉ e 'néˉ niquíˋ quiá'ˉ i̱ dseata˜ do. Jo̱ba' i̱ dseaˋ fariseo do cacuø'rˊ dseaˋ do co̱o̱ˋ cuuˉ lajo̱.
40022020	Jo̱guɨ Jesús casɨ́'ˉreiñ' do lala: —¿I̱˜ i̱ táangˋ fɨˊ ni˜ e cuuˉ la jo̱guɨ jial siirˋ?
40022021	Jo̱ba' cañíiˋ i̱ dseaˋ fariseo do quiá'ˉ Jesús: —Dseata˜ dseaˋ guiing˜ fɨˊ Roma táangˋ fɨˊ na. Jo̱ba' cañíiˋtu̱ Jesús quiáiñ'ˉ do jo̱ casɨ́'ˉreiñ': —Cuǿø'˜na' dseata˜ i̱ guiing˜ fɨˊ Roma lají̱i̱'˜ e catɨ́ɨngˉ íˋ, jo̱guɨ lajo̱bɨ cajo̱ cuǿø'˜na' Fidiéeˇ lají̱i̱'˜ e catɨ́ɨngˉ Fidiéeˇ.
40022022	Jo̱ba' mɨ˜ tɨˊ lɨ˜ canúuiñ'ˉ do lajo̱, eáamˊ cangogáˋ dsíirˊ e jí̱i̱'˜ o̱' ñirˊ e˜ niñíˉguɨr. Jo̱ cangolíimˋbre mɨ˜ cangɨ́ˋ lajo̱, jo̱ 'ñiab'ˊ Jesús caje̱ˊguɨr.
40022023	Jo̱ 'ñia'ˊ ie˜ jmɨɨ˜ jo̱ caguilíingˉ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ saduceo fɨˊ lɨ˜ táangˋ Jesús. Jo̱ co̱' jaléng'ˋ i̱ dseaˋ saduceo do jaˋ já'ˉ lɨ́ɨiñˋ e jí̱'ˊtu̱ 'lɨɨ˜, jo̱ba' ca'ɨ́ˋ dsíirˊ e cangojmɨngɨ́ɨ'rˇ Jesús jo̱ casɨ́'rˉ dseaˋ do lala:
40022024	—Tɨfa'ˊ, lalab cajíng'ˉ Moi˜ malɨɨ˜guɨ eáangˊ e song cajúngˉ jaangˋ dseañʉ'ˋ e jí̱i̱'˜ jaˋ jó̱o̱rˊ calɨséngˋ, jo̱ba' i̱ rúng'ˋ dseaˋ ngáang'˜ có̱o̱'˜ i̱ 'lɨɨ˜ dob 'néˉ nicúiñ'ˋ guóorˋ có̱o̱'˜ i̱ dseamɨ́ˋ quiá'ˉ i̱ 'lɨɨ˜ do e laco̱' nilɨseengˋ jó̱o̱rˊ có̱o̱'˜ írˋ. Jo̱ba' lafa' jó̱o̱bˊ i̱ dseañʉ'ˋ la'uii˜ do ni'uíingˉ i̱ jiuung˜ i̱ nilɨseengˋ do.
40022025	Jo̱ lalab calɨ́ˉ jee˜ jnea'ˆ; co̱o̱ˋ née'˜ calɨséngˋ guiángˉ dseañʉ'ˋ i̱ la'ó'ˋ rúng'ˋ. Jo̱ i̱ dseañʉ'ˋ la'uii˜ do cacúm'ˋ guóorˋ, jo̱ jaˋ huǿøˉ ngóˉ cajúmˉbre, lɨfa' jí̱i̱'˜ jaangˋ jó̱o̱rˊ jaˋ calɨséngˋ có̱o̱'˜ dseamɨ́ˋ quiá'rˉ. Jo̱ba' i̱ dseañʉ'ˋ rúiñ'ˋ i̱ catɨ́ˋ tú̱ˉ do cacúm'ˋbre guóorˋ có̱o̱'˜ i̱ dseamɨ́ˋ íˋ,
40022026	jo̱ dsʉ' lajo̱b calɨ́ˉtu̱, cajúmˉbiñ' do jo̱ jaˋ jó̱o̱rˊ calɨséngˋ cajo̱. Jo̱ lajo̱b i̱ rúiñ'ˋ i̱ catɨ́ˋ 'nɨˊ do cajo̱, cacúm'ˋbre guóorˋ có̱o̱'˜ i̱ dseamɨ́ˋ íˋ, dsʉ' lajo̱btu̱ ca'uíingˉ quiá'rˉ, cajúmˉbre e jí̱i̱'˜ jaˋ jó̱o̱rˊ calɨséngˋ. Jo̱ lajo̱b calɨ́ngˉ lajɨˋ guiángˉ i̱ dseañʉ'ˋ do, cajúmˉbre e jí̱i̱'˜ jaˋ jó̱o̱rˊ calɨséngˋ có̱o̱'˜ i̱ dseamɨ́ˋ do.
40022027	Jo̱ jaˋ huǿøˉ ngóˉ jo̱ cajúmˉ i̱ dseamɨ́ˋ do cajo̱.
40022028	Jo̱ba' jmɨngɨ́ɨ'ˇ jnea'ˆ 'nʉˋ lana e mɨ˜ nitɨ́ˉ í'ˋ e nijí̱'ˊtu̱ dseaˋ, ¿i̱˜ dseáng'ˉ i̱ dseañʉ'ˋ do lajeeˇ lajɨˋ guiáiñˉ nicúng'ˋ guórˋ có̱o̱'˜ i̱ dseamɨ́ˋ do? Co̱' lajalém'ˋbre cacúiñ'ˋ guóorˋ lajeeˇ seeiñˋ fɨˊ jmɨgüíˋ la.
40022029	Jo̱ba' cañíiˋ Jesús quiáiñ'ˉ do: —Sɨjgiéemˆ áaˊ 'nʉ́'ˋ, co̱' jaˋ ñíˆna' jial laco̱' fé'ˋ fɨˊ ni˜ jiˋ quiá'ˉ Fidiéeˇ, jo̱guɨ dseáng'ˉ jaˋ ñíˆba' cajo̱ jial tíiˊ 'gøng'ˊ dseaˋ do.
40022030	Co̱' ie˜ jo̱, mɨ˜ nitɨ́ˉ í'ˋ e nijí̱'ˊtu̱ jaléng'ˋ 'lɨɨ˜, jaléng'ˋ dseañʉ'ˋ có̱o̱'˜guɨ jaléng'ˋ dseamɨ́ˋ joˋ tó̱o̱ˋ jmɨɨ˜ fa' e nicúng'ˉguɨ guórˋ, dsʉco̱' lafa' ángeles quiá'ˉ Fidiéeˇ i̱ neáangˊ fɨˊ ñifɨ́bˉ nilíiñˉ ie˜ jo̱.
40022031	Jo̱guɨ 'nʉ́'ˋ jmɨngɨɨˇna' su jí̱'ˊtu̱ jaléng'ˋ dseaˋ mɨ˜ ningɨ́ˋ e júuiñˉ, jo̱ ¿su jaˋ mɨˊ ca'íˋ 'nʉ́'ˋ lɨ˜ tó̱o̱ˋ lají̱i̱'˜ júuˆ quiá'ˉ Fidiéeˇ e cajíñ'ˉ malɨɨ˜guɨ mɨ˜ café'rˋ lala?:
40022032	“Jneab˜ lɨ́ɨnˊn Fidiéeˇ quiá'ˉ Abraham có̱o̱'˜guɨ quiá'ˉ Isáaˊ jo̱guɨ quiá'ˉ Jacóoˆ.” Jo̱ba' fɨ́ɨˉɨ 'nʉ́'ˋ lana e Fidiéeˇ jaˋ lɨ́ɨiñˊ Fidiéeˇ quiá'ˉ jaléng'ˋ 'lɨɨ˜, co̱' Fidiéeˇ quiá'ˉ jaléng'ˋ dseaˋ jí̱b'ˋ lɨ́ɨiñˊ.
40022033	Jo̱ mɨ˜ tɨˊ lɨ˜ canúuˉ jaléng'ˋ i̱ dseaˋ do lají̱i̱'˜ júuˆ e cajíng'ˉ Jesús, jo̱ba' dsíng'ˉ cango'gáˋ dsíirˊ jo̱ cangolíimˋbre jóng.
40022034	Jo̱ mɨ˜ tɨˊ lɨ˜ cangɨ́ˋ e casɨ́ɨngˉ Jesús có̱o̱'˜ dseaˋ saduceo, jo̱ caseám'ˊ rúng'ˋ dseaˋ fariseo mɨ˜ tɨˊ lɨ˜ calɨñirˊ e cateáˋ lanab cañíiˋ Jesús lají̱i̱'˜ júuˆ e cajmɨngɨ́ɨˋ i̱ dseaˋ saduceo do. Jo̱ i̱ dseaˋ íˋ cangolíimˉbre fɨˊ lɨ˜ táangˋ Jesús.
40022035	Jo̱ jaangˋ lajeeˇ la'ó'ˋ írˋ i̱ lɨ́ɨngˊ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ góorˋ dseaˋ Israel e lɨ́'ˆ laco̱' iiñ˜ e niténg'ˋ Jesús fɨˊ ni˜ dseeˉ, jo̱ba' cajmɨngɨ́'rˉ dseaˋ do lala:
40022036	—Tɨfa'ˊ, ¿e˜ e júuˆ quiʉ'ˊ ta˜ quiá'ˉ Fidiéeˇ e niingˉguɨ?
40022037	Jo̱ba' cañíiˋ Jesús quiá'ˉ i̱ dseaˋ do: —E lab e júuˆ e niingˉguɨ do: “Jmi'neáangˋ Fíi'ˋ Fidiéeˇ carˋ ngocángˋ o'ˊ jo̱guɨ có̱o̱'˜ jalé'ˋ bíˋ seengˋ jmɨguíˋ quíi'ˉ jo̱guɨ có̱o̱'˜ jalé'ˋ e ɨˊ o'ˊ.”
40022038	Jo̱ e lab e júuˆ e laniingˉguɨ jo̱guɨ e la'uii˜ do cajo̱ jee˜ lajalé'ˋ júuˆ quiʉ'ˊ ta˜.
40022039	Jo̱guɨ e júuˆ quiʉ'ˊ ta˜ e catɨˊ tú̱ˉ do røøbˋjiʉ lɨ́ɨˊ có̱o̱'˜ e la, jo̱ lalab fé'ˋ: “Jmi'neáangˋ jaléng'ˋ dseaˋ rún'ˋ lɨ́'ˆ laco̱'guɨ jmi'neáan'ˋ uø'ˊ.”
40022040	Jo̱ có̱o̱'˜ e tú̱ˉ júuˆ quiʉ'ˊ ta˜ nab lɨ́ɨˊ júuˆ tɨɨˉ fɨɨˋ quiá'ˉ lajalé'ˋ e caguieeˉguɨ júuˆ quiʉ'ˊ ta˜ quiá'ˉ Fidiéeˇ jo̱guɨ lajalé'ˋ júuˆ e ca'eˊ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
40022041	Jo̱ lajeeˇ e teáamˉbɨ jaléng'ˋ i̱ dseaˋ fariseo fɨˊ do,
40022042	mɨ˜ cajmɨngɨ́'ˉ Jesús írˋ lala: —Jo̱ ¿e˜ ɨˊ óoˊ 'nʉ́'ˋ cuaiñ˜ quiá'ˉ i̱ dseaˋ i̱ sɨjeengˇna' do i̱ nicá̱ˋ nifɨˊ quíiˉna' do? ¿Jial laco̱' jáaˊ sɨju̱rˇ? Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —Dseaˋ sɨju̱ˇ dseata˜ dseaˋ féng'ˊ Davíb'ˆ íˋ.
40022043	Jo̱ba' cañíiˋ Jesús quiáiñ'ˉ do: —Jo̱ ¿jial lɨ́ɨˊ jóng? Co̱' ie˜ lamɨ˜ cateáangˋ dseata˜ Daví'ˆ fɨˊ jmɨgüíˋ la, cajíñ'ˉ la'eáangˊ có̱o̱'˜ Jmɨguíˋ quiá'ˉ Fidiéeˇ e Dseaˋ Jmáangˉ lɨ́ɨngˊ Fiir˜, co̱' lalab cajíñ'ˉ ie˜ jo̱:
40022044	Lalab cajíng'ˉ Fidiéeˇ casɨ́'rˉ Fíiˋi: “Níˋ lɨ́'ˆ lɨˊ dséeˊ laco̱' guiin˜n cartɨˊ nijmee˜e e jaléng'ˋ dseaˋ i̱ 'ní'ˋ níingˉ 'nʉˋ nisí'rˋ uǿˉ jnir˜ fɨˊ quiní'ˆ e laco̱' nijmɨ'górˋ 'nʉˋ.”
40022045	Jo̱ cajíng'ˉguɨ Jesús e júuˆ la: —Jo̱ song 'ñia'ˊbɨ dseata˜ Daví'ˆ sɨ́'rˋ Fíiˋi i̱ dseaˋ i̱ sɨjeengˇna' do i̱ nicá̱ˋ nifɨˊ quíiˉna' do, jo̱ba' ¿jial cuǿøngˋ e íˋ lɨ́ɨiñˊ dseaˋ sɨju̱ˇ dseata˜ Daví'ˆ jóng?
40022046	Jo̱ jaléng'ˋ i̱ dseaˋ i̱ teáangˉ do ie˜ jo̱ jí̱i̱'˜ camɨ́'ˆ júuˆ jaˋ cadsé'rˋ fa' cañíirˋ quiá'ˉ Jesús, jo̱ latɨˊ ie˜ jo̱b jí̱i̱'˜ jaangˋ dseaˋ fa' cateáˉguɨ dsíirˊ eeˋ nijmɨngɨ́'rˉ dseaˋ do.
40023001	Jo̱ mɨ˜ cangɨ́ˋ e jo̱, casɨ́'ˉ Jesús jaléng'ˋ dseaˋ i̱ teáangˉ do ie˜ jo̱ có̱o̱'˜guɨ jaléng'ˋ dseaˋ quiá'rˉ jo̱ cajíñ'ˉ casɨ́'ˉreiñ':
40023002	—Jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ góoˋnaa' dseaˋ Israel có̱o̱'˜guɨ jaléng'ˋ dseaˋ góoˋnaa' i̱ lɨ́ɨngˊ dseaˋ fariseo óorˋ ta˜ e erˊ e˜ guǿng'ˋ lají̱i̱'˜ júuˆ quiʉ'ˊ ta˜ quiá'ˉ Fidiéeˇ.
40023003	Jo̱ba' fɨ́ɨˉɨ 'nʉ́'ˋ, jmeeˉba' nʉ́ʉ'˜na' lají̱i̱'˜ júuˆ quiá'rˉ jo̱guɨ jmitíˆba' lají̱i̱'˜ e sɨ́'rˋ 'nʉ́'ˋ, jo̱ dsʉ' jie˜ mɨˊ jmooˋna' laco̱'guɨ la jmóorˋ, dsʉco̱' i̱ dseaˋ íˋ jaˋ jmitir˜ lají̱i̱'˜ e júuˆ quiá'rˉ do.
40023004	Dsʉco̱' i̱ dseaˋ íˋ lɨco̱' tɨɨiñˋ jmérˉ lafa' léeˆ dseaˋ có̱o̱'˜ jalé'ˋ e jíñ'ˉ e 'néˉ nijmiti˜ dseaˋ e jí̱i̱'˜ jaˋ quɨ́ɨ'˜ dseaˋ jmɨɨ˜ jmitir˜, jo̱ dsʉ' jaˋ jmɨcó̱o̱'r˜ dseaˋ jí̱i̱'˜ có̱o̱'˜ camɨ́'ˆ niguóorˋ e laco̱' niró̱o̱ˉ e leeˇ do.
40023005	Jo̱ lají̱i̱'˜ e jmóorˋ do lɨco̱' iiñ˜ e jǿøˉ jaléng'ˋ dseaˋ jiém'ˋ. Jo̱guɨ tɨˊ dsíirˊ e quie̱rˊ lɨ˜ tó̱o̱ˋ júuˆ quiá'ˉ Fidiéeˇ fɨˊ guiaquíirˊ o̱si fɨˊ dse'ˋ cuéerˊ é, jo̱ e jo̱ tó̱o̱ˋ có̱o̱'˜ júuˆ e liing˜ guiʉ́ˉ laco̱' jnéengˉ huí̱i̱ˉ. Jo̱ lacaangˋ fɨˊ dse'ˋ sɨ̱'rˆ tɨˊ dsíirˊ e ɨ'rˊ lo'ˆ e cueeˋ.
40023006	Jo̱ tɨˊ dsíirˊ e guárˋ fɨˊ lɨ˜ jlo'ˆguɨ fɨng dsilíiñˉ lacaangˋ lɨ˜ tɨˊ jmɨɨ˜ o̱si lɨ˜ niingˉguɨ é fɨng dsilíiñˉ fɨˊ sɨnʉ́ʉˆ guá'ˉ quiá'ˉ dseaˋ góoˋnaa'.
40023007	Jo̱guɨ iiñ˜ e jmɨ'góˋ dseaˋ írˋ mɨ˜ jíñ'ˊ rúiñ'ˋ jee˜ 'nʉ́ʉˊ, jo̱guɨ tɨˊ dsíirˊ e fa' jalém'ˋ dseaˋ sɨ́'ˋ írˋ tɨfa'ˊ.
40023008	’Jo̱ dsʉ' 'nʉ́'ˋ jaˋ catɨ́ɨngˉna' fa' e nisɨ́'ˋ dseaˋ 'nʉ́'ˋ tɨfa'ˊ, dsʉco̱' jaamˋ tɨfa'ˊ i̱ dseáng'ˉ seengˋ quíiˉna', jo̱guɨ lajaléng'ˋ 'nʉ́'ˋ lɨ́ɨngˊna' laco̱' rúm'ˋba'.
40023009	Jo̱guɨ 'nʉ́'ˋ, jaˋ catɨ́ɨngˉna' e nifɨ́'ˉna' teaa˜ jí̱i̱'˜ jaangˋ dseaˋ fɨˊ jmɨgüíˋ la, dsʉco̱' jaamˋ Tiquíiˆna' i̱ seengˋ, jo̱ íbˋ Fidiéeˇ i̱ guiing˜ fɨˊ ñifɨ́ˉ;
40023010	o̱'guɨ catɨ́ɨngˉna' fa' e nisɨ́'ˋ dseaˋ 'nʉ́'ˋ fii˜, co̱' jaamˋ Fii˜na' seengˋ, jo̱ íbˋ i̱ dseaˋ i̱ sɨjeengˇna' do i̱ nicá̱ˋ nifɨˊ quíiˉna'.
40023011	Jo̱guɨ song i̱i̱ˋ lajeeˇ la'ó'ˋ 'nʉ́'ˋ líiñˉ e niingˉguɨr, jo̱ba' íˋbing' i̱ 'néˉ nijméˉ ta˜ jmɨcó̱o̱'˜ jee˜ jaléng'ˋ 'nʉ́'ˋ.
40023012	Co̱' doñiˊ i̱i̱ˋ dseaˋ i̱ jmiféng'ˊ 'ñia'ˊ jee˜ jaléng'ˋ dseaˋ, jo̱ba' i̱ dseaˋ íˋ eáamˊ nijgiáaiñˉ mɨ˜ nitɨ́ˉ í'ˋ lajo̱. Jo̱ doñiˊ i̱i̱ˋ dseaˋ i̱ jaˋ jmiféng'ˊ 'ñia'ˊ jee˜ jaléng'ˋ dseaˋ rúng'ˋ, jo̱ba' íˋbing' i̱ eáangˊguɨ nilɨniingˉ mɨ˜ nitɨ́ˉ í'ˋ lajo̱.
40023013	’¡E ngɨ˜ fɨ́ɨbˆ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ 'nʉ́'ˋ, dseaˋ Israel i̱ lɨ́ɨngˊ dseaˋ fariseo, co̱' jmang'ˆ i̱ jmɨcaam˜ 'nʉ́'ˋ! Co̱' jnɨˊba' fɨˊ e laco̱' dseaˋ jiéng'ˋ jaˋ nijáng'ˋ yaaiñ˜ fɨˊ jaguóˋ Fidiéeˇ e laco̱' dseaˋ do nicá̱ˋ nifɨˊ quiá'rˉ. Jo̱guɨ jí̱i̱'˜ 'nʉ́'ˋ jaˋ jáang'˜ yaang˜na' fɨˊ jaguóˋ Fidiéeˇ o̱'guɨ cuø'ˊna' fɨˊ jaléng'ˋ dseaˋ i̱ iing˜ nijméˉ lajo̱.
40023014	’¡E ngɨ˜ fɨ́ɨbˆ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ 'nʉ́'ˋ, dseaˋ Israel i̱ lɨ́ɨngˊ dseaˋ fariseo, co̱' jmang'ˆ i̱ jmɨcaam˜ 'nʉ́'ˋ! Co̱' jmooˋna' ɨ̱ɨ̱ˋ 'nʉ˜ jaléng'ˋ dseamɨ́ˋ 'nɨ́ɨˉ i̱ tiñíingˉ, jo̱guɨ jmɨcaangˇna' e jaˋ lɨ́ɨˊ lajo̱, jo̱guɨ jmooˋna' e cueeˋ fa'ˊ quíiˉna' mɨ˜ güɨlíingˉna' fɨˊ guá'ˉ. Jo̱ uíi'˜ e lajo̱b jmooˋna', jo̱ba' 'nʉ́'ˋbing' i̱ gaˋguɨ eáangˊ ni'íng'ˋ iihuɨ́ɨˊ mɨ˜ nitɨ́ˉ í'ˋ lajo̱.
40023015	’¡E ngɨ˜ fɨ́ɨbˆ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ 'nʉ́'ˋ, dseaˋ Israel i̱ lɨ́ɨngˊ dseaˋ fariseo, co̱' jmang'ˆ i̱ jmɨcaam˜ 'nʉ́'ˋ! Co̱' jmooˋna' ta˜ ngɨˊ lacaangˋ fɨˊ ni˜ guóo'˜ uǿˉ quiʉ̱́ˋ có̱o̱'˜guɨ lacaangˋ fɨˊ ni˜ jmɨñí'ˆ e laco̱' nilí'ˋna' jaangˋ dseaˋ i̱ nidsitáangˉ có̱o̱'˜ 'nʉ́'ˋ. Jo̱guɨ mɨ˜ tɨˊ lɨ˜ calɨ́'ˉna' i̱ dseaˋ íˋ, dseáng'ˉ lɨco̱' síng'ˋguɨna'r e catɨ́ɨiñˉ tú̱ˉ née'˜ fɨˊ lɨ˜ 'lɨ'ˆ laco̱'guɨ la lɨ́ɨngˊ 'nʉ́'ˋ yaang˜na'.
40023016	’¡E ngɨ˜ fɨ́ɨbˆ 'nʉ́'ˋ, dseaˋ lɨ́ɨngˊna' lafa' dseaˋ tiuungˉ i̱ jéengˋ jaangˋguɨ dseaˋ tiuungˉ! Co̱' 'nʉ́'ˋ fó'ˋna' e mɨ˜ jmóoˋ dseaˋ promes e éeiñˋ guá'ˉ fé'ˋ, jaˋ 'néˉ nijmitir˜ e jo̱; jo̱ dsʉ' 'nʉ́'ˋ fó'ˋna' e mɨ˜ éengˋ dseaˋ e cunéeˇ e seaˋ fɨˊ guá'ˉ do, jo̱ba' dseáng'ˉ 'néˉ e jmiti˜bre jóng.
40023017	¡'Nʉ́'ˋ lɨ́ɨngˊna' lafa' dseaˋ tiuungˉ i̱ í̱i̱ˊ! ¿E˜ e quíingˊguɨ quíiˉna' eáangˊ lɨ́ɨngˉna'? ¿Su cunéeˇ o̱fa' e guá'ˉ e jmigüeang'ˆ e cunéeˇ dob é?
40023018	Jo̱guɨ fó'ˋbɨ 'nʉ́'ˋ cajo̱ e doñiˊ i̱i̱ˋ dseaˋ i̱ jmóoˋ promes e éeiñˋ fɨˊ nife'ˋ, jaˋ catɨ́ɨngˉ fa' e nijmitir˜ lají̱i̱'˜ e ca'éeiñ'ˋ do. Jo̱ dsʉ' 'nʉ́'ˋ fó'ˋna' e song ca'éengˋ dseaˋ lají̱i̱'˜ e tɨ́ɨngˋ dseaˋ e cuø'rˊ Fidiéeˇ fɨˊ nife'ˋ, jo̱ba' dseáng'ˉ 'néˉ e nijmiti˜bre jóng lají̱i̱'˜ e ca'éeiñ'ˋ do.
40023019	¡'Nʉ́'ˋ lɨ́ɨngˊna' lafa' dseaˋ tiuungˉ! ¿E˜ e quíingˊguɨ quíiˉna' eáangˊ lɨ́ɨngˉna'? ¿Su lají̱i̱'˜ e tɨ́ɨngˋna' cuø'ˊna' Fidiéeˇ fɨˊ nife'ˋ do o̱fa' e nife'ˋ e lɨ˜ lɨgüeang'ˆ dob é?
40023020	Jo̱ dsʉ' jnea˜guɨ fá'ˋa e i̱ dseaˋ i̱ éengˋ e nife'ˋ do, o̱' jí̱i̱'˜ quiá'ˉ e jo̱ jmóorˋ lajo̱, co̱' lajo̱b jmóorˋ cajo̱ quiá'ˉ lajalé'ˋ e seaˋ e fɨˊ ni˜ do.
40023021	Jo̱guɨ i̱ dseaˋ i̱ éengˋ guá'ˉ fé'ˋ, o̱' jí̱i̱'˜ quiá'ˉ e guá'ˉ do jmóorˋ lajo̱, co̱' lajo̱b jmóorˋ cajo̱ có̱o̱'˜ Fidiéeˇ i̱ seengˋ fɨˊ jo̱.
40023022	Jo̱guɨ i̱ dseaˋ i̱ éengˋ ñifɨ́ˉ, lajo̱b éeiñˋ 'ñia'ˊ Fidiéeˇ cajo̱ jo̱guɨ fɨˊ lɨ˜ lɨ́ɨˊ é̱e̱ˆ quiá'ˉ dseaˋ do fɨˊ jo̱.
40023023	’¡E ngɨ˜ fɨ́ɨbˆ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ 'nʉ́'ˋ, dseaˋ Israel i̱ lɨ́ɨngˊ dseaˋ fariseo, co̱' jmang'ˆ i̱ jmɨcaam˜ 'nʉ́'ˋ! Co̱' cuø'ˊna' Fidiéeˇ co̱o̱ˋ lajeeˇ guíˉ lají̱i̱'˜ e catɨ́ɨiñˉ quiá'ˉ jalé'ˋ e ro'ˋna' do fa' jalé'ˋ ooˋ quiá'ˉ jmiñiˇ jo̱guɨ jalé'ˋ e jié'ˋ, jo̱ dsʉ' jaˋ jmitíˆna' e júuˆ quiʉ'ˊ ta˜ quiá'ˉ Fidiéeˇ e niingˉguɨ e quiá'ˉ jial ni'éˉ dseaˋ røøˋ có̱o̱'˜ dseaˋ rúiñ'ˋ jo̱guɨ jial nilíˋ fɨ́ɨˉ lɨ́ɨngˉ dseaˋ jaléng'ˋ dseaˋ rúiñ'ˋ jo̱guɨ jial dseáng'ˉ nijmitir˜ jalé'ˋ e iing˜ Fidiéeˇ. Jo̱ jalé'ˋ e nab e laniingˉguɨ e 'néˉ nijmitíˆna' lɨfa' jaˋ 'naangˋna' ca'ˊ jalé'ˋ e catɨ́ɨngˉ Fidiéeˇ e nicuǿ'ˆna're do.
40023024	¡'Nʉ́'ˋguɨ lɨ́ɨngˊna' lafa' dseaˋ tiuungˉ i̱ jéengˋ jaangˋguɨ dseaˋ tiuungˉ! ¡Jo̱ tɨɨmˋba' ngɨ́ɨˊna' jalé'ˋ e ú'ˋna' e laco̱' jaˋ ninɨng'ˆna' luˋ ping'ˆ, jo̱ dsʉ' nɨ́m'ˋba' i̱ jó'ˋ féng'ˋ i̱ siiˋ camello!
40023025	’¡E ngɨ˜ fɨ́ɨbˆ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ 'nʉ́'ˋ, dseaˋ Israel i̱ lɨ́ɨngˊ dseaˋ fariseo, co̱' jmang'ˆ i̱ jmɨcaam˜ 'nʉ́'ˋ! Co̱' 'nʉ́'ˋ lɨ́'ˆ i̱ ru̱'ˊ guiʉ́ˉ jalé'ˋ cuée'˜ huɨ̱́ɨ̱ˊ quiá'ˉ jí̱i̱'˜ lɨ́'ˆ caluuˇ, jo̱ dsʉ' e tée'˜ dsíiˊ do jmang'ˉ jalé'ˋ e nɨcajmeeˉna' ɨ̱ɨ̱ˋ có̱o̱'˜guɨ jalé'ˋ e lɨ́ˋ óoˊna' e seaˋ fɨˊ jmɨgüíˋ.
40023026	¡I̱ tʉʉˉ 'nʉ́'ˋ, dseaˋ fariseo! Co̱' la'uii˜ jang'ˉ rú̱u̱'˜na' lɨ́'ˆ lɨˊ dsíibˊ jalé'ˋ cuée'˜ huɨ̱́ɨ̱ˊ quíiˉna' do, jo̱ lajo̱guɨba' nijé̱ˉ teeˋ fɨˊ caluuˇ cajo̱.
40023027	’¡E ngɨ˜ fɨ́ɨbˆ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ 'nʉ́'ˋ, dseaˋ Israel i̱ lɨ́ɨngˊ dseaˋ fariseo, co̱' jmang'ˆ i̱ jmɨcaam˜ 'nʉ́'ˋ! Co̱' 'nʉ́'ˋ lɨ́ɨngˊna' laco̱'guɨ la lɨ́ɨˊ lɨ˜ sɨ'aangˇ 'lɨɨ˜ e jlo'ˆjiʉ teeˋ lɨ́'ˉ caluuˇ, jo̱ dsʉ' lɨ́'ˉ lɨˊ dsíiˊ layaang˜ móoˋ 'lɨɨ˜ba' tée'˜ có̱o̱'˜guɨ jalé'ˋ e 'lɨ'ˆ e jié'ˋ.
40023028	Jo̱ dseáng'ˉ lajo̱b lɨ́ɨngˊ 'nʉ́'ˋ cajo̱, co̱' guiúmˉba' jnéengˉna' jǿøngˉ dseaˋ 'nʉ́'ˋ lɨ́'ˉ caluuˇ, jo̱ dsʉ' dseáng'ˉ lɨco̱' jmɨcaam˜ba' có̱o̱'˜ jalé'ˋ e fó'ˋna' jo̱guɨ jmang'ˉ e 'lɨb'ˆ ɨˊ áaˊna'.
40023029	’¡E ngɨ˜ fɨ́ɨbˆ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ 'nʉ́'ˋ, dseaˋ Israel i̱ lɨ́ɨngˊ dseaˋ fariseo, co̱' jmang'ˆ i̱ jmɨcaam˜ 'nʉ́'ˋ! Co̱' jmo'ˊna' lɨ˜ sɨ'aangˇ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ jo̱guɨ jmooˋna' e sɨlɨɨˇ jlo'ˆ lɨ˜ sɨ'aangˇ jaléng'ˋ dseaˋ i̱ ca'éeˋ guiʉ́ˉ có̱o̱'˜ Fidiéeˇ,
40023030	jo̱guɨ fó'ˋna' lala: “Faco̱' jnea'ˆ calɨsé̱ˋnaa' lajeeˇ e calɨséngˋ 'lɨɨ˜ dseaˋ áangˊ quíˉnaa', jo̱ba' jaˋ cajmɨcó̱o̱'˜naa' jóng e cajnga'ˊ dseaˋ quiá'ˉ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ do.”
40023031	Jo̱ có̱o̱'˜ jí̱i̱'˜ e júuˆ nab cuøˋna' li˜ e dseaˋ sɨjú̱ˆba' lɨ́ɨngˊ i̱ dseaˋ i̱ cajngang'ˊ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ do.
40023032	Jo̱ co̱' lajo̱b lɨ́ɨˊ, jo̱ba' 'nʉ́'ˋ jmité'ˊna' náng lají̱i̱'˜ e nɨcanaangˋ 'lɨɨ˜ dseaˋ cǿøng'˜ quíiˆna' cajméerˋ.
40023033	’¡'Nʉ́'ˋ lɨ́ɨngˊna' jó̱o̱ˊ mɨ'ˋ guíingˉ! ¿Jial nilí'ˋna' e nileángˋna' lají̱i̱'˜ iihuɨ́ɨˊ e ni'íing'˜na' fɨˊ lɨ˜ 'lɨ'ˆ?
40023034	Jo̱ba' fɨ́ɨˉɨ 'nʉ́'ˋ e jnea˜ nisɨ́ɨnˆn jee˜ 'nʉ́'ˋ jaléng'ˋ dseaˋ i̱ fé'ˋ cuaiñ˜ quiá'ˉ Fidiéeˇ jo̱guɨ jaléng'ˋ dseaˋ i̱ tɨɨngˋ eáangˊ có̱o̱'˜guɨ jaléng'ˋ dseaˋ i̱ eˊ jalé'ˋ júuˆ quiá'ˉ dseaˋ góoˋnaa' dseaˋ Israel; lɨfa' 'nʉ́'ˋ, nijngám'ˆba' jo̱guɨ nitáang˜na' fɨˊ dse'ˋ crúubˆ i̱ lɨɨng˜ i̱ dseaˋ íˋ, jo̱guɨ i̱ lɨɨng˜guɨiñ' do nibǿøngˆna'r fɨˊ dsíiˊ sɨnʉ́ʉˆ guá'ˉ jo̱guɨ ni'ǿøngˉna'r fɨˊ laco̱o̱ˋ fɨɨˋ lɨ˜ guilíiñˉ.
40023035	Jo̱ lajo̱ba' iihuɨ́ɨˊ e eáamˊ ni'íing'˜na' e jáaˊ quiá'ˉ Fidiéeˇ uii˜ quiá'ˉ jalé'ˋ jmɨ'øøngˉ i̱ dseaˋ i̱ guiúngˉ e nɨcatu̱u̱ˋ fɨˊ ni˜ guóo'˜ uǿˉ la. Jo̱ e jo̱ canaangˋ mɨ˜ catu̱u̱ˋ jmɨ˜ Abel i̱ lɨ́ɨngˊ jaangˋ dseaˋ guiúngˉ fɨˊ quiniˇ Fidiéeˇ jo̱ cartɨˊ mɨ˜ catu̱u̱ˋ jmɨ˜ Zacarías, jó̱o̱ˊ jaangˋ dseañʉ'ˋ i̱ calɨsíˋ Berequías, co̱' i̱ dseaˋ íbˋ i̱ cajngang'ˊ 'nʉ́'ˋ cáangˋ nife'ˋ quiá̱'ˉ siguiˊ guá'ˉ fé'ˋ e si'ˊ fɨˊ Jerusalén.
40023036	Jo̱ dseáng'ˉ e jáb'ˉ e fɨ́ɨˉɨ 'nʉ́'ˋ e i̱ dseaˋ i̱ seengˋ jmɨɨ˜ na, íˋbing' i̱ ni'íng'ˋ iihuɨ́ɨˊ uii˜ quiá'ˉ lajalé'ˋ e jo̱.
40023037	Jo̱ mɨ˜ cangɨ́ˋ jo̱, cajíng'ˉguɨ Jesús e júuˆ la: —¡Fɨ́ɨbˆ 'nʉ́'ˋ, dseaˋ seengˋna' fɨˊ Jerusalén, fɨ́ɨbˆ 'nʉ́'ˋ, dseaˋ seengˋna' fɨˊ Jerusalén! Co̱' 'nʉ́'ˋ i̱ seengˋ e fɨˊ fɨɨˋ lab i̱ cajngang'ˊ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ, jo̱guɨ cu̱u̱b˜ casɨ'lóo'ˇna' cajo̱ jaléng'ˋ dseaˋ i̱ casíingˋ dseaˋ do i̱ guiaˊ júuˆ quiá'rˉ jee˜ 'nʉ́'ˋ. Jo̱ jaˋ ñiiˉ jó'ˋguɨ née'˜ calɨ'iin˜n e nito̱'ˋ fɨ́ɨnˋn 'nʉ́'ˋ lɨ́'ˆ laco̱'guɨ to̱'ˋ fɨ́ɨngˋ jaangˋ tui'ieeˇ jaléng'ˋ tuyʉ̱ʉ̱ˋ quiáaˉre' fɨˊ nʉ́'ˉ cuéeˊre', jo̱ dsʉ' jaˋ calɨ'iing˜na' lajo̱.
40023038	Jo̱ba' latɨˊ lana joˋ i̱ nilɨseengˋguɨ fɨˊ guá'ˉ quíiˉna' la.
40023039	Jo̱ba' fɨ́ɨˉɨ 'nʉ́'ˋ e joˋ nimáang˜guɨ' jnea˜ cartɨˊmɨ˜ nifo'ˆna' lala: “¡Juguiʉ́ˉjiʉ quiá'ˉ i̱ dseaˋ i̱ casíingˋ Fidiéeˇ fɨˊ jmɨgüíˋ la cuaiñ˜ quiá'rˉ!”
40024001	Jo̱ mɨ˜ cangɨ́ˋ jo̱, mɨ˜ tɨˊ lɨ˜ cagüɨ'ɨ́ɨˊ Jesús fɨˊ dsíiˊ sɨnʉ́ʉˆ guá'ˉ jo̱ mɨfɨ́ɨngˋ nɨ'iuuiñˉ fɨˊ ngam'ˊbre, mɨ˜ tɨˊ lɨ˜ cangoquiéengˊ i̱ dseaˋ quiá'rˉ do fɨˊ lɨ˜ ngóorˊ jo̱ canaaiñˋ do jǿørˉ la'úungˋ e guá'ˉ fé'ˋ do.
40024002	Jo̱ba' lalab casɨ́'ˉ Jesús i̱ dseaˋ íˋ: —¿Su jǿøˉ 'nʉ́'ˋ jial jlo'ˆ e guá'ˉ si'ˊ na? Jo̱ dsʉ' e já'ˉba' e fɨ́ɨˉɨ 'nʉ́'ˋ e jí̱i̱'˜ co̱o̱ˋ cu̱u̱˜ joˋ nijé̱ˉ sɨfɨ́ɨngˇguɨ rúng'ˋ quiá'ˉ e guá'ˉ e móoˉna' si'ˊ na lana; co̱' lajɨbˋ ni'íingˉ jo̱ jí̱i̱'˜ co̱o̱ˋ joˋ e nijé̱ˉguɨ.
40024003	Jo̱ mɨ˜ cangɨ́ˋ jo̱, cangóbˉ Jesús fɨˊ yʉ́'ˆ mó'ˋ e siiˋ Olivos co̱lɨɨng˜ có̱o̱'˜ dseaˋ quiá'rˉ. Jo̱ mɨ˜ caguilíiñˉ fɨˊ jo̱, jo̱b caguáˋ Jesús, jo̱ lajeeˇ jo̱b cangoquiéengˊ i̱ dseaˋ quiá'rˉ do fɨˊ lɨ˜ guiiñ'˜ do lɨ˜ co̱o̱ˋ yaaiñ˜, jo̱ cajíñ'ˉ casɨ́'rˉ dseaˋ do lala: —Ii˜naa' fa' 'nʉˋ nijmée'˜ jnea'ˆ júuˆ ¿lɨ˜ nidsijéeˊ lajalé'ˋ e la? ¿E˜ jalé'ˋ e nilɨli˜ jéengˊguɨ mɨ˜ tɨˊ lɨ˜ nʉ́'ˉguɨ niñíiˊtu̱ 'nʉˋ fɨˊ jmɨgüíˋ la jo̱guɨ mɨ˜ tɨˊ lɨ˜ nitɨ́ˉ í'ˋ e ni'íingˉ jmɨgüíˋ?
40024004	Jo̱ba' cañíiˋ Jesús quiá'ˉ i̱ dseaˋ quiá'rˉ do jo̱ casɨ́'ˉreiñ': —Jí̱i̱'˜ e laba' fɨ́ɨˉɨ 'nʉ́'ˋ; jmiñiingˇ óoˊna' e jí̱i̱'˜ jaangˋ dseaˋ jaˋ güɨjmɨgǿøiñˋ 'nʉ́'ˋ.
40024005	Co̱' fɨ́ɨmˊbing' i̱ nijalíingˉ i̱ nijmɨgóoˋ jo̱ nijíñ'ˉ: “Jneab˜ i̱ dseaˋ i̱ sɨjeengˇna' do i̱ nicá̱ˋ nifɨˊ quíiˉna'”; jo̱ fɨ́ɨmˊ dseaˋ nilí'rˋ i̱ nilɨgøøngˋ.
40024006	Jo̱ 'nʉ́'ˋ ninúuˆna' júuˆ e seaˋ 'niiˋ fɨˊ la fɨˊ na; jo̱ dsʉ' jaˋ fǿøng'˜na' mɨ˜ nitɨ́ˉ í'ˋ lajo̱, co̱' jo̱bɨ uiing˜ jo̱guɨ co̱' dseáng'ˉ 'néˉ e nidsijéebˊ lajalé'ˋ e jo̱; dsʉ' o̱' ie˜ jo̱ nitɨ́ˉ í'ˋ e ni'íingˉ.
40024007	Co̱' ie˜ jo̱ jaléng'ˋ dseaˋ nitíñˉ có̱o̱'˜ dseaˋ rúiñ'ˋ, jo̱guɨ co̱o̱ˋ fɨɨˋ nitíngˉ có̱o̱'˜ co̱o̱ˋguɨ fɨɨˋ, jo̱guɨ nilɨseaˋ ooˉ fɨˊ la fɨ˜ na, jo̱guɨ jmiguiʉbˊ lɨ˜ nijǿ'ˋ uǿˉ e eáangˊ cajo̱.
40024008	Jo̱ jo̱bɨ lɨ́'ˆ uiim˜bɨ jóng mɨ˜ nimóˆna' e nidsijéeˊ jalé'ˋ e iihuɨ́ɨˊ jo̱.
40024009	’Jo̱ jo̱b mɨ˜ nitǿørˋ jaléng'ˋ 'nʉ́'ˋ e laco̱' nijmɨhuɨ́ɨiñˋ 'nʉ́'ˋ cartɨˊ nijngáiñ'ˉ 'nʉ́'ˋ. Jo̱ ie˜ jo̱ lajɨɨmˋ dseaˋ jmɨgüíˋ nilíˋ 'ní'ˋ níiñˉ 'nʉ́'ˋ uíi'˜ jnea˜.
40024010	Jo̱ ie˜ jo̱ fɨ́ɨmˊ dseaˋ nitʉ́ˋbre e já'ˉ lɨ́ɨiñˋ júuˆ quiéˉe jo̱guɨ nilíˋ 'ní'ˋ níingˉ rúng'ˋ dseaˋ jo̱guɨ ni'nɨ́iñˉ lajeeˇ la'ó'ˋ rúiñ'ˋ cajo̱.
40024011	Jo̱ fɨ́ɨmˊ dseaˋ nijalíiñˉ mɨ˜ tɨˊ lɨ˜ jo̱ e nijmɨgóorˋ e fé'rˋ cuaiñ˜ quiá'ˉ Fidiéeˇ, jo̱ fɨ́ɨmˊ dseaˋ nilí'rˋ i̱ nilɨgøøngˋ.
40024012	Jo̱ ie˜ jo̱ dseáng'ˉ jmang'ˉ jalé'ˋ e 'lɨ'ˆba' nijméˉ dseaˋ, jo̱ba' fɨ́ɨmˊ dseaˋ nitʉ́ˋbre e jmi'neáaiñˋ jaléng'ˋ dseaˋ rúiñ'ˋ.
40024013	Jo̱ dsʉ' i̱ dseaˋ i̱ nité'ˋ e siñ'ˊ teáˋ fɨˊ guiʉ́ˉ lata˜ có̱o̱'˜ jnea˜, jo̱ba' íˋbing' i̱ nileángˋ jee˜ dseeˉ quiá'ˉ mɨ˜ tɨˊ lɨ˜ jo̱.
40024014	Jo̱ e júuˆ la quiá'ˉ jial quie̱ˊ Fidiéeˇ nifɨˊ quiá'ˉ dseaˋ nini'ˉ fɨˊ la'úngˉ fɨˊ jmɨgüíˋ e laco̱' nilɨcuíiˋ dseaˋ e júuˆ jo̱; jo̱ jo̱guɨb mɨ˜ nitɨ́ˉ í'ˋ e ni'íingˉ jmɨgüíˋ jóng.
40024015	’Jo̱ malɨɨ˜guɨ eáangˊ i̱ dseaˋ i̱ café'ˋ cuaiñ˜ quiá'ˉ Fidiéeˇ i̱ calɨsíˋ Daniel cajme'rˊ fɨˊ ni˜ jiˋ quiá'rˉ cuaiñ˜ quiá'ˉ co̱o̱ˋ e 'lɨ'ˆ eáangˊ e nisí'ˋ dseaˋ fɨˊ dsíiˊ guá'ˉ fé'ˋ e si'ˊ fɨˊ Jerusalén fɨˊ lɨ˜ lɨ́ɨˊ e guá'ˉ güeang'ˆ quiá'ˉ Fidiéeˇ. Jo̱ mɨ˜ nimóˆna' e jo̱ e fɨˊ lɨ˜ güeang'ˆ quiá'ˉ Fidiéeˇ do —jaléng'ˋ 'nʉ́'ˋ i̱ ɨˊ e jiˋ la 'néˉ ningám'ˋba'—,
40024016	jo̱ba' mɨ˜ nitɨ́ˉ e í'ˋ jo̱, jaléng'ˋ dseaˋ i̱ neáangˊ fɨˊ lɨ˜ se̱'ˊ Judea güɨcuí̱i̱ˆbre fɨˊ jee˜ mó'ˋ jóng.
40024017	Jo̱guɨ i̱ dseaˋ i̱ dsiing˜ yʉ́'ˆ 'nʉ́ʉˊ mɨ˜ tɨˊ lɨ˜ jo̱, jaˋ güɨ'íˆ dsíirˊ fa' e nijgiáangˋguɨr e laco̱' nidsi'uǿø'r˜ jalé'ˋ e seaˋ quiá'rˉ.
40024018	Jo̱guɨ i̱ dseaˋ i̱ taang˜ fɨˊ jee˜ mó'ˋ e jmóorˋ ta˜, jo̱ba' jaˋ güɨ'íˆ dsíirˊ fa' e niquɨng'ˉguɨr fɨˊ quiá'rˉ e faco̱' dsiquié̱e̱rˋ sɨ̱'rˆ.
40024019	Jo̱ba' ¡fɨ́ɨbˉ eáangˊ jaléng'ˋ dseamɨ́ˋ i̱ quiéengˋ yʉ̱ʉ̱ˋ ie˜ jo̱ o̱si i̱ jéengˋ yʉ̱ʉ̱ˋ i̱ cu'ˋ tʉ́'ˋ é!
40024020	Jo̱ mɨ́ɨ'˜na' Fidiéeˇ e jaˋ nidsitíingˋ e ni'uǿngˋna' e cuí̱i̱ˆna' lajeeˇ ji̱i̱ˋ güíiˉ o̱si lajeeˇ jmɨɨ˜ e jmi'íng'ˊ dseaˋ góoˋna' é;
40024021	dsʉco̱' ie˜ jo̱ gabˋ eáangˊ nilɨseaˋ iihuɨ́ɨˊ e jaˋ mɨˊ cangaˊ dseaˋ lají̱i̱'˜ mɨ˜ catɨro̱o̱ˇ jmɨgüíˋ o̱'guɨ fa' niníˋguɨr calé'ˋ catú̱ˉ cajo̱.
40024022	Jo̱guɨ faco̱' Fidiéeˇ nijmérˉ e nilɨ'ɨɨ˜ eáangˊ e nidsijéeˊ jalé'ˋ e jo̱, jo̱ba' jí̱i̱'˜ jaangˋ joˋ i̱i̱ˋ nileángˋguɨ jóng faco̱' lajo̱. Jo̱ dsʉ' jaˋ nijmɨ'ɨɨiñ˜ e jo̱ uíi'˜ e fɨ́ɨˉ lɨ́ɨiñˉ jaléng'ˋ dseaˋ quiá'rˉ i̱ nɨcaguíñ'ˋ do.
40024023	’Jo̱ song ie˜ jo̱ nijmɨgǿøngˋ dseaˋ 'nʉ́'ˋ jo̱ nijíñ'ˉ: “Jǿøˉ, i̱ lab i̱ dseaˋ i̱ sɨjeengˇna' do i̱ nicá̱ˋ nifɨˊ quíiˉna'”, o̱si “Jǿøˉ, dob nɨsiñ'ˊ é”, jo̱ dsʉ' jaˋ já'ˉ güɨlíingˋna' jóng.
40024024	Co̱' ie˜ jo̱ fɨ́ɨmˊ dseaˋ nijalíiñˉ jo̱ nijmɨgóorˋ e lɨ́ɨiñˊ i̱ dseaˋ íˋ, jo̱guɨ seemˋbɨ i̱ nijmɨgóorˋ e lɨ́ɨiñˊ dseaˋ i̱ fé'ˋ cuaiñ˜ quiá'ˉ Fidiéeˇ cajo̱; jo̱guɨ eáamˊ nijmérˉ jalé'ˋ e li˜ jo̱guɨ jalé'ˋ e quɨ́ɨ'r˜ jmɨɨ˜ e dsigáˋ dsíiˊ dseaˋ. Jo̱ nijmérˉ lajo̱ e lɨco̱' nijmɨgóoˋbre jo̱ quiá̱b'ˉjiʉ nijmɨgǿøiñˋ la quie̱ˊguɨ i̱ dseaˋ i̱ nɨcaguíng'ˋ Fidiéeˇ do, dsʉ' jaˉ lí'ˋ jmérˉ lajo̱.
40024025	Jo̱ quie̱ˋna' cuente røøˋ quiá'ˉ jalé'ˋ júuˆ e nɨcafá'ˉa na lana quiá'ˉ jalé'ˋ e nidsijéeˊ cøøngˋguɨ.
40024026	Jo̱ba' ie˜ jo̱, jaˋ güɨlɨgøøngˋna' mɨ˜ nisɨ́'ˋ dseaˋ 'nʉ́'ˋ lala: “Jǿøˉna', e dob táangˋ i̱ dseaˋ i̱ sɨjeengˇna' do fɨˊ ni˜ guóo'˜ uǿˉ quiʉ̱́ˋ”, jo̱ dsʉ' jaˋ güɨlíingˉna' fa' e nigüɨ'néng'ˊna'r; o̱si nisɨ́'ˋbɨ dseaˋ 'nʉ́'ˋ lala é: “E lab sɨ'maangˇ i̱ dseaˋ íˋ”, jo̱ dsʉ' jaˋ já'ˉ güɨlíingˋna' e jo̱.
40024027	Dsʉco̱' lɨ́'ˆ laco̱' lɨ́ɨˊ mɨ˜ lɨjɨ˜ güɨ'ñiáˆ e jnéengˉ fɨˊ yʉ́'ˆ jmɨgüíˋ e jǿøˉ dseaˋ lajɨɨiñˋ, lajo̱b lɨ́ɨˊ cajo̱ mɨ˜ nigáaˊtu̱ jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ jáˉ fɨˊ ñifɨ́ˉ.
40024028	Co̱' e já'ˉba' fá'ˋa, e jié'ˋ lɨ˜ ráangˋ jó'ˋ 'lɨɨ˜, fɨˊ jo̱b seáng'ˊ jaléng'ˋ tujlɨ́ɨˋ.
40024029	Jo̱ cajíng'ˉguɨ Jesús e júuˆ la: —Jo̱ mɨ˜ tɨˊ lɨ˜ casúungˉ e iihuɨ́ɨˊ jo̱, jo̱ba' joˋ jɨ˜ ieeˋ nilɨseaˋguɨ o̱'guɨ sɨ'ˋ cajo̱ fa' nicuǿˉguɨr jɨr˜, jo̱guɨ jaléng'ˋ nʉ́ʉˊ nijiúiñ'ˋ cartɨˊ guóo'˜ uǿˉ, jo̱guɨ Fidiéeˇ nijmérˉ e niguiá'ˉ jalé'ˋ e seaˋ fɨˊ yʉ́'ˆ jmɨgüíˋ.
40024030	Jo̱ ie˜ jmɨɨ˜ jo̱b mɨ˜ nilɨseaˋ li˜ fɨˊ yʉ́'ˆ jmɨgüíˋ e tɨˊ lɨ˜ nigáaˊtú̱u̱ fɨˊ jmɨgüíˋ la, jnea˜ dseaˋ lɨ́ɨnˊn jaangˋ dseaˋ jmɨgüíˋ, jo̱ lajɨɨmˋ dseaˋ seengˋ fɨˊ la'úngˉ fɨˊ jmɨgüíˋ niquí'rˉ uíi'˜ e 'gó'rˋ, jo̱ jo̱guɨba' mɨ˜ nimáang˜na' jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, e nɨgáaˊa e nɨquíin'˜n jee˜ cabøø˜ jníiˊ có̱o̱'˜ e niingˉ jɨ˜ e 'gøng'ˊ quiá'ˉ Fidiéeˇ.
40024031	Jo̱guɨ nisíngˉ Fidiéeˇ jaléng'ˋ ángeles i̱ lɨ́ɨngˊ guotɨɨrˉ e nijiʉ́ʉiñ'ˉ do teáˋ lúuˊ trompé'ˆ fɨˊ yʉ́'ˆ jmɨgüíˋ e laco̱' lajɨɨngˋ dseaˋ jmɨgüíˋ i̱ nɨlɨ́ɨngˊ dseaˋ quiá'rˉ niseáiñ'ˊ co̱lɨɨng˜ mɨ˜ nitɨ́ˉ e í'ˋ jo̱.
40024032	Jo̱ cajíng'ˉguɨ Jesús e júuˆ la: —Lanaguɨ ni'éeˆe 'nʉ́'ˋ co̱o̱ˋ júuˆ quiá'ˉ 'maˋ güɨñí'ˆ: Co̱' mɨ˜ ninaangˋ iéeˋ jalé'ˋ guo'ˋ quiá'ˉ, jo̱ mɨfɨ́ɨngˋ canaangˋ e iábˋ jalé'ˋ má'ˆ quiá'ˉ cajo̱, jo̱ba' nɨlí'ˆ 'nʉ́'ˋ e nɨjaquiéemˊ ji̱i̱ˋ jmɨ́ɨˊ jóng.
40024033	Jo̱guɨ lajo̱b lɨ́ɨˊ e júuˆ la cajo̱, co̱' mɨ˜ tɨˊ lɨ˜ nidsijéeˊ lajalé'ˋ e nɨcafá'ˉa na, jo̱ba' nɨñíˆba' jóng e quiá̱b'ˉ nɨjaquiéengˊ e nigáaˊ jnea˜, dseaˋ i̱ lɨ́ɨngˊ jaangˋ dseaˋ jmɨgüíˋ i̱ jáaˊ fɨˊ ñifɨ́ˉ.
40024034	Co̱' dseáng'ˉ já'ˉba' fá'ˋa e dseáng'ˉ nidsijéebˊ jalé'ˋ e jo̱ nʉ́'ˉguɨ e nijúungˉ jaléng'ˋ dseaˋ i̱ seengˋ lajeeˇ lana.
40024035	Jo̱ tó̱o̱bˋ jmɨɨ˜ ni'íingˉ la'úngˉ yʉ́'ˆ jmɨgüíˋ có̱o̱'˜guɨ la'úngˉ guóo'˜ uǿˉ, lɨfa' júuˆ quiéˉe jaˋ tó̱o̱ˋ jmɨɨ˜ fa' e jaˋ nilɨti˜.
40024036	’Jo̱ jí̱i̱'˜ jaangˋ dseaˋ jmɨgüíˋ ñirˊ e˜ jmɨɨ˜ jo̱guɨ e˜ oor˜ e nidsijéeˊ e jo̱, co̱' jɨˋguɨ jaléng'ˋ ángeles quiá'ˉ Fidiéeˇ dseaˋ guiing˜ ñifɨ́ˉ jaˋ ñiˊ e jo̱, o̱'guɨ jnea˜ ñiiˉ cajo̱. Co̱' dseáng'ˉ lají̱i̱'˜ Tiquíˆii' dseaˋ guiing˜ ñifɨ́ˉ, jí̱i̱'˜ íˋbing' dseáng'ˉ ñiˊ e jo̱.
40024037	’Jo̱ mɨ˜ tɨˊ lɨ˜ nitɨ́ˉ í'ˋ e nigáaˊtú̱u̱ fɨˊ jmɨgüíˋ la, jnea˜ dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, nilíˋ lɨ́'ˆ laco̱'guɨ calɨ́ˉ ie˜ lamɨ˜ cateáangˋ Noé fɨˊ jmɨgüíˋ la.
40024038	Co̱' ie˜ jo̱, lajeeˇ e nʉ́'ˉguɨ e ca'áˋ jmɨɨˋ fɨˊ la'úngˉ fɨˊ guóo'˜ uǿˉ, ɨ̱́'ˋ gøb'ˊ dseaˋ laco̱' sɨ'íˆ, jo̱guɨ cúiñ'ˋ guóorˋ cajo̱, lɨ́'ˆ co̱o̱bˋ mɨ˜ catɨ́ˋ í'ˋ e ca'íˉ Noé fɨˊ dsíiˊ co̱o̱ˋ móoˊ e dséeˉ có̱o̱'˜ jaléng'ˋ dseaˋ sɨnʉ́ʉˆ quiá'rˉ;
40024039	jo̱ dsʉ' lajeeˇ e jaˋ ñiing˜ dsíibˊ dseaˋ, mɨ˜ catɨ́ˋ í'ˋ e ca'áˋ jmɨɨˋ fɨˊ la'úngˉ fɨˊ guóo'˜ uǿˉ, jo̱ jo̱b lɨ˜ cajúngˉ lajaléng'ˋ dseaˋ lɨ́'ˆ co̱o̱ˋ gui'ná'ˆ i̱ seengˋ fɨˊ jmɨgüíˋ. Jo̱ dseáng'ˉ lajo̱b dseáng'ˉ nidsijéeˊtu̱ calé'ˋ catú̱ˉ mɨ˜ tɨˊ lɨ˜ nigáaˊtú̱u̱ fɨˊ jmɨgüíˋ la, jnea˜ dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ.
40024040	Co̱' ie˜ jo̱ gángˉ dseaˋ taang˜ jmóoˋ ta˜ quiá'ˉ fɨˊ jee˜ mó'ˋ: jo̱ jaaiñ'ˋ do nidsém'ˉbre, jo̱guɨ jaangˋguɨiñ' do nijé̱ˉbre.
40024041	Jo̱guɨ lajo̱bɨ cajo̱ gángˉ dseamɨ́ˋ teáang'˜ ta˜ dsiˊ: jo̱ jaaiñ'ˋ do nidsém'ˉbre, jo̱guɨ i̱ jaangˋguɨ do nijé̱ˉbre.
40024042	’Jo̱ba' fɨ́ɨˉɨ 'nʉ́'ˋ, ñiing˜ áaˊna' contøøngˉ, co̱' co̱o̱ˋ lajeeˇ jaˋ lí'ˆna', lanab mɨ˜ nigüéengˉtú̱u̱.
40024043	Jo̱ e laba' iin˜n e ñíˆna', faco̱' jaangˋ dseaˋ nɨñirˊ e˜ í'ˋ niguiéeˊ jaangˋ ɨ̱ɨ̱ˋ fɨˊ quiá'rˉ, jo̱ba' nigüeáˋbre e jmóorˋ íˆ 'nʉr˜, jo̱ jaˋ nilí'ˋ i̱ ɨ̱ɨ̱ˋ do fa' ni'uǿ'rˉ jalé'ˋ e seaˋ quiá'ˉ i̱ dseaˋ do.
40024044	Jo̱ba' lajo̱b cajo̱, dseáng'ˉ contøømˉ 'néˉ e sɨñiimˇ áaˊ 'nʉ́'ˋ; co̱' jí̱i̱'˜ lajeeˇ jaˋ ñiing˜ áaˊna', lanab mɨ˜ nigüéengˉtú̱u̱ fɨˊ Jmɨgüíˋ la, jnea˜ dseaˋ i̱ jáaˊ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ.
40024045	Jo̱ mɨ˜ cangɨ́ˋ e jo̱, cajíng'ˉguɨ Jesús e júuˆ la: —Lalab lɨ́ɨˊ quiá'ˉ jaangˋ dseaˋ 'léeng'˜ i̱ nʉ́ʉ'˜ jalé'ˋ ta˜ quiʉ'ˊ fiir˜ jo̱guɨ i̱ guiúngˉ có̱o̱'˜ jaléng'ˋ dseaˋ 'léeng'˜ rúiñ'ˋ i̱ caguiaangˉguɨ. Co̱' mɨ˜ cagüɨ'ɨ́ɨˊ i̱ fiir˜ do e nidsérˉ fɨˊ lɨ˜ jié'ˋ, caguiarˊ ni˜ i̱ dseaˋ 'léeng'˜ i̱ nʉ́ʉ'˜ do lajaléng'ˋ i̱ seengˋ quiá'rˉ e laco̱' nicuǿ'ˉreiñ' do e nidǿiñ'ˉ mɨ˜ nitɨ́ˉ í'ˋ lajo̱.
40024046	Jo̱ba' juguiʉ́ˉjiʉ quiá'ˉ i̱ dseaˋ 'léeng'˜ i̱ jmóoˋ ta˜ laco̱' catɨ́ɨngˉ mɨ˜ niguieng'ˊ fiir˜ e cá̱rˋ cuente.
40024047	Jo̱ba' jmɨtaaˆ óoˊna' e i̱ fiir˜ do dsíng'ˉ guiʉ́ˉ nijmérˉ jo̱ nicuǿ'ˉreiñ' do e nine'ˉ niñ'˜ latøømˉ sɨnʉ́ʉˆ quiá'rˉ có̱o̱'˜guɨ jalé'ˋ e seaˋ fɨˊ jo̱.
40024048	Jo̱guɨ dsʉ' song i̱ dseaˋ 'léeng'˜ do lɨ́ɨiñˊ jaangˋ dseaˋ 'léeng'˜ i̱ sooˋ dsíiˊ jo̱ ɨˊ dsíirˊ e jaˋ mɨˊ guieng'ˊ fiir˜ lajeeˇ jo̱,
40024049	jo̱ba' nináiñˋ e nijmeáiñ'ˋ gaˋ jaléng'ˋ i̱ dseaˋ 'léeng'˜ rúiñ'ˋ i̱ caguiaangˉguɨ do, jo̱guɨ e niseáiñ'ˋ rúiñ'ˋ có̱o̱'˜ jaléng'ˋ dseaˋ jmóoˋ ta˜ ɨ̱́'ˋ e laco̱' ni'ɨ̱́'ˋ nidǿ'rˉ co̱lɨɨng˜,
40024050	jo̱ dsʉ' co̱o̱ˋ lajeeˇ e jaˋ ñiing˜ dsíirˊ, lanab mɨ˜ nitɨ́ˉ í'ˋ e niguieng'ˊtu̱ i̱ dseaˋ fiir˜ do;
40024051	jo̱ba' i̱ dseaˋ do iihuɨ́ɨbˊ nicuǿ'rˉ i̱ dseaˋ 'léeng'˜ do, co̱' nibíimˉbreiñ' do jee˜ jaléng'ˋ dseaˋ i̱ jmɨcaang˜ e jmóorˋ jalé'ˋ e iing˜ Fidiéeˇ fɨˊ lɨ˜ nijmérˉ ta˜ quɨ'ˊ jo̱guɨ ta˜ tʉˊ maja̱˜ uíi'˜ jalé'ˋ iihuɨ́ɨˊ e ni'íñ'ˋ do.
40025001	Jo̱ cajíng'ˉguɨ Jesús e júuˆ la: —Lab nifá'ˆduu jial lɨ́ɨˊ mɨ˜ tɨˊ lɨ˜ jo̱, mɨ˜ Fidiéeˇ nicá̱rˋ nifɨˊ quiá'ˉ dseaˋ jmɨgüíˋ. Co̱' e jo̱ lɨ́ɨˊ laco̱' guíngˉ sɨmɨ́ˆ i̱ ca'uøøngˋ quie̱ˊ jmacó̱ˋ jɨˋ candíiˆ e cango'íiñ'ˇ dseañʉ'ˋ i̱ cung'ˊ guóˋ.
40025002	Jo̱ dsʉ' 'ñíingˉ lajeeˇ i̱ sɨmɨ́ˆ do ñiing˜ dsíirˊ jo̱guɨ i̱ 'ñíingˉguɨ do jaˋ ñiing˜ dsíirˊ.
40025003	Jo̱ba' i̱ sɨmɨ́ˆ i̱ jaˋ ñiing˜ dsíiˊ do ca'uøømˋbre quie̱rˊ jɨˋ candíiˆ quiá'rˉ e cango'íiñ'ˇ i̱ dseañʉ'ˋ i̱ cung'ˊ guóˋ do, jo̱ dsʉ' jí̱i̱'˜ jmɨcooˋ e a˜ dsíiˊ candíiˆ quiá'ˉbre quie̱rˊ co̱' joˋ quie̱ˊguɨr fa' e seáangˉguɨ;
40025004	jo̱ dsʉ' i̱ sɨmɨ́ˆ 'ñíingˉ i̱ ñiing˜ dsíiˊ do ca'uøømˋbre cajo̱ e quie̱rˊ jɨˋ candíiˆ quiá'rˉ jo̱ lɨfa' quie̱ˊbɨr co̱o̱ˋ sɨ́ɨˊguɨ e co̱' quie̱rˊ e a˜ jmɨcooˋ.
40025005	Jo̱ co̱' calɨ'ɨɨm˜ i̱ dseaˋ cung'ˊ guóˋ do e jaˋ niguiéiñ'ˊ, jo̱ba' lajɨɨmˋ i̱ sɨmɨ́ˆ do nicaquiáiñ'ˉ lajeeˇ jo̱.
40025006	Jo̱ co̱o̱bˋ, mɨ˜ catɨ́ˋ la i̱i̱ˉ guitu̱ˊ guienʉ́ʉˊ, jo̱ guicatá'ˉ mɨ́ɨ'˜ lɨ́'ˉ caluuˇ jo̱ guicafé'ˋ dseaˋ: “¡Jmijnéeˋ áaˊna', co̱' nab nɨjang'ˊ i̱ dseaˋ cung'ˊ guóˋ do; jo̱guɨ ñilíingˉna' e niñi'íing'˜na're!”
40025007	Jo̱ lajɨɨmˋ i̱ sɨmɨ́ˆ do caráaiñˉ jo̱ caguiarˊ guiʉ́ˉ jɨˋ candíiˆ quiá'rˉ lajaangˋ lajaaiñˋ.
40025008	Jo̱ba' i̱ sɨmɨ́ˆ i̱ jaˋ ñiing˜ dsíiˊ do casɨ́'rˉ i̱ sɨmɨ́ˆ i̱ ñiing˜ dsíiˊ do: “Fa' jgiéeˋ óoˊ 'nʉ́'ˋ fa' nijmɨ'ǿøngˋjiʉ' jnea'ˆ jmɨcooˋ quíiˉna', dsʉco̱' cadseábˉ jmɨcooˋ quiá'ˉ candíiˆ quíˉnaa' jo̱ joˋ iing˜ nicóˋ.”
40025009	Jo̱ dsʉ' cañíiˋ i̱ sɨmɨ́ˆ i̱ ñiing˜ dsíiˊ do: “U̱˜, jaˋ nijmɨ'ǿøngˋnaa' 'nʉ́'ˋ co̱' jaˋ nilíingˋ quíˉnaa' o̱'guɨ quíiˉna' cajo̱. Co̱' guiʉ́ˉguɨ quíiˉna' e nigüɨlíingˉna' fɨˊ tieen˜ e nigüɨleáaˊna' e jmɨcooˋ e 'néˉna' do.”
40025010	Jo̱ lajeeˇ cangolíingˉ i̱ sɨmɨ́ˆ i̱ jaˋ ñiing˜ dsíiˊ do fɨˊ tieen˜ e cangoleáarˇ jmɨcooˋ quiá'rˉ, lajeeˇ jo̱b mɨ˜ caguiéng'ˉ i̱ dseañʉ'ˋ i̱ cung'ˊ guóˋ do, jo̱ i̱ sɨmɨ́ˆ i̱ ñiing˜ dsíiˊ do cangotáam'˜bre jmɨɨ˜ co̱lɨɨng˜ có̱o̱'˜ i̱ dseaˋ cung'ˊ guóˋ do, jo̱ cajníiˊbre 'nʉ́ʉˊ.
40025011	Jo̱ mɨ'mɨ́ɨngˉguɨjiʉ lajo̱ caguilíimˋtu̱ i̱ sɨmɨ́ˆ i̱ jaˋ ñiing˜ dsíiˊ do i̱ cangolíingˉ fɨˊ tieen˜ do, jo̱ guicatǿrˉ caluuˇ 'nʉ́ʉˊ jo̱ guicajíñ'ˉ: “¡Fíiˋii', fíiˋii', fa' jgiéeˋ o'ˊ e náˆgo̱ 'nʉ́ʉˊ!”
40025012	Jo̱ dsʉ' guicañíiˋ i̱ dseañʉ'ˋ do jo̱ cajíñ'ˉ: “E já'ˉba' e fɨ́ɨˉɨ 'nʉ́'ˋ, sɨmɨ́ˆ, jaˋ cuíinˋn 'nʉ́'ˋ.”
40025013	Jo̱ cajíng'ˉguɨ Jesús: —Jo̱ co̱' lajo̱b lɨ́ɨˊ, jo̱ba' fɨ́ɨˉɨ 'nʉ́'ˋ e jmiñiingˇ áaˊna', co̱' jaˋ ñíˆna' e˜ jmɨɨ˜ jo̱guɨ e˜ oor˜ e nigüéengˉ jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ.
40025014	Jo̱ mɨ˜ cangɨ́ˋ jo̱, cajíng'ˉguɨ Jesús e júuˆ la: —Jo̱ mɨ˜ Fidiéeˇ quie̱rˊ nifɨˊ quiá'ˉ dseaˋ, jo̱ e jo̱ lɨ́ɨˊ laco̱' jaangˋ dseañʉ'ˋ i̱ cagüɨ'ɨ́ɨˊ cangóˉ fɨˊ lɨ˜ huí̱i̱ˉ. Jo̱ dsʉ' lajeeˇ e nʉ́'ˉguɨ e nigüɨ'ɨ́ɨrˊ nidsérˉ, jo̱ catǿ'rˉ jaléng'ˋ i̱ dseaˋ jmóoˋ ta˜ quiá'rˉ do, jo̱ cacuø'ˊreiñ' do cuuˉ e laco̱' nijméiñ'ˉ do ta˜ e nilɨseaˋguɨ e dsíˋ quiá'ˉ e cuuˉ do.
40025015	Jo̱ jaangˋ i̱ dseaˋ 'léeng'˜ quiá'rˉ do cacuø'rˊ 'ñiáˋ mil cuuˉ, jo̱guɨ jaangˋ cacuø'rˊ tú̱ˉ mil cuuˉ lajo̱, jo̱guɨ i̱ jaangˋguɨ do cacuø'rˊ co̱o̱bˋ mil cuuˉ, jo̱ lajɨˋ gaamˋbiñ' do cangɨ́ɨiñˋ cuuˉ lɨ́'ˆ jialco̱' jí̱i̱'˜ bíˋ seemˋbre. Jo̱ ngɨ́ˋ jo̱guɨba', cagüɨ'ɨ́ɨˊ i̱ dseañʉ'ˋ do e cangórˉ fɨˊ lɨ˜ huí̱i̱ˉ.
40025016	Jo̱ i̱ dseaˋ 'léeng'˜ i̱ cangɨ́ɨngˋ 'ñiáˋ mil cuuˉ do, eáamˊ guiʉ́ˉ cajméerˋ ta˜ có̱o̱'˜ e cuuˉ do, jo̱ calɨ́'ˉbre jié'ˋguɨ 'ñiáˋ mil lajo̱.
40025017	Lajo̱bɨ cajo̱ i̱ dseaˋ 'léeng'˜ i̱ ca'íng'ˋ tú̱ˉ mil e cuuˉ do cajméeˋbre ta˜ có̱o̱'˜ do, jo̱ calɨ́'ˉbre jié'ˋguɨ tú̱ˉ mil e cuuˉ do cajo̱.
40025018	Jo̱ dsʉ' i̱ dseaˋ 'léeng'˜ i̱ cangɨ́ɨngˋ co̱o̱ˋ mil e cuuˉ do, cango'meaˇbre fɨˊ nʉ́'ˉ uǿˉ.
40025019	’Jo̱ mɨ˜ cangɨ́ˋguɨ lajo̱, caguiém'ˉtu̱ i̱ fiir˜ do, jo̱ casɨ́'rˉ lajaangˋ lajaangˋ i̱ dseaˋ 'léeng'˜ quiá'rˉ do e niguiéeiñ'ˉ do cuente lají̱i̱'˜ e nɨcajméerˋ có̱o̱'˜ cuuˉ e cangɨ́ɨiñ'ˋ do.
40025020	Jo̱ la'uii˜ caguiéˉ i̱ dseaˋ 'léeng'˜ i̱ cangɨ́ɨngˋ 'ñiáˋ mil e cuuˉ do, jo̱ cajá̱'rˋ fiir˜ 'ñiáˋguɨ mil lajo̱ e calɨ́'rˉ, jo̱ casɨ́'rˉ dseaˋ do: “Fíiˋi, 'nʉˋ cacuǿø'˜ jnea˜ 'ñiáˋ mil cuuˉ, jo̱ nɨcajméˉbaa ta˜ có̱o̱'˜ e jo̱, jo̱ba' lana nɨcalɨ́'ˉɨ 'ñiáˋguɨ mil lajo̱ e dsíˋ.”
40025021	Jo̱ba' cañíiˋ i̱ fiir˜ do: “'Nʉbˋ jaangˋ dseaˋ 'léeng'˜ i̱ guiúngˉ, co̱' cajmeeˉba' ta˜ røøˋ có̱o̱'˜ lají̱i̱'˜ capí'ˆ cuuˉ e cangɨ́ɨn'ˋ. Jo̱ba' lana jmiguiʉbˊ jalé'ˋ e seaˋ quiéˉe e nicuǿøˆø 'nʉˋ e nine'ˆ ní'ˆ, jo̱ lana røøbˋ nijmi'iáangˋ dsiˋnaa' náng.”
40025022	Jo̱ joˋ huǿøˉ lɨ'ɨɨ˜ i̱ dseaˋ 'léeng'˜ i̱ ca'íng'ˋ tú̱ˉ mil e cuuˉ do caguiérˉ jo̱ casɨ́'rˉ fiir˜: “Fíiˋi, 'nʉˋ cacuǿø'˜ jnea˜ tú̱ˉ mil cuuˉ, jo̱ cajméˉbaa ta˜ có̱o̱'˜ e jo̱, jo̱ lana nicalɨ́'ˉɨ tú̱ˉguɨ mil e cuuˉ do e dsíˋ.”
40025023	Jo̱ba' cañíiˋ i̱ fiir˜ do: “'Nʉbˋ jaangˋ dseaˋ 'léeng'˜ i̱ guiúngˉ cajo̱, co̱' tɨɨmˋba' jmée'ˆ ta˜ røøˋ có̱o̱'˜ capí'ˆ cuuˉ, jo̱ba' jmiguiʉbˊ jalé'ˋ e seaˋ quiéˉe e nicuǿøˆø 'nʉˋ e nine'ˉ ní'ˆ, jo̱ lana røøbˋ nijmi'iáangˋ dsiˋnaa' náng.”
40025024	Jo̱ joˋ huǿøˉ lɨ'ɨɨ˜ guiéˉ i̱ dseaˋ 'léeng'˜ jaangˋguɨ do i̱ cangɨ́ɨngˋ co̱o̱ˋ mil e cuuˉ do, jo̱ lalab casɨ́'rˉ fiir˜: “Fíiˋi, ñiˋbaa guiʉ́ˉ e jaangˋ dseañʉ'ˋ i̱ ue'ˋ dsíiˊ lɨ́ɨngˊ 'nʉˋ e lɨ́'ˆ tɨɨn'ˋ sɨtɨ́ɨn'ˇ lají̱i̱'˜ ta˜ cajméeˋ dseaˋ jiém'ˋ, jo̱guɨ e ú'ˋ cǿ'ˋ jalé'ˋ ta˜ jmóoˋ dseaˋ jiéng'ˋ cajo̱.
40025025	Jo̱ba' cafǿm'ˊbaa 'nʉˋ, jo̱ fɨˊ nʉ́'ˉ uǿbˉ ca'meáaˋa e cuuˉ e cacuǿø'˜ jnea˜ do. Jo̱ lana lab quie̱e̱˜e̱ lají̱i̱'˜ e cuuˉ jo̱.”
40025026	Jo̱ba' cañíiˋ i̱ fii˜ do quiá'ˉ i̱ dseaˋ 'léeng'˜ quiá'rˉ do: “'Nʉˋ lɨn'ˊ jaangˋ dseaˋ 'léeng'˜ i̱ sooˋ dsíiˊ jo̱guɨ i̱ fɨ'ˊ, jo̱ song nɨñíˆba' guiʉ́ˉ e jnea˜ sɨtɨ́ɨnˇn lají̱i̱'˜ ta˜ cajméeˋ dseaˋ jiéng'ˋ jo̱guɨ e gú'ˋ gǿ'ˋø jalé'ˋ ta˜ jmóoˋ dseaˋ jiéng'ˋ,
40025027	jo̱ba' ¿jialɨ'ˊ jaˋ ca'íˋ o'ˊ fa' mɨ˜ caguite̱'ˋ cuuˉ quiéˉe fɨˊ banco? Jo̱ba' mɨ˜ cagüean'ˉn, ca'íim'˜baa lají̱i̱'˜ cuuˉ quiéˉe jo̱guɨ e dsíˋ quiá'ˉ cajo̱.”
40025028	Jo̱ba' casɨ́'rˉ jaléng'ˋguɨ i̱ dseaˋ i̱ teáangˉ do ie˜ jo̱, jo̱ cajíñ'ˉ: “Gui˜na' e co̱o̱ˋ mil cuuˉ quiá'ˉ i̱ dseaˋ 'léeng'˜ fɨ'ˊ na, jo̱ cuǿø'˜na' i̱ dseaˋ 'léeng'˜ i̱ quie̱ˊ guíˉ mil e cuuˉ na.
40025029	Dsʉco̱' i̱ dseaˋ i̱ seaˋ quiá'ˉ, jmiguiʉˊguɨb niñíiñˋ e nilɨseaˋ, jo̱ba' lalíimˋ nilɨseaˋ quiá'rˉ. Jo̱ dsʉ' i̱ dseaˋ i̱ jaˋ seaˋ quiá'ˉ, nigüeábˋ lají̱i̱'˜ e capí'ˆjiʉ e seaˋ quiá'rˉ do.
40025030	Jo̱guɨ i̱ dseaˋ 'léeng'˜ fɨ'ˊ na guiingˉna'r fɨˊ caluuˇ fɨˊ lɨ˜ nʉʉˋ sǿ'ˋ, jo̱ fɨˊ jo̱b niquí'rˉ jo̱guɨ nitʉ́rˉ maja̱r˜ cajo̱.”
40025031	Jo̱ cajíng'ˉguɨ Jesús e júuˆ la: —Jo̱ mɨ˜ tɨˊ lɨ˜ nitɨ́ˉ í'ˋ e nigáaˊ jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, nigáaˊtú̱u̱ dsʉ' e nɨquíin'˜n jee˜ jalé'ˋ e jlo'ˆ e niingˉ 'gøng'ˊ quiá'ˉ Fidiéeˇ jo̱guɨ co̱lɨɨng˜ có̱o̱'˜ jaléng'ˋ ángeles i̱ lɨ́ɨngˊ guotɨɨˉ Fidiéeˇ, jo̱ jo̱guɨb mɨ˜ niníˋi fɨˊ é̱e̱ˆ quiéˉe lɨ˜ niingˉ jlo'ˆ quiá'ˉ Fidiéeˇ.
40025032	Jo̱ lajɨɨmˋ dseaˋ seengˋ fɨˊ la'úngˉ fɨˊ jmɨgüíˋ niseáiñ'ˊ fɨˊ quiniiˉ, jo̱ jneab˜ dseaˋ ni'naanˉ dseaˋ jie˜ fɨˊ lɨ˜ catɨ́ɨiñˉ lajaangˋ lajaaiñˋ lɨ́'ˆ laco̱'guɨ la jmóoˋ jaangˋ dseaˋ i̱ jmóoˋ íˆ jo'se'ˋ mɨ˜ 'náaiñˋ jaléng'ˋ jo'se'ˋ jee˜ jaléng'ˋ jo'chí'ˆ.
40025033	Jo̱guɨ jaléng'ˋ i̱ dseaˋ i̱ lɨ́ɨngˊ lafa' i̱ jo'se'ˋ do niguién'ˉn lɨ́'ˉ lɨˊ dséeˊ laco̱' guiin˜n, jo̱guɨ jaléng'ˋ i̱ dseaˋ i̱ lɨ́ɨngˊ lafa' i̱ jo'chí'ˆ do niguién'ˉn lɨ́'ˉ lɨˊ tuung˜ laco̱' guiin˜n.
40025034	Jo̱ba' jnea˜, dseaˋ lɨ́ɨnˊn i̱ dseata˜ dseaˋ féng'ˊ do, nifɨ́ɨˆɨ jaléng'ˋ dseaˋ i̱ neáangˊ lɨ́'ˆ lɨˊ dséeˊ laco̱' guiin˜n jo̱ nifá'ˆa: “Jaléng'ˋ 'nʉ́'ˋ, ñilíingˉna' fɨˊ la, co̱' 'nʉ́'ˋbing' i̱ nɨcajmigüeang'ˆ Tiquiéˆe dseaˋ guiing˜ ñifɨ́ˉ, jo̱ba' íing'˜na' lajalé'ˋ e catɨ́ɨngˉna', co̱' lajo̱b nɨsɨ'íingˆna' quiá'rˉ lají̱i̱'˜ latɨˊ mɨ˜ caguiarˊ uiing˜ jmɨgüíˋ.
40025035	Dsʉco̱' lajeeˇ cataan˜n có̱o̱'˜ 'nʉ́'ˋ fɨˊ jmɨgüíˋ, mɨ˜ cadseáˉ jmɨ'aanˉ, jo̱guɨ 'nʉ́'ˋ cacuǿø'˜ba' jnea˜ e cagǿ'ˋø; jo̱guɨ mɨ˜ cadseáˉ jmɨjmɨɨnˉ, cacuǿø'˜ba' jnea˜ jmɨɨˋ cagú'ˉu; jo̱guɨ cangɨ́ˋbɨ́ɨ cajo̱ laco̱' ngɨˊ jaangˋ dseaˋ i̱ jáaˊ fɨˊ caluuˇ, jo̱ dsʉ' cacuǿø'˜ba' jnea˜ lɨ˜ cajmi'íinˉn.
40025036	Jo̱guɨ calɨ'néˉbɨ́ɨ sɨ̱́'ˋɨ̱, jo̱ cacuǿø'˜ba' jnea˜; jo̱guɨ casá̱ˋbɨ́ɨ e calɨdsée'˜e, jo̱ cato̱'ˋ fɨ́ɨmˋba' jnea˜; jo̱guɨ ca'úˋbɨ́ɨ 'nʉñíˆ, jo̱ dsʉ' cagui'ee˜ba' jnea˜ cajo̱.”
40025037	Jo̱ba' jaléng'ˋ i̱ dseaˋ íˋ i̱ cajméeˋ jalé'ˋ e iing˜ Tiquiéˆe dseaˋ guiing˜ ñifɨ́ˉ nijmɨngɨ́ɨrˋ lala jo̱ nijíñ'ˉ: “Fíiˋii', ¿lɨ˜ caneeng˜naa' 'nʉˋ e jmɨ'aan'ˉ, jo̱ cacuǿø'˜baa' 'nʉˋ e caquié'ˋ? Jo̱guɨ ¿lɨ˜ caneeng˜naa' 'nʉˋ e jmɨjmɨɨn'ˉ, jo̱ cacuǿø'˜baa' 'nʉˋ jmɨɨˋ e ca'í̱'ˋ?
40025038	Jo̱guɨ ¿lɨ˜ caneeng˜naa' 'nʉˋ e lɨn'ˊ lafa' jaangˋ dseaˋ i̱ jáaˊ fɨˊ caluuˇ, jo̱ cacuǿø'˜baa' 'nʉˋ cajo̱ lɨ˜ cajmi'íin'ˉ? Jo̱guɨ ¿lɨ˜ caneeng˜naa' 'nʉˋ e calɨ'né'ˉ sɨ̱́'ˋ, jo̱ cacuǿø'˜baa' 'nʉˋ e jo̱ cajo̱; jo̱guɨ e dsée'˜ o̱si e iuunˉ fɨˊ 'nʉñíˆ é, jo̱ cango'eeˇba' 'nʉˋ cajo̱?”
40025040	Jo̱ba' ie˜ jo̱ jnea˜, dseaˋ lɨ́ɨnˊn dseata˜ dseaˋ féng'ˊ, lalab ningɨɨˉ quiá'rˉ: “E já'ˉ e fɨ́ɨˉɨ 'nʉ́'ˋ e lajalé'ˋ e cajmɨcó̱o̱'˜na' i̱ dseaˋ i̱ lɨ́ɨngˊ lafa' rún'ˋn i̱ dseáng'ˉ jaˋ niingˉ jí̱i̱'˜ capí'ˆ, jo̱ba' lajaléb'ˋ e jo̱ quiéˉ jneab˜ cajmeeˉna' cajo̱.”
40025041	’Jo̱guɨ jnea˜ i̱ lɨ́ɨngˊ dseata˜ dseaˋ féng'ˊ do nifɨ́ɨˆɨ jaléng'ˋ i̱ dseaˋ i̱ neáangˊ lɨ́'ˉ lɨˊ tuung˜ laco̱' guiin˜n: “Do güɨlíingˉ 'nʉ́'ˋ lɨ́'ˉ do, co̱' Fidiéeˇ nɨcabíimˉbre 'nʉ́'ˋ, jo̱ dob catɨ́ɨngˉ 'nʉ́'ˋ fɨˊ ni˜ jɨˋ lɨ˜ cooˋ jɨˋ e joˋ tó̱o̱ˋ jmɨɨ˜ yʉ'ˊ fɨˊ lɨ˜ nɨcajme'ˊ Fidiéeˇ lɨ˜ catɨ́ɨngˉ fii˜ i̱ 'lɨng'ˆ co̱lɨɨng˜ có̱o̱'˜ jaléng'ˋ ángeles i̱ 'lɨng'ˆ quiá'rˉ cajo̱.
40025042	Co̱' cadseábˉ jmɨ'aangˉ jnea˜ lajeeˇ cataan˜n có̱o̱'˜ 'nʉ́'ˋ fɨˊ jmɨgüíˋ la, jo̱ dsʉ' jaˋ cacuǿø'˜na' jnea˜ e cagǿ'ˋø; jo̱guɨ cadseáˉbɨ jmɨjmɨɨnˉ cajo̱, dsʉ' 'nʉ́'ˋ jaˋ cacuǿø'˜na' jnea˜ jmɨɨˋ e cagú'ˉu;
40025043	jo̱guɨ cangɨ́ˋbɨ́ɨ laco̱'guɨ jaangˋ dseaˋ i̱ jáaˊ fɨˊ caluuˇ, dsʉ' 'nʉ́'ˋ jaˋ cacuǿø'˜na' jnea˜ lɨ˜ cajmi'íinˉn; jo̱guɨ calɨ'néˉbɨ́ɨ sɨ̱́'ˋɨ̱, dsʉ' 'nʉ́'ˋ jaˋ cacuǿø'˜na' jnea˜ sɨ̱́'ˋɨ̱; jo̱guɨ calɨdsée'˜bɨ́ɨ jo̱guɨ ca'úuˋu 'nʉñíˆ cajo̱, dsʉ' 'nʉ́'ˋ jaˋ cagui'eeˇna' jnea˜.”
40025044	Jo̱ba' i̱ dseaˋ i̱ neáangˊ lɨ́'ˉ lɨˊ tuung˜ do nijmɨngɨ́ɨrˋ lala: “Fíiˋii', ¿lɨ˜ caneeng˜naa' 'nʉˋ e cadseáˉ jmɨ'aan'ˉ, o̱si e cadseáˉ jmɨjmɨɨn'ˉ é, o̱si e lɨn'ˊ laco̱' jaangˋ dseaˋ i̱ jáaˊ fɨˊ caluuˇ, o̱si e 'néˉ sɨ̱́'ˋ é, o̱si e dsée'˜ o̱si e iuun'ˉ fɨˊ 'nʉñíˆbɨ é, jo̱ jaˋ cajmɨcó̱o̱'˜naa' 'nʉˋ?”
40025045	Jo̱ba' ie˜ jo̱ lalab ningɨɨˉ quiá'rˉ, jnea˜ dseaˋ lɨ́ɨnˊn dseata˜ dseaˋ féng'ˊ: “E já'ˉ e fɨ́ɨˉɨ 'nʉ́'ˋ e jalé'ˋ e jaˋ cajméeˉna' có̱o̱'˜ jaangˋ dseaˋ i̱ lɨ́ɨngˊ lafa' rún'ˋn i̱ jaˋ niingˉ jí̱i̱'˜ capí'ˆ, jo̱ba' lajo̱b cajo̱ jaˋ cajmeeˉna' có̱o̱'˜ jnea˜.”
40025046	Jo̱ba' jaléng'ˋ i̱ dseaˋ íˋ fɨˊ lɨ˜ 'lɨb'ˆ nidsilíiñˋ fɨˊ lɨ˜ ni'íñ'ˋ iihuɨ́ɨˊ e jaˋ tó̱o̱ˋ jmɨɨ˜ nité'ˊ. Jo̱ dsʉ' jaléng'ˋguɨ dseaˋ i̱ jaˋ dseeˉ røøngˋ fɨˊ quiniˇ Fidiéeˇ, íˋbing' i̱ nidsigüeáˋ carˋ ngongɨ́ɨˋ jmɨɨ˜ có̱o̱'˜ dseaˋ do fɨˊ ñifɨ́ˉ.
40026001	Jo̱ mɨ˜ cangɨ́ˋ e cajíng'ˉ Jesús jalé'ˋ e júuˆ na, lalab casɨ́'rˉ i̱ dseaˋ quiá'rˉ do:
40026002	—Jí̱i̱'˜ laco̱' ñíˆ 'nʉ́'ˋ e tú̱ˉ jmɨɨ˜ba' 'néˉguɨ e nitɨ́ˉ e jmɨɨ˜ Pascua. Jo̱ ie˜ jmɨɨ˜ jo̱b mɨ˜ nijáng'ˋ dseaˋ jnea˜, dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jo̱ niteáiñˉ jnea˜ fɨˊ dse'ˋ crúuˆ cartɨˊ nijngáiñ'ˉ jnea˜.
40026003	Jo̱ ie˜ jo̱b cajo̱, jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ dseaˋ cǿøng'˜ quiá'rˉ caseáng'ˋ rúiñ'ˋ fɨˊ lɨ˜ guiing˜ fii˜ jmidseaˋ laniingˉ i̱ siiˋ Caifás quiʉ'rˊ ta˜,
40026004	jo̱ casɨ́ɨiñˉ cuaiñ˜ quiá'ˉ jial nilí'rˋ e nijmɨgǿøiñˋ Jesús e laco̱' nisáiñ'ˊ dseaˋ do jo̱ lajo̱ba' nijngáng'ˉneiñ'.
40026005	Jo̱ dsʉ' sɨ́ɨiñˋ e iiñ˜ jmérˉ lajo̱ lajeeˇ e o̱' e jmɨɨ˜ jo̱, dsʉco̱' jial fɨng nitá'ˉ dseaˋ mɨ́ɨ'˜.
40026006	Jo̱ lajeeˇ jo̱b cangóˉtu̱ Jesús fɨˊ co̱o̱ˋ fɨɨˋ e siiˋ Betania; jo̱ lajeeˇ táaiñˋ fɨˊ jo̱, dob dsitíiñ'˜ fɨˊ quiá'ˉ jaangˋ dseañʉ'ˋ i̱ siiˋ Simón i̱ nɨnicalɨ́ngˉ jmohuɨ́ɨˊ 'lɨ'ˆ fɨˊ ngúuˊ táangˋ lamɨ˜ jéengˊguɨ.
40026007	Jo̱ lajeeˇ guiing˜ Jesús fɨˊ jo̱b mɨ˜ tɨˊ lɨ˜ cangoquiéengˊ jaangˋ dseamɨ́ˋ fɨˊ lɨ˜ guiiñ˜, jo̱ quie̱iñ'ˊ do co̱o̱ˋ sɨ́ɨˊ lɨ˜ a˜ jmɨɨˋ jmeafɨɨˋ e 'mo'ˆ eáangˊ. Jo̱ lajeeˇ e guiing˜ Jesús gø'ˊbre mɨ˜ ca'éeˉ i̱ dseamɨ́ˋ do e jmɨɨˋ jmeafɨɨˋ e quie̱rˊ do fɨˊ mogui˜ dseaˋ do.
40026008	Jo̱ mɨ˜ tɨˊ lɨ˜ cangáˉ i̱ dseaˋ quiá'rˉ do e cajméeˋ i̱ dseamɨ́ˋ do lajo̱, eáamˊ calɨguíiñˉ jo̱ cajíñ'ˉ: —¿Jialɨ'ˊ jmɨ'ɨ́ɨˊ i̱ dseamɨ́ˋ na e jmɨɨˋ jmeafɨɨˋ e 'mo'ˆ eáangˊ na?
40026009	Co̱fa' mɨ˜ jaˋ cajméerˋ lana, jmiguiʉbˊ cuuˉ nicǿngˉ na faco̱' e cango'nɨɨ˜, jo̱ e cuuˉ jo̱ nilɨ'íingˆ ta˜ e nilɨcó̱o̱'˜jiʉ jaléng'ˋ dseaˋ tiñíingˉ.
40026010	Jo̱ dsʉco̱' Jesús lí'ˆbre lají̱i̱'˜ e sɨ́ɨngˋ i̱ dseaˋ do, jo̱ba' casɨ́'ˉreiñ' do lala: —¿Jialɨ'ˊ fɨ'ˊ 'nʉ́'ˋ 'leáangˉ i̱ dseamɨ́ˋ la? Co̱' co̱o̱ˋ e guiʉ́ˉba' nɨcajméeiñ'ˋ na quiéˉe.
40026011	Co̱' contøømˉ nilɨseengˋ jaléng'ˋ dseaˋ tiñíingˉ jee˜ 'nʉ́'ˋ, dsʉ' jnea˜guɨ cateáˋba' caga'eeˉ niiˉ fɨˊ jee˜ 'nʉ́'ˋ.
40026012	Co̱' e jmɨɨˋ jmeafɨɨˋ e ca'éeˉ i̱ dseamɨ́ˋ la fɨˊ ngúuˊ táanˋn lɨ́ɨˊ lafa' e nɨcasúuiñˉ jnea˜ e jmeafɨɨˋ quiá'ˉ mɨ˜ ni'úˆu fɨˊ dsíiˊ tóˋ é̱e̱ˋ.
40026013	Co̱' e já'ˉ e fɨ́ɨˉɨ 'nʉ́'ˋ e doñiˊ jié'ˋ fɨˊ ni˜ guóo'˜ uǿˉ fɨˊ jmɨgüíˋ lɨ˜ niguiáˉ dseaˋ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ, ninib'ˉ júuˆ cajo̱ quiá'ˉ lají̱i̱'˜ e cajméeˋ i̱ dseamɨ́ˋ na có̱o̱'˜ jnea˜, jo̱ba' lajo̱b niguiéng'ˊ dsíiˊ dseaˋ írˋ.
40026014	Jo̱ ie˜ jo̱ jaangˋ lajeeˇ dseaˋ guitúungˋ quiá'ˉ Jesús i̱ siiˋ Judas Iscariote cangórˉ fɨˊ lɨ˜ neáangˊ jaléng'ˋ fii˜ jmidseaˋ quiá'ˉ dseaˋ góorˋ dseaˋ Israel,
40026015	jo̱ cangosíi'ˇreiñ' do lala: —¿Jial tíiˊ cuuˉ guiaˊ óoˊna' e nicuǿ'ˆna' jnea˜ jo̱ nijmee˜e úungˋ e nijǿøn'˜n Jesús fɨˊ jaguóoˋna'? Jo̱ba' cañíiˋ i̱ fii˜ jmidseaˋ do jial tíiˊ niquírˉ jo̱ cajíñ'ˉ: —Niquíˉbaa' quíi'ˉ guiguiˊ cuteeˋ.
40026016	Jo̱ latɨˊ ie˜ jo̱b canaangˋ i̱ Judas do e 'nó'rˊ jial laco̱' nicuǿˉ quiá'rˉ e nijáiñ'ˋ Jesús fɨˊ jaguóˋ jaléng'ˋ i̱ dseaˋ do.
40026017	Jo̱ ie˜ jmɨɨ˜ la'uii˜ quiá'ˉ e jmɨɨ˜ e gø'ˊ dseaˋ Israel iñí'ˆ e jaˋ quie̱'ˆ quiéengˋ do, cangoquiéengˊ i̱ dseaˋ guitúungˋ do fɨˊ lɨ˜ sing'ˊ Jesús jo̱ cajmɨngɨ́'rˉ dseaˋ do: —Fíiˋii', ¿jie˜ fɨˊ lɨ˜ iing˜ 'nʉˋ e nidsiguiáˆnaa' guiʉ́ˉ e niquiee˜ee' co̱lɨɨng˜ e quiá'ˉ e jmɨɨ˜ Pascua?
40026018	Jo̱ba' cañíiˋ dseaˋ do quiá'ˉ i̱ dseaˋ quiá'rˉ do jo̱ casɨ́'ˉreiñ': —Güɨlíingˉna' fɨˊ e fɨɨˋ la, jo̱ mɨ˜ niguilíingˉna' fɨˊ quiá'ˉ i̱ dseañʉ'ˋ la, sí̱i̱'˜na're lala: “Lalab jíng'ˉ Tɨfa'ˊ quíˉnaa': Nɨjaquiéemˊ e nitɨ́ˉ í'ˋ quiéˉe, jo̱ba' ngóoˊo fɨˊ sɨnʉ́ʉˆ quíi'ˉ jo̱ fɨˊ jo̱b lɨ˜ nijmee˜e jmɨɨ˜ Pascua co̱lɨɨng˜ có̱o̱'˜ jaléng'ˋ dseaˋ guitúungˋ quiéˉe.”
40026019	Jo̱ba' cajméebˋ i̱ dseaˋ guitúungˋ do laco̱' jí̱i̱'˜ ta˜ caquiʉ'ˊ Jesús e nijmérˉ, jo̱ caguiaˊbre guiʉ́ˉ lají̱i̱'˜ e nidǿ'rˉ do quiá'ˉ lají̱i̱'˜ e jmɨɨ˜ e nɨjaquiéengˊ do.
40026020	Jo̱ mɨ˜ tɨˊ lɨ˜ canʉʉˋ e jmɨɨ˜ jo̱, cangɨ́ɨmˊ Jesús fɨˊ mes˜ co̱lɨɨng˜ có̱o̱'˜ i̱ dseaˋ guitúungˋ quiá'rˉ do.
40026021	Jo̱ lajeeˇ e nɨneáaiñˊ gø'ˊbre mɨ˜ tɨˊ lɨ˜ cajíng'ˉ Jesús lala e sɨ́'rˋ i̱ dseaˋ quiá'rˉ do: —E já'ˉ e fɨ́ɨˉɨ 'nʉ́'ˋ e jaangˋ lajeeˇ 'nʉ́'ˋ nijáng'ˋ jnea˜ fɨˊ jaguóˋ dseaˋ i̱ 'ní'ˋ níingˉ jnea˜.
40026022	Jo̱ mɨ˜ canúuˉ i̱ dseaˋ guitúungˋ quiá'rˉ do lajo̱, dsíng'ˉ fɨ'íˆ calɨ́iñˉ, jo̱ canaaiñˋ casɨ́'rˉ dseaˋ do i̱˜ lajeeˇ írˋ nijméˉ ta˜ jo̱, jo̱ lalab cajíng'ˉ lajaangˋ lajaaiñˋ: —Fíiˋii', ¿su o̱' jnea˜, faa˜aa'?
40026023	Jo̱ba' cañíiˋ Jesús quiáiñ'ˉ do: —Lɨ́'ˆ jaangˋ i̱ gø'ˊ có̱o̱'˜ jnea˜ fɨ˜ co̱o̱ˋ cuée'˜ huɨ̱́ɨ̱ˊ, íbˋ nijáng'ˋ jnea˜ do.
40026024	Co̱' dseáng'ˉ nɨsɨ'íˆba' e lajo̱ nidsingɨ́ɨnˉn jnea˜, dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ. Jo̱ dsʉ' ¡e ngɨ˜ fɨ́ɨbˆ i̱ dseaˋ i̱ nijáng'ˋ jnea˜ do! Co̱' guiʉ́ˉguɨb quiá'ˉ i̱ dseaˋ íˋ fa' mɨ˜ jaˋ calɨséiñˋ.
40026025	Jo̱ i̱ Judas i̱ nɨguiaˊ guiʉ́ˉ e nijáiñ'ˋ dseaˋ do, jo̱ 'ñia'ˊbiñ' do cajíñ'ˉ casɨ́'rˉ Jesús lala: —Fíiˋi, ¿su o̱' jnea˜, faa˜aa', i̱ nijméˉ lajo̱? Jo̱ba' cañíiˋ Jesús quiáiñ'ˉ do: —'Nʉbˋ nɨcafée'˜guɨ' lajo̱.
40026026	Jo̱ lajeeˇ e neáaiñˊ gø'rˊ íˋbre mɨ˜ catɨ́ɨngˉ Jesús co̱o̱ˋ iñí'ˆ, jo̱ cacuø'rˊ gui'máang'ˇ Fidiéeˇ, jo̱ lɨ́ˉ jo̱ cajméerˋ jmá'ˉ ca'ná'ˆ quiá'ˉ lajaangˋ lajaangˋ i̱ dseaˋ guitúungˋ quiá'rˉ do jo̱ cajíñ'ˉ casɨ́'ˉreiñ': —Quié'ˋna' e na, co̱' e nab ngúuˊ táanˋn.
40026027	Jo̱ ngɨ́ˋ jo̱ catɨ́ɨiñˉ co̱o̱ˋ cóoˆ e a˜ jmɨ́'ˆ mɨ́'ˆ huɨɨngˋ jǿ'ˆ, jo̱ mɨ˜ cangɨ́ˋ e cacuø'rˊ gui'máang'ˇ Fidiéeˇ, jo̱ jo̱guɨba' cacuø'rˊ lajaangˋ lajaangˋ i̱ dseaˋ guitúungˋ quiá'rˉ do jo̱ casɨ́'ˉreiñ' do: —Í̱'ˋna' lajɨɨngˋna' e la,
40026028	co̱' e lab jmɨ'øønˉ e nitʉ̱́ˋ mɨ˜ nitánˉn fɨˊ dse'ˋ crúuˆ e laco̱' ni'íingˉ dseeˉ quiá'ˉ lajaléng'ˋ dseaˋ jmɨgüíˋ. Jo̱ e jo̱ lɨ́ɨˊ júuˆ tɨguaˇ e 'mɨ́ɨˉ e jmɨrǿˋ Fidiéeˇ có̱o̱'˜ dseaˋ jmɨgüíˋ.
40026029	Dsʉ' e já'ˉ e fɨ́ɨˉɨ 'nʉ́'ˋ e joˋ nidúu'˜guɨ́ɨ jmɨ́'ˆ mɨ́'ˆ huɨɨngˋ jǿ'ˆ cartɨˊ mɨ˜ ni'né'ˆtú̱u̱' co̱lɨɨng˜ e jmɨ́'ˆ mɨ́'ˆ huɨɨngˋ jǿ'ˆ e 'mɨ́ɨˉ mɨ˜ nitɨ́ˉ í'ˋ e Tiquiéˆe Fidiéeˇ nicá̱rˋ nifɨˊ quiá'ˉ lajaangˋ lajaangˋ dseaˋ.
40026030	Jo̱ mɨ˜ cangɨ́ˋ jo̱, ca'ørˊ quiá'ˉ e jmiféiñ'ˊ Fidiéeˇ, jo̱ ca'uøømˋbre jo̱ cangolíingˆtu̱r fɨˊ mó'ˋ Olivos.
40026031	Jo̱ba' cajíng'ˉ Jesús casɨ́'rˉ i̱ dseaˋ quiá'rˉ do lala: —Lajɨɨmˋ 'nʉ́'ˋ nitiúum˜ba' jnea˜ e uǿøˋ na; co̱' lalab tó̱o̱ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Nijngám'ˉ dseaˋ i̱ fii˜ i̱ néeˊ ni˜ jo'se'ˋ, jo̱guɨ jaléng'ˋ jo'se'ˋ quiá'rˉ lɨ́'ˆ nisojǿmˉbre'.”
40026032	Jo̱ cajíng'ˉguɨ Jesús lala: —Dsʉ' mɨ˜ tɨˊ lɨ˜ ningɨ́ˋ e nijí̱'ˊtú̱u̱ jee˜ jaléng'ˋ 'lɨɨ˜, jo̱ jéemˊbaa ninii˜i fɨˊ lɨ˜ se̱'ˊ Galilea jo̱ fɨˊ jo̱b nijí̱'ˊtu̱ rú'ˋnaa' calé'ˋ catú̱ˉ.
40026033	Jo̱ cañíiˋ Tʉ́ˆ Simón quiá'ˉ Jesús: —Dsʉ' song i̱ caguiaangˉ do nitiúuiñˉ 'nʉˋ, Fíiˋi, dsʉ' jnea˜ jaˋ nijmee˜e lajo̱. Jo̱ba' cañíiˋtu̱ Jesús quiáiñ'ˉ do:
40026034	—E laba' jmɨtaaˆ o'ˊ, Tʉ́ˆ Simón, e uǿøˋ na, nʉ́'ˉguɨ e niquí'ˉ tuidséeˆ, 'nʉˋ nifo'ˆ 'nɨˊ ya̱'ˊ e jaˋ cuíin'ˋ jnea˜.
40026035	Jo̱ba' cañíiˋ Tʉ́ˆ Simón quiá'ˉ Jesús: —Fíiˋi, nañiˊ fa' nijngáng'ˉ dseaˋ jnea˜ uii˜ 'nʉˋ, dsʉ' jaˋ nijmee˜e lajo̱. Jo̱ lajo̱b fé'ˋ i̱ dseaˋ quiá'ˉ Jesús i̱ caguiaangˉguɨ do cajo̱.
40026036	Jo̱ mɨ˜ cangɨ́ˋ jo̱, cangóbˉ Jesús co̱lɨɨng˜ có̱o̱'˜ dseaˋ quiá'rˉ fɨˊ co̱o̱ˋ lɨ˜ siiˋ Getsemaní e néeˊ fɨˊ mó'ˋ Olivos, jo̱ lalab casɨ́'rˉ i̱ dseaˋ do mɨ˜ caguilíiñˉ fɨˊ jo̱: —Lab nijá̱'ˆ 'nʉ́'ˋ la lajeeˇ ninii˜ jnea˜ nifǿn'ˆn Tiquiéˆe Fidiéeˇ.
40026037	Jo̱ jí̱i̱'˜ Tʉ́ˆ Simómbing' jéeiñˋ có̱o̱'˜guɨ lajɨˋ gángˉ i̱ jó̱o̱ˊ jaangˋ dseañʉ'ˋ i̱ siiˋ Zebedeo, jo̱ mɨ˜ catɨ́ˋ fɨˊ jo̱, canaangˋ e fɨ'íbˆ lɨ́ɨngˊ Jesús jo̱guɨ lɨjiuung˜ dsíirˊ cajo̱,
40026038	jo̱ casɨ́'rˉ i̱ dseaˋ gaangˋ do lala: —Dsíng'ˉ lí'ˆi e fɨ'íˆ lɨ́ɨnˊn dseáng'ˉ lafa' joˋ seemˉbaa fɨˊ jmɨgüíˋ la lɨ́nˉn. Jo̱ lab nijá̱'ˆ 'nʉ́'ˋ lajeeˇ jo̱, jo̱ jaˋ jmɨgüɨɨngˋ yaang˜na' jo̱ e sɨjnéebˋ áaˊna' có̱o̱'˜ jnea˜.
40026039	Jo̱ cangóbˉ Jesús cartɨˊ doguɨ capí'ˆ laco̱' caje̱ˊ i̱ dseaˋ quiá'rˉ do, jo̱ fɨˊ jo̱b catúuiñˊ cartɨˊ cajnúuˉ nir˜ fɨˊ ni˜ uǿˆ jo̱ canaaiñˋ féiñ'ˊ Fidiéeˇ lala: —Teaa˜, leaangˉ jnea˜ lají̱i̱'˜ iihuɨ́ɨˊ e nɨjaquiéengˊ quiéˉe; jo̱ dsʉ' jaˋ güɨlíˋ laco̱' iing˜ jnea˜, co̱' güɨlíbˋ dseáng'ˉ laco̱' iing˜ 'nʉˋ e nilíˋ.
40026040	Jo̱ mɨ˜ cangɨ́ˋ jo̱, caquɨm'ˉtu̱r lɨ˜ caseáaiñˊ i̱ dseaˋ quiá'rˉ do, jo̱ cadséng'ˋneiñ' do e teiñ'ˊ güɨɨmˋbre. Jo̱ba' cajíng'ˉ Jesús casɨ́'rˉ Tʉ́ˆ Simón: —¿Su dseáng'ˉ jaˋ téb'ˋ 'nʉ́'ˋ fa' e jaˋ nigüɨ́ngˋna' e neáangˊjiʉ' e sɨjnéeˋ áaˊna' có̱o̱'˜ jnea˜ jí̱i̱'˜ co̱o̱ˋ oor˜?
40026041	¿Jialɨ'ˊ güɨɨngˋ 'nʉ́'ˋ? Jmɨnáˉ ráangˉna' jo̱ féeng'˜na' Fidiéeˇ dseaˋ guiing˜ ñifɨ́ˉ uii˜ quíiˉna' yaang˜na', jo̱ lajo̱ba' jaˋ dseáang'˜ e nijiúng'ˋna' fɨˊ ni˜ dseeˉ. Co̱' eáamˊ iing˜na' e nité'ˋna' e sɨjnéeˋ áaˊna', dsʉ' ngúuˊ táangˋna' jaˋ cuøˊ fɨˊ e nijmeeˉna' lajo̱.
40026042	Jo̱ mɨ'mɨ́ɨngˉguɨjiʉ lajo̱ cangóbˉtu̱ Jesús e fɨˊ jo̱ e catɨˊ tú̱ˉ ya̱'ˊ e féiñ'ˊ Fidiéeˇ jo̱ cajíñ'ˉ lala: —Teaa˜, song jaˋ niquɨ́'ˉ jmɨɨ˜ fa' e nileánˋn jee˜ jalé'ˋ iihuɨ́ɨˊ e nɨjaquiéengˊ quiéˉe, jo̱ba' lɨ́'ˆ güɨlíbˋ laco̱' iing˜ 'nʉˋ e nilíˋ.
40026043	Jo̱ mɨ˜ tɨˊ lɨ˜ caquɨng'ˉtu̱r fɨˊ lɨ˜ caseáaiñˊ i̱ dseaˋ quiá'rˉ do, cadséng'ˋneiñ' e güɨɨmˋtu̱iñ' do, co̱' dseáng'ˉ eáamˊ jaˋ líˋ güɨ́iñˋ.
40026044	Jo̱ cangóbˉtu̱r e catɨ́ˋ 'nɨˊ ya̱'ˊ e cangoféiñ'ˊ Fidiéeˇ, jo̱ dob caseáaiñˊ i̱ dseaˋ quiá'rˉ do e güɨɨiñˋ, jo̱ camɨ́ɨ'ˇtu̱r Fidiéeˇ laco̱' nɨcajíñ'ˉ lamɨ˜ jéengˊguɨ do.
40026045	Jo̱ mɨ˜ cangɨ́ˋ jo̱, caquɨm'ˉtu̱r fɨˊ lɨ˜ caseáaiñˊ i̱ dseaˋ quiá'rˉ do jo̱ lalab casɨ́'ˉreiñ' do: —¿Su dseáng'ˉ mɨˊ 'nooˋbɨ teng'ˊ 'nʉ́'ˋ e jmi'íng'ˊna'? Jo̱ba' fɨ́ɨˉɨ 'nʉ́'ˋ e lanab catɨ́ˋ í'ˋ e nijáng'ˋ dseaˋ jnea˜ fɨˊ jaguóˋ jaléng'ˋ dseaˋ dseeˉ dseaˋ quiˊ, jnea˜ dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ.
40026046	Jo̱ jmɨnáˉ ráangˉna' jo̱ máˆaa', co̱' nɨjaquiéemˊ i̱ dseaˋ i̱ nijáng'ˋ jnea˜ do.
40026047	Jo̱ lajeeˇ gui'ná'ˆ sing'ˊ Jesús fé'rˋ, jo̱b mɨ˜ caguiéˉ Judas Iscariote, jaangˋ lajeeˇ i̱ dseaˋ guitúungˋ quiá'ˉ Jesús, jo̱ caguiérˉ co̱lɨɨng˜ có̱o̱'˜ i̱ fɨ́ɨngˊ dseaˋ i̱ quie̱ˊ jalé'ˋ ñisʉ̱'ˋ có̱o̱'˜guɨ jalé'ˋ 'maˋ. Jo̱ jaléiñ'ˋ do ngolíiñˉ lají̱i̱'˜ ta˜ quiʉ'ˊ jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ yʉ́ʉ'˜ dseaˋ cǿøng'˜ quiá'rˉ.
40026048	Co̱' i̱ Judas do jéemˊ nɨcajmea'rˊ júuˆ i̱ dseaˋ ngolíingˉ có̱o̱'r˜ do jo̱ casɨ́'ˉreiñ' lala: —I̱i̱ˋ nimáang˜ 'nʉ́'ˋ i̱ nichʉ́'ˆʉ ni˜, íbˋ Jesús; jo̱ séng'ˊna're ladsifɨˊ.
40026049	Jo̱ lajo̱b cajméeˋ Judas, cangoquiéemˊbre fɨˊ lɨ˜ sing'ˊ Jesús mɨ˜ caguiérˉ jo̱ casɨ́'rˉ dseaˋ do: —¡Cá̱'ˆ, Tɨfa'ˊ! Jo̱ mɨfɨ́ɨngˋ cachʉ'rˊ ni˜ dseaˋ do.
40026050	Jo̱ba' cañíiˋ Jesús quiá'ˉ dseaˋ do: —Ruu'ˇ, jmeebˉ lají̱i̱'˜ ta˜ cañí'ˉ. Jo̱ ladsifɨˊ lanab cangoquiéengˊ i̱ dseaˋ caguiaangˉguɨ do, jo̱ casam'ˉbre dseaˋ do jo̱guɨ catǿrˉ.
40026051	Jo̱ lajeeˇ jo̱, jaangˋ lajeeˇ dseaˋ quiá'ˉ Jesús caguirˊ ñisʉ̱'ˋ quiá'rˉ jo̱ caquiʉ'rˊ cataangˋ logua˜ i̱ dseaˋ 'léeng'˜ quiá'ˉ i̱ jmidseaˋ laniingˉ do.
40026052	Jo̱ba' cajíng'ˉ Jesús casɨ́'ˉreiñ': —Te̱'ˋtu̱ ñisʉ̱'ˋ quíi'ˉ é̱e̱ˆ quiá'ˉ, dsʉco̱' i̱ dseaˋ i̱ tɨ́ɨngˊ có̱o̱'˜ ñisʉ̱'ˋ, có̱o̱'˜ e jo̱b nijúuiñˉ cajo̱.
40026053	¿Su jaˋ ñíˆ 'nʉˋ e cuǿømˋ fɨ́ɨˉ jnea˜ Tiquiéˆe, jo̱ nimɨ́ɨn'˜nre lɨ́ɨˊguɨ guitúungˋ 'lé'ˋ 'léeˉ i̱ lɨ́ɨngˊ ángeles i̱ lɨ́ɨngˊ guotɨɨrˉ, jo̱ ladsifɨˊ lanab nisíñˉ?
40026054	Jo̱ dsʉ' faco̱' lajo̱, ¿jial nilɨti˜ jóng lají̱i̱'˜ e fé'ˋ fɨˊ ni˜ jiˋ quiá'ˉ Fidiéeˇ? Co̱' lajaléb'ˋ e jo̱ dseáng'ˉ 'néˉ e nidsijéebˊ dseáng'ˉ.
40026055	Jo̱ mɨ'mɨ́ɨngˉguɨjiʉ lajo̱ cajmɨngɨ́'ˉ Jesús i̱ dseaˋ i̱ caguilíingˉ do jo̱ casɨ́'ˉreiñ': —¿Jialɨ'ˊ cañilíingˉ 'nʉ́'ˋ e quié̱ˆna' jalé'ˋ ñisʉ̱'ˋ jo̱guɨ jalé'ˋ 'maˋ e cañiséng'ˊna' jnea˜? Co̱' cañilíingˉna' e lafa' jnea˜ lɨ́ɨnˊn jaangˋ ɨ̱ɨ̱ˋ. Dsʉ' laco̱o̱ˋ jmɨɨb˜ ie˜ lamɨ˜ jéengˊguɨ do táangˋ jnea˜ e eeˉ fɨˊ guá'ˉ fé'ˋ, jo̱ jaˋ cateáˉ óoˊna' fa' caséng'ˊna' jnea˜ ie˜ jo̱.
40026056	Jo̱ dsʉ' lajalé'ˋ e na nidsijéeˊ jmɨɨ˜ na e lɨ́'ˆ laco̱' nilɨti˜ laco̱' fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ i̱ café'ˋ cuaiñ˜ quiá'rˉ malɨɨ˜guɨ eáangˊ. Jo̱ ie˜ jo̱ jaléng'ˋ i̱ dseaˋ quiá'rˉ do cacuí̱i̱ˋbre, jo̱ 'ñiab'ˊ Jesús caseáangˊguɨr do.
40026057	Jo̱ catǿbˉ i̱ dseaˋ do Jesús jo̱ cangojeáaiñˆ dseaˋ do fɨˊ quiniˇ i̱ jmidseaˋ laniingˉ quiá'ˉ dseaˋ Israel i̱ siiˋ Caifás, co̱' fɨˊ jo̱b nɨsɨseáng'ˊ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ yʉ́ʉ'˜ dseaˋ cǿøng'˜ quiá'rˉ cajo̱.
40026058	Jo̱ cangám'ˉ Tʉ́ˆ Simón tɨ'leáaiñˊ laco̱' cangolíiñˋ téerˋ Jesús cartɨˊ caguilíiñˋ fɨˊ siguiˊ quiá'ˉ e 'nʉ́ʉˊ lɨ˜ guiing˜ i̱ jmidseaˋ laniingˉ do. Jo̱ dob jí̱i̱'˜ caje̱ˊ Tʉ́ˆ Simón e fɨˊ siguiˊ do co̱lɨɨng˜ có̱o̱'˜ jaléng'ˋ i̱ jmóoˋ íˆ guá'ˉ e sɨjeeiñˇ lají̱i̱'˜ júuˆ nitɨguaˇ quiá'ˉ i̱ jmidseaˋ laniingˉ do có̱o̱'˜ Jesús.
40026059	Jo̱ jaléng'ˋ fii˜ jmidseaˋ có̱o̱'˜guɨ lajɨɨngˋ i̱ dseaˋ cǿøng'˜ i̱ quiʉ'ˊ ta˜ quiá'ˉ dseaˋ Israel do 'nó'rˊ jial e laco̱' niguié'rˊ e ni'nɨ́iñˉ Jesús có̱o̱'˜ júuˆ e o̱' já'ˉ, jo̱ lajo̱ba' nilí'rˋ e nijngáiñ'ˉ dseaˋ do.
40026060	Jo̱ dsʉ' jaˋ cadsé'rˋ jial laco̱' nijmérˉ lajo̱, nañiˊ fa' fɨ́ɨmˊ dseaˋ caguilíingˉ e 'nɨ́ɨiñˋ Jesús có̱o̱'˜ e júuˆ lajo̱ cajo̱. Jo̱ mɨ'mɨ́ɨngˉguɨjiʉ lajo̱ caguilíingˉ gángˉguɨ dseaˋ jiéng'ˋ
40026061	jo̱ cajíng'ˉ íˋ: —I̱ nabɨ i̱ dseañʉ'ˋ i̱ cajíng'ˉ e tɨɨmˋbre quɨ́'rˋ guá'ˉ quiá'ˉ Fidiéeˇ, jo̱guɨ nijmé'ˉtu̱r calé'ˋ catú̱ˉ có̱o̱'˜ 'nɨˊ jmɨɨ˜.
40026062	Jo̱ caró̱o̱ˉ i̱ jmidseaˋ laniingˉ do jo̱ cajmɨngɨ́'rˉ Jesús lala: —¿Jialɨ'ˊ jaˋ ngɨɨ'ˉ jí̱i̱'˜ co̱o̱ˋ? ¿E˜ fó'ˋ lají̱i̱'˜ e júuˆ e fé'ˋ i̱ dseaˋ na uii˜ quíi'ˆ?
40026063	Dsʉ' Jesús tiibˉ caje̱rˊ, jaˋ e cañíirˋ jí̱i̱'˜ co̱o̱ˋ. Jo̱ba' cajíng'ˉtu̱ i̱ jmidseaˋ laniingˉ do: —La'eáangˊ có̱o̱'˜ Fidiéeˇ dseaˋ jí̱'ˋ, lana quiʉ́'ˋʉ ta˜ e nijmée'ˆ júuˆ já'ˉ su 'nʉˋ i̱ lɨ́ɨngˊ i̱ Jó̱o̱ˊ Fidiéeˇ camɨ́ɨng'˜ do i̱ nisíngˉ Fidiéeˇ i̱ nicá̱ˋ nifɨˊ quíˉii'.
40026064	Jo̱ba' cañíiˋ Jesús quiáiñ'ˉ do: —'Nʉbˋ nɨcafée'˜guɨ'. Jo̱ fɨ́ɨˉɨ 'nʉ́'ˋ lana e nimáam˜ba' jnea˜, i̱ lɨ́ɨngˊ i̱ dseaˋ i̱ jáaˊ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, e guiin˜n lɨ́'ˉ lɨˊ dséeˊ laco̱' guiing˜ Fidiéeˇ dseaˋ féng'ˊ dseaˋ ñíingˊ i̱ 'gøng'ˊ eáangˊ, jo̱guɨ nimáam˜ba' jnea˜ cajo̱ mɨ˜ nigáaˊtú̱u̱ fɨˊ jmɨgüíˋ e quíin'˜n jee˜ cabøø˜ jníiˊ.
40026065	Jo̱ mɨ˜ canúuˉ i̱ jmidseaˋ laniingˉ do lajo̱, lɨco̱' casíiñˋ sɨ̱'ˆbre e cuøˊ li˜ e lɨguíimˉbre jo̱ cajíñ'ˉ: —Lají̱i̱'˜ júuˆ e nɨcafé'ˋ i̱ dseañʉ'ˋ na gabˋ fé'rˋ uíi'˜ quiá'ˉ Fidiéeˇ, jo̱ joˋ i̱ 'neángˉguɨ́ɨ' fa' i̱ ni'nɨ́ngˉguɨ írˋ, co̱' 'nʉ́b'ˋ nɨcanʉ́ʉˉguɨ' lají̱i̱'˜ júuˆ gaˋ e nɨcafé'rˋ.
40026066	Jo̱ba' ¿jial ɨˊ óoˊ 'nʉ́'ˋ cuaiñ˜ quiá'ˉ e júuˆ jo̱? Jo̱ba' cañíiˋ i̱ dseaˋ 'leáangˉ do: —E jáb'ˉ e óoˋbing' na dseeˉ, jo̱ba' dseáng'ˉ 'néˉ e nijúumˉbre.
40026067	Jo̱ canaaiñˋ 'ñíimˊbre dseaˋ do jo̱guɨ jmɨhuɨ́ɨmˋbreiñ' cajo̱, jo̱guɨ i̱ lɨɨng˜guɨ dseaˋ bárˋ moni˜ dseaˋ do
40026068	jo̱ sɨ́'rˋ lala: —Song já'ˉ e 'nʉˋ lɨn'ˊ i̱ dseaˋ i̱ sɨjeengˇnaa' do i̱ nicá̱ˋ nifɨˊ quíˉnaa', jo̱ba' ¡jmeeˉ júuˆ lana i̱˜ cabǿøngˉ 'nʉˋ!
40026069	Jo̱ lajeeˇ jo̱, dob guiing˜ Tʉ́ˆ Simón fɨˊ siguiˊ fɨˊ lɨ˜ si'ˊ 'nʉ˜ i̱ jmidseaˋ laniingˉ do fɨˊ lɨ˜ quiʉ'rˊ ta˜. Jo̱ lajeeˇ jo̱ jaangˋ dseamɨ́ˋ i̱ nijmóoˋ ta˜ e fɨˊ jo̱ cangoquiéeiñˊ fɨˊ lɨ˜ guiing˜ Tʉ́ˆ Simón jo̱ casɨ́'ˉreiñ': —'Nʉˋ cangɨ́ˆba' cajo̱ có̱o̱'˜ Jesús i̱ seengˋ fɨˊ Galilea, ¿jáˆ leáa'˜?
40026070	Jo̱ Tʉ́ˆ Simón cañíirˋ quiá'ˉ i̱ dseamɨ́ˋ do jo̱ cajíñ'ˉ casɨ́'ˉreiñ': —Jaˋ ñiiˉ eeˋ e fɨ'ˊ jnea˜ na, dseamɨ́ˋ.
40026071	Jo̱ mɨ'mɨ́ɨngˆguɨjiʉ lajo̱ cangoquiéengˊ Tʉ́ˆ Simón fɨˊ o'nʉ́ˆ quiá'ˉ e 'nʉ́ʉˊ lɨ˜ guiing˜ i̱ jmidseaˋ laniingˉ do e quiʉ'rˊ ta˜, jo̱ fɨˊ jo̱b jiéng'ˋguɨ jaangˋ dseamɨ́ˋ cangáˉ quiá'rˉ, jo̱ cajmea'rˊ júuˆ jaléng'ˋ i̱ dseaˋ caguiaangˉguɨ do jo̱ casɨ́'ˉreiñ': —I̱ dseañʉ'ˋ na cangɨˊbre có̱o̱'˜ Jesús i̱ seengˋ fɨˊ Nazaret cajo̱.
40026072	Jo̱ caleábˋ catú̱ˉ cañíiˋ Tʉ́ˆ Simón jo̱ cajíñ'ˉ: —Ni˜ fiiˉ jaˋ i̱ dseañʉ'ˋ do cuíingˋ jnea˜ la, dseamɨ́ˋ.
40026073	Jo̱ mɨ'mɨ́ɨngˉguɨjiʉ lajo̱ i̱ dseaˋ i̱ neáangˊ quiá̱'ˉ doguɨ cangoquiéeiñˊ fɨˊ lɨ˜ sing'ˊ Tʉ́ˆ Simón jo̱ casɨ́'ˉreiñ' do: —'Nʉˋ dseañʉ'ˋ e já'ˉba' e ngɨ'ˋ có̱o̱'˜ Jesús cajo̱, co̱' có̱o̱'˜ lají̱i̱'˜ jial fó'ˋ, nabɨ nɨcuøˊ li˜.
40026074	Jo̱ba' cañíiˋtu̱ Tʉ́ˆ Simón jo̱ casɨ́'ˉreiñ' do: —¡Dseáng'ˉ e jáb'ˉ ni˜ fiiˉ e jaˋ i̱ dseañʉ'ˋ do cuíingˋ jnea˜ la! Jo̱ ladsifɨˊ lanab caqui'ˊ jaangˋ tuidséeˆ.
40026075	Jo̱ jo̱guɨb mɨ˜ cadse'ˉ dsíiˊ Tʉ́ˆ Simón e lajo̱b cajíng'ˉ Jesús lamɨ˜ jéengˊguɨ mɨ˜ cajíñ'ˉ casɨ́'rˉ dseaˋ do lala: “Lajeeˇ e nʉ́'ˉguɨ e niquí'ˉ jaangˋ tuidséeˆ, 'nʉˋ nifo'ˆ 'nɨˊ ya̱'ˊ e jaˋ cuíin'ˋ jnea˜.”Jo̱ cagüɨ'ɨ́ɨbˊ Tʉ́ˆ Simón fɨˊ caluuˇ, jo̱ caqui'rˊ dseáng'ˉ e ngocángˋ dsíirˊ uíi'˜ e calɨ́iñˉ fɨ'íˆ eáangˊ.
40027001	Jo̱ mɨ˜ tɨˊ lɨ˜ cajneáˉ e jmɨɨ˜ jo̱, lajaléng'ˋ fii˜ jmidseaˋ có̱o̱'˜guɨ lajaléng'ˋ yʉ́ʉ'˜ dseaˋ cǿøng'˜ quiá'ˉ dseaˋ Israel casɨ́ɨiñˉ røøˋ quiá'ˉ jial laco̱' niguié'rˊ e nijngáiñ'ˉ Jesús.
40027002	Jo̱ catǿˉbre dseaˋ do e 'ñúuiñ'˜ jo̱ cangojeáaiñˆ fɨˊ quiniˇ jaangˋ dseaˋ i̱ siiˋ Pilato i̱ lɨ́ɨngˊ jaangˋ dseata˜ romano.
40027003	Jo̱ i̱ dseañʉ'ˋ i̱ siiˋ Judas Iscariote, i̱ dseaˋ i̱ cajáng'ˋ Jesús fɨˊ jaguóˋ jaléng'ˋ i̱ dseaˋ do, mɨ˜ cangárˉ e jaléng'ˋ i̱ dseaˋ íˋ tɨˊ lɨ˜ nijngám'ˉbre Jesús, jo̱ba' jo̱b mɨ˜ tɨˊ lɨ˜ calɨlí'rˆ lají̱i̱'˜ dseeˉ e ca'éerˋ do, jo̱guɨ cajo'ˉ dsíirˊ có̱o̱'˜ lají̱i̱'˜ e nɨcajméerˋ do, jo̱ba' cajá̱b'ˋtu̱r i̱ fii˜ jmidseaˋ do có̱o̱'˜guɨ jaléng'ˋ i̱ yʉ́ʉ'˜ dseaˋ cǿøng'˜ quiá'ˉ dseaˋ Israel do lají̱i̱'˜ e guiguiˊ í'ˋ cuteeˋ e ca'íñ'ˋ quiá'ˉ e cajáiñ'ˋ Jesús do,
40027004	jo̱ lalab cajíñ'ˉ casɨ́'ˉreiñ': —Nɨca'eeˉbaa dseeˉ e nɨcajáan'˜n fɨˊ ni˜ 'móˉ jaangˋ dseañʉ'ˋ i̱ jaˋ røøngˋ dseeˉ jí̱i̱'˜ capí'ˆ. Jo̱ba' i̱ dseaˋ do cañíirˋ quiáiñ'ˉ: —¿E˜ cuaiñ˜ quíˉ jnea'ˆ e cajmeeˉ 'nʉˋ lajo̱? ¡Cuaiñ˜ quíibˉ 'nʉˋ e jo̱!
40027005	Jo̱ i̱ Judas do fɨˊ dob cabírˋ e cuuˉ do fɨˊ dsíiˊ sɨnʉ́ʉˆ guá'ˉ fé'ˋ jo̱ cagüɨ'ɨ́ɨˊbre jo̱ cangote̱'rˋ siˋ luur˜ e cangojngáang'ˇ 'ñia'rˊ.
40027006	Jo̱ jaléng'ˋ i̱ fii˜ jmidseaˋ do casɨtɨ́ɨmˊbre e cuuˉ do jo̱ cajíñ'ˉ: —E cuuˉ la nɨsɨ'lɨ'ˆ có̱o̱'˜ jmɨ'øøngˉ dseaˋ, jo̱ jaˋ cuǿøngˋ fa' e nidsitóo'˜guɨ fɨˊ dsíiˊ guóoˊ lɨ˜ dsi'ma˜ cuuˉ quiá'ˉ guá'ˉ.
40027007	Jo̱ jo̱b mɨ˜ casɨ́ɨiñˉ røøˋ e nilárˉ co̱o̱ˋ uǿˉ có̱o̱'˜ e cuuˉ do; jo̱ e uǿˆ jo̱ siiˋ Uǿˉ lɨ˜ uø'ˊ Dseaˋ Guóo'˜ quiá'ˉ e Jmóorˋ Tu'ˊ. Jo̱ jo̱b lɨ˜ cajme'rˊ co̱o̱ˋ codsiiˇ lɨ˜ ni'áaiñˉ jaléng'ˋ dseaˋ i̱ jalíingˉ fɨˊ caluuˇ i̱ lɨngɨɨng˜ júungˉ fɨˊ fɨɨˋ do.
40027008	Jo̱ba' e uǿˉ do siiˋbɨ cajo̱ latɨˊ lana Uǿˉ lɨ˜ Catu̱u̱ˋ Jmɨ'øøngˉ.
40027009	Jo̱ jo̱b calɨti˜ laco̱' jí̱i̱'˜ e cajíng'ˉ i̱ dseaˋ i̱ calɨsíˋ Jeremías, jaangˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, mɨ˜ cajíñ'ˉ lala: “Cacá̱ˉbre lajɨˋ guiguiˊ cuteeˋ lɨ́'ˆ laco̱'guɨ lají̱i̱'˜ 'móo'˜ cacuøˊ dseaˋ Israel,
40027010	jo̱ có̱o̱'˜ e cuuˉ jo̱b calárˉ e guóo'˜ uǿˉ e siiˋ Uǿˉ lɨ˜ uø'ˊ dseaˋ Guóo'˜ quiá'ˉ e Jmóoˋ Tu'ˊ, lɨ́'ˆ laco̱'guɨ ta˜ e caquiʉ'ˊ Fíiˋi.”
40027011	Jo̱ mɨ˜ caguiéng'ˉ Jesús fɨˊ quiniˇ i̱ dseata˜ i̱ siiˋ Pilato do, jo̱ íˋ cajmɨngɨ́'rˉ Jesús: —¿Su e já'ˉba' e 'nʉˋ lɨn'ˊ dseata˜ dseaˋ féng'ˊ i̱ quie̱ˊ nifɨˊ quiá'ˉ jaléng'ˋ dseaˋ góo'ˋ dseaˋ Israel? —'Nʉbˋ nɨcafée'˜guɨ' —cañíiˋ Jesús.
40027012	Jo̱ lajeeˇ e teáangˉ i̱ fii˜ jmidseaˋ do có̱o̱'˜guɨ jaléng'ˋ yʉ́ʉ'˜ dseaˋ cǿøng'˜ e jmóorˋ dseeˉ quiá'ˉ Jesús, dsʉ' dseaˋ do jaˋ e ngɨ́ɨrˋ jí̱i̱'˜ co̱o̱ˋ quiá'ˉ i̱ dseaˋ íˋ.
40027013	Jo̱ uíi'˜ jo̱ba' cajmɨngɨ́ɨˋ dseata˜ Pilato cajmɨngɨ́'rˉ Jesús jo̱ cajíñ'ˉ: —¿Su jaˋ nuu'ˋ lají̱i̱'˜ dseeˉ e cuø'ˊ i̱ dseaˋ na 'nʉˋ?
40027014	Jo̱ dsʉ' Jesús jaˋ cañíirˋ jí̱i̱'˜ camɨ́'ˆ júuˆ quiá'ˉ dseata˜ do; jo̱ba' i̱ dseata˜ do eáamˊ cangogáˋ dsíirˊ jo̱ joˋ ñirˊ e˜ nijméˉguɨr.
40027015	Jo̱ lajeeˇ e jmɨɨ˜ e gø'ˊ dseaˋ Israel iñí'ˆ e jaˋ quie̱'ˆ quiéengˋ jo̱ tɨ́ɨngˋ i̱ dseata˜ do e láaiñˋ jaangˋ dseaˋ sɨjnɨ́ɨngˇ 'nʉñíˆ lɨ́'ˆ doñiˊ i̱i̱ˋ i̱ niguíng'ˋ dseaˋ fɨɨˋ.
40027016	Jo̱ ie˜ jo̱ ni'iuungˉ jaangˋ dseaˋ i̱ nɨnica'léeˊ eáangˊ i̱ siiˋ Jesús Barrabás.
40027017	Jo̱ba' cajíng'ˉ i̱ dseata˜ do cajmɨngɨ́'rˉ dseaˋ fɨɨˋ: —¿I̱˜ dseaˋ iing˜ 'nʉ́'ˋ e nilaanˉ? ¿Su Jesús Barrabás o̱fa' Jesús i̱ siiˋ Dseaˋ Jmáangˉ dob é?
40027018	Jo̱ dsʉ' calɨlí'ˆ i̱ dseata˜ do e cajáng'ˋ i̱ dseaˋ do Jesús uíi'˜ e dsihuɨ́ɨmˊbre quiá'ˉ dseaˋ do.
40027019	Jo̱ lajeeˇ guiing˜ i̱ dseata˜ Pilato do fɨˊ lɨ˜ quiʉ'rˊ ta˜, lajeeˇ jo̱b caguiéˉ júuˆ quiá'ˉ i̱ dseamɨ́ˋ quiá'rˉ do jo̱ sɨ́'ˋreiñ': “Jaˋ e jmoo'ˋ jí̱i̱'˜ co̱o̱ˋ có̱o̱'˜ i̱ dseañʉ'ˋ i̱ jaˋ dseeˉ røøngˋ na, dsʉco̱' dsi'lóoˆbɨ gabˋ caquɨ́ˋɨ uíi'˜ quiá'rˉ.”
40027020	Jo̱ dsʉ' jaléng'ˋ i̱ fii˜ jmidseaˋ do có̱o̱'˜guɨ jaléng'ˋ yʉ́ʉ'˜ dseaˋ cǿøng'˜ cacǿøiñˉ dsíiˊ jaléng'ˋ dseaˋ fɨɨˋ e laco̱' nileángˋ i̱ Barrabás do jo̱guɨ e nijúumˉ Jesús.
40027021	Jo̱ dsʉ' i̱ dseata˜ Pilato do cajmɨngɨ́'ˉtu̱r calé'ˋ catú̱ˉ dseaˋ fɨɨˋ jo̱ cajíñ'ˉ: —¿I̱˜ lajeeˇ i̱ dseañʉ'ˋ gángˉ la iing˜ 'nʉ́'ˋ e nilaanˉ? ¿Su Jesús o̱fa' Barrabás? Jo̱ba' i̱ dseaˋ fɨɨˋ do cañíirˋ jo̱ cajíñ'ˉ: —¡Leaangˉ Barrabás!
40027022	Jo̱ caleáˋ catú̱ˉ cajmɨngɨ́ɨˋtu̱ dseata˜ Pilato jo̱ cajíñ'ˉ: —Jo̱ ¿e˜guɨ nijmee˜ jnea˜ jóng có̱o̱'˜ Jesús i̱ siiˋ Dseaˋ Jmáangˉ la? Jo̱ba' lajɨɨmˋ i̱ dseaˋ fɨɨˋ do cañíirˋ jo̱ cajíñ'ˉ: —¡Güɨtáiñˉ fɨˊ dse'ˋ crúuˆ!
40027023	Jo̱ba' cañíiˋ dseata˜ Pilato quiá'ˉ i̱ dseaˋ fɨɨˋ do jo̱ cajíñ'ˉ casɨ́'ˉreiñ': —¿E˜guɨ e gaˋ e nɨcajméerˋ e catɨ́iñˉ lajo̱? Jo̱ dsʉ' caleábˋtu̱ cacuøˊ i̱ dseaˋ fɨɨˋ do 'gooˋ jo̱ cajíñ'ˉ: —¡Güɨtáiñˉ fɨˊ dse'ˋ crúuˆ!
40027024	Jo̱ co̱o̱bˋ mɨ˜ joˋ ñiˊ dseata˜ Pilato e˜ nijméˉguɨr, co̱' dseáng'ˉ gabˋ ta'ˊ i̱ dseaˋ do mɨ́ɨ'˜ e mɨrˊ e nitángˉ Jesús fɨˊ dse'ˋ crúuˆ, jo̱ba' caquiʉ'rˊ ta˜ dseaˋ quiá'rˉ e cangoquie̱iñˋ jmɨɨˋ jo̱ caru̱'rˊ guóorˋ fɨˊ quiniˇ jaléng'ˋ dseaˋ fɨɨˋ jo̱ cajíñ'ˉ: —Jaˋ dseeˉ quiéˉe lají̱i̱'˜ 'móˉ nitɨ́ngˉ i̱ dseañʉ'ˋ la, co̱' cuaiñ˜ quíiˉ 'nʉ́'ˋ yaam˜ba' na.
40027025	Jo̱ba' lajɨɨmˋ dseaˋ fɨɨˋ cañíirˋ: —¡Jneab'ˆ co̱lɨɨng˜ có̱o̱'˜ jaléng'ˋ jó̱o̱ˋnaa' nine'ˉ niˋnaa' lají̱i̱'˜ 'móˉ quiá'ˉ i̱ dseañʉ'ˋ na!
40027026	Jo̱ dseata˜ Pilato caleáamˋbre Barrabás; jo̱ caquiʉ'rˊ ta˜ e cabǿømˉ Jesús, jo̱ mɨfɨ́ɨngˋ cajám'ˋbre dseaˋ do e quiá'ˉ nitáiñ'ˉ do fɨˊ dse'ˋ crúuˆ.
40027027	Jo̱ jaléng'ˋ 'léeˉ quiá'ˉ i̱ dseata˜ do catǿˉbre Jesús fɨˊ 'nʉfɨ́ˋ jo̱ casíñ'ˋ yaaiñ˜ lacúng'ˊ lajíngˉ laco̱' sing'ˊ dseaˋ do.
40027028	Jo̱ i̱ 'léeˉ do ca'uø'ˊbre sɨ̱'ˆ Jesús jo̱ ca'iaiñ'ˊ dseaˋ do co̱o̱ˋ jmáang'˜ 'mɨ'ˊ e nʉ́'ˋ.
40027029	Jo̱guɨ catá̱'rˉ co̱o̱ˋ lɨ́'ˆ corona e lɨ́ɨˊ có̱o̱'˜ layaang˜ tó̱o̱ˊ fɨˊ mogui˜ dseaˋ do, jo̱guɨ co̱o̱ˋ sɨɨˉ cacuø'rˊ dseaˋ do jo̱ casaiñ'ˉ do fɨˊ guóorˋ dséeˊ. Jo̱ mɨ˜ cangɨ́ˋ jo̱, casí'rˋ uǿˉ jnir˜ fɨˊ quiniˇ dseaˋ do jo̱ lǿøiñˉ dseaˋ do jo̱ sɨ́'rˋ lala: —¡Majmiféng'ˊnaa' dseata˜ dseaˋ féng'ˊ quiá'ˉ dseaˋ Israel!
40027030	Jo̱guɨ 'ñíimˊbɨr dseaˋ do cajo̱, jo̱ có̱o̱'˜ e sɨɨˉ e cacuø'rˊ dseaˋ do, có̱o̱'˜ e jo̱b canaaiñˋ bárˋ fɨˊ mogui˜ dseaˋ do.
40027031	Jo̱ mɨ˜ cangɨ́ˋ e jmóorˋ ta˜ lǿøngˉ dseaˋ do, cajé̱b'ˋtu̱r e jmáang'˜ 'mɨ'ˊ do jo̱ caquíng'ˊtu̱r dseaˋ do sɨiñ'ˆ e lamɨ˜ qui'rˊ, jo̱ cajéemˋbre dseaˋ do fɨˊ lɨ˜ nitáiñˉ fɨˊ dse'ˋ crúuˆ.
40027032	Jo̱ lajeeˇ e nɨngolíiñˉ jéeiñˋ dseaˋ do, cajíñ'ˊ jaangˋ dseañʉ'ˋ guiá'ˆ fɨˊ i̱ siiˋ Simón i̱ niseengˋ fɨˊ co̱o̱ˋ fɨɨˋ e siiˋ Cirene; jo̱ caquiʉ'ˊ i̱ dseaˋ i̱ jéengˋ Jesús do ta˜ i̱ dseañʉ'ˋ íˋ e cajéeiñ'ˋ do crúuˆ quiá'ˉ Jesús.
40027033	Jo̱ mɨ˜ caguilíiñˉ fɨˊ co̱o̱ˋ lɨ˜ siiˋ Gólgota e guǿng'ˋ Cuo̱'ˋ Mogui˜ 'Lɨɨ˜,
40027034	jo̱ fɨˊ jo̱b cacuø'rˊ Jesús jmɨ́'ˆ mɨ́'ˆ huɨɨngˋ jǿ'ˆ e tí̱'ˋ e sɨcáang'ˇ có̱o̱'˜ jmɨ́'ˆ dsi'ˆ e guí'ˉ; jo̱ co̱o̱ˋ nɨ'ˋba' calɨ'iing˜ dseaˋ do ca'ɨ̱́'rˉ, jo̱ joˋ calɨ'iing˜guɨr fa' ca'ɨ̱́'ˉguɨr.
40027035	Jo̱ba' mɨ˜ tɨˊ lɨ˜ nɨcateáaiñˋ Jesús fɨˊ dse'ˋ crúuˆ, i̱ 'léeˉ do canaaiñˋ cóorˋ e laco̱' nigüeáng'ˋ i̱˜ nilí'ˋ i̱ nicó̱o̱ˋ e sɨ̱'ˆ dseaˋ do.
40027036	Jo̱ mɨ˜ cangɨ́ˋ jo̱, dob caguárˋ e jmóorˋ íˆ Jesús lajeeˇ táangˋ dseaˋ do fɨˊ dse'ˋ crúuˆ.
40027037	Jo̱ fɨˊ yʉ́'ˆ gui˜ dseaˋ do caté̱e̱rˋ co̱o̱ˋ lɨ˜ tó̱o̱ˋ júuˆ e fé'ˋ e˜ uiing˜ quiá'ˉ e jmáng'ˋ dseaˋ írˋ lado, jo̱ lalab tó̱o̱ˋ: “I̱ lab Jesús, dseata˜ dseaˋ féng'ˊ quiá'ˉ dseaˋ Israel.”
40027038	Jo̱ gángˉ ɨ̱ɨ̱ˋ catángˉ fɨˊ dse'ˋ crúuˆ co̱lɨɨng˜ có̱o̱'˜ Jesús cajo̱, jmá'ˆ jángˋ crúuˆ la jaaiñ'ˋ do, jaaiñ'ˋ do táaiñˋ lɨ́'ˆ lɨˊ dséeˊ jo̱ jaangˋguɨiñ' do lɨ́'ˆ lɨˊ tuung˜.
40027039	Jo̱ jaléng'ˋ dseaˋ i̱ ngɨ́ɨngˊ fɨˊ lɨ˜ táangˋ Jesús fɨˊ dse'ˋ crúuˆ do, gabˋ fé'rˋ uii˜ quiá'ˉ dseaˋ do jo̱ lɨco̱' guia'rˊ mogui˜bre jǿøiñˉ dseaˋ do jo̱ fé'rˋ:
40027040	—'Nʉˋ dseaˋ fó'ˋ e niquɨ'ˆ guá'ˉ jo̱ nijmée'ˇtu̱' calé'ˋ catú̱ˉ có̱o̱'˜ 'nɨˊ jmɨɨ˜. Jo̱ song já'ˉ e 'nʉˋ lɨn'ˊ Jó̱o̱ˊ Fidiéeˇ i̱ camɨ́ɨng'˜ do, jo̱ba' ¡leaangˉ uø'ˊ lɨ˜ táan'ˋ na jóng!
40027041	Jo̱ lajo̱bɨ jaléng'ˋ fii˜ jmidseaˋ cajo̱ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ yʉ́ʉ'˜ dseaˋ cǿøng'˜ quiá'rˉ lǿømˉbre dseaˋ do jo̱ fé'rˋ:
40027042	—Caleáamˋbre jaléng'ˋ dseaˋ jiéng'ˋ jo̱ lajo̱ güɨleáangˋ 'ñia'rˊ lana. Jo̱ song já'ˉ e lɨ́ɨiñˊ dseata˜ dseaˋ féng'ˊ quiá'ˉ dseaˋ Israel, jo̱ba' güɨjgiáangˆ 'ñia'rˊ lɨ˜ táaiñˋ fɨˊ dse'ˋ crúuˆ na jo̱ lajo̱guɨba' já'ˉ nilíiˋii' jóng e lɨ́ɨiñˊ i̱ Jó̱o̱ˊ Fidiéeˇ camɨ́ɨng'˜ do.
40027043	Jo̱ song dseáng'ˉ já'ˉ lɨ́ɨiñˋ e Fidiéeˇ seengˋ có̱o̱'r˜, jo̱ba' íbˋ catɨ́ɨngˉ nileángˋ írˋ lana song dseáng'ˉ já'ˉ e iing˜neiñ'; co̱' nɨcajím'ˉbɨr e lɨ́ɨiñˊ i̱ Jó̱o̱ˊ Fidiéeˇ camɨ́ɨng'˜ do, ¿jáˆ leáa'˜?
40027044	Jo̱ jɨˋguɨ jaléng'ˋ i̱ ɨ̱ɨ̱ˋ i̱ táangˋ cáangˋ Jesús do, gabˋ fé'rˋ uii˜ quiá'ˉ dseaˋ do cajo̱.
40027045	Jo̱ mɨ˜ tɨˊ lɨ˜ catɨ́ˋ guieñí'ˉ jo̱ cartɨˊ la i̱i̱ˉ 'nɨˊ e ca'lóoˉ dseáng'ˉ canʉʉˋ sǿb'ˋ fɨˊ e guóo'˜ uǿˉ jo̱.
40027046	Jo̱ lajeeˇ jo̱b mɨ˜ ca'óoˋ Jesús e teáˋ jo̱ cajíñ'ˉ: —Elí, Elí, ¿lama sabactani? —e guǿng'ˋ: Fidiéeˇ quiéˉe, Fidiéeˇ quiéˉe, ¿jialɨ'ˊ nɨcatiun'ˊ jnea˜?
40027047	Jo̱ i̱ lɨɨng˜ i̱ dseaˋ i̱ teáangˉ do ie˜ jo̱ canúurˉ e cajíng'ˉ Jesús lajo̱, jo̱ba' cajíñ'ˉ: —I̱ Líiˆ tǿ'ˋ i̱ dseaˋ na, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
40027048	Jo̱ ladsifɨˊ lanab jaangˋ lajeeˇ i̱ dseaˋ do cangórˉ güɨ'íiˊ jo̱ cangoquie̱rˋ co̱o̱ˋ jooˋ jo̱ cajmi'learˊ có̱o̱'˜ jmɨ́'ˆ mɨ́'ˆ huɨɨngˋ jǿ'ˆ e tí̱'ˋ jo̱ caquidsirˊ fɨˊ co̱o̱ˋ yʉ́'ˆ sɨɨˉ jo̱ ca'úuiñˋ fɨˊ mo'ooˉ dseaˋ do e laco̱' niyʉ́iñ'ˉ.
40027049	Jo̱ dsʉ' i̱ dseaˋ caguiaangˉguɨ do cajíñ'ˉ: —Jéengˋguɨ cateáˋ, ne˜duu' su nigüéengˉ i̱ Líiˆ do i̱ nileángˋ írˋ.
40027050	Jo̱ Jesús caléb'ˋ catú̱ˉ ca'óorˋ teáˋ lado, jo̱ ngɨ́ˋ jo̱ cajúmˉbre.
40027051	Jo̱ ladsifɨˊ lajo̱b calɨ́ˉ tú̱ˉ dseá'ˉ jóoˋ e 'mɨ'ˊ e íiˊ guiá'ˆ jóoˋ guá'ˉ fé'ˋ e si'ˊ fɨˊ Jerusalén, co̱' casíngˉ catɨˊ yʉ́'ˆ jo̱guɨ cartɨˊ uii˜. Jo̱guɨ cajo̱ cajǿ'ˋ uǿˉ jo̱guɨ cafíingˉ jalé'ˋ cu̱u̱˜ cóo'˜,
40027052	jo̱guɨ jalé'ˋ é̱e̱ˋ lɨ˜ teáang'˜ 'lɨɨ˜ canabˊ; jo̱guɨ fɨ́ɨmˊ jaléng'ˋ dseaˋ quiá'ˉ Fidiéeˇ i̱ nɨcajúngˉ lamɨ˜ jéengˊguɨ cají̱b'ˊtu̱r.
40027053	Jo̱ mɨ˜ cangɨ́ˋ e cají̱'ˊtu̱ Jesús, jo̱ jaléng'ˋ i̱ dseaˋ i̱ cají̱'ˊtu̱ do cangolíiñˆ fɨˊ Jerusalén fɨˊ lɨ˜ lɨ́ɨˊ fɨɨˋ güeang'ˆ quiá'ˉ Fidiéeˇ, jo̱ fɨ́ɨmˊ dseaˋ i̱ cangángˉ írˋ fɨˊ jo̱.
40027054	Jo̱ mɨ˜ cangáˉ i̱ fii˜ 'léeˉ do có̱o̱'˜guɨ jaléng'ˋ i̱ dseaˋ i̱ teáangˉ có̱o̱'r˜ do i̱ jmóoˋ íˆ Jesús jial cajǿ'ˋ uǿˉ jo̱guɨ có̱o̱'˜ jalé'ˋ e calɨ́ˉguɨ do, jo̱ba' eáamˊ cafǿiñ'ˊ jóng jo̱ cajíñ'ˉ: —E nijáb'ˉ e i̱ dseañʉ'ˋ na lɨ́ɨiñˊ i̱ Jó̱o̱ˊ Fidiéeˇ camɨ́ɨng'˜ do.
40027055	Jo̱ ie˜ jo̱ dob teáangˉ i̱ fɨ́ɨngˊ dseamɨ́ˋ i̱ jǿøˉ catɨˊ huí̱i̱ˉ i̱ nɨcajalíingˉ có̱o̱'˜ Jesús catɨˊ lɨ˜ se̱'ˊ Galilea jo̱guɨ i̱ nɨcajmɨcó̱o̱'˜ quiá'rˆ cajo̱.
40027056	Jo̱ jee˜ jaléng'ˋ i̱ dseamɨ́ˋ íˋ quiéengˋ Yáˆ i̱ seengˋ fɨˊ Magdala, jo̱guɨ Yáˆ niquiá'ˆ Tiáa˜ có̱o̱'˜ Séˆ, jo̱guɨ niquiá'ˆ jaléng'ˋ jó̱o̱ˊ yʉ́ʉ'˜ Zebedeo cajo̱.
40027057	Jo̱ mɨ˜ tɨˊ lɨ˜ ngóoˊ ca'íˋ nʉ́ʉˆ, caguiéˉ jaangˋ dseañʉ'ˋ i̱ seaˋ cuuˉ eáangˊ i̱ siiˋ Séˆ i̱ seengˋ fɨˊ co̱o̱ˋ fɨɨˋ e siiˋ Arimatea, jo̱ íˋ cangɨˊbre có̱o̱'˜ Jesús lamɨ˜ jéengˊguɨ cajo̱.
40027058	Jo̱ i̱ dseañʉ'ˋ íˋ cangóˉbre fɨˊ lɨ˜ guiing˜ dseata˜ Pilato jo̱ cangomɨr˜ fɨˊ e fa' ni'áamˉbre Jesús. Jo̱ba' cacuøbˊ i̱ dseata˜ Pilato do fɨˊ lajo̱.
40027059	Jo̱ cangojgiáamˇ i̱ Séˆ do Jesús fɨˊ lɨ˜ táaiñˋ fɨˊ dse'ˋ crúuˆ, jo̱ caquɨ́iñ'ˋ dseaˋ do có̱o̱'˜ co̱o̱ˋ 'mɨ'ˊ téˋ e niguo'ˆ,
40027060	jo̱ cango'áamˊbre dseaˋ do fɨˊ co̱o̱ˋ dsíiˊ tóˋ lɨ˜ jaˋ i̱i̱ˋ mɨˊ áangˋ jí̱i̱'˜ jaangˋ; jo̱ uǿˉ quiá'ˉbre lɨ́ɨˊ lɨ˜ ca'áaiñˉ dseaˋ do, jo̱ jaˋ mɨˊ ngóoˊ eáangˊ caquiʉ'rˊ ta˜ e calɨ́ˉ e tooˋ é̱e̱ˋ do. Jo̱ mɨ˜ tɨˊ lɨ˜ calɨ́ˉ, caquiéerˋ co̱o̱ˋ cu̱u̱˜ e dséeˉ e otooˋ é̱e̱ˋ do jo̱ cangám'ˉbre jóng.
40027061	Dsʉ' i̱ Yáˆ i̱ seengˋ fɨˊ Magdala do có̱o̱'˜guɨ i̱ Yáˆ jaangˋguɨ do, dob caje̱rˊ fɨˊ quiniˇ e tooˋ é̱e̱ˋ e lɨ˜ ca'ángˉ Jesús.
40027062	Jo̱ mɨ˜ tɨˊ lɨ˜ cajneáˉ e jmɨɨ˜ co̱o̱ˋguɨ do, jo̱ ie˜ jo̱ cangotíingˋ jmɨɨ˜ e jmi'íng'ˊ jaléng'ˋ dseaˋ Israel, jo̱b mɨ˜ cangolíingˉ jaléng'ˋ fii˜ jmidseaˋ quiá'ˉ dseaˋ Israel co̱lɨɨng˜ có̱o̱'˜ jaléng'ˋ dseaˋ Israel i̱ lɨ́ɨngˊ dseaˋ fariseo fɨˊ lɨ˜ guiing˜ dseata˜ Pilato jo̱ casɨ́'ˉreiñ' do:
40027063	—Dseata˜ quíˉii', tó̱o̱bˋ dsiˋnaa' e ie˜ lamɨ˜ seengˋguɨ i̱ dseaˋ i̱ jmɨgóoˋ do cajíñ'ˉ e mɨ˜ ningɨ́ˋ 'nɨˊ jmɨɨ˜ e cajúiñ'ˉ, nijí̱b'ˊtu̱r calé'ˋ catú̱ˉ.
40027064	Jo̱ uiing˜ e jo̱ba' síi'˜naa' 'nʉˋ e nijméˉ dseaˋ íbˋ e lɨ˜ ca'ángˉ dseaˋ do lajeeˇ 'nɨˊ jmɨɨ˜, co̱' jial fɨng lajeeˇ dseaˋ quiá'ˉbre nijalíingˉ e uǿøˋ jo̱ niguímˉbre dseaˋ do, jo̱ mɨ˜ nilɨcøøngˋguɨ lajo̱ nijmɨgóorˋ e nɨcají̱b'ˊtu̱ dseaˋ do. Jo̱guɨ song nilíˋ lajo̱, jo̱ba' eáangˊguɨb gaˋ nilíˋ jóng laco̱'guɨ latɨˊ mɨ˜ uii˜ do.
40027065	Jo̱ba' cañíiˋ dseata˜ Pilato jo̱ cajíñ'ˉ: —Lab teáangˉ 'léeˉ i̱ cuǿøngˋ líˋ jmeáang'˜na' ta˜ i̱ nijméˉ íˆ ooˉ é̱e̱ˋ. Jo̱ güɨlíingˉna' co̱lɨɨng˜ có̱o̱'r˜ jo̱ güɨjmeeˉna' íˆ carˋ jié'ˋ jí̱i̱'˜ lɨ˜ quɨ́'ˉ jmɨɨ˜ fɨˊ jo̱.
40027066	Jo̱ cangolíimˆbɨiñ' do có̱o̱'˜ i̱ 'léeˉ do jo̱ cajméerˋ li˜ fɨˊ e cu̱u̱˜ fé'ˋ e jnɨˊ e ooˉ é̱e̱ˋ do e laco̱' jaˋ i̱i̱ˋ cuǿøngˋ nineáˉ; jo̱ dob caseáaiñˊ 'léeˉ i̱ caguáˋ cajméeˋ íˆ e fɨˊ jo̱.
40028001	Jo̱ mɨ˜ tɨˊ lɨ˜ cangɨ́ˋ e jmɨɨ˜ e jmi'íng'ˊ jaléng'ˋ dseaˋ Israel e lɨ́'ˆ lɨˊ ngóoˊ nijneáˋ e jmɨɨ˜ la'uii˜ quiá'ˉ semaan˜, jo̱ cangojǿøˆ Yáˆ i̱ seengˋ fɨˊ Magdala có̱o̱'˜guɨ i̱ Yáˆ jaangˋguɨ do fɨˊ lɨ˜ ca'ángˉ Jesús.
40028002	Jo̱ lajeeˇ jo̱b mɨ˜ cajǿ'ˋ uǿˉ e eáangˊ, co̱' jaangˋ ángel i̱ lɨ́ɨngˊ guotɨɨˉ Fidiéeˇ cajgángˉ fɨˊ yʉ́'ˆ jmɨgüíˋ ie˜ jo̱, jo̱ cangoquiéeiñˊ fɨˊ ooˉ é̱e̱ˋ quiá'ˉ Jesús, jo̱ cajé̱'rˋ e cu̱u̱˜ fé'ˋ e jnɨˊ e ooˉ é̱e̱ˋ do, jo̱ fɨˊ ni˜ jo̱b caguárˋ.
40028003	Jo̱ dseáng'ˉ jlo'ˆ jɨng'ˋ i̱ ángel do lɨ́'ˆ laco̱'guɨ la jnéengˉ jɨˋ mɨ˜ jmijneáˋ güɨ'ñiáˆ jɨ˜re', jo̱guɨ jlo'ˆ teeˋ sɨ̱'rˆ cajo̱ dseáng'ˉ lɨ́'ˆ laco̱' la teeˋ joobˋ dseáng'ˉ.
40028004	Jo̱ i̱ 'léeˉ i̱ teáangˉ jmóoˋ íˆ e ooˉ é̱e̱ˋ do dsíng'ˉ cajléiñˉ dsʉ' uíi'˜ e 'gó'rˋ jo̱ jɨˋguɨ cartɨˊ ca'íngˉ dsíirˊ.
40028005	Jo̱ i̱ ángel do casɨ́'rˉ i̱ dseamɨ́ˋ do jo̱ cajíñ'ˉ: —Jaˋ fǿøng'˜na' jí̱i̱'˜ co̱o̱ˋ, co̱' ñiˋbaa guiʉ́ˉ e Jesús dseaˋ 'náng'ˋna' i̱ cajúngˉ fɨˊ dse'ˋ crúuˆ do.
40028006	Jo̱ dsʉ' joˋ iuuiñˉ fɨˊ la lana, co̱' nɨcají̱'ˊbre lɨ́'ˆ laco̱'guɨ cajíñ'ˉ ie˜ lamɨ˜ cangɨrˊ có̱o̱'˜ 'nʉ́'ˋ do. Ñilíingˉna' ñijǿøˉna' fɨˊ lɨ˜ ca'áangˉ dseaˋ írˋ.
40028007	Jo̱ba' fɨ́ɨˉɨ 'nʉ́'ˋ lana, güɨlíingˋtu̱' lajmɨnáˉ jo̱ güɨjmée'˜na' júuˆ jaléng'ˋ dseaˋ quiá'rˉ e nɨcají̱b'ˊtu̱r jo̱ jéengˊguɨr nidsérˉ fɨˊ lɨ˜ se̱'ˊ Galilea laco̱'guɨ 'nʉ́'ˋ, jo̱ fɨˊ jo̱b nimáang˜na're. Jo̱ jí̱i̱'˜ lanab júuˆ quie̱e̱ˉ quíiˉna' lana.
40028008	Jo̱ba' i̱ dseamɨ́ˋ do caquɨm'ˉbre lajmɨnáˉ e fɨˊ ooˉ é̱e̱ˋ do, jo̱ lajeeˇ jo̱ dseáng'ˉ 'gó'ˋbre jo̱guɨ dseáng'ˉ dsíng'ˉ iáangˋ dsíirˊ cajo̱. Jo̱ jmɨnábˉ cangolíiñˋ e cangocó̱o̱rˋ e júuˆ do fɨˊ quiniˇ jaléng'ˋ i̱ dseaˋ quiá'ˉ Jesús do.
40028009	Jo̱ joˋ huǿøˉ lɨ'ɨɨ˜ lajo̱, co̱o̱bˋ mɨ˜ cajmijnéengˋ 'ñia'ˊ Jesús fɨˊ quiniˇ i̱ dseamɨ́ˋ do jo̱ caféng'ˊneiñ' do. Jo̱ cangoquiéemˊbɨ i̱ dseamɨ́ˋ do cajo̱ fɨˊ lɨ˜ sing'ˊ dseaˋ do jo̱ canaaiñˋ do rɨ́ɨrˋ tɨɨˉ dseaˋ do jo̱ lajeeˇ jo̱ jmiféng'ˊneiñ'.
40028010	Jo̱ba' cajíng'ˉ Jesús casɨ́'rˉ i̱ dseamɨ́ˋ do: —Jaˋ fǿøng'˜na' jí̱i̱'˜ co̱o̱ˋ, jo̱ güɨlíingˋna' lana jo̱ güɨsíi'˜na' jaléng'ˋ dseaˋ quiéˉe i̱ lɨ́ɨngˊ laco̱' rún'ˋn e güɨdsilíiñˋ fɨˊ lɨ˜ se̱'ˊ Galilea lajmɨnáˉ, jo̱ fɨˊ jo̱b nijí̱'ˊ rú'ˋnaa' có̱o̱'r˜.
40028011	Jo̱ lajeeˇ e ngolíingˋ i̱ dseamɨ́ˋ do, i̱ lɨɨng˜ i̱ 'léeˉ i̱ teáangˉ jmóoˋ íˆ do caguilíiñˋ fɨˊ jee˜ fɨɨˋ jo̱ casɨ́'rˉ jaléng'ˋ i̱ fii˜ jmidseaˋ do lajɨˋ e calɨ́ˉ do.
40028012	Jo̱ba' i̱ fii˜ jmidseaˋ do cangolíimˉbre e cangosiiñˇ có̱o̱'˜ jaléng'ˋ yʉ́ʉ'˜ dseaˋ cǿøng'˜ quiá'ˉ dseaˋ Israel cuaiñ˜ quiá'ˉ lají̱i̱'˜ júuˆ e nɨseaˋ quiá'ˉ Jesús do. Jo̱ba' casɨ́ɨiñˉ e cacuø'rˊ jmiguiʉˊ cuuˉ i̱ 'léeˉ do
40028013	jo̱ casɨ́'ˉreiñ' do lala: —Lalab júuˆ nijmɨtɨ́ɨngˋna', e lajeeˇ uǿøˋ e teng'ˊna' güɨɨmˋba', caguilíingˉ i̱ dseaˋ quiá'ˉ Jesús do jo̱ caguíimˋbre dseaˋ do fɨˊ dsíiˊ tóˋ é̱e̱ˋ.
40028014	Jo̱guɨ song nilɨñiˊ dseata˜ lají̱i̱'˜ e júuˆ jo̱, jo̱ba' jneab'ˆ nine˜naa' jial laco̱' nisɨɨng˜naa' có̱o̱'r˜ e laco̱' jaˋ ni'uíingˉ huɨ́ɨngˊ quíiˉna'.
40028015	Jo̱ ca'ím'ˋ i̱ 'léeˆ do e cuuˉ do jo̱ cajméeˋbre lají̱i̱'˜ júuˆ e nɨsɨnʉ́'rˆ. Jo̱ lajo̱b jí̱i̱'˜ lɨ́ɨˊ júuˆ e ngɨˊ cartɨˊ jmɨɨ˜ na jee˜ jaléng'ˋ dseaˋ Israel.
40028016	Jo̱ba' lajo̱b cajméeˋ i̱ dseaˋ guijángˋ quiá'ˉ Jesús do, cangolíimˆbre fɨˊ lɨ˜ se̱'ˊ Galilea jo̱ cangolíiñˆ fɨˊ co̱o̱ˋ yʉ́'ˆ mó'ˋ fɨˊ lɨ˜ caquiʉ'ˊ Jesús ta˜.
40028017	Jo̱ mɨ˜ tɨˊ lɨ˜ cangáiñˉ Jesús, eáamˊ cajmiféiñ'ˊ dseaˋ do, jo̱ dsʉ' seemˋbɨ i̱ lɨɨng˜ cajo̱ i̱ jaˋ já'ˉ lɨ́ɨngˋ e dseaˋ do Jesús.
40028018	Jo̱ cangoquiéemˊ Jesús fɨˊ quiá̱'ˉguɨ laco̱' teáaiñ'ˉ do jo̱ casɨ́'rˉ dseaˋ do lala: —Fidiéeˇ nɨcacuø'rˊ jnea˜ e niquiʉ́'ˆʉ ta˜ fɨˊ latøøngˉ fɨˊ ñifɨ́ˉ jo̱guɨ fɨˊ ni˜ guóo'˜ uǿˉ la.
40028019	Jo̱ba' güɨlíingˉna' fɨˊ jalé'ˋ fɨɨˋ e seaˋ fɨˊ jmɨgüíˋ, jo̱ jmeeˉna' e niquɨ́'ˉ jíng'ˋ yaang˜ dseaˋ e laco̱' ni'uíiñˉ dseaˋ quiéˉe; jo̱guɨ mɨfɨ́ɨngˋ seaangˉna'r jmɨɨˋ la'eáangˊ có̱o̱'˜ júuˆ quiá'ˉ Tiquiéˆe Fidiéeˇ jo̱guɨ la'eáangˊ có̱o̱'˜ jnea˜, i̱ Jó̱o̱rˊ camɨ́ɨng'˜ do, jo̱guɨ la'eáangˊ có̱o̱'˜ Jmɨguíˋ quiá'ˉ Fidiéeˇ cajo̱,
40028020	jo̱guɨ ée'˜na'r jial laco̱' nijmitir˜ lajalé'ˋ e júuˆ quiá'ˉ Fidiéeˇ e nɨcafɨ́ɨˉɨ 'nʉ́'ˋ e nijmitíˆna'. Jo̱guɨ güɨlɨñíˆna' guiʉ́ˉ e seemˉbaa có̱o̱'˜ 'nʉ́'ˋ laco̱o̱ˋ jmɨɨ˜ laco̱o̱ˋ jmɨɨ˜, jo̱ dseáng'ˉ lajo̱b nilíˋ carˋ ngongɨ́ɨˋ jmɨɨ˜. Jo̱ lajo̱b nilíˋ. Jo̱ lanab jí̱i̱'˜ lɨ́ɨˊ júuˆ quiá'ˉ Fidiéeˇ e cajme'ˊ Mateo.
41001001	Lalab mɨ˜ canaangˋ cani'ˉ juguiʉ́ˉ quiá'ˉ Dseaˋ Jmáangˉ i̱ lɨ́ɨngˊ Jó̱o̱ˊ camɨ́ɨng'˜ quiá'ˉ Fidiéeˇ dseaˋ guiing˜ ñifɨ́ˉ.
41001002	Jo̱ lají̱i̱'˜ malɨ'ˋguɨ eáangˊ jaangˋ dseaˋ i̱ café'ˋ cuaiñ˜ quiá'ˉ Fidiéeˇ i̱ calɨsíˋ Saíiˆ caté̱e̱rˋ fɨˊ ni˜ jiˋ quiá'rˉ lala: Lalab fé'ˋ Fidiéeˇ e casɨ́'rˉ Dseaˋ Jmáangˉ: Nisɨ́ɨnˆn jaangˋ dseaˋ i̱ niguiáˉ júuˆ quiéˉe nʉ́'ˉguɨ e niguo'ˆ fɨˊ jmɨgüíˋ e laco̱' niguiarˊ guiʉ́ˉ fɨˊ lɨ˜ ningɨ́'ˆ.
41001003	Jo̱ fɨˊ jee˜ uǿˆ quiʉ̱́ˋ do guicanʉ́'ˋ co̱o̱ˋ luu˜ dseaˋ e fé'ˋ teáˋ lala: “Jmeáang'˜na' guiʉ́ˉ fɨˊ, co̱' tɨˊ lɨ˜ nijáabˊ Fíiˋnaa'; jo̱guɨ nea˜na' condséeˊ, co̱' 'néˉ e nilɨrøøbˋ fɨˊ.”  Jo̱ jalé'ˋ e jo̱ cajíng'ˉ Saíiˆ fɨˊ ni˜ jiˋ quiá'ˉ Fidiéeˇ.
41001004	Jo̱ lajo̱b lɨ́ɨˊ mɨ˜ cajáˉ jaangˋ dseaˋ i̱ siiˋ Juan e fɨˊ jee˜ uǿˆ quiʉ̱́ˋ do; jo̱ ie˜ jo̱, i̱ Juan do caseáaiñˋ jmɨɨˋ jaléng'ˋ dseaˋ, jo̱ sɨ́'ˋreiñ' e 'néˉ quɨ́'ˉ jíng'ˋ yaaiñ˜ do fɨˊ quiniˇ Fidiéeˇ jo̱guɨ e nisáiñ'ˋ do jmɨɨˋ, jo̱ lajo̱ba' cuǿøngˋ e íingˉ Fidiéeˇ lajalé'ˋ dseeˉ quiáiñ'ˉ.
41001005	Jo̱ fɨ́ɨmˊ dseaˋ dsilíiñˉ e dsinʉ́ʉrˉ júuˆ e guiaˊ i̱ Juan do; dsilíingˉ jaléng'ˋ dseaˋ i̱ seengˋ fɨˊ Jerusalén jo̱guɨ jaléng'ˋ i̱ seengˋ fɨˊ fɨɨˋ jié'ˋ lɨ˜ se̱'ˊ Judea e laco̱' jmóoiñ'ˋ do júuˆ lají̱i̱'˜ dseeˉ e nɨca'éerˋ. Jo̱ mɨ˜ ningɨ́ˋ jo̱, i̱ Juan do seáangˋneiñ' jmɨɨˋ fɨˊ dsíiˊ guaˋ Jordán.
41001006	Jo̱ i̱ Juan do qui'rˊ 'mɨ'ˊ e lɨ́ɨˊ có̱o̱'˜ jñʉ́ˆ loo˜ jó'ˋ camello jo̱guɨ 'ñʉ́ʉˊ tu'rˊ có̱o̱'˜ co̱o̱ˋ lo'ñʉtu'ˊ e lɨ́ɨˊ có̱o̱'˜ loo˜ jó'ˋ, jo̱guɨ jmɨtaang˜ 'ñia'rˊ có̱o̱'˜ jaléng'ˋ sɨni'ˋ i̱ cǿøng'˜, jo̱guɨ ɨ̱́'rˋ jalé'ˋ jmɨ́'ˆ ta'ˊ e dsé'rˊ fɨˊ jee˜ mó'ˋ.
41001007	Jo̱ lalab lɨ́ɨˊ e júuˆ e guiarˊ jee˜ jaléng'ˋ dseaˋ i̱ dsilíingˉ dsinʉ́ʉˉ júuˆ quiá'rˉ do: —Mɨ˜ nisóongˉ jnea˜, nijáaˊ jaangˋ i̱ 'gøng'ˊguɨ laco̱' jnea˜; jo̱ba' jnea˜ quiniˇ i̱ dseaˋ íˋ jaˋ e quíinˊn e co̱' tuun˜n e sɨ́ɨ'˜ɨ 'nii˜ ñiˊ 'ñʉ́ʉˊ lomɨɨrˉ.
41001008	Co̱' jnea˜ nɨcaseánˉn jaléng'ˋ 'nʉ́'ˋ jmɨɨˋ có̱o̱'˜ layaang˜ jmɨɨˋ e laco̱' cuøˊ li˜ e nɨcaquɨ́'ˉ jíng'ˋ yaang˜na' fɨˊ quiniˇ Fidiéeˇ; dsʉ' írˋ mɨ˜ nigüéeiñˉ, niseáiñˉ 'nʉ́'ˋ jmɨɨˋ có̱o̱'˜ Jmɨguíˋ quiá'ˉ Fidiéeˇ e laco̱' cuøˊ li˜ e nɨcangɨ́ɨngˋna' Jmɨguíˋ quiá'ˉ dseaˋ do.
41001009	Jo̱ ie˜ jo̱ cagüɨ'ɨ́ɨˊ Jesús fɨˊ Nazaret e néeˊ fɨˊ lɨ˜ se̱'ˊ Galilea, jo̱ cangórˉ e fɨˊ guaˋ Jordán e néeˊ fɨˊ lɨ˜ se̱'ˊ Judea; jo̱ fɨˊ dsíiˊ guaˋ jo̱b caseáangˋ i̱ Juan do jmɨɨˋ írˋ.
41001010	Jo̱ dsifɨˊ mɨ˜ cagüɨ'ɨ́ɨˊ Jesús fɨˊ dsíiˊ jmɨ́ˋ, cangárˉ e canaˊ cateáˋ fɨˊ yʉ́'ˆ jmɨgüíˋ; jo̱ lajeeˇ jo̱ cajgóˉ Jmɨguíˋ quiá'ˉ Fidiéeˇ fɨˊ yʉ́'ˆ moguir˜ e lɨɨng˜ jaangˋ mee˜.
41001011	Jo̱ guicanʉ́'ˋ co̱o̱ˋ luu˜ e jáaˊ fɨˊ yʉ́'ˆ jmɨgüíˋ e guicajíng'ˉ lala: —'Nʉbˋ Jó̱o̱ˋo̱ i̱ 'neáanˋn eáangˊ; jo̱ eáamˊ iáangˋ dsiiˉ có̱o̱'˜ 'nʉˋ.
41001012	Jo̱ dsifɨˊ mɨ˜ cangɨ́ˋ jo̱, cajméeˋ Jmɨguíˋ quiá'ˉ Fidiéeˇ e cangóˉ Jesús fɨˊ jee˜ uǿˆ quiʉ̱́ˋ.
41001013	Jo̱ fɨˊ jo̱b caje̱rˊ lajeeˇ tu̱lóˉ jmɨɨ˜ fɨˊ lɨ˜ ngɨˊ jaléng'ˋ jó'ˋ nuuˋ; jo̱ lajeeˇ jo̱ lamɨ˜ iing˜ i̱ fii˜ i̱ 'lɨng'ˆ i̱ siiˋ Satanás e niténg'ˋ Jesús fɨˊ ni˜ dseeˉ, dsʉ' jaˋ calɨ́'rˉ fa' cajméerˋ lajo̱. Jo̱ mɨ˜ cangɨ́ˋ jo̱b mɨ˜ caguilíingˉ jaléng'ˋ ángeles i̱ lɨ́ɨngˊ guotɨɨˉ Fidiéeˇ i̱ cangoto̱'ˋ fɨ́ɨngˋ dseaˋ do.
41001014	Jo̱ mɨ˜ cangɨ́ˋguɨ lajo̱, mɨ˜ nɨcatang'ˉ dseaˋ Juan i̱ seáangˋ dseaˋ jmɨɨˋ fɨˊ dsíiˊ 'nʉñíˆ, jo̱ba' cangáng'ˉtu̱ Jesús fɨˊ lɨ˜ se̱'ˊ Galilea e cangoguiarˇ júuˆ quiá'ˉ Fidiéeˇ fɨˊ jo̱,
41001015	jo̱ lalab fé'rˋ: —Lanab catɨ́ˋ í'ˋ e nɨjaquiéengˊ e nicá̱ˋ Fidiéeˇ nifɨˊ quiá'ˉ lajaangˋ lajaangˋ dseaˋ jmɨgüíˋ. Jo̱ nab tíiˊguɨ e quɨ́'ˉ jíng'ˋ yaang˜na' fɨˊ quiniˇ Fidiéeˇ jo̱guɨ íing'˜na' e ngocángˋ óoˊna' júuˆ quiá'rˉ.
41001016	Jo̱ mɨ˜ cangɨ́ˋ lajo̱, cangóˉ Jesús fɨˊ lɨ˜ néeˊ co̱o̱ˋ guiéeˊ e siiˋ Galilea. Jo̱ mɨ˜ caguiérˉ fɨˊ jo̱, lajeeˇ e ngɨrˊ fɨˊ lɨ́'ˉ lɨˊ 'nɨ'ˋ e guiéeˊ do, jo̱ba' cangáiñˉ jaangˋ dseañʉ'ˋ i̱ siiˋ Tʉ́ˆ Simón có̱o̱'˜guɨ jaangˋ rúiñ'ˋ do i̱ siiˋ Dɨ́ˆ. Jo̱ dob táaiñ'˜ do lajɨˋ huáaiñˉ e jmóorˋ ta˜ bíˋ 'máaˊ fɨˊ é̱'ˋ guiéeˊ e quiá'ˉ e sáiñ'ˊ 'ñʉˋ.
41001017	Jo̱ba' casɨ́'ˉ Jesús i̱ dseaˋ do lala: —'Nʉ́'ˋ ñilíingˉna' có̱o̱'˜ jnea˜, jo̱ latɨˊ lana nicuǿøˉø 'nʉ́'ˋ ta˜ e guiáˆna' júuˆ quiá'ˉ Fidiéeˇ fɨˊ jee˜ dseaˋ jmɨgüíˋ, jo̱ lɨ́ɨbˊjiʉ e ta˜ jo̱ la lɨ́ɨˊ ta˜ sáng'ˊ 'ñʉˋ.
41001018	Jo̱ dsifɨˊ mɨ˜ canúuˉ i̱ dseaˋ gángˉ do e júuˆ e cajíng'ˉ Jesús do, ladsifɨˊ lanab catʉ́rˋ e 'máaˊ quiá'rˉ do jo̱ cangolíimˆbre có̱o̱'˜ dseaˋ do.
41001019	Jo̱ jaˋ huí̱i̱ˉ mɨˊ ngolíimˉbɨr mɨ˜ cangángˉ Jesús jaangˋ dseañʉ'ˋ i̱ siiˋ Tiáa˜ có̱o̱'˜guɨ jaangˋ rúiñ'ˋ do i̱ siiˋ Juan, jo̱ lajɨˋ huáaiñ'ˉ do lɨ́ɨiñˊ jó̱o̱ˊ jaangˋ dseañʉ'ˋ i̱ siiˋ Zebedeo, jo̱ teáaiñ'˜ do fɨˊ co̱o̱ˋ dsíiˊ móoˊ e nɨguiarˊ guiʉ́ˉ 'máaˊ quiá'rˉ e quiá'ˉ nisáiñ'ˊ 'ñʉˋ.
41001020	Jo̱ dsifɨbˊ catǿ'ˉ Jesús i̱ dseaˋ do e cangolíiñ'ˆ do có̱o̱'r˜, jo̱ ladsifɨˊ lanab cangolíingˆ i̱ dseaˋ do có̱o̱'˜ Jesús; jo̱ dob caseáaiñ'ˊ do tiquiá'rˆ fɨˊ dsíiˊ e móoˊ do co̱lɨɨng˜ có̱o̱'˜ jaléng'ˋ i̱ dseaˋ i̱ jmɨcó̱o̱'˜guɨ quiá'rˉ.
41001021	Jo̱ mɨ˜ cangɨ́ˋ jo̱, cangolíiñˉ fɨˊ co̱o̱ˋ fɨɨˋ lɨ˜ siiˋ Capernaum. Jo̱ fɨˊ jo̱ mɨ˜ catɨ́ˋ e jmɨɨ˜ e jmi'íng'ˊ dseaˋ Israel, jo̱ Jesús ca'írˉ fɨˊ dsíiˊ guá'ˉ quiá'ˉ i̱ dseaˋ góorˋ do, jo̱ canaaiñˋ e'rˊ jaléng'ˋ dseaˋ i̱ teáang'˜ do ie˜ jo̱.
41001022	Jo̱ dsíng'ˉ dsi'góˋ dsíiˊ jaléng'ˋ i̱ dseaˋ do dsʉ' e núurˋ jalé'ˋ e júuˆ e guiaˊ Jesús do, co̱' erˊ laco̱' jaangˋ dseaˋ i̱ quie̱ˊ nifɨˊ e jaˋ 'gó'rˋ, jo̱ jaˋ erˊ laco̱' eˊ jaléng'ˋ tɨfa'ˊ i̱ eˊ jalé'ˋ júuˆ quiʉ'ˊ ta˜ quiá'ˉ dseaˋ Israel.
41001023	Jo̱ ie˜ jo̱ e fɨˊ dsíiˊ guá'ˉ dob ni'iuungˉ jaangˋ dseañʉ'ˋ i̱ ni'iuungˉ i̱ 'lɨng'ˆ dsíiˊ. Jo̱ba' mɨ˜ tɨˊ lɨ˜ cangángˉ i̱ dseaˋ do Jesús, dsifɨˊ ladob i̱ 'lɨng'ˆ do cajméerˋ e ca'óoˋ i̱ dseañʉ'ˋ do jo̱ cajíñ'ˉ do lala:
41001024	—¿Jialɨ'ˊ ñijmiguíin'ˆ jnea'ˆ, Jesús, dseaˋ seen'ˋ fɨˊ Nazaret? ¿Su cañí'ˉ e ni'íin'˜ jnea'ˆ? Cuíimˋbaa' 'nʉˋ, jo̱ba' ne˜naa' e lɨn'ˊ dseaˋ güeang'ˆ quiá'ˉ Fidiéeˇ dseaˋ guiing˜ ñifɨ́ˉ.
41001025	Jo̱ba' mɨ˜ canúuˉ Jesús lajo̱, dsifɨˊ lanab cajíiñˉ i̱ 'lɨng'ˆ i̱ ni'iuungˉ dsíiˊ i̱ dseañʉ'ˋ do jo̱ cajíñ'ˉ casɨ́'ˉreiñ' lala: —¡Catiiˉ íˋ moní'ˆ, jo̱ tiúungˊ i̱ dseañʉ'ˋ la!
41001026	Jo̱ dsifɨˊ lajo̱b cajméeˋ i̱ 'lɨng'ˆ do e cadseáˉ joñíingˋ i̱ dseañʉ'ˋ do, jo̱ teábˋ ca'óoiñ'ˋ do mɨ˜ cagüɨ'ɨ́ɨˊ i̱ 'lɨng'ˆ i̱ ni'iuungˉ dsíirˊ do.
41001027	Jo̱ jaléng'ˋ dseaˋ i̱ cangáˉ e jo̱ ie˜ jo̱, eáamˊ cafǿiñ'ˊ jo̱ canaaiñˋ jmɨngɨ́'ˉ rúiñ'ˋ: —¿I̱˜ i̱ dseaˋ na? ¡Co̱' fé'rˋ júuˆ e jaˋ mɨˊ ne˜naa' jo̱guɨ jaˋ 'gó'rˋ fé'rˋ lɨ́'ˆ laco̱' jaangˋ dseaˋ i̱ quie̱ˊ nifɨˊ, jo̱ la quie̱ˊguɨ jaléng'ˋ i̱ 'lɨng'ˆ i̱ teáang'˜ dsíiˊ dseaˋ nʉ́ʉ'r˜ júuˆ quiá'ˉ dseaˋ na!
41001028	Jo̱ mɨ˜ cangɨ́ˋ jo̱, eáamˊ cani'ˉ júuˆ quiá'ˉ Jesús có̱o̱'˜ jalé'ˋ e guiʉ́ˉ e jmóorˋ do fɨˊ latøøngˉ lɨ˜ se̱'ˊ Galilea.
41001029	Jo̱ mɨ˜ tɨˊ lɨ˜ ca'uøøiñˋ e fɨˊ dsíiˊ guá'ˉ e si'ˊ fɨˊ Capernaum do, dsifɨˊ lajo̱b cangóˉ Jesús có̱o̱'˜ Tiáa˜ có̱o̱'˜guɨ Juan fɨˊ quiá'ˉ Tʉ́ˆ Simón có̱o̱'˜guɨ Dɨ́ˆ.
41001030	Jo̱ mɨ˜ caguilíiñˉ fɨˊ quiáiñ'ˉ do, dob ráangˋ iemɨséˆ Tʉ́ˆ Simón e iʉ˜ guíimˆbre, jo̱ casɨ́'ˉ i̱ dseaˋ do Jesús e˜ calɨ́ˉ có̱o̱'˜ i̱ dseamɨ́ˋ do.
41001031	Jo̱ba' Jesús cangoquiéeiñˊ fɨˊ quiá̱'ˉ lɨ˜ ráangˋ i̱ dseaˋ dsée'˜ do, jo̱ catɨ́ɨiñˉ guóoiñ'ˋ do jo̱ caseáangˋneiñ'; jo̱ mɨfɨ́ɨngˋ caráamˉbiñ' do, jo̱ ladsifɨˊ lanab caguáˉ e iʉ˜ guíiñˆ jo̱ canaaiñ'ˋ do guiarˊ guiʉ́ˉ e quiá'ˉ nihéiñ'ˊ Jesús có̱o̱'˜guɨ i̱ dseaˋ i̱ ngɨˊ có̱o̱'˜ dseaˋ do.
41001032	Jo̱ mɨ˜ canʉʉˋ e jmɨɨ˜ jo̱ e lɨco̱' nɨcadseáˉ iéˋ, cangojéengˋ dseaˋ i̱ fɨ́ɨngˊ dseaˋ dsée'˜ i̱ seengˋ quiá'rˉ fɨˊ quiniˇ Jesús, jo̱ do quiéengˋ jaléng'ˋ dseaˋ i̱ teáang'˜ i̱ 'lɨng'ˆ dsíiˊ.
41001033	Jo̱ dseáng'ˉ latøøngˉ fɨɨbˋ caseáng'ˊ e o'nʉ́ˆ lɨ˜ iuungˉ Jesús ie˜ jo̱.
41001034	Jo̱ fɨ́ɨmˊ dseaˋ cajmi'leáangˉ Jesús ie˜ jo̱ lɨ́'ˆ doñiˊ eeˋ jmohuɨ́ɨˊ e lɨ́ɨngˊ dseaˋ, jo̱guɨ fɨ́ɨmˊbɨ jaléng'ˋ dseaˋ i̱ niteáang'˜ i̱ 'lɨng'ˆ dsíiˊ cajmi'leáamˉ Jesús cajo̱; dsʉ' jaˋ cacuø'rˊ fɨˊ i̱ 'lɨng'ˆ do fa' e niféiñ'ˋ do e nijmérˉ júuˆ i̱˜ i̱ dseaˋ do, co̱' ñibˊ i̱ 'lɨng'ˆ do guiʉ́ˉ i̱˜ lɨ́ɨngˊ dseaˋ do.
41001035	Jo̱ nʉ́'ˉguɨ e ngóoˊ nijneáˋ e uǿøˋ jo̱, caró̱o̱bˉ Jesús jo̱ cagüɨ'ɨ́ɨˊbre e fɨɨˋ jo̱, jo̱ cangórˉ cangoféeiñ'ˇ Tiquiá'rˆ Fidiéeˇ fɨˊ co̱o̱ˋ lɨ˜ jaˋ 'ga'ˊ lɨˊ dsilíingˉ dseaˋ.
41001036	Jo̱ Tʉ́ˆ Simón co̱lɨɨng˜ có̱o̱'˜ jaléng'ˋ dseaˋ i̱ la'ó'ˋ ngɨˊ có̱o̱'˜ Jesús cangolíiñˆ cango'néem'ˇbre dseaˋ do,
41001037	jo̱ mɨ˜ cadséiñ'ˋ dseaˋ do jo̱ casɨ́'rˉ: —Fíiˋnaa', lajɨɨmˋ dseaˋ ngɨrˊ 'náiñ'ˊ 'nʉˋ lana.
41001038	Dsʉ' Jesús cañíirˋ quiá'ˉ i̱ dseaˋ do jo̱ casɨ́'ˉreiñ' lala: —Máˉaa' fɨˊ jalé'ˋ fɨɨˋ e néeˊ fɨˊ quiá̱'ˉguɨ la, jo̱ fɨˊ jo̱b nidsiguiáˆnaa' júuˆ quiá'ˉ Fidiéeˇ, dsʉco̱' ta˜ jo̱ba' e cagáˉ jnea˜ fɨˊ jmɨgüíˋ la.
41001039	Jo̱ lacaamˋ lɨ˜ se̱'ˊ Galilea ngɨˊ Jesús e guiarˊ júuˆ quiá'ˉ Fidiéeˇ lɨ́'ˆ lacaangˋ lɨ˜ té̱e̱ˉ guá'ˉ quiá'ˉ dseaˋ góorˋ dseaˋ Israel, jo̱guɨ jmóoˋbɨr e tʉ́ʉˉ jaléng'ˋ i̱ 'lɨng'ˆ i̱ teáang'˜ dsíiˊ dseaˋ.
41001040	Jo̱ lajeeˇ e ngɨˊ Jesús fɨˊ lɨ˜ se̱'ˊ Galilea, cangoquiéengˊ jaangˋ dseañʉ'ˋ fɨˊ lɨ˜ ngóorˊ i̱ nilɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táaiñˋ. Jo̱ mɨ˜ caguiérˉ quiá̱'ˉ lɨ˜ ngóoˊ Jesús, jo̱ba' casí'ˋ uǿˉ jnir˜ jo̱ casɨ́'rˉ dseaˋ do lala: —Fíiˋi, cuǿømˋ líˋ jmi'leaan'ˆ jnea˜ lají̱i̱'˜ jmohuɨ́ɨˊ e lɨ́ɨnˊn song iin'˜ lajo̱.
41001041	Jo̱ Jesús calɨ́ˉ fɨ'ˋ lɨ́ɨmˉbre i̱ dseañʉ'ˋ do, jo̱ba' cagüɨiñ'ˊ dseaˋ do jo̱ cajíñ'ˉ: —Iim˜baa jmi'leáanˆn 'nʉˋ. ¡Jo̱ lana ca'láamˉba' lají̱i̱'˜ jmohuɨ́ɨˊ e lɨn'ˊ!
41001042	Jo̱ dsifɨˊ lajo̱b ca'láangˉ i̱ dseañʉ'ˋ do, jo̱ joˋ e lɨ́ɨiñˊ jí̱i̱'˜ co̱o̱ˋ jóng.
41001043	Jo̱ mɨ˜ cangɨ́ˋ jo̱, ca'ɨ́ɨbˉ Jesús júuˆ i̱ dseañʉ'ˋ do e nidséiñ'ˉ, jo̱ eáamˊ ca'ɨ́ɨrˉ 'gooˋ quiáiñ'ˉ do jo̱ lalab casɨ́'rˉ:
41001044	—Fɨ́ɨˉɨ 'nʉˋ e jí̱i̱'˜ jaangˋ dseaˋ jaˋ i̱i̱ˋ nifɨ́'ˆ lajalé'ˋ e calɨ́ˉ na; lɨco̱' güɨjeaang˜ uø'ˊ fɨˊ quiniˇ jmidseaˋ lɨ́'ˆ laco̱' tɨ́ɨngˋ dseaˋ góoˋoo' dseaˋ Israel, jo̱guɨ lɨɨng˜ eeˋ nigüɨcá̱'ˆ quiá'ˉ e ca'láamˉba' lɨ́'ˆ laco̱'guɨ ta˜ caquiʉ'ˊ Moi˜ malɨɨ˜guɨ eáangˊ, jo̱ lajo̱ba' nilɨñiˊ dseaˋ e nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ.
41001045	Jo̱ cangám'ˉ i̱ dseañʉ'ˋ do, dsʉ' cajmea'ˊbre júuˆ lajɨɨmˋ dseaˋ lají̱i̱'˜ e calɨ́ˉ do. Jo̱ba' Jesús joˋ lí'rˋ fa' ngɨ́ˉguɨr dseáng'ˉ fɨˊ lɨ˜ teáangˆ dseaˋ eáangˊ, jo̱ fɨˊ caluubˇ fɨɨˋ jí̱i̱'˜ ja̱ˊguɨr fɨˊ lɨ˜ jaˋ i̱i̱ˋ 'ga'ˊ lɨˊ dseaˋ jǿøˉ quiá'rˉ; dsʉ' carˋ jí̱i̱'˜ jo̱ dseáng'ˉ dsilíimˉbɨ dseaˋ i̱ 'nó'ˊ quiá'rˉ.
41002001	Jo̱ mɨ˜ cangɨ́ˋguɨ tú̱ˉ 'nɨˊ jmɨɨ˜ lajo̱, cangám'ˉtu̱ Jesús fɨˊ Capernaum. Jo̱ mɨ˜ calɨñiˊ jaléng'ˋ dseaˋ e lɨɨng˜ jié'ˋ fɨˊ lɨ˜ nɨtáangˋ dseaˋ do,
41002002	jo̱ba' ladsifɨˊ lanab caseáng'ˊ fɨ́ɨngˊ dseaˋ e fɨˊ 'nʉ́ʉˊ lɨ˜ iuungˉ Jesús e guiarˊ júuˆ quiá'ˉ Fidiéeˇ, jo̱ jí̱i̱'˜ joˋ íngˉguɨ dseaˋ fɨˊ o'nʉ́ˆ quiá'ˉ e 'nʉ́ʉˊ do, co̱' i̱ 'leáamˉ dseaˋ teáang'˜ e fɨˊ dsíiˊ jo̱.
41002003	Jo̱ lajeeˇ jo̱ caguilíingˉ quiúungˉ dseañʉ'ˋ i̱ dsíingˋ jaangˋguɨ dseañʉ'ˋ i̱ caang˜ tɨɨˉ.
41002004	Jo̱ dsʉco̱' eáamˊ fɨ́ɨngˊ dseaˋ i̱ teáang'˜ do ie˜ jo̱, jo̱ba' jaˋ cuǿøngˋ fa' e nidsijéeiñˋ i̱ dseaˋ dsée'˜ do catɨˊ quiniˇ Jesús. Jo̱ba' caneáarˊ capí'ˆ fɨˊ yʉ́'ˆ 'nʉ́ʉˊ dseáng'ˉ e lɨ˜ iuungˉ Jesús có̱o̱'˜ jaléng'ˋ i̱ dseaˋ do, jo̱ fɨˊ jo̱b cajgiéerˉ e 'maˋ lɨ˜ dsíingˋ i̱ dseaˋ dsée'˜ do cartɨˊ quiniˇ laco̱' sing'ˊ Jesús.
41002005	Jo̱ dsifɨˊ mɨ˜ calɨlí'ˆ Jesús jial dseáng'ˉ já'ˉ lɨ́ɨngˋ jaléng'ˋ i̱ dseaˋ do júuˆ quiá'rˉ, jo̱ba' cajíñ'ˉ casɨ́'rˉ i̱ dseaˋ dsée'˜ do lala: —Jó̱o̱ˋo̱, nɨca'ímˉbaa dseeˉ quíi'ˉ.
41002006	Jo̱ mɨ˜ cajíng'ˉ Jesús lajo̱, jo̱ba' i̱ lɨɨng˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel i̱ teáangˉ do ie˜ jo̱ canaaiñˋ ɨˊ dsíirˊ:
41002007	“¿Jial teáˋ dsíiˊ i̱ dseañʉ'ˋ na e fé'rˋ lana? Co̱' jalé'ˋ e fé'rˋ na, júuˆ gabˋ lɨ́ɨˊ fɨˊ quiniˇ Fidiéeˇ, dsʉco̱' dseáng'ˉ lají̱i̱'˜ Fidiéeˇbing' cuǿøngˋ líˋ íingˉ dseeˉ quiá'ˉ dseaˋ.”
41002008	Jo̱ dsʉ' dsifɨˊ lajo̱b calɨlí'ˆ Jesús lají̱i̱'˜ e ɨˊ dsíiˊ i̱ dseaˋ do, jo̱ba' casɨ́'ˉreiñ' do lala: —¿Jialɨ'ˊ ɨˊ áaˊ 'nʉ́'ˋ lana?
41002009	¿E˜ e lɨ́ɨngˉ 'nʉ́'ˋ e jaˋguɨ huɨ́ɨngˊ nifɨ́ɨˉɨ i̱ dseaˋ caang˜ tɨɨˉ na? ¿Su nifɨ́ɨˆɨre: “Nɨca'ímˉbaa dseeˉ quíi'ˉ”, o̱si nifɨ́ɨˆɨre é: “Ráan'ˉ jo̱ ngɨ˜, jo̱ quié̱e̱ˋ uø'ˊ e 'maˋ lɨ˜ dsíin'ˆ na”?
41002010	Jo̱ dsʉ' lana jnea˜ ni'éeˆe 'nʉ́'ˋ e jneab˜ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ e ooˉbaa ta˜ fɨˊ jmɨgüíˋ la e ni'íin˜n dseeˉ quiá'ˉ dseaˋ. Jo̱ mɨ˜ cangɨ́ˋ e cajíñ'ˉ lajo̱, jo̱ba' casɨ́'rˉ i̱ dseaˋ caang˜ tɨɨˉ do lala:
41002011	—Jnea˜ fɨ́ɨˉɨ 'nʉˋ, ráan'ˉ jo̱ quié̱e̱ˋ e 'maˋ lɨ˜ dsíin'ˉ na jo̱ guǿng'ˊ fɨˊ quíi'ˉ.
41002012	Jo̱ba' dsifɨˊ ladob caráangˉ i̱ dseaˋ caang˜ tɨɨˉ do, jo̱ cacó̱rˉ e 'maˋ lɨ˜ lamɨ˜ dsíiñ'ˆ do la níˋ jaléng'ˋ i̱ dseaˋ i̱ teáangˉ do ie˜ jo̱. Jo̱ mɨ˜ cangáˉ jaléng'ˋ i̱ dseaˋ do lají̱i̱'˜ e calɨ́ˉ do, jo̱ba' lajɨɨmˋbre cango'góˋ dsíirˊ jo̱ canaaiñˋ jmiféiñ'ˊ Fidiéeˇ jo̱ fé'rˋ: —Dseáng'ˉ jí̱i̱'˜ co̱o̱ˋ ya̱'ˊ jaˋ mɨˊ caneˋnaa' lají̱i̱'˜ e nɨcalɨ́ˉ jmɨɨ˜ na.
41002013	Jo̱ mɨ˜ cangɨ́ˋ lajo̱, cangóbˉtu̱ Jesús fɨˊ 'nɨ'ˋ guiéeˊ e néeˊ fɨˊ Galilea do. Jo̱ lajeeˇ táaiñˋ fɨˊ jo̱, dseáng'ˉ eáamˊ dsilíingˉ dseaˋ, jo̱ba' e'ˊbre jaléng'ˋ dseaˋ i̱ guilíingˉ do júuˆ quiá'ˉ Fidiéeˇ.
41002014	Jo̱ lajeeˇ e iuungˉ Jesús fɨˊ ngóorˊ fɨˊ lɨ˜ jié'ˋ, cangáiñˉ jaangˋ dseañʉ'ˋ i̱ siiˋ Leví, jó̱o̱ˊ jaangˋ dseañʉ'ˋ i̱ siiˋ Alfeo, e guiiñ'˜ do fɨˊ co̱o̱ˋ lɨ˜ mɨrˊ cuuˉ e catɨ́ɨngˉ dseata˜ i̱ guiing˜ fɨˊ Roma, co̱' lɨ́ɨiñ'ˊ do nodsicuuˉ. Jo̱ba' casɨ́'ˉ Jesús i̱ dseañʉ'ˋ do lala: —Leví, máˉaa' có̱o̱'˜ jnea˜. Jo̱ dsifɨˊ ladob caró̱o̱ˉ Leví jo̱ cangóˉbre có̱o̱'˜ Jesús.
41002015	Jo̱ mɨ˜ cangɨ́ˋ jo̱, Leví catǿ'rˉ Jesús e nidséˉ dseaˋ do e nidsihé'rˋ fɨˊ quiáiñ'ˉ. Jo̱ fɨˊ jo̱ nɨguiing˜ dseaˋ do gø'rˊ co̱lɨɨng˜ có̱o̱'˜ jaléng'ˋ dseaˋ i̱ ngɨˊ có̱o̱'r˜ jo̱guɨ có̱o̱'˜ i̱ fɨ́ɨngˊ dseaˋ i̱ mɨˊ cuuˉ quiá'ˉ dseata˜ guiing˜ fɨˊ Roma jo̱guɨ có̱o̱'˜ jaléng'ˋ dseaˋ i̱ jiéng'ˋguɨ i̱ seaˋ júuˆ i̱ røøngˋ dseeˉ cajo̱.
41002016	Jo̱ mɨ˜ cangáˉ jaléng'ˋ dseaˋ Israel i̱ lɨ́ɨngˊ dseaˋ fariseo có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ e Jesús guiiñ˜ gø'rˊ co̱lɨɨng˜ có̱o̱'˜ jaléng'ˋ i̱ dseaˋ do, jo̱ba' cajmɨngɨ́'rˉ i̱ dseaˋ quiá'ˉ Jesús do jo̱ casɨ́'ˉreiñ' do lala: —¿Jialɨ'ˊ gø'ˊ tɨfa'ˊ quíiˉna' co̱lɨɨng˜ có̱o̱'˜ jaléng'ˋ 'ná'ˆ nodsicuuˉ có̱o̱'˜guɨ jaléng'ˋ dseaˋ caguiaangˉguɨ i̱ seaˋ júuˆ i̱ røøngˋ dseeˉ?
41002017	Jo̱ mɨ˜ canúuˉ Jesús lado, jo̱ba' cañíirˋ quiá'ˉ i̱ dseaˋ do lala: —Jaléng'ˋ dseaˋ i̱ guiúngˉ jaˋ 'neáiñˉ tɨmɨ́ɨˊ, dsʉ' jaléng'ˋ dseaˋ dsée'˜bing' i̱ 'neángˉ íˋ. Jo̱ jnea˜ jaˋ cagáˉa fɨˊ jmɨgüíˋ la fa' e caga'nén'ˋn jaléng'ˋ dseaˋ i̱ éeˋ guiʉ́ˉ, dsʉ' jaléng'ˋ dseaˋ dseeˉ dseaˋ quiˊbing' i̱ caga'nén'ˋn.
41002018	Jo̱ co̱o̱ˋ née'˜ cajméeˋ ayuno jaléng'ˋ i̱ dseaˋ i̱ ngɨˊ có̱o̱'˜ Juan i̱ seáangˋ dseaˋ jmɨɨˋ có̱o̱'˜guɨ jaléng'ˋ i̱ dseaˋ i̱ lɨ́ɨngˊ dseaˋ fariseo. Jo̱ lajeeˇ jo̱, caguilíingˉ i̱ lɨɨng˜ dseaˋ fɨˊ lɨ˜ táangˋ Jesús jo̱ cajmɨngɨ́'rˉ dseaˋ do lala: —Jaléng'ˋ i̱ dseaˋ quiá'ˉ Juan i̱ seáangˋ dseaˋ jmɨɨˋ có̱o̱'˜guɨ jaléng'ˋ dseaˋ fariseo jmóoˋbre ayuno, jo̱ ¿jialɨ'ˊ jaléng'ˋ dseaˋ quíiˉ 'nʉˋ jaˋ jmóorˋ lajo̱?
41002019	Jo̱ba' cañíiˋ Jesús quiá'ˉ i̱ dseaˋ do lala: —Jaˋ cuǿøngˋ nijméˉ ayuno jaléng'ˋ dseaˋ i̱ sɨmɨ́ɨngˇ quiá'ˉ co̱o̱ˋ lɨ˜ cung'ˊ guooˋ dseaˋ lajeeˇ seengˋ i̱ sɨming'ˋ i̱ cung'ˊ guóˋ do có̱o̱'r˜; co̱' lajeeˇ sɨseáng'ˊ i̱ sɨming'ˋ do có̱o̱'˜ i̱ dseaˋ sɨmɨ́ɨngˇ do, jaˋ cuǿøngˋ fa' nijméˉ i̱ dseaˋ sɨmɨ́ɨngˇ do ayuno.
41002020	Jo̱ dsʉ' co̱o̱bˋ mɨ˜ nitɨ́ˉ í'ˋ e nisáiñ'ˊ i̱ sɨming'ˋ i̱ cung'ˊ guóˋ do, jo̱ jo̱guɨb mɨ˜ niguiéeˊ jmɨɨ˜ e nijméˉ dseaˋ ayuno.
41002021	’Jo̱ jí̱i̱'˜ jaangˋ dseaˋ to̱'rˊ co̱o̱ˋ 'mɨ'ˊ e yʉ́ʉ'˜ có̱o̱'˜ ca'ná'ˆ 'mɨ'ˊ e 'mɨ́ɨˉ, dsʉco̱' song cajméerˋ lajo̱, jo̱ba' nijǿm'ˋ e 'mɨ'ˊ e 'mɨ́ɨˉ do jo̱guɨ ni'guíˋbɨ e 'mɨ'ˊ e yʉ́ʉ'˜ do cajo̱, jo̱ba' lɨ́'ˆ lɨˊ jmiguiʉˊguɨ ni'guíbˋ jóng.
41002022	Jo̱ lajo̱bɨ cajo̱, jaˋ guié'ˋ dseaˋ méeˊ e laco̱' gui'ná'ˆ có'ˊ fɨˊ co̱o̱ˋ dsíiˊ loo˜ jó'ˋ e yʉ́ʉ'˜; dsʉco̱' song cajméerˋ lajo̱, jo̱ba' ni'guíˋba' do jo̱ nidsi'ɨ́ɨbˊ e méeˊ do jo̱guɨ ni'íimˉ e loo˜ jó'ˋ do cajo̱. Jo̱ co̱' lajo̱b lɨ́ɨˊ, jo̱ba' guiʉ́ˉguɨ e niguié'ˋ dseaˋ e méeˊ laco̱' gui'ná'ˆ có'ˊ do fɨˊ co̱o̱ˋ dsíiˊ loo˜ jó'ˋ e 'mɨ́ɨbˉ, jo̱ lajo̱ba' jaˋ dseáang'˜ fa' e ni'guíˋ e loo˜ jó'ˋ do o̱'guɨ fa' e nidsi'ɨ́ɨˊ e méeˊ do cajo̱.
41002023	Jo̱ co̱o̱ˋ ya̱'ˊ ie˜ jmɨɨ˜ e jmi'íng'ˊ dseaˋ góoˋ Jesús dseaˋ Israel, jo̱ caguiéˉ dseaˋ do co̱lɨɨng˜ có̱o̱'˜ jaléng'ˋ dseaˋ quiá'rˉ fɨˊ co̱o̱ˋ guieeˋ lɨ˜ sɨjneaˇ cuɨ'ieeˋ. Jo̱ jaléng'ˋ i̱ dseaˋ quiá'rˉ do mɨ˜ cangɨ́ɨiñˊ fɨˊ jo̱, canaaiñˋ éeiñˉ láaˊ quiá'ˉ e cuɨ'ieeˋ e seaˋ do ie˜ jo̱.
41002024	Jo̱ba' jaléng'ˋ dseaˋ Israel i̱ lɨ́ɨngˊ dseaˋ fariseo cajmɨngɨ́'rˉ Jesús lala: —Janú'ˋ, ¿jialɨ'ˊ jmóoˋ dseaˋ quíi'ˉ lana?, co̱' jaˋ cuǿøngˋ jméˉ dseaˋ Israel e lana mɨ˜ jmɨɨ˜ e jmi'íng'ˊnaa'.
41002025	Jo̱ba' cañíiˋ Jesús quiá'ˉ i̱ dseaˋ do lala: —¿Su jí̱i̱'˜ co̱o̱ˋ ya̱'ˊ jaˋ mɨˊ ca'íˋ 'nʉ́'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ e˜ cajméeˋ dseata˜ Daví'ˆ ie˜ malɨɨ˜ do co̱o̱ˋ ya̱'ˊ lajeeˇ e jmɨ'aangˉ dseaˋ do có̱o̱'˜ dseaˋ quiá'rˉ?
41002026	Jo̱ ie˜ jo̱ jaangˋ dseaˋ i̱ siiˋ Abiatar lɨ́ɨiñˊ jmidseaˋ laniingˉ, dsʉ' i̱ dseata˜ Daví'ˆ do ca'íˉbre fɨˊ dsíiˊ 'nʉ˜ Fidiéeˇ jo̱ cagǿ'ˋbre e iñí'ˆ güeang'ˆ quiá'ˉ Fidiéeˇ e sɨ'íˆ dseáng'ˉ lají̱i̱'˜ jmidseaˋbing' cuǿøngˋ líˋ dǿ'ˉ; jo̱guɨ cacuø'ˊbɨr cajo̱ jaléng'ˋ i̱ dseaˋ i̱ ngolíingˉguɨ có̱o̱'r˜ do e cagǿiñ'ˋ do.
41002027	Jo̱ cajíng'ˉguɨ Jesús cajo̱: —E jmɨɨ˜ e jmi'íng'ˊ dseaˋ cajméeˋ Fidiéeˇ e laco̱' nijmɨcó̱o̱'r˜ dseaˋ jmɨgüíbˋ, jo̱ o̱' yaang˜ dseaˋ jmɨgüíˋ cagui'rˊ e jmɨɨ˜ jo̱ e laco̱' nijmi'íñ'ˊ.
41002028	Jo̱ uíi'˜ lajo̱ba' e jnea˜, i̱ cagüéngˉ fɨˊ jmɨgüíˋ la e gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, seabˋ fɨˊ quiéˉe e quiʉ́'ˉʉ ta˜ lajeeˇ e jmɨɨ˜ e jmi'íng'ˊ dseaˋ góoˋo dseaˋ Israel.
41003001	Jo̱ mɨ˜ cangɨ́ˋ jo̱, co̱o̱ˋ jmɨɨ˜ ca'íbˉtu̱ Jesús fɨˊ co̱o̱ˋ dsíiˊ guá'ˉ quiá'ˉ dseaˋ góorˋ dseaˋ Israel, jo̱ fɨˊ jo̱b ni'iuungˉ jaangˋ dseañʉ'ˋ i̱ caang˜ co̱o̱ˋ guooˋ.
41003002	Jo̱ ie˜ jo̱ i̱ fɨ́ɨmˊ dseaˋ sɨteeiñˆ Jesús fɨˊ e guá'ˉ jo̱ e lɨ́'ˆ laco̱' nijǿørˉ su nijmi'leáangˉ dseaˋ do i̱ dseaˋ dsée'˜ do 'ñia'ˊ ie˜ jmɨɨ˜ e jmi'íng'ˊ jaléng'ˋ dseaˋ góorˋ dseaˋ Israel, co̱' fɨng cajméeˋ dseaˋ do lajo̱, lajo̱ba' lɨ́ɨiñˉ e nilí'rˋ e ni'nɨ́ngˉneiñ' fɨˊ quiniˇ dseata˜.
41003003	Jo̱ mɨ˜ cangángˉ Jesús i̱ dseañʉ'ˋ i̱ caang˜ guooˋ do, dsifɨˊ lajo̱b casɨ́'ˉreiñ' do lala: —Ráan'ˉ jo̱ síng'ˉ uø'ˊ e guiá'ˆ jóoˋ do.
41003004	Jo̱ mɨfɨ́ɨngˋ cajmɨngɨ́'rˉ jaléng'ˋ i̱ dseaˋ i̱ teáangˉ do ie˜ jo̱, jo̱ casɨ́'ˉreiñ' do lala: —¿E˜ ɨˊ óoˊ 'nʉ́'ˋ e cuǿøngˋ lɨlíˋ mɨ˜ jmɨɨ˜ e jmi'íng'ˊ jneaa˜aa', dseaˋ Israel? ¿Su e guiʉ́ˉ o̱fa' e jaˋ dseemˋ é? ¿Su 'néˉ e nijmi'leáangˆnaa' jaangˋ dseaˋ rú'ˋnaa' jee˜ jmohuɨ́ɨˊ, o̱si e nibiing˜naa'r é? Dsʉ' jaléng'ˋ i̱ dseaˋ do tiibˉ caje̱rˊ.
41003005	Jo̱ lɨ́'ˆ cajǿømˉ Jesús jaléng'ˋ i̱ dseaˋ i̱ teáangˉ lacúng'ˊ lajíingˋ do, jo̱ calɨguíimˉbre quiáiñ'ˉ do, jo̱guɨ fɨ'íˆbɨ caje̱rˊ cajo̱, co̱' dseáng'ˉ jaˋ iing˜ jaléng'ˋ i̱ dseaˋ do ningám'ˋbre. Jo̱ba' lalab casɨ́'rˉ i̱ dseañʉ'ˋ i̱ caang˜ guooˋ do: —Níi'˜ guóo'ˋ, dseañʉ'ˋ. Jo̱ba' cani'ˊbiñ' do guóorˋ e caang˜ do, jo̱ ladsifɨˊ lanab ca'lóoˉ.
41003006	Jo̱ mɨ˜ cangáˉ jaléng'ˋ i̱ dseaˋ Israel i̱ lɨ́ɨngˊ dseaˋ fariseo i̱ teáangˉ do ie˜ jo̱ jalé'ˋ e calɨ́ˉ do, dsifɨˊ mɨ˜ tɨˊ lɨ˜ ca'uøøiñˋ fɨˊ jo̱, jo̱ canaaiñˋ sɨ́ɨiñˋ có̱o̱'˜ jaléng'ˋ dseaˋ quiá'ˉ dseata˜ Herodes e quiá'ˉ jial nijmérˉ e laco̱' nijngáiñ'ˉ Jesús.
41003007	Jo̱ mɨ˜ cangɨ́ˋ jo̱, cangóbˉtu̱ Jesús co̱lɨɨng˜ có̱o̱'˜ jaléng'ˋ dseaˋ quiá'rˉ fɨˊ 'nɨ'ˋ guiéeˊ Galilea, jo̱guɨ i̱ fɨ́ɨmˊ dseaˋ seengˋ lacaangˋ fɨɨˋ lɨ˜ se̱'ˊ Galilea ngolíiñˉ laco̱' ngóoˊ dseaˋ do.
41003008	Jo̱ mɨ˜ calɨñiˊ jaléng'ˋ dseaˋ quiá'ˉ jalé'ˋ e guiʉ́ˉ e jmóoˋ Jesús, i̱ fɨ́ɨmˊ dseaˋ cajalíiñˆ cajajǿøiñˆ dseaˋ do; cajalíingˆ jaléng'ˋ dseaˋ i̱ seengˋ fɨˊ Jerusalén, jo̱guɨ lacaangˋ fɨɨˋ jié'ˋ lɨ˜ se̱'ˊ Judea, jo̱guɨ lɨ˜ se̱'ˊ Idumea, jo̱guɨ jaléng'ˋ dseaˋ i̱ neáangˊ lɨ́'ˆ lɨˊ guiée'˜ laco̱' iʉ˜ guaˋ Jordán, jo̱guɨ jaléng'ˋ dseaˋ i̱ seengˋ fɨˊ fɨɨˋ Tiro có̱o̱'˜guɨ fɨˊ fɨɨˋ Sidón.
41003009	Jo̱ casɨ́'ˉ Jesús i̱ dseaˋ quiá'rˉ do e nijméiñ'ˉ do quijí̱ˉ co̱o̱ˋ móoˊ e ni'írˋ e lɨ́'ˆ laco̱' jaˋ nicúiñ'ˉ eáangˊ fɨˊ jee˜ i̱ dseaˋ 'leáangˉ do;
41003010	dsʉco̱' Jesús dseáng'ˉ i̱ 'leáamˉ dseaˋ dsée'˜ i̱ nɨcajmi'leáaiñˉ, jo̱ba' jaléng'ˋ dseaˋ dsée'˜ dseáng'ˉ dsiquiéeiñˊ e güɨm'ˊbre dseaˋ do.
41003011	Jo̱guɨ jaléng'ˋ i̱ dseaˋ dsée'˜ i̱ jéeˊ i̱ 'lɨng'ˆ quiá'ˉ laco̱' mɨ˜ níiñˉ Jesús, dsifɨˊ lajo̱b sí'rˋ uǿˉ jnir˜ fɨˊ quiniˇ dseaˋ do jo̱ óorˋ teáˋ jo̱ fé'rˋ lala: —'Nʉˋ lɨn'ˊ i̱ Jó̱o̱ˊ Fidiéeˇ camɨ́ɨng'˜ do.
41003012	Jo̱ Jesús cajmi'leáamˉbre i̱ dseaˋ dsée'˜ do, jo̱ jíimˉbre i̱ 'lɨng'ˆ do jo̱guɨ quiʉ'ˊreiñ' ta˜ e jaˋ niféiñ'ˋ do cuaiñ˜ quiá'rˉ 'ñia'rˊ fɨˊ quiniˇ dseaˋ.
41003013	Jo̱ mɨ˜ cangɨ́ˋguɨ lajo̱, cajgóoˉ Jesús fɨˊ co̱o̱ˋ yʉ́'ˆ mó'ˋ, jo̱ fɨˊ jo̱b catǿ'rˉ i̱ fɨ́ɨngˊ dseaˋ e laco̱' niguíñ'ˋ i̱˜ jaléng'ˋ ni'uíingˉ dseaˋ quiá'rˉ. Jo̱ lajeeˇ e nɨcaseáiñ'ˊ lajɨɨiñˋ e fɨˊ yʉ́'ˆ mó'ˋ do,
41003014	caguíñ'ˋ lajeeˇ jaléng'ˋ i̱ dseaˋ i̱ teáangˉ do ie˜ jo̱ guitúungˋ dseaˋ i̱ nisíñˉ cuaiñ˜ quiá'rˉ e laco̱' nidsiguiaiñ'˜ do júuˆ quiá'ˉ Fidiéeˇ jee˜ jaléng'ˋ dseaˋ jmɨgüíˋ; jo̱ba' i̱ dseaˋ íˋ calɨsírˋ dseaˋ apóoˆ, e guǿng'ˋ dseaˋ sɨ'neaangˇ quiá'ˉ Fidiéeˇ i̱ quie̱ˊ júuˆ quiá'rˉ.
41003015	Jo̱guɨ cacuø'ˊreiñ' do ta˜ e quɨ́ɨ'r˜ jmɨɨ˜ e ni'uǿiñˉ jaléng'ˋ i̱ 'lɨng'ˆ i̱ jéeˊ quiá'ˉ dseaˋ.
41003016	Jo̱ lalab siiˋ i̱ dseaˋ guitúungˋ i̱ ca'naaiñˋ do: jaangˋ i̱ siiˋ Simón, jo̱ mɨ˜ cangɨrˊ có̱o̱'˜ Jesús calɨsírˋ Tʉ́ˆ;
41003017	jaangˋguɨ i̱ siiˋ Tiáa˜ có̱o̱'˜guɨ jaangˋ rúiñ'ˋ do i̱ siiˋ Juan, jo̱ lajɨˋ huáaiñ'ˉ do lɨ́ɨiñˊ jó̱o̱ˊ jaangˋ dseañʉ'ˋ i̱ siiˋ Zebedeo, jo̱ mɨ˜ cangɨrˊ có̱o̱'˜ Jesús lajɨˋ huáaiñ'ˉ do calɨsírˋ Boanerges, e guǿng'ˋ Jó̱o̱ˊ Jɨ˜ Güɨ'ñiáˆ;
41003018	jaangˋguɨ i̱ siiˋ Dɨ́ˆ, jaangˋguɨ i̱ siiˋ Lii˜, jo̱ jaangˋguɨ i̱ siiˋ Bartolomé có̱o̱'˜ jaangˋguɨ i̱ siiˋ Mateo, jo̱guɨ jaangˋguɨ i̱ siiˋ Móˆ, jo̱ jaangˋguɨ i̱ siiˋ Tiáa˜, jó̱o̱ˊ jaangˋ dseañʉ'ˋ i̱ siiˋ Alfeo, jo̱guɨ jaangˋguɨ i̱ siiˋ Tadeo có̱o̱'˜ jaangˋguɨ i̱ siiˋ Simón i̱ lɨ́ɨngˊ dseaˋ celote,
41003019	jo̱ catɨˊ lɨ˜ cadséngˉguɨ Judas Iscariote i̱ cajáng'ˋ Jesús fɨˊ jaguóˋ dseaˋ i̱ cajnga'ˊ quiá'rˉ.
41003020	Jo̱ mɨ˜ cangɨ́ˋguɨ lajo̱, ca'íˉtu̱ Jesús fɨˊ co̱o̱ˋ dsíiˊ sɨnʉ́ʉˆ, jo̱ dsifɨˊ lajo̱b caseáng'ˊtu̱ dseaˋ i̱ 'leáangˉ e jí̱i̱'˜ o̱' cuøˊ fɨˊ dǿ'ˉguɨ dseaˋ do co̱lɨɨng˜ có̱o̱'˜ dseaˋ guitúungˋ quiá'rˉ.
41003021	Jo̱ mɨ˜ calɨñiˊ i̱ dseaˋ rúng'ˋ Jesús e jo̱, jo̱ba' cangolíiñˆ e cangotéerˋ dseaˋ do ladsifɨˊ lado, co̱' fé'rˋ e nɨngaamˋbiñ'.
41003022	Jo̱guɨ lajo̱bɨ cajo̱, lalab fé'ˋ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel i̱ jalíingˉ catɨˊ Jerusalén jo̱ cajíñ'ˉ: —La'eáangˊ có̱o̱'˜ bíˋ quiá'ˉ Beelzebú i̱ lɨ́ɨngˊ fii˜ jaléng'ˋ i̱ 'lɨng'ˆ, la'eáangˊ íˋbing' tɨɨngˋ i̱ dseañʉ'ˋ na e uǿøiñˋ i̱ 'lɨng'ˆ i̱ teáang'˜ dsíiˊ dseaˋ.
41003023	Jo̱ba' catǿb'ˉ Jesús jaléng'ˋ i̱ dseaˋ do, jo̱ casɨ́'ˉreiñ' do co̱o̱ˋ júuˆ já'ˉ e lafa' júuˆ cuento jo̱ lalab cajíñ'ˉ: —¿Jial lí'ˋ Satanás niguíñˉ 'ñia'rˊ?
41003024	Jo̱guɨ fa' dseaˋ i̱ seengˋ fɨˊ co̱o̱ˋ fɨɨˋ, jo̱ nilíˋ e 'ní'ˋ níingˉ rúiñ'ˋ lajeeˇ la'ó'ˋ yaaiñ˜, jo̱ba' jaˋ huǿøˉ nité'ˋ e seengˋ dseaˋ e fɨˊ fɨɨˋ jo̱, ¿jáˆ já'ˉ?
41003025	Jo̱guɨ lajo̱bɨ fa' co̱o̱ˋ sɨnʉ́ʉˆ quiá'ˉ dseaˋ lɨ˜ seeiñˋ mɨ́ɨ'˜, jaˋ cuøˊ fɨˊ fa' e seeiñˋ juguiʉ́ˉ fɨˊ jo̱, ¿jáˆ já'ˉ?
41003026	Lajo̱bɨ lɨ́ɨˊ có̱o̱'˜ Satanás i̱ lɨ́ɨngˊ fii˜ i̱ 'lɨng'ˆ do; co̱fa' calɨséiñˋ mɨ́ɨ'˜ jo̱guɨ catíiñˊ có̱o̱'˜ i̱ 'lɨng'ˆ i̱ lɨ́ɨngˊ la'ó'ˋ 'ñia'rˊ do, jo̱ba' jaˋ røøˋ nigüɨ'ɨ́ɨngˊ quiá'rˉ, co̱' ni'íimˉbre conguiaˊ jóng, ¿jáˆ já'ˉ?
41003027	’Jo̱guɨ lajo̱bɨ cajo̱ jí̱i̱'˜ jaangˋ dseaˋ lí'rˋ írˋ fɨˊ dsíiˊ sɨnʉ́ʉˆ e nidsijméerˉ ɨ̱ɨ̱ˋ quiá'ˉ jaangˋguɨ dseaˋ i̱ bíˋguɨ dsíiˊ laco̱' írˋ; co̱' la'uii˜ jang'ˉ 'néˉ e ni'ñúm'ˊbre i̱ dseaˋ íˋ, jo̱ jo̱guɨba' nilí'rˋ e nijmérˉ ɨ̱ɨ̱ˋ jóng.
41003028	’Jo̱ jnea˜ jmɨtaaˆ óoˊna' e cuǿømˋ lɨ'íingˉ Fidiéeˇ dseeˉ quiá'ˉ jaléng'ˋ dseaˋ uii˜ quiá'ˉ jalé'ˋ e nɨcajméerˋ có̱o̱'˜guɨ jalé'ˋ e nɨcafé'rˋ,
41003029	dsʉ' song i̱i̱ˋguɨ fé'ˋ gaˋ uii˜ quiá'ˉ Jmɨguíˋ quiá'ˉ Fidiéeˇ, jo̱ba' dseáng'ˉ joˋ ni'íimˉ Fidiéeˇ dseeˉ quiá'ˉ i̱ dseaˋ íˋ, co̱' latab˜ nirǿiñˋ dseeˉ jóng.
41003030	Jo̱ lanab jí̱i̱'˜ lɨ́ɨˊ júuˆ e casɨ́'ˉ Jesús i̱ dseaˋ do ie˜ jo̱ uíi'˜ e féiñ'ˋ do e jéeˊ i̱ 'lɨng'ˆ quiá'rˉ.
41003031	Jo̱ mɨ˜ cangɨ́ˋ jo̱, jo̱ lajeeˇ e iuumˉbɨ Jesús fɨˊ dsíiˊ e sɨnʉ́ʉˆ do, mɨ˜ caguiéˉ niquiá'rˆ có̱o̱'˜guɨ jaléng'ˋ rúiñ'ˋ. Dsʉ' jí̱i̱'˜ caluubˇ caje̱iñ'ˊ do, co̱' eáamˊ fɨ́ɨngˊ dseaˋ teáang'˜ dsíiˊ e sɨnʉ́ʉˆ jo̱ ie˜ jo̱. Jo̱ba' casíiñˋ jaangˋ dseaˋ i̱ sɨ'íˆ cangote'ˊ Jesús.
41003032	Jo̱ i̱ dseaˋ i̱ neáangˊ lacúng'ˊ lajíingˋ lɨ˜ sing'ˊ Jesús casɨ́'rˉ dseaˋ do lala: —Nab nɨcagüéngˉ niquíi'ˆ có̱o̱'˜guɨ jaléng'ˋ rún'ˋ dseañʉ'ˋ có̱o̱'˜guɨ rún'ˋ dseamɨ́ˋ e 'náiñ'ˊ 'nʉˋ, jo̱ nab teáaiñˉ caluuˇ lana.
41003033	Jo̱ba' cañíiˋ Jesús quiá'ˉ i̱ dseaˋ do lala: —¿I̱˜ lɨ́ɨngˉ 'nʉ́'ˋ i̱ lɨ́ɨngˊ niquiéˆe jo̱guɨ jaléng'ˋ rún'ˋn?
41003034	Jo̱guɨ cajǿøiñˉ i̱ dseaˋ i̱ neáangˊ lacúng'ˊ lajíingˋ lɨ˜ guiiñ˜ do jo̱ cajíñ'ˉ:
41003035	—Co̱' lɨ́'ˆ doñiˊ i̱i̱ˋ dseaˋ i̱ jmóoˋ dseáng'ˉ lají̱i̱'˜ ta˜ e iing˜ Fidiéeˇ, jo̱ba' i̱ dseaˋ íˋbing' i̱ lɨ́ɨngˊ rún'ˋn jo̱guɨ íˋbing' i̱ lɨ́ɨngˊ niquiéˆe cajo̱.
41004001	Jo̱ co̱o̱ˋguɨ née'˜ canaangˋtu̱ Jesús e e'rˊ dseaˋ júuˆ quiá'ˉ Fidiéeˇ fɨˊ 'nɨ'ˋ e guiéeˊ do. Jo̱ dsʉco̱' i̱ fɨ́ɨmˊ dseaˋ caseáng'ˊtu̱ e fɨˊ jo̱, jo̱ba' lajeeˇ jo̱ ca'íbˉtu̱ Jesús fɨˊ dsíiˊ co̱o̱ˋ móoˊ e si'ˊ e 'nɨ'ˋ e guiéeˊ do, jo̱ fɨˊ jo̱b caguárˋ lajeeˇ e jaléng'ˋ i̱ dseaˋ caguiaangˉ do teáaiñˉ fɨˊ 'nɨ'ˋ e guiéeˊ do e núurˋ júuˆ quiáiñ'ˉ do.
41004002	Jo̱ fɨˊ jo̱b canaangˋ Jesús ca'e'rˊ jaléng'ˋ i̱ dseaˋ do jmiguiʉˊ júuˆ já'ˉ lafa' júuˆ cuento, jo̱ lalab fé'rˋ e sɨ́'rˋ i̱ dseaˋ do:
41004003	—Janú'ˋ, nʉ́ʉˉna' jalé'ˋ e nifá'ˆa la: Co̱o̱ˋ ya̱'ˊ cagüɨ'ɨ́ɨˊ jaangˋ dseaˋ quie̱ˊ mɨjú̱ˋ e ngojñir˜ jma˜.
41004004	Jo̱ lajeeˇ ngóorˊ jnirˊ jma˜ quiá'rˉ, e lɨɨng˜ e mɨjú̱ˋ do cajiʉ́'ˋ fɨˊ lɨ˜ ngóoˊ fɨˊ, jo̱ jiʉb˜ cøøngˋ lajo̱ caguilíingˉ ta̱ˊ jo̱ cagǿ'ˋbre' e mɨjú̱ˋ do.
41004005	Jo̱guɨ seaˋbɨ e mɨjú̱ˋ do e cajiʉ́'ˋ fɨˊ jee˜ cu̱u̱˜ fɨˊ lɨ˜ jaˋ 'leáangˉ guóo'˜ néeˊ; jo̱ e mɨjú̱ˋ jo̱ lajmɨnábˉ ca'iáangˋ, co̱' jaˋ 'leáangˉ 'mɨ́ɨ'˜ néeˊ guóo'˜;
41004006	jo̱ dsʉ' mɨ˜ cangángˉ ieeˋ, cacámˉ jo̱ calɨquiʉ̱́bˋ, co̱' jaˋ 'ga'ˊ lɨˊ jmóˆ seaˋ quiá'ˉ.
41004007	Jo̱ e lɨɨng˜guɨ e mɨjú̱ˋ do cajiʉ́'ˋ fɨˊ jee˜ 'mató̱o̱ˊ, jo̱ co̱' eáangˊguɨ cacuángˉ e 'mató̱o̱ˊ do jo̱ niúm'ˊ ca'uíingˉ quiá'ˉ e mɨjú̱ˋ e ca'iáangˋ do, jo̱ba' e mɨjú̱ˋ do dseáng'ˉ jaˋ e cacuøbˊ.
41004008	Jo̱guɨ e lɨɨng˜guɨ e mɨjú̱ˋ do cajiʉ́'ˋ fɨˊ lɨ˜ jlo'ˆ uǿˉ, jo̱ba' jlob'ˆ cacuángˉ; jo̱ e lɨɨng˜ cacuøˊ lɨ́ɨˊguɨ treinta lacamɨ́'ˆ, jo̱guɨ e lɨɨng˜guɨ cacuøˊ lɨ́ɨˊguɨ sesenta lacamɨ́'ˆ, jo̱guɨ e lɨɨng˜guɨ cajo̱ cacuøˊ latɨˊ cien mɨ́'ˆ lacamɨ́'ˆ do.
41004009	Jo̱ cajíng'ˉguɨ Jesús casɨ́'rˉ i̱ dseaˋ do: —Jaléng'ˋ 'nʉ́'ˋ, dseaˋ seaˋ loguáˆna', nʉ́ʉˉna' e júuˆ na.
41004010	Jo̱ mɨ˜ cangɨ́ˋ jo̱, mɨ˜ caje̱ˊ Jesús 'ñia'rˊ, jo̱ jaléng'ˋ i̱ dseaˋ i̱ neáangˊ cáangˋ laco̱' guiiñ'˜ do co̱lɨɨng˜ có̱o̱'˜ jaléng'ˋ dseaˋ guitúungˋ quiá'rˉ cajmɨngɨ́'rˉ dseaˋ do e˜ guǿng'ˋ e júuˆ e cajíñ'ˉ do e lɨ́ɨˊ lafa' júuˆ cuento.
41004011	Jo̱ba' cañíiˋ Jesús quiá'ˉ lajaléiñ'ˋ do jo̱ lalab casɨ́'ˉreiñ': —Ngɨ́ɨmˋ 'nʉ́'ˋ e cuøˊ Fidiéeˇ e ñíˆna' jialco̱' quie̱ˊ Fidiéeˇ nifɨˊ quiá'ˉ dseaˋ e jaˋ mɨˊ ñiˊ dseaˋ jmɨgüíˋ lamɨ˜ jéengˊguɨ; dsʉ' jaléng'ˋguɨ dseaˋ i̱ jaˋ mɨˊ íng'ˋ júuˆ quiá'ˉ Fidiéeˇ, núurˋ e júuˆ do la'eáangˊ có̱o̱'˜ júuˆ e lɨ́ɨˊ lafa' júuˆ cuento.
41004012	Co̱' lajo̱b fé'ˋ fɨˊ ni˜ jiˋ quiá'ˉ Fidiéeˇ cuaiñ˜ quiá'ˉ jaléng'ˋ i̱ dseaˋ íˋ: Jo̱ dsʉ' nañiˊ fa' jialguɨ la jǿørˉ, dsʉ' jaˋ ninírˋ, jo̱guɨ nañiˊ fa' jialguɨ la núurˋ, dsʉ' jaˋ ningáiñ'ˋ, e laco̱' i̱ dseaˋ la'íˋ jaˋ niquɨ́'ˉ jíng'ˋ yaaiñ˜ fɨˊ quiniiˉ, jo̱ o̱'guɨ jnea˜ ni'íin˜n dseeˉ quiá'rˆ cajo̱.
41004013	Jo̱ cajíng'ˉguɨ Jesús casɨ́'rˉ jaléng'ˋ i̱ dseaˋ do: —¿Su jaˋ ngáng'ˋ 'nʉ́'ˋ e júuˆ já'ˉ e lɨ́ɨˊ lafa' júuˆ cuento la? Jo̱ ¿jial ningáng'ˋna' e caguieeˉguɨ do song jaˋ ngáng'ˋna' e la?
41004014	Jo̱ lalab guǿng'ˋ e júuˆ la: I̱ dseaˋ i̱ jniˊ e mɨjú̱ˋ do lɨ́ɨiñˊ lafa' jaangˋ dseaˋ i̱ jmóoˋ ta˜ guiaˊ júuˆ quiá'ˉ Fidiéeˇ cuaiñ˜ quiá'ˉ Dseaˋ Jmáangˉ.
41004015	Jo̱ i̱ lɨɨng˜ dseaˋ lɨ́ɨiñˊ laco̱' lɨ́ɨˊ e mɨjú̱ˋ e cajiʉ́'ˋ fɨˊ guiá'ˆ fɨˊ do, co̱' núurˋ e júuˆ jo̱, jo̱ mɨ˜ ningɨ́ˋ jo̱, dsifɨˊ lajo̱b guiéeˊ Satanás, jo̱ íbˋ jmóoˋ e íimˉtu̱ dsíirˊ lají̱i̱'˜ e júuˆ e nɨcanúurˉ do.
41004016	Jo̱ i̱ lɨɨng˜guɨ dseaˋ lɨ́ɨiñˊ laco̱' la lɨ́ɨˊ e mɨjú̱ˋ e cajiʉ́'ˋ fɨˊ jee˜ cu̱u̱˜ lɨ˜ jaˋ 'ga'ˊ lɨˊ guóo'˜ seaˋ, co̱' i̱ dseaˋ íˋ núurˋ e júuˆ quiá'ˉ Fidiéeˇ do, jo̱ ladsifɨˊ iáamˋ dsíirˊ e íñ'ˋ e júuˆ jo̱.
41004017	Jo̱ dsʉco̱' jaˋ mɨˊ ca'íng'ˋguɨr dseáng'ˉ e ngocángˋ dsíirˊ e júuˆ jo̱, jo̱ba' jaˋ huǿøˉ té'rˋ e já'ˉ lɨ́ɨiñˋ; jo̱ mɨ˜ dsingɨ́ɨiñˉ eeˋgo̱ e huɨ́ɨngˊ o̱si e 'ní'ˋ níiˉ dseaˋ quiá'rˉ é uíi'˜ e cuíiñˋ Dseaˋ Jmáangˉ, jo̱ba' jgiéemˉ dsíirˊ có̱o̱'˜ e júuˆ jo̱.
41004018	Jo̱guɨ i̱ lɨɨng˜guɨ dseaˋ lɨ́ɨiñˊ laco̱' lɨ́ɨˊ e mɨjú̱ˋ e cajiʉ́'ˋ fɨˊ jee˜ 'mató̱o̱ˊ do, co̱' lɨco̱' núurˋ e júuˆ quiá'ˉ Fidiéeˇ do, jo̱ dsʉ' eáangˊguɨ guiing˜ dsíirˊ jial nilí'rˋ jalé'ˋ e 'nérˉ, jo̱guɨ eáamˊ jmɨgǿøiñˋ yaaiñ˜ e dsináaiñˊ cuuˉ có̱o̱'˜guɨ jalé'ˋ e seaˋ fɨˊ jmɨgüíˋ la. Jo̱ lajaléb'ˋ e jo̱ jmóoˋ e tʉ́bˋtu̱r e júuˆ jo̱, jo̱ jaˋ eeˋ ta˜ íingˆ quiá'rˉ e já'ˉ calɨ́iñˉ e júuˆ jo̱ co̱' jaˋ eeˋ dsicuángˋ quiá'rˉ.
41004020	Dsʉ' i̱ lɨɨng˜guɨ dseaˋ núurˋ e júuˆ quiá'ˉ Fidiéeˇ do, jo̱ jáb'ˉ lɨ́ɨiñˋ e júuˆ jo̱, jo̱ guiʉ́bˉ uíingˉ quiá'rˉ, jo̱ i̱ dseaˋ la'íˋbing' lɨ́ɨngˊ laco̱' lɨ́ɨˊ e mɨjú̱ˋ e cajiʉ́'ˋ fɨˊ lɨ˜ jlo'ˆ uǿˉ do. Jo̱guɨ i̱ lɨɨng˜guɨ i̱ dseaˋ la'íˋ lɨ́ɨiñˊ laco̱' e mɨjú̱ˋ e cacuøˊ treinta lacamɨ́'ˆ do, jo̱ i̱ lɨɨng˜guɨ lɨ́ɨngˊ laco̱' e mɨjú̱ˋ e cacuøˊ lɨ́ɨˊguɨ sesenta lacamɨ́'ˆ, jo̱guɨ i̱ lɨɨng˜guɨ lɨ́ɨngˊ laco̱' e mɨjú̱ˋ e cacuøˊ lajɨˋ cien lacamɨ́'ˆ do.
41004021	’Jo̱guɨ fɨ́ɨˉbɨguɨ́ɨ 'nʉ́'ˋ cajo̱: Jaˋ eeˋ uiing˜ seaˋ e sí'ˋ dseaˋ co̱o̱ˋ candíiˆ mɨ˜ canʉʉˋ fɨˊ dsíiˊ co̱o̱ˋ caja o̱si fɨˊ co̱o̱ˋ lɨ˜ cǿøng'˜ é, dsʉco̱' co̱o̱ˋ lɨ˜ ñíibˊ 'néˉ sí'ˋ do e laco̱' cuǿøngˋ jneáˋ guiʉ́ˉ fɨˊ latøøngˉ sɨnʉ́ʉˆ.
41004022	Jo̱guɨ lajo̱b lɨ́ɨˊ, co̱' jí̱i̱'˜ co̱o̱ˋ seaˋ e sɨ'maangˇ fa' e jaˋ tó̱o̱ˋ jmɨɨ˜ nilɨñiˊ dseaˋ, o̱'guɨ jí̱i̱'˜ co̱o̱ˋ júuˆ e jaˋ mɨˊ ñiˊ dseaˋ jéengˊguɨ fa' jaˋ tó̱o̱ˋ jmɨɨ˜ e nilɨñirˊ.
41004023	Jo̱ba' fɨ́ɨˉɨ 'nʉ́'ˋ, i̱i̱ˋ 'nʉ́'ˋ dseaˋ seaˋ loguáˆna', nʉ́ʉˉna' jalé'ˋ e júuˆ na.
41004024	Jo̱ mɨ˜ cangɨ́ˋ jo̱, lalab cajíng'ˉguɨ Jesús casɨ́'rˉ i̱ dseaˋ do jo̱ cajíñ'ˉ: —Quie̱ˋna' cuante lají̱i̱'˜ e nuuˋna'; co̱' lafa' có̱o̱'˜ e guiaˋ 'nʉ́'ˋ í'ˋ, có̱o̱'˜ e jo̱b cajo̱ e niguiáˉ Fidiéeˇ í'ˋ eeˋgo̱ nicuǿ'rˉ 'nʉ́'ˋ jo̱ carˋ jí̱i̱'˜ lɨ́ɨˊbɨ lajo̱ nicuǿ'rˉ 'nʉ́'ˋ.
41004025	Dsʉco̱' i̱ dseaˋ i̱ seaˋ quiá'ˉ, jmiguiʉˊguɨb niñíiñˋ e nilɨseaˋ, jo̱ba' lalíimˋ nilɨseaˋ quiá'rˉ; jo̱ dsʉ'guɨ i̱ dseaˋ i̱ jaˋ seaˋ quiá'ˉ, nigüeábˋ lají̱i̱'˜ capí'ˆjiʉ e seaˋ quiá'rˉ do.
41004026	Jo̱ cajím'ˉbɨguɨ Jesús cajo̱: —Mɨ˜ quie̱ˊ Fidiéeˇ nifɨˊ quiá'ˉ dseaˋ, lɨ́ɨˊ la lɨ́ɨˊ quiá'ˉ jaangˋ dseaˋ i̱ ta'ˊ mɨjú̱ˋ fɨˊ nʉ́'ˉ uǿˉ.
41004027	Jo̱ mɨ˜ ningɨ́ˋ e cajnírˋ e mɨjú̱ˋ do, jo̱ nidsém'ˉbre fɨˊ quiá'rˉ. Jo̱ mɨ˜ nitɨ́ˉ tú̱ˉ 'nɨˊ jmɨɨ˜ lajo̱, nidsi'ee˜tu̱r fɨˊ lɨ˜ cató'rˋ e mɨjú̱ˋ do, jo̱ laco̱o̱ˋ jmɨɨ˜ jneáˋ jo̱guɨ laco̱o̱ˋ jmɨɨ˜ nʉʉˋ cuaamˋba' do, dsʉ' i̱ dseaˋ i̱ cajníˋ do jaˋ ñirˊ jial e cuaangˋ,
41004028	co̱' 'ñiab'ˊ guóo'˜ uǿˉ e jmóoˋ e cuaangˋ do: co̱' la'uii˜ nijnéngˋ sʉ̱́'ˆ quiá'ˉ, jo̱ mɨ˜ ningɨ́ˋ jo̱ nijáaˊ líˆ quiá'ˉ, jo̱ mɨ˜ cangɨ́ˋ jo̱guɨba' nicuǿˉ ofɨɨˋ.
41004029	Jo̱ mɨ˜ li˜ e nɨcarooˋ e ofɨɨˋ do, jo̱ba' nidsicu̱˜bre, co̱' lí'rˆ e nɨcatɨ́ˋ í'ˋ e nisɨtɨ́ɨmˊba' do.
41004030	Jo̱ cajíng'ˉguɨ Jesús: —¿Jial lɨ́ɨngˉna' e lɨ́ɨˊ mɨ˜ jaangˋ dseaˋ quie̱ˊ Fidiéeˇ nifɨˊ quiá'rˉ? Jo̱guɨ ¿e˜ có̱o̱'˜ cuǿøngˋ nicøøngˇnaa'?
41004031	Jo̱ mɨ˜ quie̱ˊ Fidiéeˇ nifɨˊ quiá'ˉ dseaˋ, lɨ́ɨˊ lafa' e mɨjú̱ˋ e siiˋ mostáaˆ e jniˊ dseaˋ. Jo̱ e mɨjú̱ˋ jo̱ dseáng'ˉ pí'ˆguɨ lajeeˇ lajalé'ˋ mɨjú̱ˋ e seaˋ fɨˊ jmɨgüíˋ,
41004032	dsʉ' fɨng cajníˋ dseaˋ, dseáng'ˉ féb'ˋ eáangˊ cuaangˋ, co̱' fé'ˋguɨ eáangˊ lajeeˇ lajalé'ˋ onuuˋ, jo̱guɨ cóob'˜ guo'ˋ quiá'ˉ uíingˉ cajo̱ e cuǿøngˋ guiaˊ jaléng'ˋ ta̱ˊ sɨɨˉre' fɨˊ yʉ́'ˆ jee˜ i̱'ˆ quiá'ˉ.
41004033	Jo̱ lajo̱b ca'e'ˊ Jesús jaléng'ˋ dseaˋ júuˆ quiá'ˉ Fidiéeˇ e quijgeáangˋ jalé'ˋ júuˆ já'ˉ e lɨ́ɨˊ lafa' júuˆ cuento lɨ́'ˆ cartɨˊ calɨfɨ́ng'ˉ mogui˜ dseaˋ e joˋ ningáng'ˋguɨr guiʉ́ˉ.
41004034	Jo̱ dseáng'ˉ jaˋ e'ˊbre dseaˋ júuˆ quiá'ˉ Fidiéeˇ e jaˋ quiéengˋ e júuˆ lajo̱. Dsʉ' lajaléb'ˋ e guǿng'ˋ e júuˆ do jma'ˊbre júuˆ condséeˊ i̱ dseaˋ guitúungˋ quiá'rˉ do mɨ˜ neáaiñˊ co̱lɨɨng˜ lɨ˜ jaˋ seengˋ dseaˋ jiéng'ˋ.
41004035	Jo̱ 'ñia'ˊ ie˜ jmɨɨ˜ jo̱, mɨ˜ tɨˊ lɨ˜ ca'íˉ nʉ́ʉˆ, casɨ́'ˉ Jesús jaléng'ˋ i̱ dseaˋ guitúungˋ quiá'rˉ do lala: —Máˉaa' fɨˊ lɨ́'ˆ lɨˊ 'ngóo'˜ cataangˋ e guiéeˊ la.
41004036	Jo̱ba' lajo̱b cajméerˋ: caseáamˊbre i̱ fɨ́ɨngˊ dseaˋ jo̱ cangóˉbre có̱o̱'˜ i̱ dseaˋ quiá'rˉ do, jo̱ cangotáaiñ'˜ fɨˊ dsíiˊ co̱o̱ˋ móoˊ e nɨsi'ˊ do, jo̱guɨ cangotáam'˜bɨguɨ dseaˋ jiéng'ˋ fɨˊ dsíiˊ tú̱ˉ 'nɨˊ móoˊ e jié'ˋguɨ, jo̱ cangolíimˆbiñ' do có̱o̱'r˜ cajo̱.
41004037	Jo̱ lajeeˇ nɨngolíiñˉ ni˜ jmɨɨbˋ mɨ˜ canaangˋ ɨ́ɨˋ guíˋ e teáˋ eáangˊ jo̱guɨ canaangˋ ró̱o̱ˉ jmɨɨˋ cajo̱, jo̱ catɨˊ dsíiˊ móobˊ nɨcanaangˋ dsi'a˜ jmɨɨˋ.
41004038	Jo̱ lajeeˇ jo̱ güɨɨmˋ Jesús ngóorˊ lɨ́'ˉ to'mɨɨˉ e móoˊ do e sɨjnuuiñˇ dse'ˋ co̱o̱ˋ to'mɨ'ˊ dsíingˋ gui˜. Jo̱ba' cangoñiiñˆ dseaˋ do ladsifɨˊ lado jo̱ casɨ́'ˉreiñ' lala: —¡Tɨfa'ˊ! ¿Su jaˋ dsi'góˋ o'ˊ e nɨcanaangˋ dsi'am'ˊbaa'?
41004039	Jo̱ba' caró̱o̱ˉ Jesús jo̱ caquiʉ'rˊ ta˜ e guíˋ do jo̱ cajíñ'ˉ: —¡Catiiˉ! Jo̱guɨ caquiʉ'rˊ ta˜ e jmɨɨˋ do jo̱ cajíñ'ˉ: —¡Jmɨ'uáangˆ uø'ˊ! Jo̱ ladsifɨˊ ladob ca'uáangˉ e íiˊ guíˋ có̱o̱'˜guɨ e ró̱o̱ˉ jmɨɨˋ, jo̱ tiibˉ ca'ɨ́ˋ jóng.
41004040	Jo̱ mɨ˜ cangɨ́ˋ jo̱, lalab cajíng'ˉ Jesús casɨ́'rˉ i̱ dseaˋ guitúungˋ quiá'rˉ do: —¿Jialɨ'ˊ eáangˊ 'gó'ˋna'? ¿Su jaˋ já'ˉ mɨˊ calɨ́mˉbɨ' lají̱i̱'˜ júuˆ quiéˉe?
41004041	Jo̱ mɨ˜ canúuˉ i̱ dseaˋ guitúungˋ do lajo̱ cafǿm'ˊbre, co̱' jaˋ ñirˊ jialɨ'ˊ cajíng'ˉ dseaˋ do lado, jo̱ canaaiñˋ jmɨngɨ́'ˉ rúiñ'ˋ lajeeˇ yaaiñ˜ jo̱ fé'rˋ: —¿I̱˜ i̱ dseañʉ'ˋ la e la quie̱ˊguɨ tɨˊ guíˋ có̱o̱'˜ jmɨɨˋ nʉ́ʉ'˜ júuˆ quiá'rˉ?
41005001	Jo̱ mɨ˜ cangɨ́ˋ jo̱, caguiéˉ Jesús có̱o̱'˜ i̱ dseaˋ quiá'rˉ do fɨˊ lɨ́'ˆ lɨˊ 'ngóo'˜ cataangˋ e guiéeˊ do e fɨˊ ni˜ guóo'˜ uǿˉ lɨ˜ se̱'ˊ Gerasa.
41005002	Jo̱ mɨfɨ́ɨngˋ mɨ˜ tɨˊ lɨ˜ cajgángˉ Jesús e fɨˊ yʉ́'ˆ e móoˊ do, cangoquiéengˊ fɨˊ lɨ˜ siñ'ˊ jaangˋ dseañʉ'ˋ i̱ teáang'˜ i̱ 'lɨng'ˆ dsíiˊ. Jo̱ i̱ dseañʉ'ˋ do lɨ́'ˆ nija̱rˊ fɨˊ codsiibˇ,
41005003	co̱' fɨˊ jo̱b fɨˊ lɨ˜ guiiñ˜. Jo̱ jí̱i̱'˜ jaangˋ dseaˋ jaˋ i̱i̱ˋ mɨˊ calɨ'ˊ fa' e nɨcasang'ˉneiñ' o̱'guɨ i̱i̱ˋ mɨˊ calɨ'ˊ fa' nɨ'ñúng'ˊneiñ' có̱o̱'˜ ñíˆ cadena cajo̱.
41005004	Jo̱ jmiguiʉbˊ ya̱'ˊ nɨnicajméeˋ dseaˋ quijí̱ˉ e ni'ñʉ́'rˋ guotɨɨiñ'ˉ do có̱o̱'˜ e ñíˆ jo̱, dsʉ' dsifɨˊ lado fíiñ'ˋ do jo̱ dseáng'ˉ jí̱i̱'˜ jaangˋ jaˋ i̱i̱ˋ mɨˊ catéeˊ quiá'rˉ.
41005005	Jo̱ i̱ dseañʉ'ˋ do uǿøˋ jmɨ́ɨbˋ ngɨrˊ fɨˊ lacaangˋ jee˜ mó'ˋ jo̱guɨ lacaangˋ fɨˊ lɨ˜ sɨ'aangˇ jaléng'ˋ 'lɨɨ˜ e óorˋ jo̱guɨ e jmɨhuɨ́ɨngˋ 'ñia'rˊ có̱o̱'˜ cu̱u̱˜.
41005006	Dsʉ' mɨ˜ tɨˊ lɨ˜ cangáiñˉ Jesús e huíimˉbɨ, dsifɨˊ lajo̱b cacuí̱i̱rˋ, jo̱ cangoquiéeiñˊ fɨˊ lɨ˜ sing'ˊ dseaˋ do jo̱ casí'rˋ uǿˉ jnir˜ e jmiféiñ'ˊ dseaˋ do,
41005007	jo̱ lalab casɨ́'ˉreiñ' e dsíng'ˉ teáˋ óorˋ: —¡Jesús, Jó̱o̱ˊ Fidiéeˇ dseaˋ guiing˜ ñifɨ́ˉ, jaˋ jmiguíin'ˆ jnea'ˆ; jo̱ mɨ́ɨ'˜ɨ 'nʉˋ jmɨ'eeˇ fɨˊ quiniˇ Fidiéeˇ e jaˋ jmɨhuɨ́ɨn'ˋ jnea'ˆ!
41005008	Jo̱ cajíng'ˉ i̱ dseañʉ'ˋ i̱ iuungˉ i̱ 'lɨng'ˆ dsíiˊ do lado, co̱' Jesús nɨcanaaiñˋ quiʉ'rˊ ta˜ i̱ 'lɨng'ˆ do jo̱ cajíñ'ˉ lala: —¡I̱ 'lɨng'ˆ, júuˊ lɨ˜ iuun'ˉ fɨˊ dsíiˊ i̱ dseañʉ'ˋ na!
41005009	Jo̱ casɨ́'ˉguɨ Jesús i̱ 'lɨng'ˆ do: —¿Jial sii'ˋ? Jo̱ cañíiˋ i̱ 'lɨng'ˆ i̱ teáang'˜ dsíiˊ i̱ dseañʉ'ˋ do: —Legióm siiˉ, co̱' fɨ́ɨˊbaa'.
41005010	Jo̱ i̱ 'lɨng'ˆ do, eáamˊ mɨ'rˊ Jesús jmɨ'eeˇ e laco̱' jaˋ nisíngˉ dseaˋ do jaléng'ˋ íˋ fɨˊ lɨ˜ huí̱i̱ˉ.
41005011	Jo̱ co̱' quiá̱'ˉ do nisi'ˊ co̱o̱ˋ mó'ˋ, jo̱ e fɨˊ jo̱ nitaang˜ i̱ fɨ́ɨngˊ cúˆ e 'nó'ˊre' e gø'ˊre',
41005012	jo̱ba' i̱ 'lɨng'ˆ do camɨ'rˊ Jesús fɨˊ e nidsitáaiñ'˜ fɨˊ dsíiˊ i̱ cúˆ do, jo̱ casɨ́'rˉ dseaˋ do lala: —Siing˜ jnea'ˆ fɨˊ dsíiˊ i̱ cúˆ do, jo̱ cuø'ˊ jnea'ˆ fɨˊ e nidsitóo'˜naa' fɨˊ dsíiˊre'.
41005013	Jo̱ cacuøb'ˊ Jesús fɨˊ jaléng'ˋ i̱ 'lɨng'ˆ do e nijméiñ'ˉ do lajo̱, jo̱ba' ca'uøømˋbiñ' do fɨˊ dsíiˊ i̱ dseañʉ'ˋ do, jo̱ fɨˊ dsíiˊ i̱ cúˆ i̱ taang˜ dob cangotáaiñ'˜. Jo̱ dsifɨˊ lajo̱b canaangˋ i̱ cúˆ do cuí̱i̱ˋre' fɨˊ lɨ˜ quia̱˜, jo̱ cajiúng'ˋne' jiáaˊ carˋ catɨsɨ́ɨng'ˇne' fɨˊ é̱'ˋ co̱o̱ˋ guiéeˊ, jo̱ fɨˊ jo̱b cajgó'ˋre' jmɨɨˋ jo̱ cajúmˉbre' jaléng'ˋne'. Jo̱ tíibˊ i̱ cúˆ i̱ taang˜ do la tú̱ˉ mil.
41005014	Jo̱ jaléng'ˋ i̱ dseaˋ i̱ táangˋ jmóoˋ íˆ i̱ cúˆ do cacuí̱i̱ˋbre cajo̱, jo̱ cangolíiñˋ fɨˊ lɨ˜ neáaiñˊ e ngoguiar˜ júuˆ quiá'ˉ lají̱i̱'˜ e calɨ́ˉ do, jo̱guɨ sɨ́'ˋbɨr cajo̱ jaléng'ˋ dseaˋ i̱ táangˋ jmóoˋ ta˜ lacaangˋ lɨ˜ cangɨ́ɨiñˊ. Jo̱ lajɨɨmˋ dseaˋ cangolíiñˆ cangojǿørˆ fɨˊ lɨ˜ cangojéeˊ jalé'ˋ e jo̱.
41005015	Jo̱ mɨ˜ tɨˊ lɨ˜ caguilíingˉ i̱ dseaˋ do fɨˊ lɨ˜ sing'ˊ Jesús, dob nɨguiing˜ i̱ dseañʉ'ˋ i̱ lamɨ˜ teáang'˜ jaléng'ˋ i̱ 'lɨng'ˆ dsíiˊ do e joˋ e lɨ́ɨiñˊ jí̱i̱'˜ co̱o̱ˋ, jo̱ nɨlí'ˆbre co̱' nɨnica'uøømˋ lajaléng'ˋ i̱ 'lɨng'ˆ i̱ lamɨ˜ teáang'˜ dsíirˊ do; jo̱ba' eáamˊ cafǿng'ˊ jaléng'ˋ i̱ dseaˋ do.
41005016	Jo̱ jaléng'ˋ i̱ dseaˋ i̱ cangáˉ jalé'ˋ e calɨ́ˉ do quiá'ˉ e ca'uøøngˋ i̱ 'lɨng'ˆ do dsíiˊ i̱ dseañʉ'ˋ do jo̱ cangotáaiñ'˜ dsíiˊ i̱ cúˆ do, lajɨbˋ e jo̱ cajmea'rˊ júuˆ jaléng'ˋ dseaˋ caguiaangˉguɨ.
41005017	Jo̱ba' jaléng'ˋ i̱ dseaˋ do canaaiñˋ mɨ'rˊ jmɨ'eeˇ Jesús e nijmihuíimˉ 'ñia'rˊ e fɨˊ lɨ˜ táaiñˋ do.
41005018	Jo̱ mɨ˜ tɨˊ lɨ˜ caquɨng'ˉ Jesús e ni'íˋtu̱r fɨˊ dsíiˊ móoˊ e nidséiñ'ˉ, i̱ dseañʉ'ˋ i̱ lamɨ˜ teáang'˜ i̱ 'lɨng'ˆ dsíiˊ do camɨ'rˊ Jesús fɨˊ e nidsérˉ có̱o̱'˜ dseaˋ do.
41005019	Jo̱ dsʉ' Jesús jaˋ cacuø'ˊreiñ' do fɨˊ lajo̱, jo̱ lɨ́'ˆ casɨ́'ˉreiñ' do e nidséiñ'ˉ fɨˊ quiá'ˉbre jo̱guɨ e nisɨ́'rˋ jaléng'ˋ dseaˋ sɨnʉ́ʉˆ quiá'rˉ lajalé'ˋ e nɨcajméeˋ Fíiˋnaa' có̱o̱'˜ írˋ, jo̱guɨ jial calɨ́ˉ fɨ'ˋ lɨ́ɨiñˉ dseaˋ do cajo̱.
41005020	Jo̱ cangám'ˉ i̱ dseañʉ'ˋ do i̱ lamɨ˜ teáang'˜ i̱ 'lɨng'ˆ dsíiˊ, jo̱ canaaiñˋ guiarˊ júuˆ jo̱ sɨ́'rˋ jaléng'ˋ dseaˋ seengˋ fɨˊ lɨ˜ se̱'ˊ Decápolis jalé'ˋ e guiʉ́ˉ e cajméeˋ Jesús có̱o̱'r˜. Jo̱ba' lajɨɨmˋ i̱ dseaˋ i̱ núuˋ jalé'ˋ e jo̱, eáamˊ dsigáˋ dsíirˊ.
41005021	Jo̱ mɨ˜ caquɨng'ˉtu̱ Jesús fɨˊ lɨ́'ˉ 'ngóo'˜ cataangˋ e guiéeˊ do e iuuiñˉ dsíiˊ móoˊ, jo̱ i̱ 'leáamˉ dseaˋ i̱ caguilíingˉtu̱ fɨˊ lɨ˜ siñ'ˊ, jo̱ dob caje̱ˊ Jesús e fɨˊ 'nɨ'ˋ e guiéeˊ do.
41005022	Jo̱ lajeeˇ jo̱b caguiéˉ jaangˋ dseañʉ'ˋ i̱ siiˋ Jairo i̱ néeˊ ni˜ e guá'ˉ quiá'ˉ dseaˋ Israel. Jo̱ mɨ˜ tɨˊ lɨ˜ cangáiñˉ Jesús, catúuiñˊ cartɨˊ uii˜ tɨɨˉ dseaˋ do,
41005023	jo̱ lalab casɨ́'rˉ dseaˋ do e mɨ'rˊ jmɨ'eeˇ: —Jesús, dob ráangˋ Míˆ quiéˉe e jiʉ˜ jí̱'ˋbre, jo̱ fa' nijgiéeˋ o'ˊ jnea˜ niguo'ˆ e güɨquidsi'ˋ guóo'ˋ fɨˊ moguir˜ e laco̱' ni'leáaiñˉ, jo̱ lajo̱ba' jaˋ nijúuiñˉ.
41005024	Jo̱ba' cangóbˉ Jesús có̱o̱'˜ dseaˋ do, dsʉ' eáamˊ fɨ́ɨngˊ dseaˋ i̱ tɨ'leáangˊ laco̱' ngóorˊ dseáng'ˉ e 'leng'ˊ rúm'ˋ dseaˋ.
41005025	Jo̱ jee˜ i̱ dseaˋ i̱ ningolíingˉ do, niquiéengˋ jaangˋ dseamɨ́ˋ i̱ nidsée'˜ nɨngóoˊ mɨˊ guitu̱ˊ ji̱i̱ˋ e nilɨ́ɨiñˊ jmohuɨ́ɨˊ e tuuiñˋ jmɨˊ.
41005026	Jo̱ eáamˊ nɨnicajméerˋ quijí̱ˉ có̱o̱'˜ jaléng'ˋ tɨmɨ́ɨˊ fa' e ni'leáaiñˉ, jo̱ eáamˊ nɨca'íiñˉ cuuˉ lɨ́'ˆ lajɨˋ jí̱i̱'˜ e niseaˋ capí'ˆ quiá'rˉ, dsʉ' jaˋ e ta˜ íingˆ jí̱i̱'˜ co̱o̱ˋ, co̱' lɨ́'ˆ lɨˊ ngóoˊ fɨ́'ˋguɨb e lɨ́ɨiñ'ˊ do.
41005027	Jo̱ mɨ˜ canúurˉ jial tíiˊ 'gøng'ˊ Jesús, jo̱ba' cangoquiéeiñˊ fɨˊ lɨ́'ˉ caluuˇ dseaˋ do lɨ˜ ngolíingˉ dseaˋ i̱ 'leáangˉ do, jo̱ catɨ́ɨiñˉ capí'ˆ sɨ̱'ˆ dseaˋ do,
41005028	co̱' ɨˊ dsíirˊ e fa' capíb'ˆ sɨ̱'ˆ dseaˋ do catɨ́ɨiñˉ, jo̱ba' ni'leáamˉbre lají̱i̱'˜ e jmohuɨ́ɨˊ e lɨ́ɨiñˊ.
41005029	Jo̱ dseáng'ˉ lajeeˇ e guiang'ˆ e catɨ́ɨiñˉ sɨ̱'ˆ dseaˋ do, jo̱ba' caquium'ˊ e tuuiñˋ jmɨˊ do, jo̱ dsifɨˊ lajo̱b calɨlí'rˆ e ca'láamˉbre lají̱i̱'˜ e jmohuɨ́ɨˊ e lamɨ˜ lɨ́ɨiñˊ do.
41005030	Jo̱ dsifɨˊ lajo̱b calɨlí'ˆ Jesús e cajmeáiñ'ˋ ta˜ capí'ˆ e 'gøng'ˊ quiá'rˉ, co̱' lɨɨm˜ i̱i̱ˋ cajmi'leáaiñˉ; jo̱ba' caji̱'rˊ nir˜ lɨ́'ˉ lacaangˋ lɨ˜ jalíingˉ jaléng'ˋ dseaˋ do, jo̱ lalab cajíñ'ˉ cajmɨngɨ́'rˉ jaléng'ˋ i̱ dseaˋ do: —¿I̱˜ i̱ catɨ́ɨngˉ capí'ˆ sɨ̱́'ˋɨ̱?
41005031	Jo̱ cañíiˋ i̱ dseaˋ guitúungˋ do quiá'rˉ lala: —¿Jialɨ'ˊ jmɨngɨ́ɨ'ˇ lajo̱, Tɨfa'ˊ? Ne˜bɨ́ɨ' e dseáng'ˉ sɨcúum'ˇbaa' ngóoˊnaa' la, jo̱ jmɨngɨɨˇbɨ': “¿I̱˜ i̱ catɨ́ɨngˉ capí'ˆ sɨ̱'ˆ?”
41005032	Jo̱ dsʉ' Jesús ji̱'rˊ nir˜ jí̱i̱ˉ ngóˉ cato̱o̱ˋ e jǿørˉ i̱˜ i̱ cagüɨ'ˊ capí'ˆ sɨ̱'rˆ.
41005033	Jo̱ i̱ dseamɨ́ˋ i̱ catɨ́ɨngˉ sɨ̱'rˆ do ñiˊbre guiʉ́ˉ jalé'ˋ e calɨ́ˉ do, jo̱ba' dseáng'ˉ e jléeiñˋ eáamˊ e 'gó'rˋ, jo̱ cangosí'rˋ uǿˉ jnir˜ fɨˊ quiniˇ dseaˋ do, jo̱ jo̱b casɨ́'ˉreiñ' e˜ dseáng'ˉ e calɨ́ˉ có̱o̱'r˜.
41005034	Jo̱ba' casɨ́'ˉ Jesús i̱ dseamɨ́ˋ do lala: —Jó̱o̱ˋo̱, uíi'˜ e jáb'ˉ calɨ́n'ˉ júuˆ quiéˉe, jo̱ba' nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ. Jo̱ lana guǿng'ˊ có̱o̱'˜ e guiʉ́ˉ fɨˊ quíi'ˉ, co̱' joˋ lɨn'ˊ e jmohuɨ́ɨˊ e lamɨ˜ lɨn'ˊ do.
41005035	Jo̱ lajeeˇ fé'ˋbɨ Jesús e jo̱ mɨ˜ caguilíingˉ co̱o̱ˋ tú̱ˉ mɨ́ɨng'˜ dseaˋ i̱ jalíingˉ fɨˊ quiá'ˉ i̱ dseaˋ i̱ néeˊ ni˜ guá'ˉ quiá'ˉ dseaˋ Israel do e ngojmée'rˇ júuˆ tiquiá'ˆ i̱ sɨmɨ́ˆ jiuung˜ i̱ nɨdsée'˜ do lala: —Jmóo'˜naa' júuˆ 'nʉˋ e nɨcajúmˉ jó̱o̱'ˋ, jo̱ joˋ 'néˉ fa' fɨ́'ˆguɨ' i̱ tɨfa'ˊ na e nidséˉguɨr fɨˊ quíi'ˉ.
41005036	Jo̱ dsʉ' Jesús jaˋ cajmɨ'górˋ lají̱i̱'˜ e cajíng'ˉ i̱ dseaˋ do, jo̱ lalab casɨ́'rˉ i̱ fii˜ i̱ néeˊ ni˜ e guá'ˉ do: —Jaˋ fǿøn'˜, Jairo, lɨco̱' já'ˉ güɨlíin'ˋ júuˆ quiéˉe.
41005037	Jo̱ joˋ cacuø'ˊguɨr fɨˊ i̱ fɨ́ɨngˊ dseaˋ i̱ jiéng'ˋ i̱ cangolíingˉ có̱o̱'r˜, jo̱ jí̱i̱'˜ Tʉ́ˆ Simón có̱o̱'˜guɨ Tiáa˜ jo̱guɨ Juan, rúng'ˋ i̱ Tiáa˜ do, jí̱i̱'˜ íˋbing' i̱ cangolíingˆ có̱o̱'r˜.
41005038	Jo̱ mɨ˜ caguilíiñˉ fɨˊ quiá'ˉ i̱ Jairo do, jo̱ canúurˆ e nɨnéeˊ mɨ́ɨ'˜ e teáang'˜ dseaˋ ta˜ quɨ'ˊ óoˋ dsʉ' e nɨnicajúngˉ i̱ jiuung˜ sɨmɨ́ˆ do.
41005039	Jo̱ba' casɨ́'ˉ Jesús i̱ dseaˋ do lala: —¿Jialɨ'ˊ eáangˊ ta'ˊna' mɨ́ɨ'˜ jo̱guɨ jialɨ'ˊ jmooˋna' ta˜ quɨ'ˊ? Co̱' jaˋ sɨjúungˆ i̱ jiuung˜ sɨmɨ́ˆ na, co̱' lɨco̱' güɨɨmˋbre.
41005040	Jo̱ dsʉ' mɨ˜ canúuˉ dseaˋ e cajíng'ˉ Jesús lajo̱, lɨco̱' cangɨ́ɨmˉbre dseaˋ do, co̱' ñiˊbre guiʉ́ˉ e nɨcajúmˉbiñ' do. Jo̱ba' Jesús lɨco̱' cajéeiñˋ jí̱i̱'˜ tiquiáb'ˆ i̱ jiuung˜ sɨmɨ́ˆ do có̱o̱'˜guɨ niquiáiñ'ˆ có̱o̱'˜guɨ i̱ dseaˋ quiá'rˉ i̱ có̱o̱'r˜ do, jo̱ cangotáam'˜bre e fɨˊ dsíiˊ lɨ˜ ráangˋ i̱ jiuung˜ sɨmɨ́ˆ i̱ 'lɨɨ˜ do.
41005041	Jo̱ catɨ́ɨngˉ Jesús guooˋ i̱ sɨmɨ́ˆ jiuung˜ i̱ 'lɨɨ˜ do jo̱ casɨ́'ˉreiñ' lala: —Talita cum —e guǿng'ˋ: Míˆ, jnea˜ fɨ́ɨˉɨ 'nʉˋ e niráan'ˉ.
41005042	Jo̱ dsifɨˊ mɨ˜ cajíng'ˉ Jesús lado, caró̱o̱bˉ i̱ jiuung˜ sɨmɨ́ˆ do, jo̱ canaaiñˋ ngɨˊbre co̱' nɨcají̱'ˊbre. Jo̱ jaléng'ˋ i̱ dseaˋ i̱ cangáˉ jalé'ˋ e jo̱, dseáng'ˉ eáamˊ cango'góˋ dsíirˊ.
41005043	Jo̱ Jesús caquiʉ'rˊ ta˜ lahuɨ́ɨngˊ quiá'ˉ jaléng'ˋ i̱ dseaˋ do e jaˋ i̱i̱ˋ nisɨ́iñ'ˋ jí̱i̱'˜ jaangˋ. Jo̱ mɨ˜ cangɨ́ˋ jo̱, caquiʉ'rˊ ta˜ e cangɨ́ɨngˋ i̱ jiuung˜ sɨmɨ́ˆ do e cagǿ'rˋ. Jo̱ i̱ jiuung˜ sɨmɨ́ˆ do nɨningóorˊ guitu̱ˊ ji̱i̱ˋ.
41006001	Jo̱ mɨ˜ cangɨ́ˋ jo̱, cangám'ˉtu̱ Jesús fɨˊ góorˋ fɨˊ lɨ˜ cacuáiñˉ fɨˊ lɨ˜ siiˋ Nazaret, jo̱ có̱o̱'˜bre jaléng'ˋ dseaˋ guitúungˋ quiá'rˉ.
41006002	Jo̱ mɨ˜ catɨ́ˋ jmɨɨ˜ e jmi'íng'ˊ dseaˋ góoˋ Jesús dseaˋ Israel, jo̱ canaaiñˋ e'rˊ jaléng'ˋ dseaˋ jalé'ˋ júuˆ quiá'ˉ Fidiéeˇ e fɨˊ dsíiˊ guá'ˉ e si'ˊ fɨˊ jo̱. Jo̱ dseáng'ˉ i̱ 'leáamˉbɨ dseaˋ i̱ núuˋ júuˆ e guiarˊ do, jo̱ eáamˊ dsigáˋ dsíiˊ dseaˋ, jo̱ba' lalab naaiñˋ sɨ́ɨiñˋ lajeeˇ yaaiñ˜: —¿Jie˜ fɨˊ lɨ˜ cajmɨtɨ́ɨngˋ i̱ dseañʉ'ˋ na jalé'ˋ e tɨɨiñˋ na? ¿Jie˜ lɨ˜ caguirˊ e tá'ˉ tɨɨngˋlɨr có̱o̱'˜guɨ jalé'ˋ e li˜ e 'gøng'ˊ e jmóorˋ e dsigáˋ dsíiˊ dseaˋ?
41006003	¿Su o̱' i̱ nabɨ i̱ lɨ́ɨngˊ tɨ'maˋ do, jó̱o̱ˊ Yáˆ jo̱guɨ rúiñ'ˋ Tiáa˜ có̱o̱'˜guɨ Séˆ jo̱guɨ Judas có̱o̱'˜ Simón? Jo̱guɨ ¿su o̱' labɨ neáangˊ jaléng'ˋ rúiñ'ˋ dseamɨ́ˋ cajo̱ jee˜ jneaa˜aa' la? Jo̱ uíi'˜ e jo̱ba' e jaˋ 'ga'ˊ lɨˊ iing˜ dseaˋ fa' dseáng'ˉ e cajmɨ'górˋ dseaˋ do.
41006004	Jo̱ba' lalab casɨ́'ˉ Jesús jaléng'ˋ i̱ dseaˋ do jo̱ cajíñ'ˉ: —Doñiˊ jiéb'ˋ jmɨ'góˋ dseaˋ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ, lɨfa' jaˋ jmɨ'górˋ dseaˋ do fɨˊ lɨ˜ lɨ́ɨˊ góoiñ'ˋ fɨˊ lɨ˜ calɨséiñˋ fɨˊ lɨ˜ neáangˊ jaléng'ˋ rúiñ'ˋ o̱si jaléng'ˋ dseaˋ sɨnʉ́ʉˆ quiá'rˉ é.
41006005	Jo̱ba' jaˋ 'ga'ˊ lɨˊ cajméeˋ Jesús jí̱i̱'˜ co̱o̱ˋ e 'gøng'ˊ e dsigáˋ dsíiˊ i̱ dseaˋ góorˋ do, co̱' lɨco̱' caquidsirˊ guóorˋ fɨˊ mogui˜ tú̱ˉ 'nɨˊ mɨ́ɨng'˜ dseaˋ dsée'˜ jo̱ lají̱i̱'˜ íˋbing' i̱ cajmi'leáaiñˉ.
41006006	Jo̱ eáamˊ cangogáˋ dsíiˊ Jesús quiá'ˉ jaléng'ˋ i̱ dseaˋ góorˋ do, co̱' dseáng'ˉ jaˋ já'ˉ lɨ́ɨmˉbiñ' do lají̱i̱'˜ júuˆ quiá'rˉ. Jo̱ mɨ˜ cangɨ́ˋ jo̱, dséebˊ Jesús lacaangˋ jalé'ˋ fɨɨˋ pí'ˆ e néeˊ có̱ˉ quiá̱'ˉ do e dsi'e'rˊ dseaˋ júuˆ quiá'ˉ Fidiéeˇ.
41006007	Jo̱ lajeeˇ jo̱b catǿ'rˉ i̱ dseaˋ guitúungˋ quiá'rˉ do jo̱ canaaiñˋ sɨ́ɨngˋneiñ' do tá'ˉ la gáiñ'ˉ e nidsi'éeiñ'˜ do dseaˋ júuˆ quiá'ˉ Fidiéeˇ, jo̱guɨ cacuø'ˊbɨreiñ' e quɨ́ɨ'r˜ jmɨɨ˜ cajo̱ e quiʉ'rˊ ta˜ quiá'ˉ jaléng'ˋ i̱ 'lɨng'ˆ.
41006008	Jo̱ caquiʉ'ˊ Jesús ta˜ quiá'ˉ i̱ dseaˋ guitúungˋ quiá'rˉ do e jaˋ nicá̱iñ'ˋ do jí̱i̱'˜ co̱o̱ˋ fɨˊ lɨ˜ nidsilíiñˉ; jí̱i̱'˜ co̱o̱ˋ 'ma'uˇba' 'néˉ só̱'rˋ, jo̱ jaˋ 'néˉ fa' nicá̱rˋ nosʉ́ʉˊ quiá'rˉ o̱'guɨ ir˜ e nidǿ'rˉ o̱'guɨ cuuˉ cajo̱.
41006009	Jo̱ jí̱i̱'˜ lomɨɨˋ e ǿ'ˋbre 'néˉ cá̱rˋ, co̱' jaˋ 'néˉ fa' e nicá̱ˋguɨr e jié'ˋ o̱'guɨ sɨ̱'rˆ e co̱'ˋ quie̱ˊguɨr.
41006010	Jo̱ lalab casɨ́'rˉ i̱ dseaˋ guitúungˋ quiá'rˉ do: —Mɨ˜ nigüɨtáang'˜na' fɨˊ quiá'ˉ dseaˋ lɨ˜ niguilíingˉna', fɨˊ jo̱b nijá̱ˆna' carta˜ nilíˋ lají̱i̱'˜ ta˜ güɨlíingˉna'.
41006011	Jo̱ song caguilíingˉna' co̱o̱ˋ quiá'ˉ dseaˋ lɨ˜ jaˋ íñ'ˋ 'nʉ́'ˋ o̱'guɨ iiñ˜ ninúrˉ júuˆ e quié̱ˆna', jo̱ba' uøømˋba' ladsifɨˊ lado quiá'ˉ i̱ dseaˋ íˋ, jo̱ bó'ˋna' 'leeˋ to̱o̱˜ tɨɨ˜na' e laco̱' cuøˊ li˜ e Fidiéeˇ nicuø'rˊ dseaˋ do iihuɨ́ɨˊ uíi'˜ e jo̱.
41006012	Jo̱ lajo̱b cajméeˋ i̱ dseaˋ guitúungˋ quiá'rˉ do, cangoguia˜bre júuˆ jee˜ jaléng'ˋ dseaˋ e quiá'ˉ e niquɨ́'ˉ nijíng'ˋ yaaiñ˜ fɨˊ quiniˇ Fidiéeˇ.
41006013	Jo̱guɨ ca'uǿømˋbɨr jaléng'ˋ i̱ 'lɨng'ˆ i̱ teáang'˜ dsíiˊ dseaˋ lacaangˋ lɨ˜ guilíiñˉ, jo̱guɨ cajmi'leáamˉbɨr i̱ fɨ́ɨngˊ dseaˋ dsée'˜ e lɨco̱' éerˉ capí'ˆ aceite fɨˊ moguiñ'˜ do.
41006014	Jo̱ eáamˊ cani'ˉ júuˆ quiá'ˉ jalé'ˋ e eáangˊ 'gøng'ˊ e dsigáˋ dsíiˊ dseaˋ e jmóoˋ Jesús. Jo̱ mɨ˜ calɨñiˊ dseata˜ Herodes jalé'ˋ e guiʉ́ˉ e jmóoˋ dseaˋ do, jo̱ba' lalab cajíñ'ˉ: —Jangámˉ i̱ nab i̱ Juan i̱ lamɨ˜ seáangˋ dseaˋ jmɨɨˋ i̱ nɨnicají̱'ˊtu̱ jee˜ jaléng'ˋ 'lɨɨ˜, jo̱ba' eáangˊ tɨɨiñˋ e jmóorˋ jalé'ˋ e dsigáˋ dsíiˊ dseaˋ.
41006015	Jo̱ i̱ lɨɨng˜guɨ dseaˋ fé'rˋ lala: —Líibˆ i̱ na i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ i̱ lɨɨng˜guɨ dseaˋ fé'rˋ lala: —Jaangˋguɨ dseaˋ i̱ fé'ˋ cuaiñ˜ quiá'ˉ Fidiéebˇ i̱ na, lɨ́'ˆ laco̱'guɨ i̱ nɨcajalíingˉ lamɨ˜ jéengˊguɨ.
41006016	Dsʉ' mɨ˜ canúuˉ dseata˜ Herodes e júuˆ la, jo̱ba' lalab cajíñ'ˉ: —Juan i̱ lamɨ˜ seáangˋ dseaˋ jmɨɨbˋ i̱ na, dseaˋ i̱ nɨcaquiʉ́'ˉʉ ta˜ e cahuɨ̱́'ˋ moguir˜, jo̱ lɨfa' lanaguɨ e nɨcají̱'ˊtu̱r jee˜ jaléng'ˋ 'lɨɨ˜.
41006017	Co̱' lamɨ˜ jéengˊguɨ do i̱ dseata˜ Herodes do caquiʉ'rˊ ta˜ e catáng'ˆ i̱ Juan i̱ seáangˋ dseaˋ jmɨɨˋ do jo̱ ca'ñúng'ˋneiñ' có̱o̱'˜ ñíˆ cadena fɨˊ dsíiˊ 'nʉñíˆ uíi'˜ jaangˋ dseamɨ́ˋ i̱ siiˋ Herodías; jo̱ i̱ dseamɨ́ˋ la lɨ́ɨiñˊ dseamɨ́ˋ quiá'ˉ Lii˜, i̱ rúng'ˋ dseaˋ ngáang'˜ có̱o̱'˜ dseata˜ Herodes do. Jo̱ dseata˜ Herodes nicajméerˋ lafa' dseamɨ́ˋ quiá'ˉbre i̱ dseamɨ́ˋ quiá'ˉ i̱ Lii˜ do.
41006018	Jo̱ba' lamɨ˜ jéengˊguɨ nɨnicajíng'ˉ i̱ Juan i̱ seáangˋ dseaˋ jmɨɨˋ do e casɨ́'rˉ i̱ dseata˜ Herodes do lala: —Jaˋ dseengˋ e jmée'ˆ lafa' dseamɨ́ˋ quíi'ˉ i̱ oo˜ dseañʉ'ˋ rún'ˋ dseaˋ ngáang'˜ có̱o̱'˜.
41006019	Jo̱ mɨ˜ canúuˉ i̱ dseamɨ́ˋ i̱ siiˋ Herodías do lado, jo̱ba' 'níb'ˋ cangáiñˉ i̱ Juan do jóng, jo̱ dseáng'ˉ iiñ˜ nijngám'ˉbreiñ' do, dsʉ' huɨ́ɨmˊjiʉ e nilí'rˋ lajo̱,
41006020	co̱' ñibˊ dseata˜ Herodes guiʉ́ˉ e jaangˋ dseaˋ güeang'ˆ lɨ́ɨngˊ i̱ Juan do jo̱guɨ dseáng'ˉ røøˋ ɨ́ɨrˋ í'ˋ quiá'ˉ jaléng'ˋ dseaˋ cajo̱. Jo̱ uíi'˜ jo̱ba' jaˋ fɨˊ cuøˊ i̱ dseata˜ Herodes do fa' eeˋ nijmeáng'ˋ dseaˋ i̱ Juan i̱ seáangˋ dseaˋ jmɨɨˋ do. Jo̱ nañiˊ fa' jaˋ 'ga'ˊ lɨˊ ngáng'ˋ dseata˜ Herodes lají̱i̱'˜ júuˆ quiáiñ'ˉ do, dsʉ' tɨbˊ dsíirˊ e núurˋ jalé'ˋ e júuˆ jo̱ e iáangˋ dsíirˊ.
41006021	Dsʉ' co̱o̱bˋ mɨ˜ tɨˊ lɨ˜ calɨ́'ˉ i̱ dseamɨ́ˋ i̱ siiˋ Herodías do mɨ˜ tɨˊ lɨ˜ catɨ́ˋ co̱o̱ˋ jmɨɨ˜ e quiá'ˉ cadsí'ˉ dseata˜ Herodes ji̱i̱ˋ, jo̱ cajméerˋ co̱o̱ˋ jmɨɨ˜ fé'ˋ jo̱ catǿ'rˉ i̱ fɨ́ɨngˊ dseaˋ laniingˉ i̱ seengˋ fɨˊ lɨ˜ se̱'ˊ Galilea co̱lɨɨng˜ có̱o̱'˜ jaléng'ˋ fii˜ 'léeˉ.
41006022	Jo̱ lajeeˇ e teáaiñ'˜ e jmɨɨ˜ do, ca'íˉ i̱ sɨmɨ́ˆ quiá'ˉ i̱ Herodías do fɨˊ dsíiˊ sɨnʉ́ʉˆ e lɨ˜ teáang'˜ jaléng'ˋ i̱ dseañʉ'ˋ do e gø'rˊ jo̱ cadséeiñˋ, jo̱ dseáng'ˉ eáamˊ catɨ́ˋ dsíiˊ i̱ dseata˜ Herodes do co̱lɨɨng˜ có̱o̱'˜ jaléng'ˋ dseañʉ'ˋ i̱ caguiaangˉguɨ do e cadséengˋ i̱ sɨmɨ́ˆ do. Jo̱ba' cajíng'ˉ dseata˜ Herodes casɨ́'rˉ i̱ sɨmɨ́ˆ do lala: —Mɨ́ɨ'˜ jnea˜ lɨ́'ˆ doñiˊ eeˋ iin'˜, jo̱ nicuøˋbaa.
41006023	Jo̱ dseáng'ˉ cacuø'ˊbre júuˆ quiá'rˉ i̱ sɨmɨ́ˆ do e nicuǿ'ˉbreiñ' do lɨ́'ˆ doñiˊ eeˋ iiñ'˜ do nañiˊ fa' condseá'ˉ uǿˉ lɨ˜ quiʉ'rˊ ta˜.
41006024	Jo̱ba' mɨ˜ canúuˉ i̱ sɨmɨ́ˆ do lado, jo̱ cagüɨ'ɨ́ɨˊbre jo̱ cangám'ˉbre fɨˊ lɨ˜ guiing˜ niquiá'rˆ jo̱ lalab cajmɨngɨ́'rˉ dseaˋ do: —¿E˜ nimɨ́ɨ'˜ɨ i̱ dseata˜ do, Neaa˜? Jo̱ba' cañíiˋ i̱ niquiá'rˆ do jo̱ lalab casɨ́'ˉreiñ': —Mɨ́ɨ'r˜ mogui˜ Juan i̱ seáangˋ dseaˋ jmɨɨˋ do.
41006025	Jo̱ i̱ sɨmɨ́ˆ do dsifɨˊ ladob ngóˉtu̱r güɨ'íiˊ fɨˊ lɨ˜ guiing˜ dseata˜ Herodes, jo̱ mɨ˜ caguiérˉ fɨˊ jo̱ lalab casɨ́'ˉreiñ': —Lana iin˜n e nicuǿ'ˆ jnea˜ mogui˜ Juan i̱ seáangˋ dseaˋ jmɨɨˋ fɨˊ co̱o̱ˋ dsíiˊ huɨ̱́ɨ̱ˊ.
41006026	Jo̱ mɨ˜ canúuˉ dseata˜ Herodes lado, eáamˊ fɨ'íˆ calɨ́iñˉ, jo̱ dsʉco̱' jéemˊ nɨcacuøˊguɨr júuˆ quiá'rˉ fɨˊ quiniˇ jaléng'ˋ i̱ dseaˋ niingˉ i̱ cagǿ'ˋ co̱lɨɨng˜ có̱o̱'r˜ do e nicuǿ'ˉbre i̱ sɨmɨ́ˆ do lɨ́'ˆ doñiˊ eeˋ iiñ˜, jo̱ba' lajo̱b 'néˉ jmérˉ.
41006027	Jo̱ba' dsifɨˊ ladob casíiñˋ jaangˋ 'léeˉ fɨˊ lɨ˜ iuungˉ i̱ Juan do fɨˊ dsíiˊ 'nʉñíˆ, jo̱ caquiʉ'rˊ ta˜ i̱ 'léeˉ do e niquiʉ́iñ'ˉ mogui˜ i̱ Juan do.
41006028	Jo̱ba' cangóbˉ i̱ 'léeˉ do fɨˊ dsíiˊ 'nʉñíˆ, jo̱ cangoquiʉ́ʉ'ˇbre mogui˜ i̱ Juan do, jo̱ cacó̱rˉ e iʉ˜ fɨˊ co̱o̱ˋ dsíiˊ huɨ̱́ɨ̱ˊ, jo̱ cajá̱'ˋbre i̱ sɨmɨ́ˆ do, jo̱ i̱ sɨmɨ́ˆ doguɨ cajá̱'rˋ niquiá'rˆ.
41006029	Jo̱ mɨ˜ calɨñiˊ jaléng'ˋ i̱ dseaˋ i̱ ngɨˊ có̱o̱'˜ Juan i̱ seáangˋ dseaˋ jmɨɨˋ do e nɨcalɨ́ˉ lado, jo̱ba' dsifɨˊ lajo̱b camɨrˊ fɨˊ e nitǿøˋbre i̱ 'lɨɨ˜ do e quiá'ˉ e ni'áangˉneiñ'.
41006030	Jo̱ mɨ˜ cangɨ́ˋ jalé'ˋ e jo̱, caquɨm'ˉtu̱ jaléng'ˋ i̱ dseaˋ guitúungˋ do fɨˊ lɨ˜ cangolíiñˉ e cangoguiar˜ e júuˆ do, jo̱ caseám'ˊtu̱r có̱o̱'˜ Jesús jo̱ caja̱'rˊ júuˆ fɨˊ quiniˇ dseaˋ do cuaiñ˜ quiá'ˉ jalé'ˋ e nɨcajméerˋ có̱o̱'˜guɨ jalé'ˋ e nɨca'erˊ do.
41006031	Jo̱ co̱' dseáng'ˉ eáamˊ seengˋ dseaˋ fɨˊ jo̱ e jí̱i̱'˜ jaˋ jøøngˉ Jesús có̱o̱'˜ i̱ dseaˋ quiá'rˉ do e co̱' dǿ'rˉ ir˜, jo̱ba' lalab casɨ́'ˉ Jesús i̱ dseaˋ quiá'rˉ do: —Ñilíingˉna', máˉaa' yee˜naa' e nijmi'íng'ˊnaa' cateáˋ fɨˊ co̱o̱ˋ lɨ˜ jaˋ i̱i̱ˋ 'ga'ˊ lɨˊ dseaˋ ngɨˊ.
41006032	Jo̱ba' ca'íbˉ Jesús co̱lɨɨng˜ có̱o̱'˜ i̱ dseaˋ guitúungˋ quiá'rˉ do fɨˊ co̱o̱ˋ dsíiˊ móoˊ jo̱ cangolíiñˆ fɨˊ co̱o̱ˋ lɨ˜ jaˋ 'ga'ˊ lɨˊ dseaˋ ngɨˊ.
41006033	Jo̱ dsʉ' fɨ́ɨmˊ dseaˋ cangángˉ írˋ e cangolíiñˉ, jo̱ calɨcuíimˋbre dseaˋ do, jo̱ba' lajɨɨmˋ dseaˋ i̱ seengˋ có̱ˉ quiá̱'ˉ do cangolíiñˆ fɨˊ jo̱, jo̱ jéengˊguɨb i̱ dseaˋ íˋ caguilíiñˉ laco̱'guɨ Jesús.
41006034	Jo̱ mɨ˜ tɨˊ lɨ˜ cagüɨ'ɨ́ɨˊ Jesús e fɨˊ dsíiˊ e móoˊ do, jo̱ cangáiñˉ dseáng'ˉ i̱ 'leáamˉ dseaˋ i̱ caseáng'ˊ fɨˊ jo̱, jo̱ba' calɨ́ˉ fɨ́ɨˉ lɨ́ɨmˉbreiñ' do dsʉco̱' teáaiñ'ˉ do la teáangˉ jo'se'ˋ i̱ jaˋ seengˋ i̱ to̱'ˋ fɨ́ɨngˋ íˋre'. Jo̱ba' canaamˋbre e'rˊ i̱ dseaˋ do jalé'ˋ júuˆ quiá'rˉ.
41006035	Jo̱ mɨ˜ tɨˊ lɨ˜ ca'lóoˉ e jmɨɨ˜ jo̱ cangoquiéengˊ i̱ dseaˋ guitúungˋ do fɨˊ lɨ˜ sing'ˊ Jesús jo̱ casɨ́'rˉ dseaˋ do lala: —Fíiˋnaa', nɨca'lóobˉ la, jo̱ e fɨˊ lɨ˜ taang˜naa' la jaˋ i̱i̱ˋ dseaˋ seengˋ.
41006036	I'ˊ júuˆ jaléng'ˋ i̱ dseaˋ na, jo̱ güɨdsilíiñˉ lacaangˋ fɨɨˋjiʉ e néeˊ có̱ˉ quiá̱'ˉ na e laco̱' nidsileáaˊjiʉr e nidǿ'rˉ.
41006037	Jo̱ lalab cañíiˋ Jesús quiá'ˉ i̱ dseaˋ quiá'rˉ do: —Cuǿø'˜ 'nʉ́'ˋ jaléng'ˋ i̱ dseaˋ na e nidǿ'rˉ. Jo̱ba' cañíiˋ i̱ dseaˋ quiá'rˉ do lala: —¿Iing˜ 'nʉˋ e nidsileáˆnaa' iñí'ˆ có̱o̱'˜ doscientos cuuˉ denario jo̱ nicuǿø'˜naa' jaléng'ˋ i̱ dseaˋ na e nidǿ'rˉ?
41006038	Jo̱ cañíiˋtu̱ Jesús quiá'ˉ i̱ dseaˋ guitúungˋ quiá'rˉ do jo̱ casɨ́'ˉreiñ' lala: —¿Jó'ˋ iñí'ˆ sɨ'má'ˆ 'nʉ́'ˋ? Güɨjǿøˉna' jóo'˜ tíiˊ. Jo̱ mɨ˜ caguijǿøˆ i̱ dseaˋ guitúungˋ do jóo'˜ iñí'ˆ tíiˊ, jo̱ba' caguo'ˉ júuˆ e lají̱i̱'˜ 'ñiábˋ iñí'ˆ tíiˊ có̱o̱'˜guɨ jí̱i̱'˜ gángˉ 'ñʉˋ.
41006039	Jo̱ mɨ˜ canúuˉ Jesús e jo̱, caquiʉ'rˊ ta˜ i̱ dseaˋ guitúungˋ quiá'rˉ do e niguiéiñ'ˉ jaléng'ˋ i̱ dseaˋ do tá'ˉ có̱ˋ nibøøˇ fɨˊ ni˜ ñiiˋ.
41006040	Jo̱ lajo̱b cajméeiñ'ˋ do, caguáˋbre tá'ˉ cien có̱o̱'˜guɨ tá'ˉ cincuenta.
41006041	Jo̱ mɨ˜ nɨneáangˊ i̱ dseaˋ do røøˋ tá'ˉ có̱ˋ nibøøˇ, jo̱ba' Jesús catɨ́ɨiñˉ lajɨˋ 'ñiáˋ e iñí'ˆ do có̱o̱'˜guɨ lajɨˋ gángˉ i̱ 'ñʉˋ do jo̱ cajǿørˉ fɨˊ yʉ́'ˆ jmɨgüíˋ, jo̱ lajo̱ba' cacuø'rˊ gui'máang'ˇ Fidiéeˇ quiá'ˉ jalé'ˋ e jo̱. Jo̱ mɨ˜ calɨ́ˉ jo̱, cafíimˋbre e iñí'ˆ do jo̱ cacuø'rˊ i̱ dseaˋ guitúungˋ do quiá'rˉ e laco̱' íˋguɨ nijméˉ guiéeˆ jee˜ jaléng'ˋ i̱ dseaˋ do. Jo̱guɨ lajo̱bɨ i̱ 'ñʉˋ do cajo̱, cacuø'ˊbre e laco̱' nijméiñ'ˉ do guiéeˆ cajo̱.
41006042	Jo̱ lajɨɨmˋ i̱ dseaˋ do cagǿ'rˋ ie˜ jo̱ carˋ calɨtaaiñ˜ guiʉ́ˉ.
41006043	Jo̱ mɨ˜ calɨ́ˉ gǿ'rˋ, lajɨɨiñˋ do caseáamˉbɨ guitu̱ˊguɨ 'matáˆ e røøngˋ tée'˜ 'ná'ˆ iñí'ˆ có̱o̱'˜guɨ 'náng'ˆ i̱ 'ñʉˋ do.
41006044	Jo̱ lajeeˇ lajɨɨngˋ i̱ dseaˋ i̱ cagǿ'ˋ do ie˜ jo̱, tíiˊbre la 'ñiáˋ mil dseañʉ'ˋ.
41006045	Jo̱ mɨ˜ cangɨ́ˋ lajo̱, caquiʉ'ˊ Jesús ta˜ jaléng'ˋ i̱ dseaˋ guitúungˋ quiá'rˉ do e nidsitáang'˜tu̱iñ' do fɨˊ dsíiˊ móoˊ e quiá'ˉ nicuóiñ'ˉ do e guiéeˊ do jéengˊguɨjiʉr laco̱' írˋ jo̱ niguilíiñˉ fɨˊ co̱o̱ˋ fɨɨˋ lɨ˜ siiˋ Betsaida lajeeˇ e ɨ́ɨˋ Jesús júuˆ jaléng'ˋ i̱ dseaˋ caguiaangˉguɨ do.
41006046	Jo̱ mɨ˜ nɨca'ɨ́ɨrˉ júuˆ jaléng'ˋ i̱ dseaˋ do, cajgóoˉbre fɨˊ co̱o̱ˋ yʉ́'ˆ mó'ˋ 'ñia'rˊ e quiá'ˉ nidsiféiñ'ˊ Fidiéeˇ.
41006047	Jo̱ mɨ˜ tɨˊ lɨ˜ canʉʉˋ e jmɨɨ˜ jo̱, catɨˊ guiá'ˆ jóobˋ e guiéeˊ do nɨngóoˊ e móoˊ lɨ˜ teáang'˜ i̱ dseaˋ guitúungˋ quiá'rˉ do. Jo̱ fɨˊ ni˜ guóo'˜ uǿˉ quiʉ̱́ˋbɨ sing'ˊ Jesús 'ñia'rˊ.
41006048	Jo̱ jo̱b mɨ˜ cangárˉ e joˋ nidsijeng'ˊ fɨˊ røøˋ e móoˊ do, dsʉco̱' lɨ́'ˆ lɨˊ cøømˋ 'lea'ˊ guíˋ. Jo̱ mɨ˜ tɨˊ lɨ˜ nɨngóoˊ nijneáˋ cangoquiéemˊ Jesús fɨˊ lɨ˜ ngóoˊ e móoˊ do lɨ˜ teáang'˜ i̱ dseaˋ guitúungˋ quiá'rˉ do, jo̱ cangɨ́ɨiñˊ e ngɨˊbre fɨˊ ni˜ jmɨɨˋ. Jo̱ mɨ˜ tɨˊ lɨ˜ catáaiñ'˜ e móoˊ do, cajméerˋ lafa' e cangɨ́ɨmˊbre.
41006049	Jo̱ mɨ˜ tɨˊ lɨ˜ cangáˉ i̱ dseaˋ guitúungˋ do quiá'ˉ e ngóorˊ ngɨrˊ fɨˊ ni˜ jmɨɨˋ, jo̱ba' ca'ɨ́ˋ dsíiñ'ˊ do e jaangˋ dseaˋ guíbˋ do, jo̱ba' ca'óorˋ teáˋ,
41006050	co̱' lajɨɨmˋbre cangáiñˉ dseaˋ do, jo̱ba' eáamˊ cafǿiñ'ˊ. Dsʉ' ladsifɨbˊ cañíiˋ Jesús jo̱ casɨ́'rˉ i̱ dseaˋ guitúungˋ do lala: —¡Teáˋ teáangˊ óoˊna'; jneab˜ la, jaˋ fǿøng'˜na'!
41006051	Jo̱ba' ladsifɨˊ lajo̱b cajgóorˉ dsíiˊ e móoˊ do, jo̱ ladsifɨˊ ladob ca'uáangˉ e íiˊ guíˋ cajo̱. Jo̱ dseáng'ˉ eáamˊ cangogáˋ dsíiˊ i̱ dseaˋ guitúungˋ do,
41006052	co̱' jaˋ mɨˊ cangám'ˋbɨiñ' do e˜ guǿng'ˋ e li˜ e quɨ́ɨ'˜ jmɨɨ˜ e cajméeˋ dseaˋ do có̱o̱'˜ e iñí'ˆ do, dsʉco̱' dseáng'ˉ sɨjnɨbˊ moguiñ'˜ do, jo̱ uíi'˜ jo̱ba' e jaˋ ngáiñ'ˋ.
41006053	Jo̱ cacuo'ˊbre có̱o̱'˜ dseaˋ guitúungˋ quiá'rˉ calé'ˋ catú̱ˉ e guiéeˊ do, jo̱ caguilíiñˉ fɨˊ guóo'˜ uǿˉ lɨ˜ se̱'ˊ Genesaret, jo̱ fɨˊ jo̱ lɨ˜ ca'ñʉ́'rˋ e móoˊ do fɨˊ 'nɨ'ˋ e guiéeˊ do.
41006054	Jo̱ ladsifɨˊ mɨ˜ tɨˊ lɨ˜ cajgáiñˉ e móoˊ do, dsifɨˊ calɨcuíingˋ jaléng'ˋ i̱ dseaˋ i̱ seengˋ do Jesús.
41006055	Jo̱ba' cangɨˊ jaléng'ˋ i̱ dseaˋ do fɨˊ la'úngˉ fɨˊ lɨ˜ se̱'ˊ Genesaret, jo̱ canaaiñˋ jéeiñˋ jaléng'ˋ dseaˋ dsée'˜ quiá'rˉ i̱ dsiing˜ ni˜ 'maˋ fɨˊ lɨ˜ ñirˊ e táangˋ Jesús.
41006056	Jo̱ doñiˊ jié'ˋ lɨ˜ dséeˊ Jesús, si lacaangˋ fɨɨˋ pí'ˆ o̱si lacaangˋ fɨɨˋ cóo'˜ o̱si lacaangˋ jenuuˋ é, jo̱ dsijéengˋ dseaˋ jaléng'ˋ dseaˋ dsée'˜ quiá'rˉ fɨˊ jee˜ 'nʉ́ʉˊ, jo̱ mɨ'ˊ dseaˋ do jmɨ'eeˇ Jesús e fa' capíb'ˆ sɨ̱'ˆbre nigüɨ́'ˉ i̱ dseaˋ dsée'˜ do. Jo̱ lajɨɨngˋ i̱ dseaˋ dsée'˜ i̱ güɨ'ˊ capí'ˆ 'nɨ'ˋ sɨ̱'ˆ dseaˋ do, ladsifɨˊ ladob 'láaiñˆ.
41007001	Jo̱ mɨ˜ cangɨ́ˋ jo̱, co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo có̱o̱'˜guɨ tú̱ˉ 'nɨˊ mɨ́ɨng'˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel, jo̱ jaléiñ'ˋ do jalíiñˉ fɨˊ Jerusalén jo̱ cangoquiéeiñˊ fɨˊ lɨ˜ sing'ˊ Jesús.
41007002	Jo̱ mɨ˜ cangáˉ jaléng'ˋ i̱ dseaˋ do e i̱ lɨɨng˜ lajeeˇ dseaˋ guitúungˋ quiá'ˉ Jesús gø'rˊ e jaˋ mɨˊ cajmitir˜ e ru̱'rˊ guóorˋ lɨ́'ˆ laco̱' quɨ́'ˉ tɨ́ɨngˋ dseaˋ góorˋ dseaˋ Israel, jo̱ uíi'˜ jo̱ba' canaangˋ i̱ dseaˋ do fé'rˋ gaˋ uii˜ quiá'ˉ i̱ dseaˋ i̱ ngɨˊ có̱o̱'˜ Jesús do.
41007003	Co̱' jaléng'ˋ i̱ dseaˋ fariseo do có̱o̱'˜guɨ jaléng'ˋ dseaˋ Israel i̱ caguiaangˉguɨ mɨˊ 'nooˋbɨ jmitir˜ laco̱' quɨ́'ˉ tɨ́ɨngˋ 'lɨɨ˜ dseaˋ áangˊ quiá'rˉ e jaˋ mɨˊ dǿ'rˉ ir˜ fɨng song jaˋ mɨˊ cajmitir˜ e ru̱'rˊ guóorˋ dseáng'ˉ laco̱' sɨ'íˆ.
41007004	Jo̱guɨ cajo̱ mɨ˜ niquɨiñ'ˉ e dsileáarˊ jalé'ˋ e gø'rˊ fɨˊ 'móo'˜, jaˋ cuǿøngˋ dǿ'rˉ fɨng song jaˋ mɨˊ cajmitir˜ e ru̱'rˊ guóorˋ laco̱' quɨ́'ˉ tɨ́ɨiñˋ. Jo̱ jmiguiʉˊbɨ jalé'ˋ e quɨ́'ˉ tɨ́ɨiñˋ e jié'ˋguɨ e 'néˉ nijmitir˜ dseáng'ˉ laco̱' sɨ'íˆ, fa' la e 'néˉ ru̱'rˊ jalé'ˋ vas có̱o̱'˜guɨ jalé'ˋ dsʉʉˉ có̱o̱'˜guɨ jalé'ˋ e jmáiñ'ˋ ta˜ e lɨ́ɨˊ ñíˆ jo̱guɨ lajo̱bɨ ni˜ lɨ˜ güɨɨiñˋ cajo̱.
41007005	Jo̱ uíi'˜ jo̱ba' jaléng'ˋ dseaˋ Israel i̱ lɨ́ɨngˊ dseaˋ fariseo có̱o̱'˜guɨ jaléng'ˋ i̱ tɨfa'ˊ do cajmɨngɨ́'rˉ Jesús jo̱ casɨ́'rˉ dseaˋ do lala: —¿Jialɨ'ˊ jaléng'ˋ dseaˋ quíi'ˉ jaˋ nʉ́ʉ'r˜ fa' e jmitir˜ lají̱i̱'˜ e quɨ́'ˉ tɨ́ɨngˋ 'lɨɨ˜ dseaˋ áangˊ quíˉnaa', dseaˋ Israel, co̱' jaˋ ru̱'rˊ guóorˋ laco̱' sɨ'íˆ nʉ́'ˉguɨ e nidǿ'rˉ ir˜?
41007006	Jo̱ba' cañíiˋ Jesús quiá'ˉ i̱ dseaˋ do lala: —E jáb'ˉ laco̱' café'ˋ jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ i̱ calɨsíˋ Saíiˆ mɨ˜ café'rˋ uii˜ quíiˉ 'nʉ́'ˋ e lɨ́ɨngˊna' dseaˋ i̱ jmɨcaang˜ có̱o̱'˜ jalé'ˋ e fó'ˋna', co̱' lalab cajme'ˊ dseaˋ do ie˜ jo̱: Jaléng'ˋ i̱ dseaˋ na lɨco̱' fé'ˋbre e jmɨ'górˋ jnea˜ jí̱i̱'˜ có̱o̱'˜ layaang˜ júuˆ quiá'ˉbre, dsʉ' huíimˉ seengˋ jalé'ˋ e ɨˊ dsíirˊ do e jmɨ'górˋ jnea˜.
41007007	Dsʉ' jaˋ eeˋ ta˜ íingˆ quiá'rˉ jí̱i̱'˜ co̱o̱ˋ jialco̱' jmiféiñ'ˊ jnea˜, co̱' lɨco̱' jmitir˜ lají̱i̱'˜ ta˜ quiʉ'ˊ dseaˋ jmɨgüíbˋ.
41007008	Co̱' 'nʉ́'ˋ tiúumˊba' lají̱i̱'˜ júuˆ quiʉ'ˊ ta˜ quiá'ˉ Fidiéeˇ jo̱ lɨ́'ˆ jmitíˆna' dseáng'ˉ lají̱i̱'˜ e quɨ́'ˉ tɨ́ɨngˋ la'ó'ˋ dseaˋ jmɨgüíˋ.
41007009	Jo̱guɨ casɨ́'ˉbɨguɨr i̱ dseaˋ do lala: —'Nʉ́'ˋ, lɨco̱' jmitíˆna' laco̱' quɨ́'ˉ tɨ́ɨngˋ 'lɨɨ˜ yʉ́ʉ'˜ quíiˉba' jo̱ dsʉ' jaˋ jmɨ'gooˋna' laco̱' catɨ́ɨngˉ júuˆ quiʉ'ˊ ta˜ quiá'ˉ Fidiéeˇ.
41007010	Co̱' lalab cajíng'ˉ Moi˜ malɨɨ˜guɨ eáangˊ: “Jmɨ'gooˋ tiquíi'ˆ có̱o̱'˜ niquíi'ˆ”, jo̱guɨ cajíng'ˉguɨr: “I̱ dseaˋ i̱ cuø'ˊ júuˆ 'lɨ'ˆ tiquiá'ˆ o̱si niquiá'ˆ é, jo̱ba' ɨ́ɨˋ Fidiéeˇ í'ˋ e 'néˉ nijúungˉ i̱ dseaˋ la'íˋ.”
41007011	Jo̱ dsʉ' 'nʉ́'ˋ fó'ˋna' e jaangˋ dseaˋ cuǿømˋ nisɨ́'rˋ tiquiá'rˆ o̱si niquiá'rˆ é: “Jaˋ cuǿøngˋ líˋ jmɨcó̱o̱'ˇo̱ 'nʉˋ lana, co̱' lajaléb'ˋ e seaˋ quiéˉe e lɨ́ɨˊ Corbán” (jo̱ e la guǿng'ˋ e nicacuǿøˆø Fidiéeˇ);
41007012	jo̱guɨ fó'ˋbɨ 'nʉ́'ˋ cajo̱ e i̱ dseaˋ i̱ fé'ˋ lajo̱ joˋ 'néˉ fa' e nijmɨcó̱o̱'˜guɨr tiquiá'rˆ o̱si niquiá'rˆ é.
41007013	Jo̱ mɨ˜ jmooˋ 'nʉ́'ˋ e jo̱ e jmitíˆna' jalé'ˋ e júuˆ e caséeˊ dseaˋ mɨˊ áangˊ quíiˉna', jo̱ba' íimˉba' lají̱i̱'˜ e júuˆ quiʉ'ˊ ta˜ quiá'ˉ Fidiéeˇ. Jo̱ jmiguiʉˊbɨ jalé'ˋ e jié'ˋ e jaˋ dseengˋ e cøøngˋjiʉ røøˋ laco̱' e la e jmooˋguɨ 'nʉ́'ˋ.
41007014	Jo̱ mɨ˜ cangɨ́ˋguɨ lajo̱, catǿ'ˉtu̱ Jesús lajɨɨngˋ i̱ dseaˋ do jo̱ casɨ́'rˉ lala: —Nʉ́ʉˉna' júuˆ quiéˉe lajɨɨngˋna', jo̱ jmeeˉna' úungˋ e ningáng'ˋna':
41007015	Jí̱i̱'˜ co̱o̱ˋ e ɨ̱́'ˋ gø'ˊ dseaˋ cuǿøngˋ líˋ jméˉ e nilɨ'lɨiñ'ˆ fɨˊ quiniˇ Fidiéeˇ. Co̱' lɨ́'ˆ lɨˊ lají̱i̱'˜ e gaˋ e ɨˊ dsíibˊ dseaˋ, e jo̱b e jmóoˋ e lɨ'lɨiñ'ˆ fɨˊ quiniˇ Fidiéeˇ jóng.
41007016	Jo̱ba' fɨ́ɨˉɨ 'nʉ́'ˋ, jaléng'ˋ 'nʉ́'ˋ i̱ dsi˜ loguáˆ, nʉ́ʉˉna' jalé'ˋ e júuˆ quiéˉe la.
41007017	Jo̱ mɨ˜ cangɨ́ˋ jo̱, ca'ɨ́ɨˉ Jesús júuˆ jaléng'ˋ i̱ dseaˋ do, jo̱ ca'írˉ fɨˊ dsíiˊ sɨnʉ́ʉˆ có̱o̱'˜ lají̱i̱'˜ dseaˋ guitúungˋ quiá'rˉ, jo̱ fɨˊ jo̱ i̱ dseaˋ quiá'rˉ do cajmɨngɨ́'ˉreiñ' cuaiñ˜ quiá'ˉ e júuˆ na.
41007018	Jo̱ lalab cañíiˋ dseaˋ do quiá'ˉ i̱ dseaˋ quiá'rˉ do: —¿Su o̱'guɨ 'nʉ́'ˋ mɨˊ ngám'ˋbɨ' lají̱i̱'˜ e júuˆ la cajo̱? ¿Su jaˋ mɨˊ ñíˆna' e jí̱i̱'˜ co̱o̱ˋ e jáaˊ fɨˊ caluuˇ cuǿøngˋ seaˋ líˋ jméˉ e nisó̱'ˋ dseaˋ fɨˊ gaˋ jo̱ e nijmɨ'lɨng'ˆ yaaiñ˜ fɨˊ quiniˇ Fidiéeˇ?
41007019	Dsʉco̱' jalé'ˋ e jo̱ jaˋ dsitóo'˜ fɨˊ dsíiˊ dseaˋ, co̱' lají̱i̱'˜ fɨˊ dsíiˊ tub'ˊ dseaˋ lɨ˜ ngɨ́ɨngˊ e jo̱, jo̱ mɨ˜ ningɨ́ˋ jo̱, jo̱guɨba' e uøøˋ fɨˊ caluuˇ. Jo̱ cajíñ'ˉ lajo̱ e laco̱' jmóorˋ júuˆ e guiʉ́bˉ lajaléb'ˋ e gø'ˊ dseaˋ, jo̱ jaˋ e sɨ'lɨ'ˆ fɨˊ quiniˇ Fidiéeˇ.
41007020	Jo̱guɨ cajím'ˉbɨguɨr cajo̱ lala: —Jalé'ˋ e ɨˊ dsíiˊ dseaˋ, jalé'ˋ e jo̱ba' uíingˉ e jmɨ'lɨng'ˆ yaaiñ˜ fɨˊ quiniˇ Fidiéeˇ dsʉco̱' fɨˊ gabˋ cá̱rˋ.
41007021	Dsʉco̱' fɨˊ dsíiˊ dseaˋ lɨ˜ uíingˉ e ɨˊ dsíirˊ jalé'ˋ e gaˋ fa' jalé'ˋ e la: e 'léeˊ dseaˋ e güɨɨiñˋ có̱o̱'˜ dseañʉ'ˋ o̱si dseamɨ́ˋ i̱ o̱' catɨ́ɨiñˉ, jo̱guɨ jmóorˋ ta˜ jngang'ˊ dseaˋ rúng'ˋ, jo̱guɨ jmóorˋ ɨ̱ɨ̱ˋ quiá'ˉ jaléng'ˋ dseaˋ rúiñ'ˋ cajo̱,
41007022	jo̱guɨ suuiñˋ jalé'ˋ e seaˋ quiá'ˉ dseaˋ rúiñ'ˋ, jo̱guɨ jmóorˋ jalé'ˋ e 'lɨ'ˆ e jaˋ dseengˋ, jo̱guɨ jmóorˋ ta˜ jmɨgóoˋ, jo̱guɨ jmóorˋ jalé'ˋ ta˜ jaˋ dseengˋ e seaˋ fɨˊ jmɨgüíˋ, jo̱guɨ eáangˊ dsihuɨ́ɨiñˊ quiá'ˉ dseaˋ rúiñ'ˋ, jo̱guɨ eáangˊ tɨˊ dsíirˊ fé'rˋ jalé'ˋ júuˆ ta˜ júuˆ, jo̱guɨ eáangˊ jmɨjløng'ˆ yaaiñ˜, jo̱guɨ jaˋ mɨˊ ca'ɨ́ˋ dsíirˊ røøˋ có̱o̱'˜ jalé'ˋ e jmóorˋ.
41007023	Jo̱ jalé'ˋ e jaˋ dseengˋ laba' e uøøˋ fɨˊ dsíiˊ dseaˋ, jo̱ e jo̱ba' e jmóoˋ e cá̱rˋ fɨˊ gaˋ e laco̱' jmɨ'lɨng'ˆ yaaiñ˜ fɨˊ quiniˇ Fidiéeˇ. Jo̱ e jo̱b júuˆ quiéˉe.
41007024	Jo̱ mɨ˜ cangɨ́ˋ jo̱, jo̱ cagüɨ'ɨ́ɨbˊ Jesús fɨˊ jo̱, jo̱ cangórˉ fɨˊ lɨ˜ se̱'ˊ Tiro có̱o̱'˜ lɨ˜ se̱'ˊ Sidón. Jo̱ mɨ˜ caguiérˉ fɨˊ jo̱, ca'írˉ fɨˊ co̱o̱ˋ dsíiˊ sɨnʉ́ʉˆ co̱' jaˋ iiñ˜ e calɨñiˊ jí̱i̱'˜ jaangˋ dseaˋ jie˜ fɨˊ táaiñˋ; dsʉ' jaˋ calɨ́'rˉ fa' ca'méeiñˋ,
41007025	co̱' ladsifɨˊ ladob calɨñiˊ niquiá'ˆ jaangˋ sɨmɨ́ˆ i̱ ni'iuungˉ i̱ 'lɨng'ˆ dsíiˊ jie˜ fɨˊ lɨ˜ táangˋ Jesús. Jo̱ba' ladsifɨˊ ladob cangórˉ fɨˊ quiniˇ dseaˋ do jo̱ casí'rˋ uǿˉ jnir˜ fɨˊ uii˜ tɨɨiñ'ˉ do.
41007026	Jo̱ i̱ niquiá'ˆ i̱ sɨmɨ́ˆ do seeiñˋ fɨˊ lɨ˜ huí̱i̱ˆ, fɨˊ co̱o̱ˋ fɨɨˋ jié'ˋ laco̱' góoˋ Jesús, fɨˊ co̱o̱ˋ lɨ˜ siiˋ Sirofenicia. Jo̱ mɨ˜ cangoquiéeiñˊ fɨˊ lɨ˜ sing'ˊ Jesús, jo̱ camɨ'rˊ dseaˋ do fa' niguíñˉ i̱ 'lɨng'ˆ i̱ iuungˉ dsíiˊ i̱ sɨmɨ́ˆ quiá'rˉ do.
41007027	Jo̱ cañíiˋ Jesús quiá'ˉ i̱ dseamɨ́ˋ do lala: —Cuø˜ fɨˊ e cuǿøngˋ jaléng'ˋ jó̱o̱ˊbɨ dseaˋ nidǿ'ˉ la'uii˜, dsʉco̱' jaˋ dseengˋ e niguíˉ dseaˋ e iñí'ˆ e gø'ˊ jiuung˜ quiá'rˉ jo̱ nicuǿ'rˉ jaléng'ˋ dsiiˋ.
41007028	Jo̱ba' cañíiˋ i̱ dseamɨ́ˋ do quiá'ˉ Jesús lala: —Jáb'ˉ, Fíiˋi, lajo̱b lɨ́ɨˊ, dsʉ' e jáb'ˉ cajo̱ e jaléng'ˋ dsiiˋ i̱ teáang'˜ uii˜ mes˜ sɨtɨ́ɨmˊbre' jalé'ˋ cuíi'˜ iñí'ˆ e sojiʉ́'ˋ quiá'ˉ jó̱o̱ˊ dseaˋ.
41007029	Jo̱ba' cañíiˋtu̱ Jesús quiá'ˉ i̱ dseamɨ́ˋ do: —Jáb'ˉ quíi'ˉ, dseamɨ́ˋ, nɨcuǿømˋ guøn'ˆ fɨˊ quíi'ˉ lana, co̱' lana nɨcagüɨ'ɨ́ɨbˊ i̱ 'lɨng'ˆ i̱ lamɨ˜ iuungˉ dsíiˊ i̱ sɨmɨ́ˆ quíi'ˉ do.
41007030	Jo̱ cangám'ˉ i̱ dseamɨ́ˋ do fɨˊ quiá'rˉ, jo̱ mɨ˜ caguiéiñ'ˉ fɨˊ jo̱, cadséiñ'ˋ i̱ sɨmɨ́ˆ quiá'rˉ do fɨˊ ni˜ co'maˋ e nɨguiúmˉbiñ' do, co̱' nɨcagüɨ'ɨ́ɨbˊ i̱ 'lɨng'ˆ i̱ lamɨ˜ iuungˉ fɨˊ dsíirˊ do.
41007031	Jo̱ mɨ˜ cangɨ́ˋguɨ lajo̱, cagüɨ'ɨ́ɨbˊ Jesús e fɨˊ guóo'˜ uǿˉ lɨ˜ se̱'ˊ Tiro, jo̱ cangɨ́ɨiñˊ fɨˊ lɨ˜ se̱'ˊ Sidón có̱o̱'˜guɨ jalé'ˋ fɨɨˋ e néeˊ fɨˊ lɨ˜ se̱'ˊ Decápolis, jo̱ caguiéˉtu̱r e fɨˊ lɨ˜ néeˊ e guiéeˊ Galilea do.
41007032	Jo̱ fɨˊ jo̱b caguilíingˉ dseaˋ i̱ jéengˋ jaangˋ dseañʉ'ˋ i̱ güɨɨng˜ jo̱guɨ i̱ jaˋ líˋ fé'ˋ. Jo̱ camɨˊ jaléng'ˋ i̱ dseaˋ do e fa' Jesús niquidsirˊ guóorˋ fɨˊ mogui˜ i̱ dseaˋ dsée'˜ do.
41007033	Jo̱ba' cajéengˋ Jesús i̱ dseañʉ'ˋ do fɨˊ lɨ́'ˉ lacaangˋ lɨ˜ siñ'ˊ fɨˊ lɨ˜ jaˋ teáangˉ dseaˋ jiéng'ˋ, jo̱ catá̱'rˉ niguóorˋ fɨˊ dsíiˊ tóˋ logua˜ i̱ dseañʉ'ˋ do, jo̱guɨ ca'ñíirˊ capí'ˆ jo̱ có̱o̱'˜ capí'ˆ jme'e'rˊ cagüɨ'rˊ nisɨ́ɨ'ˇ i̱ dseañʉ'ˋ do.
41007034	Jo̱ mɨ˜ cangɨ́ˋ jo̱, caséerˋ nir˜ fɨˊ yʉ́'ˆ jmɨgüíˋ jo̱ caseáangˋ dsíirˊ casɨ́'rˉ i̱ dseañʉ'ˋ do: —¡Efata! —e guǿng'ˋ: ¡Güɨneab˜ loguá'ˆ!
41007035	Jo̱ dsifɨˊ mɨ˜ café'rˋ lajo̱, ladsifɨˊ lanab canaˊ logua˜ i̱ dseañʉ'ˋ do jo̱guɨ canaangˋ fé'ˋbɨr guiʉ́ˉ cajo̱.
41007036	Jo̱ caquiʉ'ˊ Jesús ta˜ jaléng'ˋ i̱ dseaˋ do e jaˋ i̱i̱ˋ nisɨ́iñ'ˋ jí̱i̱'˜ jaangˋ. Dsʉ' fa' jmiguiʉˊguɨ ya̱'ˊ e quiʉ'ˊ Jesús ta˜ e jaˋ niguiáˉ jaléng'ˋ i̱ dseaˋ do júuˆ, eáangˊguɨb guiaˊ i̱ dseaˋ do.
41007037	Jo̱ eáamˊ dsigáˋ dsíiˊ jaléng'ˋ i̱ dseaˋ i̱ cangáˉ jalé'ˋ e jo̱, jo̱ lalab fé'rˋ: —Lajaléb'ˋ e jmóoˋ i̱ dseaˋ na eáamˊ guiʉ́ˉ, co̱' lí'ˋbre jmérˉ e ninúˉtu̱ jaléng'ˋ dseaˋ güɨɨng˜ jo̱guɨ jmérˉ cajo̱ e nifé'ˋtu̱ jaléng'ˋ dseaˋ i̱ jaˋ líˋ fé'ˋ.
41008001	Jo̱ mɨ˜ cangɨ́ˋ jo̱, jo̱ co̱o̱ˋ jmɨɨ˜ caseáng'ˊtu̱ dseaˋ calé'ˋ catú̱ˉ fɨˊ lɨ˜ táangˋ Jesús, jo̱ co̱' jaˋ seaˋ e nidǿ'ˉguɨiñ' do, jo̱ba' catǿ'ˉ Jesús i̱ dseaˋ guitúungˋ quiá'rˉ do jo̱ casɨ́'ˉreiñ' lala:
41008002	—Eáamˊ fɨ́ɨˉ lɨ́ɨnˉn jaléng'ˋ i̱ dseaˋ na, co̱' lana catɨ́ˋ 'nɨˊ jmɨɨb˜ e taaiñ˜ la có̱o̱'˜ jneaa˜aa' jo̱ jí̱i̱'˜ co̱o̱ˋ jaˋ e seaˋ dǿ'rˉ;
41008003	jo̱guɨ song jnea˜ niguiéen'˜nre fɨˊ quiá'rˉ e nidsihé'rˋ ir˜, dseáam'˜ ni'uó'rˋ guiá'ˆ fɨˊ, co̱' seemˋbiñ' na e jalíiñˉ lɨ˜ huí̱i̱ˉ.
41008004	Jo̱ cañíiˋ i̱ dseaˋ guitúungˋ quiá'rˉ do lala: —¿Jial ɨˊ óoˊ 'nʉˋ, Fíiˋnaa', e cuǿøngˋ nihéng'ˊnaa' i̱ dseaˋ na? co̱' fɨˊ la jaˋ seengˋ dseaˋ i̱ 'nɨ́ɨˋ e gø'ˊ dseaˋ.
41008005	Jo̱ cajmɨngɨ́'ˉ Jesús i̱ dseaˋ guitúungˋ quiá'rˉ do lala: —¿Jó'ˋ iñí'ˆ sɨ'mang'ˆ 'nʉ́'ˋ? Jo̱ cañíiˋ i̱ dseaˋ quiá'rˉ do: —E guiéˉba' seaˋ.
41008006	Jo̱ba' caquiʉ'ˊ Jesús ta˜ e nigüeáˋ jaléng'ˋ i̱ dseaˋ do tá'ˉ có̱ˋ nibøøˇ fɨˊ ni˜ uǿˆ, jo̱guɨ mɨfɨ́ɨngˋ casá̱'ˉbre lajɨˋ guiéˉ e iñí'ˆ do jo̱ cajǿørˉ fɨˊ yʉ́'ˆ e cuø'rˊ gui'máang'ˇ Fidiéeˇ. Jo̱ ngɨ́ˋ jo̱, cafíiñˋ e iñí'ˆ do jo̱ mɨfɨ́ɨngˋ cacuø'rˊ i̱ dseaˋ guitúungˋ quiá'rˉ do, jo̱ íˋguɨb cajméeˋ guiéeˆ e do jee˜ jaléng'ˋ i̱ dseaˋ do,
41008007	jo̱guɨ nisɨ'mam'ˆbɨr jaangˋ gángˉ 'ñʉˋ cajo̱. Jo̱ba' lajo̱b cajméeˋ Jesús có̱o̱iñ'˜ do cajo̱, jang'ˉ cacuø'rˊ gui'máang'ˇ Fidiéeˇ, jo̱guɨba' caquiʉ'rˊ ta˜ dseaˋ quiá'rˉ e nijméiñ'ˉ do guiéeˆ jee˜ jaléng'ˋ dseaˋ.
41008008	Jo̱ba' lajɨɨmˋbre cagǿ'rˋ ie˜ jo̱ carˋ calɨtaaiñ˜ guiʉ́ˉ, jo̱ caséˉbɨ guiéˉguɨ 'matáˆ e tée'˜ jalé'ˋ 'ná'ˆ e caséˉguɨ do.
41008009	Jo̱ jaléng'ˋ i̱ dseaˋ i̱ cagǿ'ˋ ie˜ jo̱ tíiˊbre jiʉ˜ jaˋ quiʉ̱́ˋ mil. Jo̱ mɨ˜ cangɨ́ˋ e cagǿiñ'ˋ do, ca'ɨ́ɨbˉ Jesús júuˆ e dsilíiñ'ˋ do.
41008010	Jo̱ ngɨ́ˋ jo̱, cajgóobˉ Jesús calé'ˋ catú̱ˉ fɨˊ ni˜ móoˊ co̱lɨɨng˜ có̱o̱'˜ jaléng'ˋ dseaˋ guitúungˋ quiá'rˉ jo̱ cangolíiñˆ fɨˊ lɨ˜ se̱'ˊ Dalmanuta.
41008011	Jo̱ lajeeˇ e nɨtáangˋ Jesús fɨˊ ni˜ guóo'˜ uǿˉ jo̱, jo̱b mɨ˜ caguilíingˉ dseaˋ góorˋ i̱ lɨ́ɨngˊ dseaˋ fariseo e canaaiñˋ dsihuɨ́ɨngˊ júuˆ quiá'rˉ có̱o̱'˜ dseaˋ do. Jo̱ laco̱' niguié'rˊ jial ni'nɨ́iñˉ dseaˋ do fɨˊ quiniˇ dseata˜, jo̱ba' camɨ'rˊ dseaˋ do e fa' nijméiñ'ˉ do co̱o̱ˋ e li˜ e quɨ́ɨ'r˜ jmɨɨ˜, jo̱ lajo̱ba' nicuǿˉ li˜ e Fidiéebˇ dseaˋ casíiˋ quiá'rˉ.
41008012	Jo̱ba' caseáangˋ dsíiˊ Jesús e lajang'ˉ, jo̱ ngɨ́ˋ jo̱ cajíñ'ˉ: —¿Jialɨ'ˊ mɨ́ɨ'˜na' jnea˜ e nijmee˜e co̱o̱ˋ li˜ e quɨ́ɨ'˜ɨ jmɨɨ˜, co̱' jnea˜ dseáng'ˉ fá'ˋbaa condséeˊ e jí̱i̱'˜ co̱o̱ˋguɨ lajo̱ nijmee˜e fɨˊ quiníˆna'?
41008013	Jo̱ dob caseáaiñˊ i̱ dseaˋ do jo̱ ca'íbˉtu̱r fɨˊ dsíiˊ móoˊ jo̱ cangórˉ lɨ́'ˆ lɨˊ 'ngóo'˜ cataangˋ e guiéeˊ do.
41008014	Jo̱ ie˜ jo̱ nica'ímˉ dsíiˊ dseaˋ quiá'rˉ fa' e nicá̱rˋ e nidǿ'rˉ, jo̱ la nitíing'ˇ co̱o̱ˋ iñí'ˆba' niquie̱ˊguɨr fɨˊ dsíiˊ e móoˊ do.
41008015	Jo̱ cajíng'ˉ Jesús casɨ́'rˉ i̱ dseaˋ guitúungˋ quiá'rˉ do: —Ñiing˜ óoˊna' có̱o̱'˜ jalé'ˋ e eˊ dseaˋ Israel i̱ lɨ́ɨngˊ dseaˋ fariseo có̱o̱'˜guɨ jalé'ˋ e eˊ dseata˜ Herodes, co̱' jalé'ˋ e eˊ jaléng'ˋ i̱ dseaˋ íˋ lɨ́ɨˊ lafa' quie̱'ˆ iñí'ˆ.
41008016	Jo̱ i̱ dseaˋ guitúungˋ do lɨ́'ˆ caje̱rˊ sɨ́ɨiñˋ lajeeˇ la'ó'ˋ yaam˜bre cuaiñ˜ quiá'ˉ e jaˋ quie̱rˊ iñí'ˆ,
41008017	dsʉ' calɨlíb'ˆ Jesús lají̱i̱'˜ e sɨ́ɨngˋ i̱ dseaˋ do, jo̱ba' casɨ́'ˉreiñ' do lala: —¿Jialɨ'ˊ fó'ˋ 'nʉ́'ˋ e jaˋ iñí'ˆ quié̱ˆna'? ¿Su jaˋ mɨˊ cangám'ˋbɨ' o̱'guɨ mɨˊ calɨlí'ˆbɨ'? ¿Su dseáng'ˉ eáamˊ sɨjnɨˊ moguíˆna'?
41008018	Co̱' téeb'˜ jminíˆ 'nʉ́'ˋ, dsʉ' jaˋ jné'ˋna'; jo̱guɨ dsi˜bɨ loguáˆna' cajo̱, dsʉ' jaˋ nuuˋna'. ¿Su jaˋ tó̱o̱'˜ óoˊna'?
41008019	¿Jóo'˜ 'matáˆ e røøngˋ tée'˜ 'ná'ˆ e caseángˉguɨ jo̱ casɨtɨ́ɨngˊ 'nʉ́'ˋ ie˜ mɨ˜ cafiingˉ jnea˜ 'ñiáˋ iñí'ˆ e cagǿ'ˋ 'ñiáˋ mil dseañʉ'ˋ? Jo̱ cañíiˋ i̱ dseaˋ guitúungˋ do: —Tíibˊ guitu̱ˊ do.
41008020	—Jo̱guɨ mɨ˜ cafiingˉ jnea˜ e guiéˉ iñí'ˆ do e cagǿ'ˋ lajɨˋ quiʉ̱́ˋ mil dseaˋ, ¿jóo'˜guɨ 'matáˆ e røøngˋ tée'˜ 'ná'ˆ casɨtɨ́ɨˇna'? Jo̱ cañíiˋtu̱ i̱ dseaˋ do: —Tíibˊ guiéˉ.
41008021	Jo̱ba' casɨ́'ˉtu̱reiñ' lala: —¿Su jaˋ mɨˊ ngám'ˋbɨ' latɨˊ lana jóng?
41008022	Jo̱ mɨ˜ cangɨ́ˋguɨ lajo̱, caguilíingˉ Jesús có̱o̱'˜ dseaˋ quiá'rˉ fɨˊ Betsaida. Jo̱ lajeeˇ e nɨtaaiñ˜ fɨˊ jo̱, caguilíingˉ dseaˋ jéeiñˋ jaangˋ dseaˋ tiuungˉ fɨˊ quiniˇ Jesús, jo̱ mɨ'rˊ dseaˋ do fa' e nigüɨ́iñ'ˉ capí'ˆ i̱ dseaˋ tiuungˉ do.
41008023	Jo̱ba' catɨ́ɨngˉ Jesús guooˋ i̱ dseaˋ tiuungˉ do jo̱ cangojéeiñˋ fɨˊ lɨ́'ˉ 'nɨ'ˋ fɨɨˋ. Jo̱ cajmɨjmɨ́'rˆ jminiˇ dseaˋ do có̱o̱'˜ jme'e'rˊ, jo̱ ngɨ́ˋ jo̱ caquidsirˊ guóorˋ fɨˊ moguiñ'˜; jo̱ mɨ˜ calɨ́ˉ jo̱, cajmɨngɨ́'ˉreiñ' su nɨlíˋ jǿørˉ capí'ˆ.
41008024	Jo̱ba' cajíng'ˉ i̱ dseaˋ tiuungˉ do e nɨcuǿømˋjiʉ líˋ jǿørˉ jo̱ cajíñ'ˉ: —Nɨmáamˊbaa jaléng'ˋ dseaˋ. Jǿøˉø e jnéengˉ lafa' 'maˋ e ngɨˊ.
41008025	Jo̱ba' caléb'ˋ catú̱ˉ caquidsiˊ Jesús guóorˋ fɨˊ ni˜ jminiˇ i̱ dseaˋ do, jo̱ ladsifɨˊ lanab calɨjné'ˋ i̱ dseaˋ do jo̱ ca'láamˉbre, jo̱ dseáng'ˉ røøbˋ nɨjǿørˉ jóng.
41008026	Jo̱ caquiʉ'ˊ Jesús ta˜ e cangám'ˉbiñ' do fɨˊ quiá'rˉ jo̱ casɨ́'ˉreiñ' do lala: —Jaˋ güɨguiá'ˆ júuˆ, meléˆ, có̱o̱'˜ jalé'ˋ e cajméˉe có̱o̱'˜ 'nʉˋ.
41008027	Jo̱ mɨ˜ cangɨ́ˋguɨ lajo̱, Jesús co̱lɨɨng˜ có̱o̱'˜ jaléng'ˋ dseaˋ guitúungˋ quiá'rˉ cangolíiñˆ lacaangˋ jalé'ˋ fɨɨˋjiʉ e néeˊ lɨ˜ se̱'ˊ Cesarea quiá'ˉ Filipo. Jo̱ lajeeˇ ngolíiñˉ e teáaiñ'˜ fɨˊ, cajmɨngɨ́'ˉ Jesús i̱ dseaˋ guitúungˋ quiá'rˉ do lala: —¿I̱˜ ɨˊ dsíiˊ dseaˋ e lɨ́ɨngˊ jnea˜?
41008028	Jo̱ba' cañíiˋ i̱ dseaˋ guitúungˋ do lala: —I̱ lɨɨng˜ dseaˋ fé'rˋ e lɨn'ˊ Juan i̱ lamɨ˜ seáangˋ dseaˋ jmɨɨˋ, jo̱guɨ i̱ lɨɨng˜guɨ fé'ˋ e lɨn'ˊ Líiˆ, jo̱guɨ i̱ lɨɨng˜guɨ fé'ˋ e lɨn'ˊ jaangˋguɨ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ.
41008029	—Jo̱guɨ 'nʉ́'ˋ, ¿i̱˜ fó'ˋna' e lɨ́ɨngˊ jnea˜? Jo̱ cañíiˋ Tʉ́ˆ Simón quiá'ˉ Jesús lala: —'Nʉbˋ dseaˋ i̱ lɨ́ɨngˊ Dseaˋ Jmáangˉ i̱ casíingˋ Fidiéeˇ cuaiñ˜ quiá'rˉ e laco̱' nilaan'ˉ dseaˋ jmɨgüíˋ.
41008030	Jo̱ caquiʉ'ˊ Jesús ta˜ i̱ dseaˋ quiá'rˉ do e jaˋ nifé'ˋ dseaˋ do júuˆ uii˜ quiá'rˉ fa' nisɨ́'rˋ dseaˋ jiéng'ˋ.
41008031	Jo̱ co̱o̱bˋ mɨ˜ canaangˋ Jesús e'rˊ jaléng'ˋ dseaˋ guitúungˋ quiá'rˉ e dseáng'ˉ nɨsɨ'íimˆbre e ni'íñ'ˋ iihuɨ́ɨˊ dseáng'ˉ e eáangˊ, íbˋ dseaˋ i̱ cajárˉ fɨˊ ñifɨ́ˉ e lɨ́ɨiñˊ jaangˋ dseaˋ jmɨgüíˋ, jo̱guɨ e jaléng'ˋ yʉ́ʉ'˜ dseaˋ cǿøng'˜ i̱ teáangˉ nifɨˊ quiá'ˉ dseaˋ góorˋ dseaˋ Israel có̱o̱'˜guɨ jaléng'ˋ fii˜ jmidseaˋ quiá'rˉ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ nilíˋ 'ní'ˋ níimˉbre dseaˋ do. Jo̱guɨ casɨ́'ˉguɨr i̱ dseaˋ quiá'rˉ do e nijngám'ˉ dseaˋ írˋ; jo̱ dsʉ' mɨ˜ nitɨ́ˉ 'nɨˊ jmɨɨ˜ lajo̱, nijí̱b'ˊtu̱r calé'ˋ catú̱ˉ.
41008032	Jo̱ dseáng'ˉ júuˆ røøbˋ cajmea'rˊ i̱ dseaˋ guitúungˋ quiá'rˉ do. Jo̱ mɨ˜ canúuˉ Tʉ́ˆ Simón lajo̱, cajéeiñˋ Jesús fɨˊ co̱o̱ˋ lɨ˜ jaˋ i̱i̱ˋ núuˋ, jo̱ canaaiñˋ jíimˉbre dseaˋ do.
41008033	Dsʉ' caji̱'ˊtu̱ Jesús nir˜ fɨˊ lɨ˜ caseáaiñˊ dseaˋ quiá'rˉ i̱ caguiaangˉguɨ do jo̱ cajǿøngˉneiñ', jo̱guɨ cajíiñˉ Tʉ́ˆ Simón jo̱ casɨ́'rˉ lala: —¡Jéeng'˜ cáanˋn, Satanás! Jaˋ jnɨ́ɨn'˜ jnea˜ fɨˊ, co̱' 'nʉˋ jaˋ ngáng'ˋ laco̱' jí̱i̱'˜ e ɨˊ dsíiˊ Fidiéeˇ, co̱' lají̱i̱'˜ e lɨ́ɨˊ quiá'ˉ dseaˋ jmɨgüíˋba' ñíˆ 'nʉˋ.
41008034	Jo̱ mɨ˜ cangɨ́ˋ jo̱, catǿ'ˉ Jesús dseaˋ guitúungˋ quiá'rˉ có̱o̱'˜guɨ jaléng'ˋ dseaˋ caguiaangˉguɨ jo̱ casɨ́'ˉreiñ' do lala: —Song i̱i̱ˋ dseaˋ iing˜ ni'uíingˉ dseaˋ quiéˉe, güɨtʉ́rˋ jalé'ˋ e lɨ́ˋ dsíirˊ 'ñia'rˊ jo̱ güɨseaiñ'ˊ lafa' crúuˆ quiá'rˉ e laco̱' cuøˊ li˜ e guiaˊ dsíirˊ e nidsingɨ́ɨiñˉ jalé'ˋ e huɨ́ɨngˊ uíi'˜ e lɨ́ɨiñˊ dseaˋ quiéˉe, jo̱ lajo̱guɨba' ningɨ́rˉ có̱o̱'˜ jnea˜ jóng.
41008035	Co̱' lɨ́'ˆ doñiˊ i̱i̱ˋ dseaˋ i̱ ɨˊ dsíiˊ e lí'ˋbre nileángˉ 'ñia'rˊ jee˜ jalé'ˋ dseeˉ quiá'rˉ, jo̱ dsʉ' i̱ dseaˋ íˋ conguiabˊ nibíiñˆ fɨˊ lɨ˜ 'lɨ'ˆ; jo̱guɨ doñiˊ i̱i̱ˋ dseaˋ nijúuiñˉ uíi'˜ e lɨ́ɨiñˊ dseaˋ quiéˉe jo̱guɨ uíi'˜ e ni'rˊ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ, jo̱ba' i̱ dseaˋ íˋ nitíim'˜bre fɨ˜ quiniˇ Fidiéeˇ jóng.
41008036	Co̱' ¿e˜ ta˜ íingˆ quiá'ˉ jaléng'ˋ dseaˋ jmɨgüíˋ e seeiñˋ e sɨlɨ́ɨ'rˇ jmiguiʉˊ fɨˊ jmɨgüíˋ la song sɨ'naamˋbre lata˜ có̱o̱'˜ jnea˜ mɨ˜ nijúuiñˉ?
41008037	O̱si ¿jial tíiˊ cuǿøngˋ seaˋ líˋ quíˉ jaangˋ dseaˋ e laco̱' nilí'rˋ nitíiñ'˜ fɨˊ quiniˇ Fidiéeˇ é?
41008038	Co̱' song jaangˋ dseaˋ jmóorˋ ɨ'ˋ lɨ́ɨiñˉ uii˜ quiéˉe jo̱guɨ uíi'˜ quiá'ˉ jalé'ˋ júuˆ quiéˉe e guiaaˉ fɨˊ quiniˇ jaléng'ˋ dseaˋ dseeˉ dseaˋ quiˊ i̱ jaˋ já'ˉ lɨ́ɨngˋ e júuˆ jo̱, jo̱ba' lajo̱b jnea˜ cajo̱, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, nijmee˜baa ɨ'ˋ lɨ́ɨnˉn quiá'ˉ i̱ dseaˋ íˋ mɨ˜ tɨˊ lɨ˜ nitɨ́ˉ í'ˋ e nigáaˊtú̱u̱ calé'ˋ catú̱ˉ fɨˊ jmɨgüíˋ la e gáaˊa jee˜ e niingˉ jɨ'ˋ niguo'ˆ quiá'ˉ Fidiéeˇ co̱lɨɨng˜ có̱o̱'˜ jaléng'ˋ ángeles quiá'rˉ.
41009001	Jo̱guɨ casɨ́'ˉbɨguɨ Jesús cajo̱ jaléng'ˋ i̱ dseaˋ quiá'rˉ do: —E laba' jmɨtaaˉ óoˊna' e i̱ lɨɨng˜ 'nʉ́'ˋ la'ó'ˋ teáangˉna' la jmɨɨ˜ na jaˋ mɨˊ nijúungˉna' cartɨˊ mɨ˜ cangɨ́ˋ cangɨ́ɨngˋna' jial nicá̱ˆ Fidiéeˇ nifɨˊ quiá'ˉ dseaˋ la'eáangˊ có̱o̱'˜ e laniingˉ 'gøiñ'ˊ do.
41009002	Jo̱ mɨ˜ cangɨ́ˋguɨ jñʉ́ʉˉ jmɨɨ˜ lajo̱, cangóˉ Jesús fɨˊ co̱o̱ˋ yʉ́'ˆ mó'ˋ e ñíiˊ, jo̱ lají̱i̱'˜ Tʉ́ˆ Simómbing' jéeiñˋ có̱o̱'˜guɨ Tiáa˜ jo̱guɨ Juan. Jo̱ lajeeˇ e nɨteáaiñˉ e fɨˊ yʉ́'ˆ mó'ˋ do, canaangˋ calɨsɨ́ɨngˉ jial jnéengˉ Jesús.
41009003	Jo̱ calɨsɨ́ɨngˉ jial lɨ́ɨˊ sɨ̱'rˆ jo̱ dseáng'ˉ cajnéngˉ e jɨ'ˋ jo̱guɨ e teeˋ eáangˊ e jí̱i̱'˜ jaangˋ dseaˋ jaˋ lí'rˋ sérˉ teeˋ lado mɨ˜ ru̱'rˊ.
41009004	Jo̱guɨ cangáiñˉ Líiˆ có̱o̱'˜guɨ Moi˜ e teáaiñˉ sɨ́ɨiñˋ có̱o̱'˜ Jesús.
41009005	Jo̱guɨ lalab cajíng'ˉ Tʉ́ˆ Simón casɨ́'rˉ Jesús: —Tɨfa'ˊ, ¡eáamˊ iáangˋ dsiiˉ e taang˜naa' co̱lɨɨng˜ fɨˊ la! Jo̱ majmóo'˜naa' 'nɨˊ 'nʉ́ʉˊjiʉ lɨ˜ nitaang˜na': co̱o̱ˋ quíi'ˉ, co̱o̱ˋguɨ quiá'ˉ Moi˜ jo̱guɨ co̱o̱ˋguɨ quiá'ˉ Líiˆ.
41009006	Jo̱ cajíng'ˉ Tʉ́ˆ Simón lajo̱ co̱' jaˋ ñiˊguɨr e˜ nijíñ'ˉ, co̱' dseáng'ˉ eáamˊ cafǿiñ'ˆ lajɨˋ gaaiñˋ do, Tʉ́ˆ Simón jo̱guɨ Tiáa˜ có̱o̱'˜ Juan.
41009007	Jo̱ lajeeˇ jo̱b mɨ˜ cajgóˉ cabøø˜ jníiˊ fɨˊ yʉ́'ˆ jmɨgüíˋ, jo̱ jee˜ jo̱b caquɨ́iñ'ˋ lajaléiñ'ˋ do. Jo̱ fɨˊ jee˜ e jníiˊ do guicanʉ́'ˋ e guicafé'ˋ dseaˋ lala: —I̱ lab Jó̱o̱ˋo̱ i̱ 'neáanˋn eáangˊ, jo̱ nʉ́ʉˉna' lají̱i̱'˜ júuˆ quiá'rˉ.
41009008	Jo̱ mɨ˜ tɨˊ lɨ˜ cajǿøˉ i̱ dseaˋ gaangˋ do lacúng'ˊ lajíingˋ e lɨ˜ teáaiñ'ˉ do, jí̱i̱'˜ jaangˋ i̱ dseaˋ gángˆ do joˋ i̱i̱ˋ cangángˉguɨr cáangˋ Jesús, jo̱ jí̱i̱'˜ 'ñiab'ˊ dseaˋ do caje̱ˊguɨr.
41009009	Jo̱ lajeeˇ cajgáiñˉ e fɨˊ yʉ́'ˆ mó'ˋ do, caquiʉ'ˊ Jesús ta˜ quiá'ˉ i̱ dseaˋ gaangˋ do quiá'rˉ e jaˋ niguiáiñ'ˉ do júuˆ lají̱i̱'˜ e nɨcangárˉ do, co̱' cartɨˊ mɨ˜ ningɨ́ˋ e nijí̱'ˊtu̱ i̱ dseaˋ i̱ jáaˊ fɨˊ ñifɨ́ˉ i̱ lɨ́ɨngˊ dseaˋ jmɨgüíˋ, jo̱ba' nɨcuǿøngˋ e nijméeiñ'ˉ do júuˆ quiá'ˉ jalé'ˋ e jo̱.
41009010	Jo̱ba' lajo̱b cajméeˋ i̱ dseaˋ gaangˋ do, jaˋ caguiarˊ e júuˆ jo̱ nañiˊ fa' jmɨngɨ́'ˉbre rúiñ'ˋ lajeeˇ la'ó'ˋ yaaiñ˜ e˜ guǿng'ˋ e jíng'ˉ dseaˋ do e nijí̱'ˊtu̱r calé'ˋ catú̱ˉ.
41009011	Jo̱ lalab cajmɨngɨ́'ˉ i̱ dseaˋ gaangˋ do Jesús: —¿Jialɨ'ˊ fé'ˋ jaléng'ˋ tɨfa'ˊ quiá'ˉ júuˆ quiʉ'ˊ ta˜ quíˉii', dseaˋ Israel, e Líiˆbing' 'néˉ nijáaˊtu̱r nifɨˊ fɨˊ jmɨgüíˋ la?
41009012	Jo̱ba' cañíiˋ Jesús quiá'ˉ i̱ dseaˋ quiá'rˉ do, jo̱ lalab casɨ́'ˉreiñ' do: —E jáb'ˉ e nifɨˊ nijáaˊtu̱ Líiˆ, jo̱ íbˋ dseaˋ i̱ niguiáˉ guiʉ́ˉ lajalé'ˋ. Jo̱ ¿jialɨ'ˊ fé'ˋ fɨˊ ni˜ jiˋ quiá'ˉ Fidiéeˇ e jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, guíimˋba' 'néˉ e nica̱a̱ˉ iihuɨ́ɨˊ e eáangˊ cartɨˊ nijngáng'ˉ dseaˋ jnea˜?
41009013	Dsʉ' jnea˜ fá'ˋa e fɨ́ɨˉɨ 'nʉ́'ˋ e nɨcajábˉ Líiˆ, jo̱ cajméebˋ dseaˋ la tíiˊ e jáˉ dsíirˊ có̱o̱'˜ dseaˋ do lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ e nɨsɨ'íˆ e nidsingɨ́ɨngˉ dseaˋ do.
41009014	Jo̱ mɨ˜ cangɨ́ˋ jo̱, caquɨng'ˉ Jesús có̱o̱'˜ Tʉ́ˆ Simón jo̱guɨ Tiáa˜ có̱o̱'˜guɨ Juan fɨˊ lɨ˜ táangˋ jaléng'ˋ dseaˋ guitúungˋ quiá'rˉ i̱ caguiaangˉguɨ do, jo̱ cadséiñ'ˋ dseaˋ do jee˜ cabøø˜ jaléng'ˋ dseaˋ jiéng'ˋ, jo̱guɨ i̱ lɨɨng˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel teáaiñˉ sɨ́ɨiñˋ có̱o̱'˜ jaléng'ˋ i̱ dseaˋ do.
41009015	Jo̱ mɨ˜ tɨˊ lɨ˜ cangángˉ jaléng'ˋ i̱ dseaˋ do Jesús, ladsifɨˊ ladob cangojmijíñ'ˊ dseaˋ do e féng'ˊneiñ' jo̱guɨ dseáng'ˉ eáamˊ dsigáˋ dsíirˊ cajo̱.
41009016	Jo̱ba' lalab cajmɨngɨ́'ˉ Jesús i̱ dseaˋ quiá'rˉ do: —¿E˜ teáangˉ 'nʉ́'ˋ jmooˋna' cueeˋ júuˆ có̱o̱'˜ jaléng'ˋ i̱ dseaˋ do?
41009017	Jo̱ba' cañíiˋ jaangˋ lajeeˇ i̱ dseaˋ fɨ́ɨngˊ do lala: —Tɨfa'ˊ, lab nɨjeenˉ jaangˋ jó̱o̱ˋo̱, jo̱ i̱ 'lɨm'ˆ iuungˉ dsíirˊ, jo̱ nɨcajméeiñ'ˋ do e jaˋ líˋ fé'ˋ jó̱o̱ˋo̱,
41009018	jo̱ doñiˊ jié'ˋ sim'ˊ jó̱o̱ˋo̱, jmóoˋ i̱ 'lɨng'ˆ i̱ iuungˉ dsíirˊ do e quɨiñ'ˊ fɨˊ ni˜ uǿˆ; jo̱guɨ uøøˋ ja̱ˊ fɨˊ mo'oorˉ, jo̱guɨ tʉrˊ maja̱r˜, jo̱ dseáng'ˉ ɨ'ˊ teáˋ guotɨɨrˉ. Jo̱ba' nɨcamɨ́ɨ'˜ɨ i̱ dseaˋ quíi'ˉ na fa' e niguíñˉ i̱ 'lɨng'ˆ na, dsʉ' jaˋ mɨˊ calɨ'rˊ.
41009019	Jo̱ba' cañíiˋ Jesús quiáiñ'ˉ do lala: —¡Dseáng'ˉ jaˋ já'ˉ lɨ́ɨmˋ 'nʉ́'ˋ júuˆ quiéˉe! ¿Lɨ˜ jmɨɨ˜ e nilɨnʉ́ʉ'˜na' dseáng'ˉ lajang'ˉ júuˆ quiéˉe? Jo̱guɨ ¿lɨ˜ tɨˊ jmɨɨ˜ nijmee˜e té'ˋe có̱o̱'˜ 'nʉ́'ˋ? Ñijéengˋna' fɨˊ la i̱ sɨming'ˋ na.
41009020	Jo̱ba' cangojéengˋ i̱ dseaˋ do i̱ sɨming'ˋ i̱ dsée'˜ do fɨˊ quiniˇ Jesús. Dsʉ' mɨ˜ tɨˊ lɨ˜ cangángˉ i̱ 'lɨng'ˆ i̱ iuungˉ dsíiˊ i̱ sɨming'ˋ do Jesús, dsifɨˊ ladob cajméeiñ'ˋ do e cadseáˉtu̱ joñíingˋ i̱ sɨming'ˋ do, jo̱ caquɨ́m'ˉbiñ' do fɨˊ ni˜ uǿˆ e beárˋ, jo̱guɨ e uøøˋ ja̱ˊ fɨˊ mo'oorˉ.
41009021	Jo̱ba' cajmɨngɨ́'ˉ Jesús tiquiá'ˆ i̱ sɨming'ˋ do: —¿Lɨ˜ lají̱i̱'˜ lɨ́ɨngˊ i̱ sɨming'ˋ quíi'ˉ e la? Jo̱ba' cañíiˋ i̱ tiquiáiñ'ˆ do quiá'ˉ Jesús: —Latɨˊ jí̱i̱'˜ mɨ˜ jiuum˜biñ' lɨ́ɨiñˊ lana;
41009022	jo̱ jmiguiʉbˊ ya̱'ˊ nɨcajméeiñ'ˋ e nɨcabíingˉneiñ' fɨˊ ni˜ jɨˋ jo̱guɨ fɨˊ dsíiˊ jmɨ́ˋ e laco̱' nilí'rˋ nijngáng'ˉneiñ'. Jo̱ba' mɨ́ɨ'˜naa' 'nʉˋ jmɨ'eeˇ fa' 'nʉˋbɨ nilí'ˋ nijmi'leáan'ˆre, fɨ́ɨˉ güɨlíin'ˋ jnea'ˆ jo̱ jmɨcó̱o̱'ˇ jnea'ˆ.
41009023	Jo̱ba' cañíiˋ Jesús quiá'ˉ i̱ dseaˋ do lala: —¿E lɨ˜ song lí'ˆbaa fó'ˋ 'nʉˋ? ¡Co̱' lajɨbˋ cuǿøngˋ seaˋ líˋ jmee˜ jnea˜ quiá'ˉ i̱i̱ˋ dseaˋ i̱ já'ˉ lɨ́ɨngˋ júuˆ quiéˉe!
41009024	Jo̱ba' cañíiˋ tiquiá'ˆ i̱ sɨming'ˋ i̱ dsée'˜ do e teáˋ: —¡Jáb'ˉ lɨ́ɨngˋ jnea˜ júuˆ quíi'ˉ, Fíiˋnaa', jo̱guɨ jmɨcó̱o̱'ˇ jnea˜ e laco̱' já'ˉguɨ nilíinˋn e jo̱!
41009025	Jo̱ mɨ˜ cangáˉ Jesús e eáamˊ ngóoˊ seáng'ˊ dseaˋ fɨˊ jo̱, jo̱ba' cajíiñˉ i̱ 'lɨng'ˆ i̱ iuungˉ dsíiˊ i̱ siming'ˋ do jo̱ casɨ́'rˉ lala: —Dseaˋ 'lɨng'ˆ i̱ jmóoˋ e jaˋ líˋ fé'ˋ jo̱guɨ jaˋ líˋ nʉ́ˉ i̱ siming'ˋ na, jnea˜ quiʉ́'ˋʉ 'nʉˋ ta˜ e nijúu'˜ lɨ˜ iuun'ˉ dsíiˊ i̱ sɨming'ˋ na, jo̱guɨ e joˋ quɨ́'ˉ jmɨɨ˜ fa' e ni'úˆtu̱' calé'ˋ catú̱ˉ.
41009026	Jo̱ dsifɨˊ lajo̱b ca'óoˋ teáˋ i̱ 'lɨng'ˆ do, jo̱ cajméeiñ'ˋ do e cadseábˉtu̱ joñíingˋ i̱ sɨming'ˋ do. Jo̱ mɨ˜ cangɨ́ˋ jo̱guɨba' cagüɨ'ɨ́ɨiñ'ˊ do fɨˊ lɨ˜ iuuiñˉ, dsʉ' i̱ 'lɨng'ˆ do caseáaiñˊ i̱ sɨming'ˋ do dseáng'ˉ lafa' 'lɨɨm˜biñ' e lɨ́'ˆ laco̱' lajɨɨngˋ dseaˋ do nifé'rˋ e cajúmˉbiñ' do.
41009027	Dsʉ' Jesús ladsifɨˊ ladob catɨ́ɨiñˉ guooˋ i̱ sɨming'ˋ do, jo̱ caseang'ˊneiñ'; jo̱ caráamˉ i̱ sɨming'ˋ do jo̱ casím'ˉbre.
41009028	Jo̱ mɨ˜ cangɨ́ˋ jo̱, ca'íˉ Jesús fɨˊ dsíiˊ sɨnʉ́ʉˆ có̱o̱'˜ dseaˋ guitúungˋ quiá'rˉ, jo̱ fɨˊ jo̱ i̱ dseaˋ quiá'rˉ do cajmɨngɨ́'rˉ dseaˋ do lajeeˇ la'ó'ˋ yaaiñ˜: —¿Jialɨ'ˊ jnea'ˆ jaˋ calɨ́'ˉnaa' fa' caguíngˉnaa' i̱ 'lɨng'ˆ i̱ iuungˉ dsíiˊ i̱ sɨming'ˋ do?
41009029	Jo̱ba' cañíiˋ Jesús quiáiñ'ˉ do jo̱ cajíñ'ˉ: —I̱ 'lɨng'ˆ i̱ lado líbˋ ni'uǿiñ'ˉ dsʉ' la'eáangˊ có̱o̱'˜ e féng'ˊ dseaˋ Fidiéeˇ jo̱guɨ jmóorˋ ayuno.
41009030	Jo̱ mɨ˜ ca'uøøiñˋ e fɨˊ jo̱, cangɨ́ɨmˊtu̱r fɨˊ lɨ˜ se̱'ˊ Galilea. Jo̱ dsʉ' Jesús dseáng'ˉ jaˋ iim˜bre fa' e calɨñiˊ jí̱i̱'˜ jaangˋ dseaˋ jie˜ fɨˊ lɨ˜ táaiñˋ,
41009031	co̱' iiñ˜ e e'rˊ lají̱i̱'˜ i̱ dseaˋ guitúungˋ quiá'ˉbre. Jo̱ lajeeˇ táaiñˋ fɨˊ jo̱, lalab sɨ́'rˋ jaléng'ˋ i̱ dseaˋ quiá'rˉ do: —E laba' fɨ́ɨˉɨ 'nʉ́'ˋ e jnea˜ i̱ cagüéngˉ fɨˊ jmɨgüíˋ la i̱ jáaˊ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jo̱ 'néˉba' e nijám'ˋ dseaˋ jnea˜ fɨˊ quiniˇ dseaˋ i̱ 'ní'ˋ níiˉ quiéˉe cartɨˊ nijngáiñ'ˉ jnea˜; jo̱ dsʉ' mɨ˜ ningɨ́ˋ 'nɨˊ jmɨɨ˜ lajo̱, nijí̱b'ˊtú̱u̱ calé'ˋ catú̱ˉ.
41009032	Dsʉ' jaˋ cangáng'ˋ i̱ dseaˋ guitúungˋ do e˜ uiing˜ e cajíng'ˉ Jesús lado, jo̱guɨ 'gó'ˋbɨr cajo̱ fa' e nijmɨngɨ́'rˉ dseaˋ do.
41009033	Jo̱ mɨ˜ cangɨ́ˋ jo̱, jo̱ mɨ˜ tɨˊ lɨ˜ caguilíingˉtu̱r fɨˊ Capernaum, jo̱ cangɨ́ɨiñˊ fɨˊ dsíiˊ sɨnʉ́ʉˆ. Jo̱ mɨ˜ nɨteáaiñ'˜ fɨˊ jo̱, lalab cajmɨngɨ́'ˉ Jesús i̱ dseaˋ guitúungˋ quiá'rˉ do: —¿E˜ e ñilíingˉ 'nʉ́'ˋ jɨɨng˜na' lacueeˋ guiá'ˆ fɨˊ?
41009034	Jo̱ mɨ˜ canúuˉ i̱ dseaˋ guitúungˋ quiá'rˉ do lado, lɨ́'ˆ caje̱rˊ tiibˉ, dsʉco̱' lajeeˇ teáaiñ'˜ do fɨˊ e jalíiñˉ sɨ́ɨiñˋ e i̱˜ i̱ laniingˉguɨ lajeeˇ la'ó'ˋ yaaiñ˜.
41009035	Jo̱ba' caguábˋ Jesús jo̱ catǿ'rˉ i̱ dseaˋ guitúungˋ do quiá'rˉ jo̱ casɨ́'ˉreiñ' do lala: —Song i̱i̱ˋ dseaˋ iiñ˜ e líiñˉ dseaˋ laniingˉguɨ, jo̱ba' güɨ'ɨ́ˆ dsíirˊ e íbˋ i̱ dseaˋ i̱ catɨˊ lɨ˜ dséngˉguɨ, jo̱guɨ íbˋ dseaˋ cajo̱ i̱ nijméˉ jalé'ˋ ta˜ quiʉ'ˊ jaléng'ˋ dseaˋ jiéng'ˋ e 'néˉ jmérˉ.
41009036	Jo̱ mɨ˜ cangɨ́ˋ jo̱, casíng'ˋ Jesús jaangˋ jiuung˜ pí'ˆ fɨˊ guiá'ˆ jóoˋ lɨ˜ teáaiñ'ˉ do, jo̱ casaiñ'ˉ i̱ jiuung˜ do jo̱ cataiñ'ˉ cuéerˊ, jo̱ casɨ́'rˉ i̱ dseaˋ quiá'rˉ do lala:
41009037	—I̱ dseaˋ i̱ íng'ˋ i̱ jiuung˜ la la'eáangˊ có̱o̱'˜ jnea˜, lajo̱b cajo̱ íñ'ˋ jnea˜; jo̱guɨ i̱ dseaˋ i̱ íng'ˋ jnea˜, güɨlɨñiˊbre guiʉ́ˉ e o̱' jí̱i̱'˜ jnea˜ íñ'ˋ, co̱' lajo̱b cajo̱ íñ'ˋ Tiquiéˆe dseaˋ guiing˜ ñifɨ́ˉ, dseaˋ casíiñˋ jnea˜ fɨˊ jmɨgüíˋ la.
41009038	Jo̱ mɨ˜ cangɨ́ˋ jo̱, e lab cajíng'ˉ Juan casɨ́'rˉ Jesús: —Tɨfa'ˊ, jnea'ˆ nɨcaneem˜baa' jaangˋ dseañʉ'ˋ i̱ jmóoˋ ta˜ uǿøngˋ jaléng'ˋ i̱ 'lɨng'ˆ la'eáangˊ có̱o̱'˜ 'nʉˋ, jo̱ co̱' jaˋ ngɨˊguɨr co̱lɨɨng˜ có̱o̱'˜ jneaa˜aa', jo̱ba' nɨcajníim'˜baa' quiá'rˉ e nijmérˉ lajo̱.
41009039	Jo̱ba' lalab cañíiˋ Jesús quiá'ˉ i̱ dseaˋ quiá'rˉ do: —Jaˋ jnɨɨng˜na' quiá'ˉ i̱ dseaˋ do, co̱' jaˋ seengˋ jí̱i̱'˜ jaangˋ dseaˋ i̱ nijméˉ co̱o̱ˋ e li˜ e dsigáˋ dsíiˊ dseaˋ la'eáangˊ có̱o̱'˜ jnea˜, jo̱ mɨ˜ nilɨcøøngˋguɨ lajo̱ nifé'rˋ gaˋ uii˜ quiéˉe.
41009040	Co̱' i̱ dseaˋ i̱ jaˋ fé'ˋ gaˋ uii˜ quíˉii', jo̱ba' có̱o̱'˜ jneaa˜aa' sɨtáaiñˆ.
41009041	Jo̱guɨ i̱i̱ˋ dseaˋ i̱ cuø'ˊ 'nʉ́'ˋ fa' lab co̱o̱ˋ vas jmɨɨˋ uíi'˜ e 'nʉ́'ˋ lɨ́ɨngˊna' dseaˋ quiéˉe, jo̱ba' jnea˜ jmɨtaaˉ óoˊna' e seabˋ guiéeˆ quiá'rˉ mɨ˜ nitɨ́ˉ fɨˊ jmɨgüíˋ co̱o̱ˋ.
41009042	’Jo̱guɨ song i̱i̱ˋ dseaˋ jmóorˋ jial e niténg'ˋ fɨˊ ni˜ dseeˉ doñiˊ i̱i̱ˋ i̱ jiuung˜ lala i̱ nɨjá'ˉ lɨ́ɨngˋ júuˆ quiéˉe, jo̱ba' guiʉ́ˉguɨb ni'uíingˉ quiá'ˉ i̱ dseaˋ íˋ e nidsibíingˊ 'ñia'rˊ fɨˊ é̱'ˋ jmɨɨˋ e guineeˇ co̱o̱ˋ cu̱u̱˜ 'looˋ fɨˊ moluur˜.
41009043	Jo̱ song guóo'ˋ nijméˉ e nitén'ˋ fɨˊ ni˜ dseeˉ, jo̱ba' quiʉ́ʉ'˜ jóng; co̱' guiʉ́ˉguɨ quíi'ˉ e nitáang'˜ fɨˊ jmɨgüíˋ la có̱o̱'˜ co̱o̱bˋ guóo'ˋ, jo̱ jaˋ guien'ˊ fɨˊ lɨ˜ 'lɨ'ˆ fɨˊ lɨ˜ cooˋ jɨˋ có̱o̱'˜ lajɨˋ tú̱ˉ guóo'ˋ mɨ˜ nitɨ́ˉ oor˜ quíi'ˉ.
41009044	Co̱' e fɨˊ jo̱ joˋ tó̱o̱ˋ jmɨɨ˜ fa' e nijúungˉguɨ jaléng'ˋ jóo'˜ o̱'guɨ fa' e niyʉ'ˊguɨ jɨˋ.
41009045	Jo̱guɨ song tɨɨ'˜ nijméˉ e nitén'ˋ fɨˊ ni˜ dseeˉ, jo̱ba' quiʉ́ʉ'˜ jóng; co̱' guiʉ́ˉguɨ quíi'ˉ e nitáang'˜ fɨˊ jmɨgüíˋ e jlúun'˜ e laco̱'guɨ e niguøn'ˆ có̱o̱'˜ lajɨˋ tú̱ˉ tɨɨ'˜ fɨˊ lɨ˜ 'lɨ'ˆ
41009046	fɨˊ lɨ˜ teáang'˜ jóo'˜ i̱ jaˋ tó̱o̱ˋ jmɨɨ˜ nijúungˉ jo̱guɨ fɨˊ lɨ˜ cooˋ jɨˋ e joˋ tó̱o̱ˋ jmɨɨ˜ yʉ'ˊ.
41009047	Jo̱guɨ song jminí'ˆ jmóoˋ e nitén'ˋ fɨˊ ni˜ dseeˉ, jo̱ba' gui˜ jóng; co̱' guiʉ́ˉguɨ quíi'ˉ e Fidiéeˇ quie̱rˊ nifɨˊ quíi'ˉ e jaˋ seaˋ co̱o̱ˋ jminí'ˆ e laco̱'guɨ téeb'˜ lajɨˋ tú̱ˉ jminí'ˆ niguøn'ˆ fɨˊ lɨ˜ 'lɨ'ˆ
41009048	fɨˊ lɨ˜ teáang'˜ jóo'˜ i̱ jaˋ 'móˉ seaˋ quiá'ˉ jo̱guɨ fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ.
41009049	’Jo̱ lɨgüeang'ˆ jaléng'ˋ dseaˋ quiéˉe la'eáangˊ có̱o̱'˜ jalé'ˋ e huɨ́ɨngˊ e dsingɨ́ɨiñˉ lɨ́'ˆ laco̱'guɨ lɨgüeang'ˆ jalé'ˋ feá'ˉ la'eáangˊ có̱o̱'˜ ñi˜ jo̱guɨ jɨˋ.
41009050	Jo̱ eáamˊ íingˆ ta˜ jalé'ˋ ñi˜, jo̱ dsʉ' song ca'íngˉ lají̱i̱'˜ e ñii˜ do, jo̱ba' ¿jial nilí'ˋ 'nʉ́'ˋ nijmeeˉna' e nilɨñii˜tu̱ calé'ˋ catú̱ˉ? Jo̱ba' fɨ́ɨˉɨ 'nʉ́'ˋ e güɨ'uíingˉna' laco̱' lɨ́ɨˊ ñi˜ e guiʉ́ˉ do, jo̱ güɨlɨseengˋna' juguiʉ́ˉ júuˆ røøˋ lajeeˇ la'ó'ˋ rúng'ˋna'.
41010001	Jo̱ mɨ˜ cangɨ́ˋ jo̱, cagüɨ'ɨ́ɨbˊ Jesús fɨˊ Capernaum jo̱ cangóˉtu̱r fɨˊ guóo'˜ uǿˉ lɨ˜ se̱'ˊ Judea jo̱guɨ e fɨˊ guóo'˜ uǿˉ e néeˊ lɨ́'ˆ lɨˊ guiée'˜ laco̱' iʉ˜ guaˋ Jordán. Jo̱ fɨˊ jo̱b caseáng'ˊtu̱ jaléng'ˋ dseaˋ, jo̱ canaaiñˋ e'rˊ jaléng'ˋ i̱ dseaˋ do júuˆ quiá'ˉ Fidiéeˇ lɨ́'ˆ laco̱' lɨtɨ́ɨiñˋ do.
41010002	Jo̱ lajeeˇ jo̱ cangoquiéengˊ jaangˋ gángˉ dseaˋ Israel i̱ lɨ́ɨngˊ dseaˋ fariseo fɨˊ lɨ˜ sing'ˊ Jesús e lɨ́'ˆ laco̱' niguié'rˊ jial ni'nɨ́iñˉ dseaˋ do fɨˊ quiniˇ dseata˜. Jo̱ba' cajmɨngɨ́'rˉ dseaˋ do e su seabˋ fɨˊ e nitiúungˉ dseañʉ'ˋ dseamɨ́ˋ quiá'rˉ.
41010003	Jo̱ba' lalab cañíiˋ Jesús quiá'ˉ i̱ dseaˋ do: —¿E˜ ta˜ caquiʉ'ˊ Moi˜ e nijmeeˉna' quiá'ˉ e jo̱?
41010004	Jo̱ jaléng'ˋ i̱ dseaˋ do cañíirˋ lala: —Moi˜ cacuøˊbre e líb'ˋ jaangˋ dseañʉ'ˋ nitiúuiñˉ dseamɨ́ˋ quiá'rˉ lɨfa' 'néˉ seáiñˉ co̱o̱ˋ majíˋ lɨ˜ fé'ˋ lajo̱.
41010005	Jo̱ba' cañíiˋ Jesús quiá'ˉ i̱ dseaˋ do lala: —Moi˜ cacuørˊ e júuˆ jo̱, co̱' ñirˊ e dseáng'ˉ eáangˊ ue'ˋ óoˊ 'nʉ́'ˋ.
41010006	Jo̱ dsʉ' lají̱i̱'˜ ie˜ mɨ˜ catɨro̱o̱ˇ jmɨgüíˋ, “Fidiéeˇ cajmeáaiñˋ dseañʉ'ˋ có̱o̱'˜guɨ dseamɨ́ˋ”.
41010007	“Jo̱ uíi'˜ e jo̱ba' e cúng'ˋ dseañʉ'ˋ guóorˋ jo̱ 'naaiñˋ quiá'ˉ sejmiirˋ e laco̱' nilɨseeiñˋ co̱lɨɨng˜ có̱o̱'˜ dseamɨ́ˋ quiá'rˉ.
41010008	Jo̱ lajɨˋ huáaiñˉ do lafa' jaamˋbre nɨca'uíiñˉ jóng.” Jo̱ba' joˋ tíiˊguɨr gángˉ dseaˋ, co̱' lafa' jaamˋ dseaˋ ca'uíiñˉ.
41010009	Co̱' Fidiéeˇbing' caguiaˊ uiing˜ e nicúng'ˋ dseaˋ guóorˋ, jo̱ba' joˋ cuǿøngˋ fa' e nitiúungˉguɨ dseaˋ rúiñ'ˋ mɨ˜ nɨcangɨ́ˋ e cacúng'ˋ guórˋ.
41010010	Jo̱ mɨ˜ cangɨ́ˋ jo̱, jo̱ ca'íbˉtu̱ Jesús fɨˊ dsíiˊ sɨnʉ́ʉˆ co̱lɨɨng˜ có̱o̱'˜ dseaˋ guitúungˋ quiá'rˉ, jo̱ lajeeˇ jo̱ calé'ˋ catú̱ˉ cajmɨngɨ́ɨˋ i̱ dseaˋ quiá'rˉ do cuaiñ˜ quiá'ˉ e júuˆ e ngóoˊ do.
41010011	Jo̱ba' Jesús cañíirˋ quiá'ˉ i̱ dseaˋ do lala: —I̱i̱ˋ dseañʉ'ˋ i̱ tiúungˉ dseamɨ́ˋ quiá'ˉ jo̱ cúiñ'ˋ guórˋ có̱o̱'˜ dseamɨ́ˋ i̱ jiéng'ˋ, jo̱ba' éeˋbre dseeˉ fɨˊ quiniˇ Fidiéeˇ uii˜ quiá'ˉ i̱ dseamɨ́ˋ la'uii˜ do;
41010012	jo̱guɨ song jaangˋ dseamɨ́ˋ catiúuiñˉ dseañʉ'ˋ quiá'rˉ jo̱ cacúiñ'ˋ guóorˋ có̱o̱'˜ jaangˋguɨ dseañʉ'ˋ, jo̱ba' éeˋbre dseeˉ cajo̱ fɨˊ quiniˇ Fidiéeˇ.
41010013	Jo̱ lajeeˇ jo̱ fɨ́ɨmˊ dseaˋ cangojéeiñˋ jiuung˜ quiá'rˉ fɨˊ lɨ˜ táangˋ Jesús e laco̱' niquidsiˊ dseaˋ do guóorˋ fɨˊ moguiñ'˜ e laco̱' nilɨgüeaiñ'ˆ do, dsʉ' i̱ dseaˋ guitúungˋ quiá'ˉ Jesús do canaaiñˋ jíimˉbre jaléng'ˋ i̱ dseaˋ i̱ dsijéengˋ jiuung˜ quiá'rˉ fɨˊ do.
41010014	Jo̱ mɨ˜ cangáˉ Jesús e jo̱, eáamˊ calɨguíiñˉ jo̱ lalab casɨ́'rˉ i̱ dseaˋ quiá'rˉ do: —Cuǿø'˜na' fɨˊ e jalíingˉ jaléng'ˋ i̱ jiuung˜ na fɨˊ quiniiˉ jo̱ jaˋ jnɨ́ɨng'˜na' quiá'rˉ, dsʉco̱' Fidiéeˇbing' i̱ quie̱ˊ nifɨˊ quiá'ˉ jaléng'ˋ i̱ dseaˋ i̱ lɨ́ɨngˊ laco̱' i̱ jiuung˜ la.
41010015	Jo̱ dseáng'ˉ fá'ˋbaa e i̱i̱ˋ jaˋ iing˜ ni'íng'ˋ e Fidiéeˇ nicá̱ˋ nifɨˊ quiá'rˉ laco̱'guɨ íng'ˋ jaangˋ jiuung˜, jo̱ba' jaˋ to̱o̱˜ jmɨɨ˜ e Fidiéeˇ nicá̱ˋ nifɨˊ quiá'rˉ cajo̱.
41010016	Jo̱ mɨ˜ cangɨ́ˋ jo̱, casáng'ˋ Jesús lajaangˋ lajaangˋ i̱ jiuung˜ do, jo̱ cataiñ'ˉ güea'ˆ lajaléiñ'ˋ do e lɨco̱' caquidsirˊ guóorˋ fɨˊ moguiñ'˜.
41010017	Jo̱ mɨ˜ cangɨ́ˋ jo̱, lajeeˇ e nʉ́'ˉguɨ ni'íˋ Jesús fɨˊ e nidsérˉ fɨˊ iuuiñˉ, ladsifɨˊ ladob caguiéˉ jaangˋ dseañʉ'ˋ i̱ cuí̱i̱ˋ, jo̱ casí'rˋ uǿˉ jnir˜ fɨˊ quiniˇ dseaˋ do jo̱ cajmɨngɨ́'rˉ dseaˋ do lala: —Tɨfa'ˊ i̱ guiʉ́ˉ dsíiˊ, ¿e˜ 'néˉ nijmee˜ jnea˜ e laco̱' nilí'ˋi e nilɨseenˉ cøøngˋ có̱o̱'˜ Fidiéeˇ carˋ ngongɨ́ɨˋ jmɨɨ˜?
41010018	Jo̱ cañíiˋ Jesús quiá'ˉ i̱ dseañʉ'ˋ do lala: —¿Jialɨ'ˊ fɨ'ˊ jnea˜ e guiʉ́ˉ dsiiˉ? E jáb'ˉ dseáng'ˉ jaamˋ dseaˋ guiúngˉ i̱ seengˋ, jo̱ íbˋ Fidiéeˇ.
41010019	Jo̱ nɨñí'ˆ lají̱i̱'˜ júuˆ quiʉ'ˊ ta˜ quiá'ˉ Fidiéeˇ: “Jaˋ jngan'ˊ dseaˋ rún'ˋ; jaˋ 'lee'˜ e nigüɨ́n'ˋ có̱o̱'˜ dseañʉ'ˋ o̱si dseamɨ́ˋ i̱ o̱' quíi'ˉ; jaˋ jmée'ˆ ɨ̱ɨ̱ˋ; jaˋ cá̱'ˆ júuˆ e o̱' já'ˉ e en'ˊ jaléng'ˋ dseaˋ rún'ˋ; jaˋ jmɨgǿøn'ˋ dseaˋ rún'ˋ; jo̱guɨ jmɨ'gooˋ tiquíi'ˆ có̱o̱'˜ niquíi'ˆ.”
41010020	Jo̱ cajíng'ˉ i̱ dseañʉ'ˋ do lala: —Tɨfa'ˊ, lajaléb'ˋ e jo̱ nɨcajmiti˜baa latɨˊ jí̱i̱'˜ mɨ˜ sɨmím'ˋbaa.
41010021	Jo̱ba' cajǿøngˉ Jesús i̱ dseañʉ'ˋ do e iáangˋ dsíirˊ, jo̱ cañíirˋ quiáiñ'ˉ do lala: —Co̱o̱ˋguɨ seaˋ e 'néˉ fɨ́ɨˉɨ 'nʉˋ e 'néˉ quíi'ˉ: guǿng'ˊ jo̱ güɨ'nɨɨ˜ lajalé'ˋ e seaˋ quíi'ˉ, jo̱ e nilí'ˋ do nijmée'ˆ guiéeˆ jee˜ jaléng'ˋ dseaˋ tiñíingˉ. Jo̱ lajo̱ba' nilɨseaˋ juguiʉ́ˉ quíi'ˉ fɨˊ ñifɨ́ˉ mɨ˜ nitɨ́ˉ fɨˊ jmɨgüíˋ co̱o̱ˋ. Jo̱ mɨ˜ ningɨ́ˋ e nijme'ˆ e nɨcafɨ́ɨˉɨ 'nʉˋ na, jo̱ba' nea˜ jo̱ ningɨ́'ˆ có̱o̱'˜ jnea˜.
41010022	Jo̱ dsʉ' mɨ˜ canúuˉ i̱ dseañʉ'ˋ do lado, eáamˊ fɨ'íˆ calɨ́iñˉ; jo̱ joˋ iáangˋ dsíirˊ cangáiñ'ˉ fɨˊ quiá'rˉ, co̱' lɨ́ɨiñˊ jaangˋ dseaˋ i̱ eáamˊ seaˋ cuuˉ.
41010023	Jo̱ mɨ˜ cangɨ́ˋ jo̱, cajǿøˉ Jesús lacúng'ˊ lɨ˜ siñ'ˊ, jo̱ casɨ́'rˉ i̱ dseaˋ guitúungˋ quiá'rˉ do lala: —¡Eáamˊ huɨ́ɨngˊ lɨ́ɨˊ quiá'ˉ jaléng'ˋ dseaˋ seaˋ cuuˉ e nijáng'ˋ yaaiñ˜ fɨˊ quiniˇ Fidiéeˇ e laco̱' dseaˋ do nicá̱ˋ nifɨˊ quiá'rˉ!
41010024	Jo̱ mɨ˜ canúuˉ i̱ dseaˋ guitúungˋ do lala, eáamˊ cangogáˋ dsíirˊ. Jo̱ dsʉ' caléb'ˋtu̱ casɨ́'ˉ Jesús i̱ dseaˋ quiá'rˉ do lala: —Jó̱o̱ˋo̱, ¡eáamˊ huɨ́ɨngˊ e ni'íng'ˋ dseaˋ e Fidiéeˇ nicá̱ˋ nifɨˊ quiá'rˉ!
41010025	Co̱' jaˋguɨ huɨ́ɨngˊ quiá'ˉ jaangˋ jó'ˋ camello e ningɨ́ngˉne' fɨˊ dsíiˊ tóˋ jminiˇ quiá'ˉ mocuuˉ 'miˊ 'mɨ'ˊ e laco̱'guɨ jaangˋ dseaˋ seaˋ cuuˉ nilí'rˋ e ni'íñ'ˋ e Fidiéeˇ nicá̱ˋ nifɨˊ quiá'rˉ.
41010026	Jo̱ mɨ˜ canúuˉ dseaˋ guitúungˋ quiá'rˉ e jo̱, eáangˊguɨb cangogáˋ dsíirˊ, jo̱ canaaiñˋ jmɨngɨ́'ˉ rúiñ'ˋ lajeeˇ la'ó'ˋ yaaiñ˜ lala: —Jo̱ ¿i̱˜ i̱ nilí'ˋ e nileáiñˋ jee˜ jalé'ˋ dseeˉ quiá'rˉ?
41010027	Jo̱ba' cajǿøngˉ Jesús i̱ dseaˋ do, jo̱ cañíirˋ quiáiñ'ˉ lala: —Huɨ́ɨmˊ lɨ́ɨˊ quiá'ˉ jaléng'ˋ dseaˋ jmɨgüíˋ, dsʉ' jaˋ lɨ́ɨˊ lajo̱ quiá'ˉ Fidiéeˇ, co̱' lajɨbˋ quɨ́ɨ'˜ dseaˋ do jmɨɨ˜ líˋ jmérˉ.
41010028	Jo̱ mɨ˜ cangɨ́ˋ jo̱, Tʉ́ˆ Simónguɨ canaaiñˋ sɨ́'rˋ dseaˋ do lala: —Fíiˋnaa', jnea'ˆ nɨcatʉ́ˆbaa' lajaléb'ˋ e seaˋ quíˉnaa', jo̱ jo̱guɨba' cangɨ́ˆnaa' có̱o̱'˜ 'nʉˋ.
41010029	Jo̱ba' cañíiˋ Jesús quiáiñ'ˉ do: —Dseáng'ˉ e já'ˉ e fɨ́ɨˉɨ 'nʉ́'ˋ e doñiˊ i̱i̱ˋ i̱ catʉ́ˋ jalé'ˋ e seaˋ quiá'ˉ o̱si góorˋ o̱si ca'naaiñˋ quiá'ˉ jaléng'ˋ rúiñ'ˋ o̱si quiá'ˉ tiquiá'rˆ niquiá'rˆ o̱si quiá'ˉ jaléng'ˋ jó̱o̱rˊ o̱si catʉ́rˋ jalé'ˋ uǿˉ quiá'rˉ dsʉ' uíi'˜ e ca'íñ'ˋ jnea˜ jo̱guɨ uíi'˜ e ni'rˊ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ,
41010030	jo̱ba' i̱ dseaˋ íˋ ni'ím'ˋbre fɨˊ jmɨgüíˋ la cien née'˜guɨ e jmiguiʉˊ quiá'ˉ jalé'ˋ e catʉ́rˋ do, nañiˊ fa' gabˋ jmáng'ˋ dseaˋ írˋ; jo̱guɨ mɨ˜ nitɨ́ˉ fɨˊ jmɨgüíˋ co̱o̱ˋ, ni'ím'ˋbre e seeiñˋ cøøngˋ có̱o̱'˜ Fidiéeˇ lata˜ cajo̱.
41010031	Jo̱ i̱ lɨɨng˜ dseaˋ i̱ lɨ́ɨngˉ e niiñˉ eáangˊ fɨˊ jmɨgüíˋ la, jo̱ dsʉ' íˋbing' jí̱i̱'˜ capí'ˆ jaˋ eeˋ niingˉ mɨ˜ nitɨ́ˉ e í'ˋ jo̱. Jo̱ dsʉ' i̱ lɨɨng˜ dseaˋ i̱ lɨ́ɨngˉ e jaˋ eeˋ niiñˉ jí̱i̱'˜ capí'ˆ fɨˊ jmɨgüíˋ la, jo̱ íˋbing' i̱ eáangˊguɨ nilɨniingˉ mɨ˜ nitɨ́ˉ e í'ˋ jo̱.
41010032	Jo̱ mɨ˜ cangɨ́ˋ jo̱, iuungˉ Jesús fɨˊ e ngóorˊ fɨˊ Jerusalén co̱lɨɨng˜ có̱o̱'˜ dseaˋ quiá'rˉ, jo̱ 'ñiab'ˊ Jesús ngóorˊ nifɨˊ ie˜ jo̱, jo̱ caluuˇguɨ lajo̱ ngolíingˉ dseaˋ guitúungˋ quiá'rˉ, jo̱ i̱ dseaˋ la eáamˊ dsigáˋ dsíirˊ. Jo̱ caluuˇ i̱ dseaˋ guitúungˋ do ngolíingˉ dseaˋ quiá'rˉ caguiaangˉguɨ, jo̱ i̱ dseaˋ la dseáng'ˉ 'gó'ˋbre. Jo̱ Jesús ca'naamˋbre calé'ˋ catú̱ˉ có̱o̱'˜ i̱ dseaˋ guitúungˋ quiá'rˉ do jo̱ casɨ́'ˉreiñ' do lají̱i̱'˜ e nidsijéeˊ có̱o̱'r˜ jo̱ lalab cajíñ'ˉ:
41010033	—Jo̱ lɨ́'ˆ laco̱' jí̱i̱'˜ e la móoˉ 'nʉ́'ˋ jmɨɨ˜ na, lana nɨngóoˊnaa' fɨˊ Jerusalén, jo̱ fɨˊ fɨɨˋ jo̱b lɨ˜ nijáng'ˋ dseaˋ jnea˜, dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jo̱ fɨˊ jaguóˋ jaléng'ˋ fii˜ jmidseaˋ quiá'ˉ dseaˋ góoˋbaa' có̱o̱'˜guɨ fɨˊ jaguóˋ jaléng'ˋ tɨfa'ˊ quiá'ˉ júuˆ quiʉ'ˊ ta˜ quíˉbaa' lɨ˜ nijáiñ'ˋ jnea˜ jo̱ nicuǿ'rˉ jnea˜ dseeˉ e dseáng'ˉ 'néˉ nijúumˉbaa; jo̱ nijáiñ'ˋ jnea˜ fɨˊ jaguóˋ dseaˋ i̱ jaˋ lɨ́ɨngˊ dseaˋ góoˋnaa' dseaˋ Israel,
41010034	jo̱ nilǿømˉbre jnea˜, jo̱guɨ ni'ñíñˉ jnea˜, jo̱guɨ nijmɨhuɨ́ɨiñˋ jnea˜ cartɨˊ nijngám'ˉbre jnea˜; dsʉ' mɨ˜ nisúungˉ 'nɨˊ jmɨɨ˜ lajo̱, nijí̱b'ˊtú̱u̱ calé'ˋ catú̱ˉ.
41010035	Jo̱ mɨ˜ cangɨ́ˋ jo̱, cangoquiéengˊ Tiáa˜ có̱o̱'˜guɨ Juan fɨˊ lɨ˜ sing'ˊ Jesús, jo̱ lajɨˋ huáaiñ'ˉ do lɨ́ɨiñˊ jó̱o̱ˊ jaangˋ dseañʉ'ˋ i̱ siiˋ Zebedeo, jo̱ lalab cajíng'ˉ i̱ dseaˋ do casɨ́'rˉ Jesús: —Tɨfa'ˊ, ii˜naa' e nijmití'ˆ co̱o̱ˋ jmɨ'eeˇ lají̱i̱'˜ e nimɨ́ɨ'˜naa' 'nʉˋ.
41010036	Jo̱ba' cañíiˋ dseaˋ do: —¿E˜ iing˜na' e nijmɨcó̱o̱'ˇo̱ 'nʉ́'ˋ?
41010037	Jo̱ba' cañíiˋ i̱ dseaˋ gángˉ do quiá'ˉ Jesús: —Cuǿø'˜ jnea'ˆ e nitɨ́ˉnaa' fɨˊ ñifɨ́ˉ quíi'ˉ mɨ˜ nɨguiing˜tu̱' fɨˊ jo̱ e ni'iéˆnaa' jaangˋ lɨ́'ˆ lɨˊ dséeˊ jo̱guɨ jaangˋ lɨ́'ˆ lɨˊ tuung˜.
41010038	Jo̱ba' cañíiˋ Jesús quiáiñ'ˉ do lala: —'Nʉ́'ˋ jí̱i̱'˜ jaˋ ñíˆna' lají̱i̱'˜ e mɨˋna' na. ¿Su lɨ́ɨngˉna' e nité'ˋna' lají̱i̱'˜ e iihuɨ́ɨˊ e nɨjaquiéengˊ quiéˉe jo̱guɨ e nité'ˋna' e nijmeáng'ˋ dseaˋ 'nʉ́'ˋ gaˋ lɨ́'ˆ laco̱'guɨ nidsingɨ́ɨngˉ jnea˜?
41010039	Jo̱ba' cañíiˋ i̱ dseaˋ gángˉ do quiá'ˉ Jesús lala: —Lí'ˋbaa'. Jo̱ba' cajíng'ˉtu̱ Jesús casɨ́'ˉreiñ': —E jáb'ˉ e 'nʉ́'ˋ nimóˆna' iihuɨ́ɨˊ cajo̱ lɨ́'ˆ laco̱'guɨ nimoo˜ jnea˜, jo̱guɨ e gabˋ nijmeáng'ˋ dseaˋ 'nʉ́'ˋ lɨ́'ˆ laco̱'guɨ nijmeáng'ˋ dseaˋ jnea˜;
41010040	jo̱ dsʉ' e nigüeáˋ dseaˋ lɨ́'ˆ lɨˊ dséeˊ o̱si lɨ́'ˆ lɨˊ tuung˜ é laco̱' guiin˜n, jaˋ jnea˜ catɨ́ɨnˉn fa' e nicuøøˉ e jo̱, co̱' nigüeáˋ fɨˊ jo̱ jaléng'ˋ i̱ dseaˋ i̱ nɨsɨ'íingˆ i̱ niñíingˋ e jo̱.
41010041	Jo̱ mɨ˜ tɨˊ lɨ˜ canúuˉ i̱ dseaˋ quiá'ˉ Jesús i̱ guíngˉguɨ do e cajméeˋ Tiáa˜ có̱o̱'˜guɨ Juan lajo̱, jo̱ba' eáamˊ calɨguíiñˉ quiáiñ'ˉ do.
41010042	Jo̱ dsʉ' Jesús catǿ'ˉbre jaléng'ˋ i̱ dseaˋ guitúungˋ do quiá'rˉ jo̱ casɨ́'ˉreiñ' lala: —Nɨñíbˆ 'nʉ́'ˋ guiʉ́ˉ e jee˜ jaléng'ˋ dseaˋ i̱ jaˋ cuíingˋ Fidiéeˇ seengˋ jaléng'ˋ dseata˜ i̱ quiʉ'ˊ ta˜ quiá'ˉ jaléng'ˋ dseaˋ, jo̱ jaléng'ˋ i̱ dseaˋ i̱ quiʉ'ˊ ta˜ do eáamˊ sɨlɨ'rˊ có̱o̱'˜ e ta˜ lɨ́ɨiñˊ do. Jo̱ lajo̱b lɨ́ɨˊ cajo̱ có̱o̱'˜ jaléng'ˋ dseata˜ dseaˋ féng'ˊ i̱ quie̱ˊ nifɨˊ quiá'ˉ jaléng'ˋ dseaˋ, co̱' laguidseaamˆ quiʉ'rˊ ta˜ quiáiñ'ˉ do.
41010043	Jo̱ dsʉ' jaˋ cuǿøngˋ e nidsijéeˊ lajo̱ jee˜ 'nʉ́'ˋ, co̱' i̱i̱ˋ i̱ iing˜ i̱ nicá̱ˋ nifɨˊ jee˜ 'nʉ́'ˋ, íˋbing' i̱ 'néˉ nijméˉ ta˜ jmɨcó̱o̱'˜ quiá'ˉ i̱ caguiaangˉguɨ;
41010044	jo̱guɨ i̱i̱ˋ i̱ iing˜ i̱ nijméˉ e niingˉguɨr jee˜ 'nʉ́'ˋ, íˋbing' i̱ 'néˉ jméˉ jalé'ˋ ta˜ huɨ̱́'ˋ jee˜ jaléng'ˋ i̱ caguiaangˉguɨ e jaˋ jmiféng'ˊ 'ñia'rˊ.
41010045	Jo̱ lajo̱b 'néˉ jmérˉ, co̱' lajo̱b ta˜ cagáˉ jnea˜ cajo̱, jnea˜ dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ; co̱' jnea˜ jaˋ cagáˉa fa' e jmóoˋ dseaˋ ta˜ fɨˊ quiniiˉ, co̱' jnea˜ cagáˉa e laco̱' nijmɨcó̱o̱'˜o̱ jaléng'ˋ dseaˋ jmɨgüíˋ jo̱guɨ e laco̱' nijáang'˜ 'ñiá'ˋa e nijúunˉn e laco̱' nileángˋ fɨ́ɨngˊ dseaˋ jmɨgüíˋ jee˜ jalé'ˋ dseeˉ quiá'rˉ.
41010046	Jo̱ mɨ˜ cangɨ́ˋ jo̱, caguiéˉ Jesús có̱o̱'˜ dseaˋ quiá'rˉ fɨˊ Jericó. Jo̱ lajeeˇ e uøøiñˋ e fɨˊ jee˜ fɨɨˋ jo̱ co̱lɨɨng˜ có̱o̱'˜ dseaˋ quiá'rˉ có̱o̱'˜guɨ i̱ fɨ́ɨngˊguɨ dseaˋ i̱ jiéng'ˋ cajo̱, jo̱ jaangˋ dseaˋ tiuungˉ i̱ siiˋ Bartimeo, jó̱o̱ˊ jaangˋ dseañʉ'ˋ i̱ siiˋ Timeo, guiiñ˜ 'nɨ'ˋ fɨˊ e jmóorˋ ta˜ mɨˊ cuuˉ.
41010047	Jo̱ba' mɨ˜ tɨˊ lɨ˜ calɨlí'ˆ i̱ dseaˋ tiuungˉ do e quiá̱'ˉ nɨngóoˊ Jesús dseaˋ seengˋ fɨˊ Nazaret, jo̱ba' canaaiñˋ óoˋbre jo̱ fé'rˋ lala: —¡Jesús, dseaˋ sɨju̱ˇ dseata˜ Daví'ˆ, fɨ́ɨˉ güɨlíin'ˋ jnea˜!
41010048	Jo̱ i̱ fɨ́ɨmˊ dseaˋ cajíiñˉ i̱ dseaˋ tiuungˉ do e laco̱' joˋ nifé'ˋguɨiñ' do lado, jo̱ dsʉ' i̱ dseaˋ tiuungˉ do lɨ́'ˆ lɨˊ teáˋguɨ canaaiñˋ ám'ˋbre dseaˋ do jo̱ café'ˋtu̱r lala: —¡Jesús, dseaˋ sɨju̱ˇ dseata˜ Daví'ˆ, fɨ́ɨˉ güɨlíin'ˋ jnea˜!
41010049	Jo̱ba' Jesús caquium'ˊbre fɨˊ iuuiñˉ jo̱ cajíñ'ˉ: —Jéengˋna're fɨˊ la. Jo̱ba' catǿb'ˉ jaléng'ˋ i̱ dseaˋ i̱ ngolíingˉ có̱o̱'˜ Jesús i̱ dseaˋ tiuungˉ do jo̱ casɨ́'ˉreiñ' do lala: —Cuǿø'˜ bíˋ uø'ˊ jo̱ ráan'ˉ, co̱' dob tǿ'ˋ Jesús 'nʉˋ.
41010050	Jo̱ba' cab'ˊ caquiéerˋ e 'mɨ'ˊ jlɨ́ɨiñˋ do, jo̱ lɨco̱' ca'ɨ́ɨmˉbre jo̱ caguiérˉ catɨˊ quiniˇ Jesús.
41010051	Jo̱ba' cajmɨngɨ́'ˉ Jesús i̱ dseaˋ tiuungˉ do lala: —¿E˜ iing˜ 'nʉˋ e nijmee˜e quíi'ˉ? Jo̱ba' cañíiˋ i̱ dseaˋ tiuungˉ do quiá'ˉ Jesús lala: —Tɨfa'ˊ, iin˜n e nijmée'ˆ e nilɨjné'ˋbaa.
41010052	Jo̱ba' cañíiˋ Jesús quiá'ˉ i̱ dseaˋ tiuungˉ do lala: —Nɨcuǿømˋ guøn'ˆ náng, co̱' nɨca'láamˉba' uíi'˜ e jáb'ˉ calɨ́n'ˉ júuˆ quiéˉe. Jo̱ ladsifɨˊ lado calɨjné'ˋ i̱ dseaˋ do, jo̱ cango'leáamˊbre laco̱' ngóoˊ Jesús lají̱i̱'˜ fɨˊ iuungˉ dseaˋ do.
41011001	Jo̱ mɨ˜ cangɨ́ˋ jo̱, mɨ˜ tɨˊ lɨ˜ nɨteáaiñˉ quiá̱'ˉ jee˜ fɨɨˋ Jerusalén jo̱ e fɨˊ lɨ˜ néeˊ e fɨɨˋ e siiˋ Betfagé có̱o̱'˜guɨ e fɨɨˋ e siiˋ Betania, quiá̱'ˉ fɨˊ mó'ˋ e siiˋ Olivos, jo̱ fɨˊ jo̱ casíingˋ Jesús gángˉ lajeeˇ dseaˋ guitúungˋ quiá'rˉ,
41011002	jo̱ lalab casɨ́'rˉ i̱ dseaˋ do: —Güɨlíingˉna' e fɨˊ fɨɨˋ pí'ˆ e néeˊ quiniˇ na, jo̱ mɨ˜ nigüɨtáang'˜na' fɨˊ jee˜ fɨɨˋ, nimáang˜na' jaangˋ bú'ˆ iee˜ i̱ sing'ˊ 'ñúung'˜ e jí̱i̱'˜ jaangˋ dseaˋ jaˋ i̱i̱ˋ mɨˊ caguáˋ fɨˊ mocóo'˜re'. Jo̱ síing'˜na're' jo̱ teeˉna're' fɨˊ la.
41011003	Jo̱ song i̱i̱ˋ dseaˋ jíñ'ˉ sɨ́'rˋ 'nʉ́'ˋ jialɨ'ˊ jmooˋna' lana, jo̱ba' síi'˜na're e ta˜ quiʉ'ˊ Fíiˋbaa', co̱' 'neámˉbre i̱ jó'ˋ la cateáˋ, jo̱ mɨ˜ ningɨ́ˋ jo̱, nijajeaamˉtu̱re' calé'ˋ catú̱ˉ fɨˊ é̱e̱ˆ quiáaˉre'.
41011004	Jo̱ba' lajo̱b cajméeˋ i̱ dseaˋ gángˉ quiá'ˉ Jesús do; cangolíimˆbre, jo̱ mɨ˜ cangotáaiñ'˜ fɨˊ jee˜ fɨɨˋ, cangáiñˉ jaangˋ bú'ˆ i̱ sing'ˊ 'ñúung'˜ fɨˊ jee˜ 'nʉ́ʉˊ cáangˋ o'nʉ́ˆ quiá'ˉ co̱o̱ˋ 'nʉ́ʉˊ, jo̱ba' casim'ˊbre i̱ bú'ˆ do lɨ́'ˆ laco̱' ta˜ sɨnʉ́'rˆ quiá'ˉ Jesús.
41011005	Jo̱ i̱ lɨɨng˜ dseaˋ i̱ cangáˉ mɨ˜ casing'ˊ i̱ dseaˋ do i̱ bú'ˆ do cajíñ'ˉ: —¿E˜guɨ jmooˋ 'nʉ́'ˋ, dseaˋ? ¿Jialɨ'ˊ sɨ́ɨng'˜na' i̱ bú'ˆ na?
41011006	Jo̱ba' cañíiˋ i̱ dseaˋ gángˉ do jo̱ casɨ́'ˉreiñ' lají̱i̱'˜ júuˆ e nɨcasɨ́'ˉ Jesús írˋ lamɨ˜ jéengˊguɨ; jo̱ba' calɨ́'ˉbre catǿrˉ i̱ bú'ˆ do.
41011007	Jo̱ catǿˉbre i̱ bú'ˆ do fɨˊ lɨ˜ sing'ˊ Jesús jo̱ caguiarˊ sɨ̱'rˆ fɨˊ mocóo'˜ i̱ bú'ˆ do, jo̱ mɨfɨ́ɨngˋ caguábˋ Jesús.
41011008	Jo̱ fɨ́ɨmˊ dseaˋ cani'rˊ sɨ̱'rˆ lacueeˋ guiá'ˆ fɨˊ, jo̱guɨ seemˋbɨ dseaˋ caquiʉ'rˊ guo'ˋ 'maˋ e jiʉ˜ jo̱ caguiarˊ guiá'ˆ fɨˊ cajo̱.
41011009	Jo̱ jaléng'ˋ dseaˋ i̱ ngolíingˉ nifɨˊ có̱o̱'˜guɨ i̱ jalíingˉ cøøngˋ canaaiñˋ óorˋ teáˋ jo̱ fé'rˋ lala: —¡Majmifém'ˊbaa' i̱ dseaˋ güeang'ˆ na i̱ jáaˊ fɨˊ ñifɨ́ˉ cuaiñ˜ quiá'ˉ Tiquíˆii' dseaˋ guiing˜ fɨˊ jo̱!
41011010	Co̱' nɨcatɨ́ˋ í'ˋ e nijáaˊ i̱ dseaˋ sɨju̱ˇ quiá'ˉ dseaˋ áangˊ quíˉii' i̱ calɨsíˋ Daví'ˆ do i̱ sɨ'íingˆ e niquiʉ́'ˉ ta˜ quiá'ˉ dseaˋ jmɨgüíˋ. ¡Majmiféng'ˊnaa' jo̱guɨ majmɨ'gooˉnaa' Fidiéeˇ dseaˋ guiing˜ ñifɨ́ˉ!
41011011	Jo̱ mɨ˜ caguiéˉ Jesús fɨˊ jee˜ fɨɨˋ Jerusalén, cangórˉ fɨˊ dsíiˊ sɨnʉ́ʉˆ guá'ˉ fé'ˋ quiá'ˉ dseaˋ góorˋ dseaˋ Israel e si'ˊ fɨˊ jo̱; jo̱ cajǿørˉ fɨˊ la fɨˊ na e fɨˊ jo̱, jo̱ mɨ˜ cangɨ́ˋ jo̱, cangóˉtu̱r fɨˊ Betania co̱lɨɨng˜ có̱o̱'˜ i̱ dseaˋ guitúungˋ quiá'rˉ do, co̱' nɨca'lóobˉ ie˜ jo̱.
41011012	Jo̱ mɨ˜ cajneáˉ e jmɨɨ˜ jo̱, mɨ˜ tɨˊ lɨ˜ ca'uøøiñˋ fɨˊ Betania, cadseáˉ jmɨ'aangˉ Jesús.
41011013	Jo̱ lajeeˇ e teáaiñ'˜ fɨˊ, huíimˉbɨ cangáˉ Jesús e gui˜ co̱o̱ˋ 'maˋ güɨñí'ˆ e dsi˜ má'ˆ; jo̱ba' cangojǿørˆ catɨˊ quiá̱'ˉ su dsi˜ güɨñí'ˆ quiá'ˉ e 'maˋ do, dsʉ' jaˋ eeˋ cadsé'rˋ jí̱i̱'˜ co̱o̱ˋ mɨ˜ tɨˊ lɨ˜ caguiérˉ, dseáng'ˉ lají̱i̱'˜ má'ˆba' dsi˜, co̱' o̱' ji̱i̱ˋ e dsi˜ güɨñí'ˆ ie˜ jo̱.
41011014	Jo̱ba' café'ˋ Jesús quiá'ˉ e 'maˋ güɨñí'ˆ do lala: —Jí̱i̱'˜ jaangˋ dseaˋ joˋ nidǿ'ˉguɨr güɨñí'ˆ quíi'ˉ. Jo̱ canúubˉ dseaˋ guitúungˋ quiá'ˉ Jesús e café'rˋ lajo̱.
41011015	Jo̱ mɨ˜ cangɨ́ˋ e caguilíingˉtu̱r fɨˊ Jerusalén, jo̱b mɨ˜ ca'íˉtu̱ Jesús fɨˊ dsíiˊ sɨnʉ́ʉˆ guá'ˉ fé'ˋ quiá'ˉ dseaˋ góorˋ dseaˋ Israel, jo̱ canaaiñˋ uǿømˋbre jaléng'ˋ dseaˋ i̱ nɨteáang'˜ ta˜ 'nɨ́ɨˋ jo̱guɨ ta˜ láaˊ e fɨˊ dsíiˊ sɨnʉ́ʉˆ guá'ˉ do, jo̱guɨ canaaiñˋ jíimˋbre jalé'ˋ mes˜ quiá'ˉ jaléng'ˋ i̱ dseaˋ i̱ neáangˊ ta˜ jmɨfɨɨng˜ cuuˉ quiá'ˉ jaléng'ˋ dseaˋ jo̱guɨ mes˜ quiá'ˉ jaléng'ˋ dseaˋ i̱ neáangˊ ta˜ 'nɨ́ɨngˋ mee˜ cajo̱.
41011016	Jo̱ dseáng'ˉ joˋ cacuø'rˊ fɨˊ jí̱i̱'˜ jaangˋ dseaˋ fa' e nidsica̱˜guɨ dseaˋ fɨˊ dsíiˊ sɨnʉ́ʉˆ guá'ˉ jí̱i̱'˜ co̱o̱ˋ e 'nɨ́ɨrˋ.
41011017	Jo̱ lalab canaaiñˋ e'rˊ jaléng'ˋ i̱ dseaˋ do ie˜ jo̱: —Lalab fé'ˋ Fidiéeˇ fɨˊ ni˜ jiˋ quiá'rˉ: “Fɨˊ dsíiˊ sɨnʉ́ʉˆ quiéˉe la íingˆ ta˜ e jmiféng'ˊ dseaˋ jnea˜ lɨ́'ˆ lajaléng'ˋ dseaˋ i̱ seengˋ fɨˊ la'úngˉ fɨˊ jmɨgüíˋ”; dsʉ' 'nʉ́'ˋguɨ nɨcajmeeˉna' e 'nʉ́ʉˊ la lafa' tooˋ lɨ˜ neáangˊ jaléng'ˋ ɨ̱ɨ̱bˋ.
41011018	Jo̱ jaléng'ˋ fii˜ jmidseaˋ quiá'ˉ jaléng'ˋ dseaˋ Israel có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel canúuˉbre júuˆ quiá'ˉ Jesús, jo̱guɨ canaaiñˋ 'nó'rˊ jial nijngáiñ'ˉ dseaˋ do, co̱' 'gǿm'ˋbre dseaˋ do, co̱' dseáng'ˉ eáamˊ dsi'góˋ dsíiˊ jaléng'ˋ dseaˋ quiá'ˉ lají̱i̱'˜ e eˊ dseaˋ do.
41011019	Jo̱ mɨ˜ tɨˊ lɨ˜ ca'íˉ nʉ́ʉˆ, cagüɨ'ɨ́ɨbˊ Jesús co̱lɨɨng˜ có̱o̱'˜ dseaˋ quiá'rˉ e fɨˊ jee˜ fɨɨˋ jo̱.
41011020	Jo̱ mɨ˜ cajneáˉ e jmɨɨ˜ co̱o̱ˋguɨ do e la'eeˋ, cangɨ́ɨngˊtu̱ Jesús có̱o̱'˜ dseaˋ quiá'rˉ fɨˊ lɨ˜ gui˜ e 'maˋ güɨñí'ˆ do, jo̱ba' cangárˉ e nɨcalɨquiʉ̱́ˋba' do catɨˊ jmóˆ quiá'ˉ.
41011021	Jo̱ jo̱b mɨ˜ tɨˊ lɨ˜ cadseng'ˉ dsíiˊ Tʉ́ˆ Simón, jo̱ba' casɨ́'rˉ Jesús lala: —Tɨfa'ˊ, fɨng na jǿøˉ e 'maˋ güɨñí'ˆ e cafée'˜ gaˋ uii˜ quiá'ˉ lado guiéeˉ: Nɨcalɨquiʉ̱́bˋ lana.
41011022	Jo̱ba' cañíiˋ Jesús quiá'ˉ Tʉ́ˆ Simón: —Já'ˉ güɨlíingˋna' lají̱i̱'˜ júuˆ quiá'ˉ Fidiéeˇ.
41011023	Dseáng'ˉ e já'ˉba' fɨ́ɨˉɨ 'nʉˋ e doñiˊ i̱i̱ˋ i̱ nijíng'ˉ e nisɨ́'ˋ e mó'ˋ la: “¡Jéeng'˜ 'nʉˋ fɨˊ na jo̱ güɨteáng'ˊ uø'ˊ fɨˊ 'nɨ'ˋ jmɨñí'ˆ!”, jo̱ song co̱o̱ˋba' ɨˊ dsíirˊ jo̱guɨ já'ˉ lɨ́ɨiñˋ e lají̱i̱'˜ e nɨcafé'rˋ do dseáng'ˉ nilɨtib˜, jo̱ba' lajo̱b nilíˋ jóng.
41011024	Jo̱ba' fá'ˋguɨ́ɨ e fɨ́ɨˉɨ 'nʉ́'ˋ e lajalé'ˋ e mɨˋ 'nʉ́'ˋ lajeeˇ e føng'ˊna' Fidiéeˇ, jo̱ song já'ˉ lɨ́ɨngˋna' e nɨca'íim'˜ba' e jo̱, jo̱ba' lajo̱b nilíˋ jóng.
41011025	Jo̱guɨ mɨ˜ føng'ˊna' Fidiéeˇ cajo̱, song jaˋ guiʉ́ˉ seengˋna' có̱o̱'˜ i̱ lɨɨng˜ dseaˋ rúng'ˋna', íingˊna' dseeˉ uii˜ quiá'ˉ i̱ dseaˋ íˋ, jo̱ lajo̱ba' Tiquíiˆna' dseaˋ guiing˜ ñifɨ́ˉ ni'íimˉbre dseeˉ quíiˉna' cajo̱.
41011026	Jo̱guɨ song 'nʉ́'ˋ jaˋ íingˊna' dseeˉ quiá'ˉ dseaˋ rúng'ˋna', jo̱ba' lajo̱b nijméˉ Tiquíiˆna' dseaˋ guiing˜ ñifɨ́ˉ có̱o̱'˜ 'nʉ́'ˋ cajo̱, jaˋ ni'íiñˉ dseeˉ quíiˉna'.
41011027	Jo̱ mɨ˜ cangɨ́ˋguɨ lajo̱, caquɨm'ˉtu̱r fɨˊ Jerusalén. Jo̱ lajeeˇ e ngɨˊ Jesús fɨˊ sɨnʉ́ʉˆ guá'ˉ fé'ˋ, jo̱ cangoquiéengˊ fɨˊ lɨ˜ siñ'ˊ jaléng'ˋ fii˜ jmidseaˋ quiá'ˉ dseaˋ góorˋ dseaˋ Israel có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ có̱o̱'˜guɨ jaléng'ˋ dseaˋ cǿøng'˜ quiá'rˉ cajo̱,
41011028	jo̱ lalab cajmɨngɨ́'rˉ dseaˋ do: —¿I̱˜ i̱ quiʉ'ˊ ta˜ quíi'ˉ e jmoo'ˋ jalé'ˋ e na? ¿I̱˜ i̱ cacuø'ˊ 'nʉˋ fɨˊ e cuǿøngˋ jme'ˆ jalé'ˋ e na?
41011029	Jo̱ lalab cañíiˋ Jesús quiá'ˉ i̱ dseaˋ do: —Jo̱ jnea˜ iim˜baa jmee˜e camɨ́'ˆ júuˆ có̱o̱'˜ 'nʉ́'ˋ cajo̱, jo̱ e laba' iin˜n jmɨngɨ́ɨ'˜ɨ 'nʉ́'ˋ:
41011030	¿I̱˜ i̱ caquiʉ'ˊ ta˜ quiá'ˉ Juan i̱ caseáangˋ dseaˋ jmɨɨˋ do? ¿Su Fidiéeˇ o̱si dseaˋ jmɨgüíbˋ é? Jo̱ song nilí'ˋna' ningɨɨˉna' quiéˉe lana, jo̱ba' jnea˜ nifɨ́ɨˆɨ 'nʉ́'ˋ i̱˜ i̱ quiʉ'ˊ ta˜ quiéˉe e jmóoˋo jalé'ˋ e na.
41011031	Jo̱ lɨ́'ˆ canaangˋ i̱ dseaˋ do sɨ́ɨiñˋ lajeeˇ la'ó'ˋ yaam˜bre jo̱ sɨ́'ˋ rúiñ'ˋ lala: —Song nifé'ˆnaa' e Fidiéebˇ casíiˋ quiá'rˉ, jo̱ba' lalab niñírˉ quíˉnaa': “¿Jialɨ'ˊ jaˋ já'ˉ calɨ́ngˉna' lají̱i̱'˜ júuˆ quiá'ˉ i̱ dseaˋ íˋ?”
41011032	¿O̱si nisíi'˜bɨ́ɨ're é e dseaˋ jmɨgüíˋbing' caquiʉ'ˊ ta˜ quiá'rˉ e jmóorˋ lajo̱? Jo̱ co̱' 'gǿm'ˋbre jaléng'ˋ dseaˋ, dsʉco̱' lajalém'ˋ dseaˋ já'ˉ lɨ́ɨiñˋ e i̱ Juan do dseáng'ˉ já'ˉba' e fé'rˋ cuaiñ˜ quiá'ˉ Fidiéeˇ,
41011033	jo̱ba' lalab cañíiˋ i̱ dseaˋ do quiá'ˉ Jesús: —Jaˋ ne˜naa' jí̱i̱'˜ co̱o̱ˋ. Jo̱ba' cañíiˋ Jesús quiáiñ'ˉ do: —O̱'guɨ jnea˜ cuǿøngˋ líˋ fɨ́ɨˉɨ 'nʉ́'ˋ i̱˜ i̱ quiʉ'ˊ ta˜ quiéˉe e jmóoˋo jalé'ˋ e la.
41012001	Jo̱ lajeeˇ e táamˋbɨ Jesús fɨˊ Jerusalén, jo̱ canaaiñˋ féiñ'ˊ jaléng'ˋ dseaˋ có̱o̱'˜ jalé'ˋ júuˆ já'ˉ e lɨ́ɨˊ lafa' júuˆ cuento jo̱ lalab casɨ́'ˉreiñ' do: —Co̱o̱ˋ née'˜ calɨséngˋ jaangˋ dseañʉ'ˋ malɨɨ˜guɨ i̱ cajníˋ jmang'ˉ huɨɨngˋ jǿ'ˆ fɨˊ ni˜ guóo'˜ uǿˉ quiá'rˉ; jo̱ cajme'rˊ co̱o̱ˋ iáˋ, jo̱guɨ cajme'rˊ co̱o̱ˋ fɨˊ lɨ˜ niniúungˉ e nicuǿˉ jmɨ́'ˆ e mɨ́'ˆ huɨɨngˋ jǿ'ˆ do, jo̱guɨ cajme'ˊbɨr co̱o̱ˋ lɨ˜ nigüeárˋ e quiá'ˉ nijmérˉ íˆ. Jo̱ mɨ˜ cangɨ́ˋ jo̱, cacuø'rˊ dseaˋ i̱ cajméeˋ ta˜ e uǿˉ quiá'rˉ do, jo̱ cagüɨ'ɨ́ɨˊbre 'ñia'rˊ cangórˉ fɨˊ lɨ˜ huí̱i̱ˉ.
41012002	Jo̱ mɨ˜ tɨˊ lɨ˜ catɨ́ˋ í'ˋ e nisɨtɨ́ɨngˊ, co̱' nɨcaroobˋ lají̱i̱'˜ e cajnírˋ do, jo̱ba' casíingˋ i̱ dseaˋ fii˜ uǿˉ do jaangˋ dseaˋ 'léeng'˜ quiá'rˉ e nidsimɨ́ɨiñ'˜ lají̱i̱'˜ e catɨ́ɨngˉ i̱ dseaˋ do quiá'ˉ jalé'ˋ e carooˋ e ni˜ guóo'˜ uǿˉ quiá'rˉ do. Jo̱ mɨ˜ tɨˊ lɨ˜ caguiéˉ i̱ dseaˋ 'léeng'˜ do quiá'rˉ, i̱ dseaˋ i̱ jmáng'ˋ ta˜ uǿˉ do cajmɨhuɨ́ɨmˋbre i̱ dseaˋ 'léeng'˜ do, jo̱ caguiém'ˊtu̱reiñ' e jaˋ quiéeiñ'ˋ do jí̱i̱'˜ co̱o̱ˋ.
41012004	Jo̱b mɨ˜ casíingˋ i̱ dseaˋ fii˜ uǿˉ do jaangˋguɨ dseaˋ 'léeng'˜ quiá'rˉ e quiá'ˉ nidsimɨ́ɨiñ'˜ do lají̱i̱'˜ e catɨ́ɨiñˉ, dsʉ' cu̱u̱b˜ caté̱e̱ˋ i̱ dseaˋ jmóoˋ ta˜ uǿˉ do mogui˜ íˋ cajo̱, jo̱ júuˆ 'léb'ˋ casɨ́'ˉreiñ' do.
41012005	Jo̱ mɨ˜ cangɨ́ˋ íˋ, i̱ dseaˋ fii˜ uǿˉ do casíiñˋ jiéng'ˋguɨ jaangˋ dseaˋ 'léeng'˜ quiá'rˉ. Jo̱ mɨ˜ tɨˊ lɨ˜ caguiéˉ íˋ, cajúmˉbre, co̱' cajngab'ˊ i̱ dseaˋ jmáng'ˋ ta˜ uǿˆ do quiá'rˉ. Jo̱ mɨ˜ cangɨ́ˋguɨ lajo̱, i̱ dseaˋ fii˜ uǿˉ do i̱ fɨ́ɨmˊbɨ dseaˋ 'léeng'˜ quiá'rˉ casíiñˋ; jo̱ i̱ lɨɨng˜ lɨ́'ˆ calɨhuɨ́ɨmˋbre, jo̱guɨ i̱ lɨɨng˜ dseáng'ˉ cajngab'ˊ i̱ dseaˋ do quiá'rˉ.
41012006	’Jo̱ co̱o̱bˋ mɨ˜ jaangˋ jó̱o̱bˊ i̱ dseaˋ fii˜ uǿˉ do seáangˉguɨ, jo̱ íbˋ i̱ dseáng'ˉ i̱ 'neáaiñˋ eáangˊ. Jo̱ ca'ɨ́ˋ dsíirˊ e i̱ jó̱o̱rˊ dob nisíñˉ, co̱' lɨ́ɨiñˉ e i̱ jó̱o̱rˊ doguɨbing' i̱ nijmɨ'góˋ jaléng'ˋ i̱ dseaˋ do.
41012007	Dsʉ' i̱ dseaˋ jmáng'ˋ ta˜ uǿˉ do casɨ́ɨiñˉ lajeeˇ yaaiñ˜: “I̱ jó̱o̱rˊ nab i̱ nine'ˆ ni˜ latøøngˉ e guóo'˜ uǿˉ na; jo̱ba' guiʉ́ˉguɨ e nijngáam'˜baa're, jo̱ lajo̱ba' jneaa˜aab' dseaˋ nilí'ˋnaa' e guóo'˜ uǿˉ la.”
41012008	Jo̱ba' casam'ˉbre i̱ jó̱o̱ˊ i̱ dseaˋ fii˜ uǿˉ do, jo̱ cajngam'ˊbreiñ' do, jo̱ cangojéengˋneiñ' do fɨˊ lɨ́'ˉ caluubˇ e guóo'˜ uǿˉ quiáiñ'ˉ do.
41012009	Jo̱ mɨ˜ cangɨ́ˋ e fé'ˋ Jesús e júuˆ jo̱, jo̱ cajmɨngɨ́'rˉ jaléng'ˋ i̱ dseaˋ do lala: —¿E˜ lɨ́ɨngˉ 'nʉ́'ˋ e nijméˉ i̱ dseaˋ fii˜ guóo'˜ uǿˉ do? E jáb'ˉ nidséˉbre jo̱ nidsijngáam'˜bre jaléng'ˋ i̱ dseaˋ jmóoˋ ta˜ uǿˉ quiá'rˉ do, jo̱ i̱ jiém'ˋ nitáiñ'ˊ i̱ nijméˉ ta˜ e fɨˊ ni˜ guóo'˜ uǿˉ quiá'rˉ do. Jo̱ba' cajíng'ˉguɨ Jesús lala:
41012010	—¿Su jaˋ mɨˊ ca'íˋ 'nʉ́'ˋ lají̱i̱'˜ e to̱o̱˜ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala?: E cu̱u̱˜ e jaˋ calɨjíi'˜ jaléng'ˋ dseaˋ jmo'ˊ 'nʉ́ʉˊ, lanaguɨ dseáng'ˉ cu̱u̱˜ laniimˉ nɨca'uíingˉ quiá'ˉ 'nʉ́ʉˊ.
41012011	Jo̱ 'ñiab'ˊ Fíiˋnaa' dseaˋ cajméeˋ e la, jo̱ba' dseáng'ˉ eáamˊ dsigáˋ dsiˋnaa'.  Jo̱ lanab to̱o̱˜ fɨˊ ni˜ jiˋ quiá'ˉ Fidiéeˇ.
41012012	Jo̱ jo̱b mɨ˜ cajméeˋ quijí̱ˉ jaléng'ˋ fii˜ jmidseaˋ quiá'ˉ dseaˋ Israel jo̱guɨ jaléng'ˋ tɨfa'ˊ quiá'rˉ có̱o̱'˜guɨ jaléng'ˋ dseaˋ cǿøng'˜ quiá'rˉ jial e nisáiñ'ˊ dseaˋ do, co̱' calɨlí'ˆbre e caféiñ'ˋ do e éeiñˋ jaléng'ˋ íbˋ. Jo̱ dsʉco̱' 'gǿm'ˋbɨr jaléng'ˋ dseaˋ i̱ núuˋ júuˆ quiá'ˉ dseaˋ do, jo̱ba' catiúumˉbre dseaˋ do jo̱ cangolíimˋbre jóng.
41012013	Jo̱ mɨ˜ cangɨ́ˋguɨ lajo̱, i̱ dseaˋ i̱ quie̱ˊ nifɨˊ quiá'ˉ dseaˋ Israel casíiñˋ fɨˊ lɨ˜ táangˋ Jesús co̱o̱ˋ tú̱ˉ mɨ́ɨng'˜ dseaˋ fariseo có̱o̱'˜guɨ co̱o̱ˋ tú̱ˉ mɨ́ɨng'˜ dseaˋ quiá'ˉ Herodes e laco̱' ni'nóiñ'ˊ do jial nisɨ́'rˋ Jesús e laco̱' niguié'rˊ jial ni'nɨ́iñˉ dseaˋ do fɨˊ quiniˇ dseata˜.
41012014	Jo̱ mɨ˜ caguilíiñˉ fɨˊ lɨ˜ sing'ˊ dseaˋ do lalab casɨ́'ˉreiñ': —Tɨfa'ˊ, ne˜naa' e jmang'ˉ júuˆ já'ˉba' fó'ˋ 'nʉˋ, jo̱guɨ e jaˋ 'gó'ˋ có̱o̱'˜ jalé'ˋ e ɨˊ dsíiˊ dseaˋ jo̱guɨ jalé'ˋ e fé'rˋ uíi'˜ quíi'ˉ, jo̱guɨ dseáng'ˉ e já'ˉba' e røøbˋ ɨ́ɨˋ 'nʉˋ í'ˋ quiá'ˉ jaléng'ˋ dseaˋ, co̱' jaˋ jǿøˉ 'nʉˋ jí̱i̱'˜ jialco̱' lɨ́ɨngˊ dseaˋ lɨ́'ˆ caluuˇ, jo̱guɨ e e'ˊ jial e nilɨseengˋ dseaˋ dseáng'ˉ laco̱' iing˜ Fidiéeˇ. Jo̱ba' jmɨngɨ́ɨ'ˇnaa' 'nʉˋ e júuˆ la: ¿Su 'néˉ quíˆnaa' cuuˉ e catɨ́ɨngˉ dseata˜ i̱ guiing˜ fɨˊ Roma o̱si jaˋ 'néˉ quíˆnaa' é?
41012015	Jo̱ co̱' calɨlí'ˆ Jesús lají̱i̱'˜ e iing˜ i̱ dseaˋ do jmɨcaaiñ˜, jo̱ba' casɨ́'rˉ dseaˋ do lala: —¿Jialɨ'ˊ 'nó'ˋna' e iing˜na' niguié'ˊna' jial e ni'nɨ́ɨng˜na' jnea˜ fɨˊ quiniˇ dseata˜? Fɨng na cuǿø'˜na' jnea˜ co̱o̱ˋ cuuˉ jo̱ nijǿøˆø.
41012016	Jo̱ba' ca'eˊbɨ i̱ dseaˋ do co̱o̱ˋ cuuˉ, jo̱ cajǿøbˉ Jesús, jo̱ mɨ˜ cangɨ́ˋ jo̱ cajmɨngɨ́'rˉ jaléng'ˋ i̱ dseaˋ do lala: —¿I̱˜ moni˜ tó̱o̱ˋ e ni˜ cuuˉ la?, jo̱guɨ ¿e˜ júuˆ e sɨlɨ́ɨˋ fɨˊ ni˜ la? Jo̱ba' cañíiˋ i̱ dseaˋ do lala quiá'ˉ Jesús: —Ni˜ dseata˜ dseaˋ guiing˜ fɨˊ Romab tó̱o̱ˋ.
41012017	Jo̱ba' cañíiˋtu̱ Jesús quiá'ˉ jaléng'ˋ i̱ dseaˋ do: —Cuǿø'˜na' dseata˜ dseaˋ guiing˜ fɨˊ Roma lají̱i̱'˜ e catɨ́ɨngˉ íˋ, jo̱guɨ cuǿø'˜na' Fidiéeˇ cajo̱ lají̱i̱'˜ e catɨ́ɨngˉ Fidiéeˇ. Jo̱ eáamˊ cangogáˋ dsíiˊ jaléng'ˋ i̱ dseaˋ do mɨ˜ canúurˉ lají̱i̱'˜ e júuˆ e cañíiˋ Jesús do.
41012018	Jo̱ mɨ˜ cangɨ́ˋguɨ lajo̱, cangolíingˆ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ saduceo fɨˊ lɨ˜ táangˋ Jesús. Jo̱ i̱ dseaˋ do fé'rˋ e joˋ jí̱'ˊtu̱ jaléng'ˋ 'lɨɨ˜, jo̱ba' e jo̱b e iiñ˜ nijmɨngɨ́'rˉ Jesús jo̱ casɨ́'rˉ dseaˋ do lala:
41012019	—Tɨfa'ˊ, Moi˜ caséerˊ e to̱o̱˜ fɨˊ ni˜ jiˋ quiá'rˉ e song cajúngˉ jaangˋ dseañʉ'ˋ, jo̱ caseáaiñˊ dseamɨ́ˋ quiá'rˉ e jaˋ mɨˊ seengˋ jó̱o̱rˊ, jo̱ba' rúng'ˋ i̱ dseañʉ'ˋ do 'néˉ nicúng'ˉ guórˋ có̱o̱'˜ i̱ dseamɨ́ˋ 'nɨ́ɨˉ i̱ caseángˉ do; jo̱ mɨ˜ calɨseengˋ jó̱o̱rˊ có̱o̱'˜ íˋ, jo̱ba' lafa' jó̱o̱bˊ i̱ dseañʉ'ˋ quiá'rˉ mɨ˜ uii˜ do nilíingˉ i̱ jiuung˜ do.
41012020	Jo̱ lafa' e já'ˉ, co̱o̱ˋ ya̱'ˊ calɨséngˋ guiángˉ dseañʉ'ˋ i̱ la'ó'ˋ rúng'ˋ, jo̱ i̱ dseañʉ'ˋ la'uii˜ do cacúm'ˋ guóorˋ, dsʉ' joˋ huǿøˉ ngóˉ cajúmˉbre la jaˋ mɨˊ seemˋbɨ jó̱o̱rˊ.
41012021	Jo̱ba' i̱ dseañʉ'ˋ i̱ catɨ́ˋ tú̱ˉ do cacúm'ˋ guóorˋ có̱o̱'˜ i̱ dseamɨ́ˋ 'nɨ́ɨˉ do, jo̱ lajo̱b cajo̱ cajúmˉbre jo̱ jí̱i̱'˜ camɨ́ɨng'˜ jó̱o̱rˊ jaˋ mɨˊ lɨˊ sémˋbɨ; jo̱ lajo̱b calɨ́ˉ có̱o̱'˜ i̱ dseañʉ'ˋ i̱ catɨ́ˋ 'nɨˊ do cajo̱.
41012022	Jo̱ lajo̱b lajɨˋ guiámˉ i̱ dseañʉ'ˋ do cacúng'ˉ guóorˋ có̱o̱'˜ i̱ dseamɨ́ˋ do, dsʉ' jí̱i̱'˜ jaaiñ'ˋ do fa' calɨséngˋ jiuung˜ quiá'rˉ. Jo̱ mɨ˜ lɨˊ cǿngˋguɨjiʉ lajo̱, cajúmˉ i̱ dseamɨ́ˋ do 'ñia'rˊ cajo̱.
41012023	Jo̱ba' mɨ˜ tɨˊ lɨ˜ nijí̱'ˊtu̱ jaléng'ˋ i̱ dseaˋ do calé'ˋ catú̱ˉ fɨˊ fɨɨˋ co̱o̱ˋ, ¿i̱˜ lajeeˇ lajɨˋ guiángˉ i̱ dseañʉ'ˋ do ni'uíingˉ dseáng'ˉ dseañʉ'ˋ quiá'ˉ i̱ dseamɨ́ˋ do?
41012024	Jo̱ba' cañíiˋ Jesús quiáiñ'ˉ do lala: —Sɨjgiéemˆ áaˊ 'nʉ́'ˋ, dsʉco̱' jaˋ ñíˆna' jial laco̱' fé'ˋ fɨˊ ni˜ jiˋ quiá'ˉ Fidiéeˇ, o̱'guɨ ñíˆna' jial tíiˊ 'gøng'ˊ dseaˋ do cajo̱.
41012025	Dsʉco̱' mɨ˜ nijí̱'ˊtu̱ jaléng'ˋ 'lɨɨ˜ fɨˊ jmɨgüíˋ co̱o̱ˋ, joˋ nicúng'ˉguɨ guooˋ dseañʉ'ˋ o̱'guɨ dseamɨ́ˉ, lɨ́'ˆ laco̱' dsingɨ́ɨngˉ jaléng'ˋ ángeles quiá'ˉ Fidiéeˇ i̱ seengˋ fɨˊ ñifɨ́ˉ.
41012026	Jo̱guɨ e cuaiñ˜ quiá'ˉ e fɨng jí̱'ˊtu̱ jaléng'ˋ 'lɨɨ˜ do, ¿su jaˋ mɨˊ ca'íˋ 'nʉ́'ˋ jalé'ˋ e to̱o̱˜ fɨˊ ni˜ jiˋ quiá'ˉ Moi˜ jial mɨ˜ caféng'ˊ Fidiéeˇ írˋ catɨˊ lɨ˜ si'ˊ co̱o̱ˋ 'mató̱o̱ˊ e iaˋ jɨˋ? Jo̱ lalab casɨ́'ˉreiñ' do ie˜ jo̱: “Jneab˜ lɨ́ɨnˊn Fidiéeˇ i̱ jmiféng'ˊ Abraham có̱o̱'˜guɨ Isáaˊ jo̱guɨ Jacóoˆ cajo̱.”
41012027	Jo̱ Fidiéeˇ jaˋ lɨ́ɨiñˊ Fidiéeˇ quiá'ˉ jaléng'ˋ 'lɨɨ˜, co̱' Fidiéeˇ quiá'ˉ dseaˋ jí̱b'ˋ lɨ́ɨiñˊ; jo̱ba' sɨjgiéemˆ jalé'ˋ e ɨˊ óoˊ 'nʉ́'ˋ.
41012028	Jo̱ lajeeˇ jo̱ caguiéˉguɨ jaangˋ lajeeˇ la'ó'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel, jo̱ mɨ˜ calɨlí'rˆ e cañíibˋ Jesús røøˋ lají̱i̱'˜ e júuˆ do, jo̱ba' i̱ dseaˋ íˋ cangoquiéeiñˊ cáangˋ Jesús jo̱ cajmɨngɨ́'rˉ dseaˋ do lala: —¿E˜ e júuˆ laniingˉguɨ lajeeˇ lajalé'ˋ e júuˆ quiá'ˉ Fidiéeˇ?
41012029	Jo̱ba' cañíiˋ Jesús quiáiñ'ˉ do: —E lab e júuˆ e laniingˉguɨ do quiá'ˉ lajeeˇ lajalé'ˋ e júuˆ jo̱, jo̱ lalab fé'ˋ: “Nʉ́ʉˉna' dseaˋ Israel e Fii˜naa' Fidiéeˇ jí̱i̱'˜ íbˋ dseáng'ˉ i̱ lɨ́ɨngˊ Fii˜naa'.
41012030	Jmi'neáangˋ Fíi'ˋ Fidiéeˇ carˋ ngocángˋ o'ˊ jo̱guɨ có̱o̱'˜ lajɨˋ jmɨguíˋ quíi'ˉ jo̱guɨ có̱o̱'˜ lajɨˋ e ɨˊ a'ˊ jo̱guɨ có̱o̱'˜ lajɨˋ bíˋ seen'ˋ.” Jo̱guɨ e nab e júuˆ laniingˉ do.
41012031	Jo̱guɨ e lab e júuˆ laniingˉ e catɨ́ˋ tú̱ˉ do: “Jmi'neáangˋ jaléng'ˋ dseaˋ rún'ˋ lɨ́'ˆ laco̱'guɨ jmi'neáan'ˋ uø'ˊ.” Jo̱ e nab e júuˆ quiá'ˉ Fidiéeˇ e laniingˉguɨ eáangˊ do lajeeˇ lajalé'ˋ.
41012032	Jo̱ba' lalab cañíiˋ i̱ tɨfa'ˊ do jo̱ cajíñ'ˉ: —Eáamˊ guiʉ́ˉ lajo̱, Tɨfa'ˊ, dseáng'ˉ jáb'ˉ júuˆ quíi'ˉ e já'ˉba' e jaamˋ Fidiéeˇ seengˋ, jo̱ jaˋ seengˋ i̱ jiéng'ˋguɨ.
41012033	Jo̱guɨ e jáb'ˉ e 'néˉ e nijmi'neáangˋnaa' Fidiéeˇ dseáng'ˉ e ngocángˋ dsiˋnaa' jo̱guɨ có̱o̱'˜ lajɨˋ e ɨˊ dsiˋnaa' jo̱guɨ có̱o̱'˜ lajɨˋ bíˋ se̱e̱ˉnaa', jo̱guɨ e jmi'neáangˋnaa' jaléng'ˋ dseaˋ rú'ˋnaa' laco̱'guɨ ii˜naa' e nijmi'neáangˋ dseaˋ jneaa˜aa', jo̱ lajalé'ˋ e la eáangˊguɨ quíingˊ laco̱'guɨ lajalé'ˋ feá'ˉ e cuǿøˉnaa' Fidiéeˇ, fa' la mɨ˜ jngang'ˊnaa' jó'ˋ fɨˊ quinirˇ o̱si mɨ˜ eeˋgo̱ e juˋnaa' fɨˊ nife'ˋ é.
41012034	Jo̱ mɨ˜ calɨlí'ˉ Jesús e guiʉ́bˉ cañíiˋ i̱ dseaˋ do, jo̱ba' casɨ́'ˉreiñ' do lala: —Na jaquiéemˉ e tɨˊ lɨ˜ nicá̱ˋ Fidiéeˇ nifɨˊ quíi'ˉ. Jo̱ mɨ˜ cangɨ́ˋ jo̱, jí̱i̱'˜ jaangˋguɨ i̱ dseaˋ do fa' cateáˉguɨ dsíirˊ eeˋ nijmɨngɨ́'ˉguɨr Jesús.
41012035	Jo̱ lajeeˇ e iuungˉ Jesús fɨˊ guá'ˉ fé'ˋ quiá'ˉ dseaˋ góorˋ e si'ˊ fɨˊ Jerusalén e e'rˊ dseaˋ júuˆ quiá'ˉ Fidiéeˇ, jo̱ lalab cajmɨngɨ́'rˉ jaléng'ˋ i̱ dseaˋ i̱ teáang'˜ do: —¿Jial lɨ́ɨˊ quiá'ˉ i̱ tɨfa'ˊ quiá'ˉ júuˆ quiʉ'ˊ ta˜ quíˉii', dseaˋ Israel, e fé'rˋ e Dseaˋ Jmáangˉ lɨ́ɨiñˊ sɨju̱ˇ dseata˜ Daví'ˆ?
41012036	Co̱' 'ñiab'ˊ dseata˜ Daví'ˆ cajíñ'ˉ la'eáangˊ có̱o̱'˜ Jmɨguíˋ quiá'ˉ Fidiéeˇ lala: Lalab cajíng'ˉ Fidiéeˇ casɨ́'rˉ Fíiˋi: “Níˋ lɨ́'ˆ lɨˊ dséeˊ laco̱' guiin˜n cartɨˊ nijmee˜e e jaléng'ˋ dseaˋ i̱ 'ní'ˋ níingˉ 'nʉˋ nisí'rˋ uǿˉ jnir˜ fɨˊ quiní'ˆ e laco̱' nijmɨ'górˋ 'nʉˋ.”
41012037	Jo̱ cajíng'ˉguɨ Jesús e júuˆ la: —Jo̱ song 'ñia'ˊbɨ dseata˜ Daví'ˆ sɨ́'rˋ Dseaˋ Jmáangˉ Fíiˋi, jo̱ba' ¿jial cuǿøngˋ e Dseaˋ Jmáangˉ lɨ́ɨiñˊ dseaˋ sɨju̱ˇ dseata˜ Daví'ˆ jóng? Jo̱ lajaléng'ˋ i̱ dseaˋ fɨ́ɨngˊ i̱ teáangˉ núuˋ do eáamˊ iáangˋ dsíirˊ e núurˋ jalé'ˋ júuˆ e fé'ˋ Jesús.
41012038	Jo̱ mɨ˜ cangɨ́ˋ jo̱, lalab café'ˋ Jesús jeeng˜ júuˆ quiá'rˉ e erˊ do: —Ñiing˜ óoˊna' có̱o̱'˜ jaléng'ˋ tɨfa'ˊ quiá'ˉ júuˆ quiʉ'ˊ ta˜ quíˉii', dseaˋ Israel, co̱' lɨ́'ˆ tɨˊ dsíirˊ e ngɨrˊ e jlo'ˆ sɨlɨɨmˇbre, jo̱guɨ eáangˊ iiñ˜ i̱i̱ˋ nijmɨ'góˋ írˋ lacaangˋ jee˜ 'nʉ́ʉˊ lɨ˜ ngɨrˊ,
41012039	jo̱guɨ iiñ˜ güeárˋ ni˜ 'masii˜ e jlo'ˆguɨ fɨˊ lacaangˋ dsíiˊ guá'ˉ quiá'rˉ, jo̱guɨ iiñ˜ e nigüeárˋ cajo̱ dseáng'ˉ la jmang'ˉ lɨ˜ jlo'ˆguɨ fɨng catɨ́ˋ e nidǿ'rˉ,
41012040	jo̱guɨ guiˊbre 'nʉ˜ jaléng'ˋ dseamɨ́ˋ i̱ 'nɨ́ɨˉ, jo̱guɨ jmɨcaaiñ˜ e fé'rˋ fa'ˊ e cueeˋ fɨˊ quiniˇ dseaˋ. Dsʉ' jaléng'ˋ i̱ dseaˋ la'íbˋ ni'íng'ˋ iihuɨ́ɨˊ e eáangˊguɨ mɨ˜ nitɨ́ˉ í'ˋ lajo̱.
41012041	Jo̱ mɨ˜ cangɨ́ˋ jo̱, co̱o̱ˋ ya̱'ˊ guiing˜ Jesús fɨˊ ca'ˊ guóoˊ lɨ˜ ta'ˊ dseaˋ cuuˉ quiá'ˉ guá'ˉ e si'ˊ fɨˊ Jerusalén, jo̱ jǿørˉ jial dsitea'ˊ dseaˋ cuuˉ fɨˊ jo̱. Jo̱ lajeeˇ jo̱ jaléng'ˋ dseaˋ seaˋ cuuˉ eáamˊ dsitea'rˊ cuuˉ fɨˊ jo̱.
41012042	Jo̱ co̱o̱ˋ caguiébˉ jaangˋ dseamɨ́ˋ i̱ 'nɨ́ɨˉ i̱ tiñíingˉ eáangˊ, jo̱ catá̱'rˉ e fɨˊ dsíiˊ guóoˊ do tú̱ˉ cuuˉ e jaˋ eeˋ 'ga'ˊ lɨˊ quíingˊ.
41012043	Jo̱ba' catǿ'ˉ Jesús i̱ dseaˋ guitúungˋ quiá'rˉ do jo̱ casɨ́'ˉreiñ' do lala: —Dseáng'ˉ e já'ˉ e fɨ́ɨˉɨ 'nʉ́'ˋ e i̱ dseamɨ́ˋ 'nɨ́ɨˉ la nɨcató'rˋ jmiguiʉˊguɨ cuuˉ e fɨˊ dsíiˊ guóoˊ quiá'ˉ guá'ˉ la laco̱'guɨ dseaˋ caguiaangˉguɨ;
41012044	co̱' jaléng'ˋ dseaˋ seaˋ cuuˉ cuørˊ lají̱i̱'˜ e seáangˊ quiá'ˉbre; dsʉ' i̱ dseamɨ́ˋ 'nɨ́ɨˉ la lajɨbˋ lají̱i̱'˜ e seaˋ quiá'rˉ e 'nérˉ nɨcatá'rˉ e fɨˊ dsíiˊ guóoˊ la.
41013001	Jo̱ lajeeˇ nɨ'iuungˉ Jesús fɨˊ e güɨ'ɨ́ɨrˊ fɨˊ dsíiˊ guá'ˉ fé'ˋ quiá'ˉ dseaˋ góorˋ dseaˋ Israel e si'ˊ fɨˊ Jerusalén, jo̱ jaangˋ lajeeˇ dseaˋ guitúungˋ quiá'rˉ casɨ́'rˉ dseaˋ do lala: —¡Tɨfa'ˊ, fɨng na jǿøˉ jalé'ˋ cu̱u̱˜ cóo'˜ e niguo'ˆ e sɨlɨ́ɨˋ e guá'ˉ la!
41013002	Jo̱ cañíiˋ Jesús quiá'ˉ i̱ dseaˋ quiá'rˉ do: —Jǿøˉ jial jlo'ˆ có̱o̱'˜ e sɨlɨ́ɨˋ e guá'ˉ na. Dsʉ' latøøngˉ e guá'ˉ na jí̱i̱'˜ co̱o̱ˋ cu̱u̱˜ joˋ e nijé̱ˉguɨ sɨfɨ́ɨngˇ quiá'ˉ rúng'ˋ, co̱' dseáng'ˉ lajɨbˋ ni'íingˉ mɨ˜ nitɨ́ˉ í'ˋ lajo̱.
41013003	Jo̱ mɨ˜ cangɨ́ˋ jo̱, cangóbˉ Jesús có̱o̱'˜ dseaˋ guitúungˋ quiá'rˉ fɨˊ yʉ́'ˆ mó'ˋ e siiˋ Olivos e si'ˊ fɨˊ lɨ́'ˉ quiniˇ laco̱' si'ˊ e guá'ˉ do. Jo̱ lajeeˇ e taang˜ Jesús e fɨˊ yʉ́'ˆ mó'ˋ do, jo̱ jo̱b mɨ˜ cangoquiéengˊ Tʉ́ˆ Simón có̱o̱'˜guɨ Tiáa˜ jo̱guɨ Juan có̱o̱'˜ Dɨ́ˆ fɨˊ lɨ˜ guiing˜ dseaˋ do, jo̱ casɨ́'ˉreiñ' lala co̱o̱ˋ yaaiñ˜:
41013004	—Ii˜naa' e jmée'˜ jnea'ˆ júuˆ, Tɨfa'ˊ, lɨ˜ e nidsijéeˊ jalé'ˋ e fó'ˋ 'nʉˋ na. Jo̱ ¿e˜ e nicuǿˉ li˜ quiá'ˉ e joˋ huǿøˉ ró̱o̱ˋ jmɨgüíˋ jo̱guɨ e nɨjaquiéengˊ e tɨˊ lɨ˜ nidsijéeˊ jalé'ˋ e jo̱?
41013005	Jo̱ba' cañíiˋ Jesús quiáiñ'ˉ do lala: —Ñiing˜ áaˊna' e jí̱i̱'˜ jaangˋ jaˋ i̱i̱ˋ nijmɨgǿøngˋ 'nʉ́'ˋ.
41013006	Dsʉco̱' fɨ́ɨmˊbing' i̱ nijalíingˉ i̱ jmɨgóoˋ e jíñ'ˉ e íˋbre lɨ́ɨiñˊ Dseaˋ Jmáangˉ jo̱ nifé'rˋ: “Jneab˜ i̱ dseaˋ íˋ”; jo̱ fɨ́ɨmˊ dseaˋ nilɨgøøiñˋ jo̱ jáb'ˉ nilíiñˋ e júuˆ e o̱' já'ˉ do mɨ˜ niguiéeˊ e jmɨɨ˜ jo̱.
41013007	’Jo̱ mɨ˜ ninúuˆ 'nʉ́'ˋ júuˆ quiá'ˉ e nɨnéeˊ 'niiˋ fɨˊ la fɨˊ na, jaˋ fǿøng'˜na' jóng, co̱' lajo̱b nɨsɨ'íˆ quiá'ˉ Fidiéeˇ e nidsijéeˊ; dsʉ' lɨ́'ˆ uiim˜bɨ jóng jaˋ mɨˊ tɨˊ lɨ˜ íimˆbɨ.
41013008	Dsʉco̱' mɨ˜ nʉ́'ˉguɨ e ni'íingˉ jmɨgüíˋ, eáamˊ nitíngˉ dseaˋ lajeeˇ la'ó'ˋ rúiñ'ˋ; co̱' nitíngˉ co̱o̱ˋ fɨɨˋ có̱o̱'˜ jié'ˋguɨ co̱o̱ˋ fɨɨˋ, jo̱guɨ lajo̱bɨ co̱o̱ˋ góoˋ dseaˋ có̱o̱'˜ jié'ˋguɨ co̱o̱ˋ góoˋ dseaˋ; jo̱guɨ jmiguiʉbˊ lɨ˜ nijǿ'ˋ uǿˉ e eáangˊ, jo̱guɨ jmiguiʉbˊ lɨ˜ nijáaˊ ji̱i̱ˋ ooˉ cajo̱. Jo̱ dsʉ' lɨ́'ˆ uiim˜bɨ jóng mɨ˜ tɨˊ lɨ˜ nidsijéeˊ jalé'ˋ e iihuɨ́ɨˊ na.
41013009	’Dsʉ' eáangˊ 'néˉ ñiing˜ áaˊ 'nʉ́'ˋ mɨ˜ nitɨ́ˉ í'ˋ lajo̱, co̱' nijáng'ˋ dseaˋ 'nʉ́'ˋ fɨˊ quiniˇ dseata˜, jo̱guɨ nijmɨhuɨ́ɨiñˋ 'nʉ́'ˋ fɨˊ lacaangˋ dsíiˊ sɨnʉ́ʉˆ guá'ˉ. Jo̱ uii˜ e já'ˉ lɨ́ɨngˋna' júuˆ quiéˉe, jo̱ba' nidsijeáaiñˉ 'nʉ́'ˋ fɨˊ lacaangˋ quiniˇ dseata˜ dseaˋ cǿøng'˜ có̱o̱'˜guɨ fɨˊ quiniˇ jaléng'ˋ dseaˋ féng'ˊ. Jo̱ mɨ˜ nijmérˉ lajo̱, jo̱ba' cuǿøngˋ e niguiáˆ 'nʉ́'ˋ júuˆ quiéˉe fɨˊ quiniˇ jaléng'ˋ i̱ dseata˜ do.
41013010	Dsʉco̱' nʉ́'ˉguɨ e tɨˊ lɨ˜ ni'íingˉ jmɨgüíˋ, dseáng'ˉ 'nébˉ e nini'ˆ júuˆ quiéˉe jee˜ jaléng'ˋ dseaˋ fɨˊ la'úngˉ fɨˊ jmɨgüíˋ e quiá'ˉ jial nileángˋ dseaˋ jee˜ jalé'ˋ dseeˉ quiá'rˉ.
41013011	Jo̱ mɨ˜ tɨˊ lɨ˜ nitǿørˋ 'nʉ́'ˋ fɨˊ quiniˇ dseata˜ e nijáiñ'ˋ 'nʉ́'ˋ, jo̱ jaˋ jmeeˉna' fɨ'íˆ fa' jaˋ ñíˆna' eeˋ ningɨɨˉna' quiá'rˉ, co̱' dseáng'ˉ jaˋ 'néˉ ɨ́ˆ áaˊna' lajo̱, dsʉco̱' Fidiéebˇ dseaˋ nijmɨcó̱o̱'˜ quíiˉna' e ningɨɨˉna' quiá'rˉ mɨ˜ nitɨ́ˉ í'ˋ lajo̱; dsʉco̱' o̱' dseáng'ˉ 'nʉ́'ˋ i̱ nifé'ˋ mɨ˜ nitɨ́ˉ í'ˋ lajo̱, co̱' 'ñiab'ˊ Jmɨguíˋ quiá'ˉ Fidiéeˇ nifé'ˋ, jo̱ eáamˊ nijmɨcó̱o̱'˜ 'nʉ́'ˋ jóng.
41013012	Dsʉco̱' mɨ˜ nitɨ́ˉ í'ˋ lajo̱, jaléng'ˋ dseaˋ ni'léˉbre quiá'ˉ rúiñ'ˋ e nijáng'ˋneiñ' quiá'ˉ e nijúuiñˉ, jo̱guɨ lajo̱ cajo̱ jaléng'ˋ tiquiá'ˆ dseaˋ nijám'ˋbre jaléng'ˋ jó̱o̱rˊ e nijúuiñˉ; jo̱guɨ jaléng'ˋ jó̱o̱ˊ dseaˋ nitíngˉ nijíñˉ có̱o̱'˜ jaléng'ˋ sejmiirˋ jo̱ cartɨˊ nijngám'ˉbreiñ'.
41013013	Jo̱guɨ jaléng'ˋ dseaˋ jmɨgüíˋ nilíˋ 'ní'ˋ níiñˉ 'nʉ́'ˋ uíi'˜ e já'ˉ lɨ́ɨngˋna' júuˆ quiéˉe; jo̱ dsʉ' i̱i̱ˋ i̱ teáangˉ teáˋ có̱o̱'˜ júuˆ quiéˉe carta˜ seeiñˋ fɨˊ jmɨgüíˋ la, jo̱ba' nileámˋbre jee˜ jalé'ˋ dseeˉ quiá'rˉ.
41013014	’Jo̱ 'nʉ́'ˋ, mɨ˜ nimóˆna' co̱o̱ˋ e gaˋ eáangˊ e nijméˉ dseaˋ fɨˊ dsíiˊ guá'ˉ fé'ˋ e si'ˊ fɨˊ Jerusalén fɨˊ lɨ˜ lɨ́ɨˊ e guá'ˉ güeang'ˆ quiá'ˉ Fidiéeˇ lɨ́'ˆ laco̱' cajme'ˊ jaangˋ i̱ café'ˋ cuaiñ˜ quiá'ˉ Fidiéeˇ malɨɨ˜gui eáangˊ i̱ calɨsíˋ Daniel —güɨngáng'ˋna' e júuˆ la, 'nʉ́'ˋ, dseaˋ ɨˋna' e la—, jo̱ mɨ˜ nitɨ́ˉ e í'ˋ jo̱, jaléng'ˋ dseaˋ i̱ neáangˊ fɨˊ lɨ˜ se̱'ˊ Judea güɨcuí̱i̱ˆbre fɨˊ jee˜ mó'ˋ.
41013015	Jo̱guɨ song i̱i̱ˋ dseaˋ dsíiñˉ fɨˊ yʉ́'ˆ 'nʉ́ʉˊ mɨ˜ nitɨ́ˉ e í'ˋ jo̱, jaˋ güɨjgiáaiñˋ fa' e nidsi'uǿø'r˜ jalé'ˋ e seaˋ quiá'rˉ, co̱' 'néˉ cuí̱ˉbre;
41013016	jo̱guɨ song i̱i̱ˋ dseaˋ taang˜ jmooˋ ta˜ fɨˊ jee˜ mó'ˋ, jo̱ba' jaˋ güɨ'íˆ dsíirˊ fa' e niquɨng'ˉguɨr fɨˊ quiá'rˉ e fa' e nidsiquié̱e̱rˋ jalé'ˋ sɨ̱'rˆ.
41013017	¡Lɨ́'ˆ e ngɨ˜ fɨ́ɨˆ jaléng'ˋ dseamɨ́ˋ i̱ jo̱bɨ quiéengˋ yʉ̱ʉ̱ˋ mɨ˜ tɨˊ lɨ˜ jo̱ o̱si dseamɨ́ˋ i̱ jo̱bɨ cuø'ˊ yʉ̱ʉ̱ˋ tʉ́'ˋ é!
41013018	Jo̱ nab tíiˊguɨ e mɨ́ɨ'˜na' Fidiéeˇ e jaˋ dsijéeˊ jalé'ˋ e la dseáng'ˉ lajeeˇ ji̱i̱ˋ güíiˉ,
41013019	dsʉco̱' ie˜ jo̱ dseáng'ˉ eáamˊ iihuɨ́ɨˊ ni'íng'ˋ jaléng'ˋ dseaˋ e jaˋ mɨˊ cangongɨ́ɨiñˉ jí̱i̱'˜ co̱o̱ˋ ya̱'ˊ latɨˊ mɨ˜ catɨro̱o̱ˇ jmɨgüíˋ, o̱'guɨ nidsingɨ́ɨiñˉ mɨ˜ ningɨ́ˋ jo̱.
41013020	Jo̱ faco̱' Fíiˋnaa' nijmɨ'ɨɨiñ˜ eáangˊ e nidsijéeˊ jalé'ˋ e jo̱, jo̱ba' jí̱i̱'˜ jaangˋ joˋ i̱i̱ˋ nileángˋ jóng faco̱' lajo̱; dsʉ' nɨcajmitiiñ˜ jalé'ˋ e jo̱ uíi'˜ e 'neáaiñˋ jaléng'ˋ dseaˋ quiá'ˉbre i̱ nɨcaguíñ'ˋ lamɨ˜ jéengˋguɨ.
41013021	’Jo̱ ie˜ jo̱, song i̱i̱ˋ dseaˋ nijmɨgǿøngˋ 'nʉ́'ˋ jo̱ nisɨ́'rˋ 'nʉ́'ˋ lala: “I̱ lab i̱ dseaˋ i̱ sɨjeengˇna' do”, o̱si “Dob siñ'ˊ” é, dsʉ' jaˋ já'ˉ güɨlíingˋna' jí̱i̱'˜ co̱o̱ˋ, co̱' o̱' já'ˉ e lajo̱.
41013022	Co̱' fɨ́ɨmˊbing' nijalíingˉ i̱ nijmɨgóoˋ e nijmɨcaaiñ˜ e lɨ́ɨiñˊ Dseaˋ Jmáangˉ, o̱si nijmɨgóorˋ e lɨ́ɨiñˊ dseaˋ i̱ fé'ˋ cuaiñ˜ quiá'ˉ Fidiéeˇ é; jo̱ nijméˉbre jalé'ˋ li˜ e quɨ́ɨ'r˜ jmɨɨ˜ e dsigáˋ dsíiˊ dseaˋ e lɨ́'ˆ laco̱' iiñ˜ e nilɨgøøngˋ dseaˋ, jo̱ dseáam'˜ e nilɨgøøngˋ la quie̱ˊguɨ i̱ dseaˋ i̱ nɨcaguíng'ˋ Fidiéeˇ i̱ nɨlɨ́ɨngˊ dseaˋ quiá'rˉ.
41013023	Jo̱ lana fɨ́ɨˉɨ 'nʉ́'ˋ, 'néˉ e eáamˊ sɨñiingˇ óoˊna', co̱' nɨcaliúum'˜baa 'nʉ́'ˋ e júuˆ la lamɨ˜ jéengˊguɨ.
41013024	’Jo̱ mɨ˜ nitɨ́ˉ e jmɨɨ˜ jo̱, mɨ˜ nisóongˉ jalé'ˋ e iihuɨ́ɨˊ e nijáaˊ do, jo̱ joˋ nicuǿˉguɨ ieeˋ jɨr˜, o̱'guɨ sɨ'ˋ nicuǿˉguɨr jɨr˜ cajo̱.
41013025	Jo̱guɨ nijiúm'ˋ jaléng'ˋ nʉ́ʉˊ i̱ sɨtǿng'ˉ fɨˊ yʉ́'ˆ jmɨgüíˋ, jo̱guɨ niguiá'ˉ fɨˊ yʉ́'ˆ jmɨgüíˋ.
41013026	Jo̱ jo̱guɨb mɨ˜ nitɨ́ˉ í'ˋ e nigáaˊtu̱ jnea˜ fɨˊ jmɨgüíˋ la, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, jo̱ nigáaˊa fɨˊ jee˜ cabøø˜ jníiˊ có̱o̱'˜guɨ jalé'ˋ e 'gøng'ˊ jo̱guɨ e jɨ'ˋ laniingˉ güea'ˆ jɨ'ˋ niguo'ˆ quiá'ˉ Fidiéeˇ.
41013027	Jo̱ jo̱b mɨ˜ nitɨ́ˉ í'ˋ e nisíngˉ Fidiéeˇ jaléng'ˋ ángeles quiá'rˉ; jo̱ i̱ ángeles do niseáiñ'ˋ jaléng'ˋ dseaˋ i̱ nɨcaguíng'ˋ Fidiéeˇ lamɨ˜ jéengˊguɨ fɨˊ lajɨˋ quiʉ̱́ˋ quiúung'˜ jmɨgüíˋ, catɨˊ lɨ˜ huí̱i̱ˉguɨ quiá'ˉ guóo'˜ uǿˉ jo̱guɨ catɨˊ lɨ˜ huí̱i̱ˉguɨ quiá'ˉ yʉ́'ˆ jmɨgüíˋ cajo̱.
41013028	’Jo̱ té̱e̱ˊ óoˊna' la'eáangˊ có̱o̱'˜ e júuˆ quiá'ˉ 'maˋ güɨñí'ˆ: Mɨ˜ nɨdsi˜ guo'ˋ e sí'ˋ quiá'ˉ, jo̱guɨ nɨ'iáˋ má'ˆ e sí'ˋ quiá'ˉ cajo̱, jo̱ba' nɨñíˆ 'nʉ́'ˋ e quiá̱b'ˉ nijaquiéengˊ ji̱i̱ˋ jmɨ́ɨˊ jóng.
41013029	Jo̱ lajo̱b lɨ́ɨˊ có̱o̱'˜ e júuˆ la; co̱' mɨ˜ nɨmóoˉ 'nʉ́'ˋ e nɨdsijéeˊ jalé'ˋ e jo̱, jo̱ba' nɨcuøˊ li˜ jóng e quiá̱b'ˉ nigáaˊa, jnea˜ dseaˋ lɨ́ɨnˊn dseaˋ jmɨgüíˋ i̱ jáaˊ fɨˊ ñifɨ́ˉ.
41013030	Co̱' dseáng'ˉ já'ˉba' fá'ˋa e dseáng'ˉ 'néˉ e nidsijéebˊ jalé'ˋ e jo̱ nʉ́'ˉguɨ e nijúungˉ jaléng'ˋ dseaˋ i̱ seengˋ lajeeˇ lana.
41013031	Co̱' ni'íimˉ fɨˊ la'úngˉ jmɨgüíˋ jo̱guɨ lajo̱bɨ la'úngˉ fɨˊ yʉ́'ˆ jmɨgüíˋ cajo̱, dsʉ' jaˋ tó̱o̱ˋ jmɨɨ˜ fa' e jaˋ nilɨti˜ jalé'ˋ júuˆ quiéˉe.
41013032	’Jo̱ dsʉ' jí̱i̱'˜ jaangˋ dseaˋ jaˋ i̱i̱ˋ ñiˊ e júuˆ jo̱ jéengˊguɨ cuaiñ˜ quiá'ˉ e˜ jmɨɨ˜ jo̱guɨ e˜ í'ˋ e nidsijéeˊ jalé'ˋ e jo̱, jo̱ jɨˋguɨ latɨˊ jaléng'ˋ ángeles quiá'ˉ Fidiéeˇ jaˋ ñirˊ e jo̱, o̱'guɨ jnea˜ cajo̱, dseaˋ lɨ́ɨnˊn i̱ Jó̱o̱ˊ Fidiéeˇ camɨ́ɨng'˜ do, jaˋ ñiiˉ, co̱' dseáng'ˉ lají̱i̱'˜ Tiquíˆii' Fidiéeˇ dseaˋ guiing˜ ñifɨ́ˉbing' ñiˊ e jo̱.
41013033	’Jo̱ba' fɨ́ɨˉɨ 'nʉ́'ˋ e dseáng'ˉ 'néˉ e ñiingˇ óoˊna' contøømˉ e sɨjeengˇna' jalé'ˋ e jo̱, jo̱guɨ féeng'˜na' Fidiéeˇ, co̱' jaˋ ñíˆna' røøˋ lɨ˜ dseáng'ˉ e nidsijéeˊ jalé'ˋ e jo̱.
41013034	Co̱' e la lɨ́ɨˊ lafa' jaangˋ dseaˋ i̱ ni'íˋ fɨˊ dséˉ fɨˊ lɨ˜ huí̱i̱ˉ, jo̱ lajeeˇ e nʉ́'ˉguɨ nigüɨ'ɨ́ɨrˊ fɨˊ quiá'rˉ, jo̱ caseáaiñˊ dseaˋ 'léeng'˜ quiá'rˉ, jo̱ cacuø'rˊ ta˜ lajaangˋ lajaaiñ'ˋ do, jo̱guɨ caseáaiñˊ jaangˋ dseaˋ i̱ jmóoˋ íˆ jaléng'ˋ i̱ dseaˋ jmóoˋ ta˜ do.
41013035	Jo̱ba' lalab cajíng'ˉ i̱ dseaˋ i̱ néeˊ ni˜ dseaˋ 'léeng'˜ do casɨ́'rˉ jaléng'ˋ i̱ dseaˋ jmóoˋ ta˜ do: Jmiñiingˇ óoˊ 'nʉ́'ˋ, meléˆ, co̱' jaˋ ñíˆna' lɨ˜ e nigüeáng'ˊtu̱ i̱ dseaˋ fii˜ 'nʉ́ʉˊ la, su milíˆ na o̱si uǿøˋ guiéˉ nʉ́ʉbˊ é, o̱si téeˉ ogóoˊ mɨ˜ niquí'ˉ túˋ é, o̱si dsa'eeˋguɨb é;
41013036	co̱' jial fɨng lajeeˇ teng'ˊ 'nʉ́'ˋ güɨɨmˋba' nigüeáiñ'ˊ.
41013037	Jo̱ lají̱i̱'˜ e fɨ́ɨˉɨ 'nʉ́'ˋ la, lajo̱b lɨ́ɨˊ júuˆ quiéˉe có̱o̱'˜ dseaˋ jiéng'ˋguɨ cajo̱: ¡Lɨ́'ˆ 'néˉba' e jmiñiingˇ óoˊna'!
41014001	Jo̱ tú̱ˉ jmɨɨ˜ba' jmóoˋguɨ e nitɨ́ˉ co̱o̱ˋ jmɨɨ˜ quiá'ˉ dseaˋ Israel e siiˋ Pascua e gø'rˊ iñí'ˆ e jaˋ quie̱'ˆ quiéengˋ. Jo̱ jaléng'ˋ fii˜ jmidseaˋ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel canaaiñˋ 'nó'rˊ jial niguié'rˊ e nisáiñ'ˊ Jesús e nijmɨgǿøiñˋ dseaˋ do e laco̱' nilí'rˋ nijngáng'ˉneiñ'.
41014002	Jo̱ lalab sɨ́ɨngˋ i̱ lɨɨng˜: —Jaˋ nijmóˆoo' e jo̱ lajeeˇ jmɨɨ˜ Pascua e laco̱' jaˋ dseáang'˜ quíˉii' e nitá'ˉ dseaˋ mɨ́ɨ'˜.
41014003	Jo̱ mɨ˜ cangɨ́ˋ jo̱, Jesús cangórˉ có̱o̱'˜ dseaˋ quiá'rˉ fɨˊ Betania fɨˊ quiá'ˉ jaangˋ dseañʉ'ˋ i̱ siiˋ Simón, jaangˋ dseaˋ i̱ lamɨ˜ lɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táangˋ. Jo̱ mɨ˜ caguiéˉ Jesús fɨˊ jo̱, lajeeˇ e guiiñ˜ fɨˊ 'nɨ'ˋ mes˜ e gø'rˊ ir˜, caguiéˉ jaangˋ dseamɨ́ˋ i̱ quie̱ˊ co̱o̱ˋ sɨ́ɨˊ e lɨ́ɨˊ có̱o̱'˜ co̱o̱ˋ cu̱u̱˜ niguo'ˆ e siiˋ alabastro e a˜ jmɨɨˋ jmeafɨɨˋ e lɨ́ɨˊ có̱o̱'˜ layaang˜ nardo e 'mo'ˆ eáangˊ. Jo̱ i̱ dseamɨ́ˋ do cafíimˋbre e sɨ́ɨˊ do jo̱ ca'éerˉ e jmɨɨˋ jmeafɨɨˋ do fɨˊ mogui˜ Jesús.
41014004	Jo̱ i̱ lɨɨng˜ dseaˋ i̱ cangáˉ e cajméeˋ i̱ dseamɨ́ˋ do lajo̱ calɨguíimˉbre eáangˊ, jo̱ canaaiñˋ sɨ́ɨiñˋ lajeeˇ la'ó'ˋ yaaiñ˜: —¿Jialɨ'ˊ nɨcango'ɨ́ɨˊ e jmɨɨˋ jmeafɨɨˋ na?
41014005	Co̱' jmáangˋguɨ fa' mɨ˜ i̱i̱ˋ ca'nɨ́ɨˋ, jo̱ jmiguiʉˊguɨ laco̱' trescientos cuuˉ denario nilí'rˋ jóng e laco̱' seaˋjiʉ e nilɨcó̱o̱'˜ jaléng'ˋ dseaˋ tiñíingˉ. Jo̱ba' i̱ dseaˋ i̱ teáangˉ do ie˜ jo̱ gabˋ fé'rˋ uii˜ quiá'ˉ i̱ dseamɨ́ˋ do.
41014006	Jo̱ dsʉ' lalab cañíiˋ Jesús quiá'ˉ i̱ dseaˋ do: —¿Jialɨ'ˊ jmiguíingˆna' i̱ dseamɨ́ˋ na? ¡Jaˋ e fɨ'ˊna'r jí̱i̱'˜ co̱o̱ˋ! Co̱' lají̱i̱'˜ e nɨcajméerˋ quiéˉe na eáamˊ guiʉ́ˉ.
41014007	Jo̱ jaléng'ˋ dseaˋ tiñíingˉ nab ñíˆ 'nʉ́'ˋ eeˋ cajmeeˉna' có̱o̱'r˜, co̱' cuǿømˋ líˋ jméeˆna' e guiʉ́ˉ có̱o̱'r˜ lɨ'ˋ iing˜na', dsʉ' jnea˜guɨ jaˋ contøøngˉ seenˉ jee˜ 'nʉ́'ˋ.
41014008	Co̱' i̱ dseamɨ́ˋ na nɨcajméeˋbre lají̱i̱'˜ e tɨɨiñˋ: jo̱ nɨcasú̱u̱ˉbre jmɨɨˋ jmeafɨɨˋ ngúuˊ táanˋn nʉ́'ˉguɨ e ni'áangˉ dseaˋ jnea˜.
41014009	Co̱' jnea˜ jmɨtaaˉ óoˊna' e doñiˊ jié'ˋ fɨɨˋ lɨ˜ niguiáˉ dseaˋ júuˆ quiá'ˉ jial nileángˋ dseaˋ jee˜ jalé'ˋ dseeˉ quiá'rˉ, nilɨseabˋ júuˆ cajo̱ lají̱i̱'˜ e cajméeˋ i̱ dseamɨ́ˋ na, jo̱ lajo̱ba' niguiéng'ˊ dsíiˊ dseaˋ i̱ dseamɨ́ˋ na.
41014010	Jo̱ mɨ˜ cangɨ́ˋ jo̱, Judas Iscariote, jaangˋ dseaˋ i̱ quíing'˜ jee˜ dseaˋ guitúungˋ quiá'ˉ Dseaˋ Jmáangˉ, cangórˉ cangosiiñ˜ có̱o̱'˜ jaléng'ˋ fii˜ jmidseaˋ quiá'ˉ dseaˋ Israel e laco̱' nisɨ́iñˉ røøˋ jial nijáiñ'ˋ Jesús fɨˊ jaguóˋ dseaˋ do.
41014011	Jo̱ba' mɨ˜ tɨˊ lɨ˜ canúuˉ i̱ dseaˋ íˋ, eáamˊ calɨ'iáangˋ dsíirˊ, jo̱ casɨ́'rˉ Judas e nicuǿ'ˉreiñ' cuuˉ. Jo̱b mɨ˜ canaangˋ Judas 'nó'rˊ jialco̱' cuǿøngˋ nijáiñ'ˋ Jesús fɨˊ jaguóˋ i̱ dseaˋ do.
41014012	Jo̱ mɨ˜ cangɨ́ˋ jo̱, canaangˋ la'uii˜ jmɨɨ˜ e quiá'ˉ gø'ˊ dseaˋ Israel iñí'ˆ e jaˋ quie̱'ˆ quiéengˋ, jo̱guɨ e jngang'ˊ dseaˋ Israel jaléng'ˋ jo'se'ˋ jiuung˜ quiá'ˉ e jmɨɨ˜ jo̱. Jo̱ba' lalab cajmɨngɨ́ɨˋ i̱ dseaˋ guitúungˋ quiá'ˉ Jesús cajmɨngɨ́'rˉ dseaˋ do jo̱ cajíñ'ˉ: —Fíiˋnaa', ¿jie˜ fɨˊ fó'ˋ 'nʉˋ e nidséˆnaa' nidsiguiáˆnaa' guiʉ́ˉ quiá'ˉ e niquiee˜naa' íiˊ canʉʉˋ quiá'ˉ jmɨɨ˜ Pascua?
41014013	Jo̱ba' casíingˋ Jesús gángˉ i̱ dseaˋ guitúungˋ quiá'rˉ do jo̱ casɨ́'ˉreiñ' do lala: —Güɨlíingˉna' fɨˊ fɨɨˋ Jerusalén, jo̱ fɨˊ jo̱b niguiéng'ˊna' jaangˋ dseañʉ'ˋ i̱ quié̱e̱ˋ co̱o̱ˋ dsʉʉˉ e a˜ jmɨɨˋ; jo̱ nigüɨlíingˋna' laco̱' ngang'ˊ i̱ dseaˋ do.
41014014	Jo̱ mɨ˜ niguilíingˋna' fɨˊ lɨ˜ ni'írˋ, síi'˜na' i̱ fii˜ 'nʉ́ʉˊ jo̱: “Lalab jíng'ˉ Tɨfa'ˊ quíˉnaa': ¿Jie˜ fɨˊ lɨ˜ si'ˊ 'nʉ́ʉˊ lɨ˜ nidǿø'˜ø íiˊ canʉʉˋ quiá'ˉ jmɨɨ˜ Pascua co̱lɨɨng˜ có̱o̱'˜ dseaˋ quiéˉe?”
41014015	Jo̱ jo̱guɨb ni'éˉ i̱ dseaˋ do co̱o̱ˋ 'nʉ́ʉˊ yʉ́'ˆ e nɨsɨlɨɨngˇ guiʉ́ˉ, jo̱ fɨˊ jo̱b niguiáˆna' guiʉ́ˉ e niquiee˜naa' do.
41014016	Jo̱ mɨ˜ cangɨ́ˋ jo̱, ca'uøømˋ i̱ dseaˋ gángˉ do cangolíiñˆ fɨˊ fɨɨˋ jo̱, jo̱ cadsém'ˋbre i̱ dseañʉ'ˋ do dseáng'ˉ lɨ́'ˆ laco̱' nɨcajíng'ˉ Jesús e nɨcasɨ́'ˉreiñ' do; jo̱ba' fɨˊ jo̱b caguiaˊ i̱ dseaˋ gángˉ do guiʉ́ˉ quiá'ˉ e nidǿ'rˉ lajaléiñ'ˋ do íiˊ canʉʉˋ co̱lɨɨng˜ có̱o̱'˜ Jesús ie˜ jmɨɨ˜ Pascua do.
41014017	Jo̱ba' mɨ˜ canʉʉˋ e jmɨɨ˜ jo̱, caguiébˉ Jesús co̱lɨɨng˜ có̱o̱'˜ dseaˋ guitúungˋ quiá'rˉ fɨˊ jo̱.
41014018	Jo̱ lajeeˇ mɨ˜ nɨneáaiñˊ fɨˊ 'nɨ'ˋ mes˜ e nɨnaaiñˋ gø'rˊ, lalab cajíng'ˉ Jesús casɨ́'ˉreiñ' do: —Dseáng'ˉ e já'ˉ e fɨ́ɨˉɨ 'nʉ́'ˋ e jaangˋ lajeeˇ la'ó'ˋ 'nʉ́'ˋ i̱ neáangˊ gø'ˊ có̱o̱'˜ jnea˜ lana, íbˋ i̱ nijáng'ˋ jnea˜ fɨˊ jaguóˋ dseaˋ i̱ 'ní'ˋ níiˉ quiéˉe.
41014019	Jo̱ mɨ˜ canúuˉ i̱ dseaˋ guitúungˋ do lado, eáamˊ fɨ'íˆ calɨ́iñˉ, jo̱ canaaiñˋ jmɨngɨ́'rˉ dseaˋ do lajaangˋ lajaaiñˋ: —¿Su jneab˜, faa˜aa'? Jo̱ jiéng'ˋguɨ jaangˋ cañíiˋ: —¿Si jneab˜ é?
41014020	Jo̱ba' cañíiˋ Jesús: —Lɨ́'ˆ jaangˋ 'nʉ́'ˋ la'ó'ˋ guitúungˋna' na, jaangˋ i̱ gø'ˊ có̱o̱'˜ jnea˜ fɨˊ co̱o̱ˋ cuée'˜ huɨ̱́ɨ̱ˊ, íbˋ i̱ ni'léˉ do.
41014021	Co̱' jáb'ˉ e jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ cajáˉ fɨˊ ñifɨ́ˉ, dseáng'ˉ 'néˉ e nidsingɨ́ɨmˉbaa lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ; dsʉ' jnea˜ fá'ˋa, ¡e ngɨ˜ fɨ́ɨbˆ i̱ dseaˋ i̱ ni'léˉ do! Co̱' guiʉ́ˉguɨb quiá'ˉ i̱ dseañʉ'ˋ íˋ fa' mɨˊ jaˋ calɨséiñˋ.
41014022	Jo̱ lajeeˇ e neáaiñˊ gø'ˊbre, catɨ́ɨngˉ Jesús co̱o̱ˋ iñí'ˆ jo̱ cacuø'rˊ gui'máang'ˇ Fidiéeˇ, jo̱ mɨ˜ cangɨ́ˋ e jo̱, cafíimˋbre jo̱ cajméerˋ guiéeˆ quiá'ˉ i̱ dseaˋ quiá'rˉ do, jo̱ casɨ́'ˉreiñ' do lala: —Quié'ˋna' e iñí'ˆ la, co̱' ngúuˊ táamˋbaa la.
41014023	Jo̱ mɨ˜ cangɨ́ˋ jo̱, catɨ́ɨiñˉ co̱o̱ˋ cóoˆ e a˜ jmɨ́'ˆ mɨ́'ˆ huɨɨngˋ jǿ'ˆ, jo̱ cacuø'rˊ gui'máang'ˇ Fidiéeˇ cajo̱ mɨfɨ́ɨngˋ cajméerˋ guiéeˆ, jo̱ba' lajɨɨmˋbre ca'ɨ̱́'rˉ e a˜ dsíiˊ e cóoˆ do.
41014024	Jo̱ casɨ́'rˉ i̱ dseaˋ quiá'rˉ do lala: —E lab e jmɨ'øønˉ e laco̱' nɨcuøˊ li˜ quiá'ˉ júuˆ tɨguaˇ e 'mɨ́ɨˉ, jo̱ fɨ́ɨmˊ dseaˋ nijmɨcó̱o̱'˜ quiá'rˉ lají̱i̱'˜ e jmɨ'øønˉ e nitʉ̱́ˋ.
41014025	Co̱' dseáng'ˉ já'ˉba' e fɨ́ɨˉɨ 'nʉ́'ˋ e joˋ nidúu'˜guɨ́ɨ e jmɨ́'ˆ mɨ́'ˆ huɨɨngˋ jǿ'ˆ la cartɨˊ mɨ˜ nitɨ́ˉ jmɨɨ˜ e nidúu'˜u jmɨ́'ˆ mɨ́'ˆ huɨɨngˋ jǿ'ˆ e 'mɨ́ɨˉ mɨ˜ nitɨ́ˉ í'ˋ e niquiʉ́'ˉ Fidiéeˇ ta˜ fɨˊ la'úngˉ fɨˊ jmɨgüíˋ.
41014026	Jo̱ mɨ˜ cangɨ́ˋ e ca'ørˊ e jmiféiñ'ˊ Fidiéeˇ, jo̱ cangolíimˆtu̱r fɨˊ mó'ˋ Olivos.
41014027	Jo̱ fɨˊ jo̱b casɨ́'ˉ Jesús i̱ dseaˋ quiá'rˉ do lala: —Lajɨɨmˋ 'nʉ́'ˋ nitiúung˜na' jnea˜ e uǿøˋ na lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ: “Nijngám'ˉ dseaˋ i̱ fii˜ i̱ jmóoˋ íˆ jo'se'ˋ, jo̱guɨ jaléng'ˋ jo'se'ˋ quiá'rˉ lɨ́'ˆ nisojǿmˉbre'.”
41014028	Dsʉ' mɨ˜ ningɨ́ˋ e nijí̱'ˊtú̱u̱, fɨˊ lɨ˜ se̱'ˊ Galileab ninii˜i calé'ˋ catú̱ˉ jéengˊguɨ laco̱' 'nʉ́'ˋ.
41014029	Jo̱ba' cañíiˋ Tʉ́ˆ Simón quiá'ˉ dseaˋ do lala: —Nañiˊ fa' lajɨɨmˋ nitiúungˉ 'nʉˋ, Fíiˋi, dsʉ' jnea˜ jaˋ nijmee˜e lajo̱.
41014030	Jo̱ba' cañíiˋ Jesús quiá'ˉ Tʉ́ˆ Simón: —Dseáng'ˉ e já'ˉ e fɨ́ɨˉɨ 'nʉˋ, Tʉ́ˆ Simón, e 'ñia'ˊ e uǿøˋ na e nʉ́'ˉguɨ e niquí'ˉ tuidséeˆ tú̱ˉ ya̱'ˊ, 'nʉˋ nifo'ˆ 'nɨˊ ya̱'ˊ e jaˋ cuíin'ˋ jnea˜.
41014031	Jo̱ cuø'ˊbɨ Tʉ́ˆ Simón 'gooˋ dseaˋ do jo̱ sɨ́'ˋreiñ' lala: —Nañiˊ fa' nijúumˉbaa co̱lɨɨng˜ có̱o̱'˜ 'nʉˋ, dsʉ' jaˋ nifá'ˆa e jaˋ cuíinˋn 'nʉˋ. Jo̱ lajo̱b cajíng'ˉ lajɨɨngˋ i̱ dseaˋ quiá'rˉ caguiaangˉguɨ do cajo̱.
41014032	Jo̱ mɨ˜ cangɨ́ˋ jo̱, jo̱ cangóˉ Jesús co̱lɨɨng˜ có̱o̱'˜ dseaˋ quiá'rˉ fɨˊ co̱o̱ˋ lɨ˜ siiˋ Getsemaní e néeˊ fɨˊ mó'ˋ Olivos, jo̱ fɨˊ jo̱ casɨ́'rˉ i̱ dseaˋ quiá'rˉ do lala: —Níˋna' e la lajeeˇ nii˜ jnea˜ nisiinˇn có̱o̱'˜ Tiquiéˆe Fidiéeˇ.
41014033	Jo̱ jí̱i̱'˜ Tʉ́ˆ Simón có̱o̱'˜guɨ Tiáa˜ jo̱guɨ Juan, jí̱i̱'˜ íˋbing' cajéeiñˋ, jo̱ Jesús mɨfɨ́ɨngˋ e nɨnaangˋ e lɨ́ɨiñˊ fɨ'íˆ e eáangˊ jo̱guɨ e jiuung˜ dsíirˊ cajo̱.
41014034	Jo̱ lalab cajíñ'ˉ: —Dsíng'ˉ lí'ˆi e fɨ'íˆ lɨ́ɨnˊn dseáng'ˉ lafa' joˋ jmɨgüíˋ la seemˉbaa lɨ́ɨnˊn. Jo̱ lab nijá̱ˆ 'nʉ́'ˋ lajeeˇ jo̱, jo̱ jaˋ jmɨgüɨɨngˋ yaang˜na'.
41014035	Jo̱ba' Jesús cangórˉ catɨˊ doguɨjiʉ, jo̱ catúuiñˊ cartɨˊ cajnúuˉ dsequíirˊ fɨˊ ni˜ uǿˆ, jo̱ camɨ'rˊ Fidiéeˇ fa' jaˋ ni'íñ'ˋ iihuɨ́ɨˊ lají̱i̱'˜ e nɨsɨjéeˇ quiá'rˉ mɨ˜ nitɨ́ˉ í'ˋ lajo̱.
41014036	Jo̱ lalab caféiñ'ˊ Fidiéeˇ ie˜ jo̱: —Teaa˜, lajɨbˋ cuǿøngˋ seaˋ líˋ jméeˆ 'nʉˋ, jo̱ba' mɨ́ɨ'˜ɨ 'nʉˋ e jmɨɨ˜ lana e nilaangˉ jnea˜ jee˜ e iihuɨ́ɨˊ e eáangˊ e nɨjaquiéengˊ quiéˉe, dsʉ' jaˋ güɨlíˋ laco̱' iing˜ jnea˜, co̱' iin˜n e nilíˋ dseáng'ˉ laco̱' iing˜ 'nʉˋ.
41014037	Jo̱ mɨ˜ caquɨng'ˉtu̱ Jesús fɨˊ lɨ˜ caseáaiñˊ i̱ dseaˋ gaangˋ do, jo̱ cadséng'ˋneiñ' do e teiñ'ˊ güɨɨmˋbre, jo̱ba' casɨ́'rˉ Tʉ́ˆ Simón lala: —Simón, ¿su güɨɨmˋba'? ¿Su dseáng'ˉ jaˋ té'ˋba' fa' e sɨjnéeˋ o'ˊ jí̱i̱'˜ co̱o̱ˋ oor˜?
41014038	Jmijnéeˋ óoˊna', jo̱guɨ mɨ́ɨ'˜na' Fidiéeˇ e laco̱' jaˋ nijiúng'ˋna' fɨˊ ni˜ dseeˉ. Dseáng'ˉ e jáb'ˉ iáamˋ óoˊna' e jméeˆna' jalé'ˋ e guiʉ́ˉ, dsʉ' ngúuˊ táangˋna' jaˋ cuøˊ fɨˊ e nijméeˆna' lajo̱.
41014039	Jo̱guɨ cangóbˉtu̱ Jesús calé'ˋ catú̱ˉ cangoféeiñ'ˇ Fidiéeˇ laco̱'guɨ nɨcangoféeiñ'ˇ lamɨ˜ jéengˊguɨ do.
41014040	Jo̱ mɨ˜ tɨˊ lɨ˜ caquɨng'ˉtu̱r fɨˊ lɨ˜ neáangˊ i̱ dseaˋ gaangˋ quiá'rˉ do, jo̱ caléb'ˋ catú̱ˉ cadséng'ˋtu̱reiñ' do e güɨɨmˋbiñ', co̱' dseáng'ˉ eáamˊ joˋ téiñ'ˋ do e jaligüɨ́iñˋ. Jo̱ba' jaˋ ñirˊ e˜ niñírˉ quiá'ˉ dseaˋ do.
41014041	Jo̱ caquɨm'ˆtu̱ Jesús e catɨ́ˋ 'nɨˊ ya̱'ˊ jo̱ lalab casɨ́'ˉreiñ' do: —¿Su mɨˊ 'nooˋ güɨɨmˋbɨ 'nʉ́'ˋ jo̱guɨ jmi'íng'ˊna'? Dsʉ' nɨtéb'ˋ jí̱i̱'˜ lana, co̱' dseáng'ˉ lanab catɨ́ˋ í'ˋ e fɨˊ jaguóˋ dseaˋ dseeˉ dseaˋ quibˊ nijáng'ˋ dseaˋ jnea˜, i̱ dseaˋ i̱ cagüéngˉ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ.
41014042	Jmɨnáˉ ráangˉna' na, jo̱ máˆaa', co̱' nab nɨjáaˊ i̱ dseaˋ i̱ nijáng'ˋ jnea˜ fɨˊ jaguóˋ jaléng'ˋ dseaˋ i̱ 'ní'ˋ níiˉ quiéˉe.
41014043	Jo̱ lajeeˇ e fé'ˋbɨ Jesús, mɨ˜ tɨˊ lɨ˜ caguiéˉ Judas Iscariote i̱ quíing'˜ jee˜ dseaˋ guitúungˋ quiá'rˉ, jo̱ i̱ fɨ́ɨmˊ dseaˋ có̱o̱'r˜ i̱ quie̱ˊ ñisʉ̱'ˋ có̱o̱'˜guɨ jalé'ˋ 'maˋ, co̱' ta˜ quiʉ'ˊ jaléng'ˋ fii˜ jmidseaˋba' e ngolíingˉ i̱ dseaˋ do có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ dseaˋ cǿøng'˜ quiá'rˉ cajo̱.
41014044	Jo̱ Judas Iscariote lamɨ˜ jéengˊguɨ, lalab casɨ́'rˉ jaléng'ˋ i̱ dseaˋ i̱ jéeiñˋ do e nijmérˉ co̱o̱ˋ li˜, jo̱ nijíñ'ˉ jnang˜ i̱ siiˋ Jesús, co̱' cajíñ'ˉ ie˜ jo̱: —I̱i̱ˋ i̱ nimóˆ 'nʉ́'ˋ i̱ nichʉ́'ˆʉ ni˜, íbˋ Jesús, jo̱ba' séng'ˊna're jóng, jo̱ teeˉna're e 'ñúuiñˊ guiʉ́ˉ.
41014045	Jo̱ mɨ˜ tɨˊ lɨ˜ cangáiñˉ Jesús, jo̱ cangoquiéeiñˊ fɨˊ quiniˇ dseaˋ do jo̱ casɨ́'rˉ lala: —¡Tɨfa'ˊ! Jo̱ mɨfɨ́ɨngˋ cachʉ'rˊ ni˜ dseaˋ do.
41014046	Jo̱ casam'ˉ jaléng'ˋ i̱ dseaˋ do Jesús ladsifɨˊ lado jo̱ e 'ñúung'˜biñ' do catǿrˉ.
41014047	Dsʉ' jaangˋ lajeeˇ la'ó'ˋ dseaˋ quiá'ˉ Jesús caguirˊ ñisʉ̱'ˋ quiá'rˉ, jo̱ caquiʉ'rˊ dseáng'ˉ logua˜ jaangˋ dseaˋ i̱ jmóoˋ ta˜ quiá'ˉ i̱ jmidseaˋ i̱ laniingˉ.
41014048	Jo̱ Jesús cajmɨngɨ́'rˉ jaléng'ˋ i̱ dseaˋ do lala: —¿Jialɨ'ˊ nɨcañilíingˉna' e quié̱ˆna' jalé'ˋ ñisʉ̱'ˋ có̱o̱'˜guɨ jalé'ˋ 'maˋ e laco̱' nitøøˉna' jnea˜ e 'ñúunˊn laco̱'guɨ la cáng'ˋ dseaˋ jaangˋ ɨ̱ɨ̱ˋ?
41014049	Co̱' laco̱o̱ˋ jmɨɨb˜ nɨcangɨ́ˋ jnea˜ jee˜ 'nʉ́'ˋ e éeˉe 'nʉ́'ˋ júuˆ quiá'ˉ Fidiéeˇ fɨˊ dsíiˊ sɨnʉ́ʉˆ guá'ˉ fé'ˋ quíˉii', dsʉ' jaˋ ca'íˋ óoˊna' fa' lají̱i̱'˜ ie˜ jo̱ caséng'ˊna' jnea˜. Dsʉ' lanaguɨ nɨlɨtib˜ náng laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ.
41014050	Jo̱ba' lajɨɨmˋ i̱ dseaˋ quiá'ˉ Jesús do catiúumˉbre dseaˋ do jo̱ cacuí̱i̱ˋbre.
41014051	Jo̱ dsʉ' jaangˋ sɨming'ˋ cangóˉbre tɨ'leáaiñˊ laco̱' cangáng'ˉ Jesús, jo̱ lɨco̱' iáiñ'ˋ co̱o̱ˋ jmóo'˜ 'mɨ'ˊ lajo̱b. Jo̱ casam'ˉbre i̱ sɨming'ˋ do cajo̱;
41014052	dsʉ' i̱ sɨming'ˋ do catʉ́ˋbre e jmóo'˜ 'mɨ'ˊ do jo̱ cacuí̱i̱ˋbre la rɨngúuiñˊ lado.
41014053	Jo̱ catǿˉbre Jesús fɨˊ quiniˇ fii˜ laniingˉ quiá'ˉ jaléng'ˋ jmidseaˋ quiá'ˉ dseaˋ góorˋ dseaˋ Israel; jo̱ fɨˊ jo̱b caseáng'ˊ jaléng'ˋ fii˜ jmidseaˋ quiá'rˉ có̱o̱'˜guɨ jaléng'ˋ dseaˋ cǿøng'˜ quiá'rˉ jo̱guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel cajo̱.
41014054	Jo̱ dsʉ' cangóbˉ Tʉ́ˆ Simón jiʉb˜ cøøiñˋ laco̱' cangóˉ Jesús cartɨˊ caguilíiñˉ e fɨˊ siguiˊ fɨˊ lɨ˜ guiing˜ i̱ jmidseaˋ laniingˉ do, dsʉ' fɨˊ caluubˇ caje̱ˊ Tʉ́ˆ Simón co̱lɨɨng˜ có̱o̱'˜ i̱ dseaˋ i̱ néeˊ ni˜ e guá'ˉ fé'ˋ quiá'ˉ dseaˋ Israel i̱ neáangˊ jmiguiáng'ˊ fɨˊ ca'ˊ lɨ˜ cooˋ jɨˋ.
41014055	Jo̱ jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ lajaléng'ˋ dseaˋ cǿøng'˜ i̱ quiʉ'ˊ ta˜ quiá'rˉ canaaiñˋ 'nó'rˊ e˜ jalé'ˋ dseeˉ seaˋ quiá'ˉ Jesús e laco̱' nilí'rˋ e nijngáiñ'ˉ dseaˋ do, jo̱ dsʉ' jaˋ cadsé'ˋ i̱ dseaˋ do jí̱i̱'˜ co̱o̱ˋ.
41014056	Jo̱ fɨ́ɨmˊ dseaˋ 'nɨ́ɨiñˋ Jesús có̱o̱'˜ júuˆ e o̱' já'ˉ, dsʉ' jmaquíimˊ júuˆ fé'rˋ lajaangˋ lajaaiñˋ jo̱ jí̱i̱'˜ jaaiñˋ jaˋ cuǿ'ˉ júuˆ rúiñ'ˋ.
41014057	Jo̱ caró̱o̱ˉbɨ jaangˋ gángˉ dseaˋ e 'nɨ́ɨiñˋ Jesús có̱o̱'˜ júuˆ e o̱' já'ˉ jo̱ cajíñ'ˉ lala:
41014058	—Jnea'ˆ canʉ́ˆnaa' e cajíng'ˉ dseaˋ na lala: “Jo̱ ni'íim˜baa guá'ˉ fé'ˋ quíˉii' e si'ˊ fɨˊ Jerusalén e cajme'ˊ jaléng'ˋ dseaˋ, jo̱guɨ lajeeˇ 'nɨˊ jmɨɨ˜ lajo̱b nijmée'˜tú̱u̱ co̱o̱ˋguɨ e jaˋ nitaan˜n jí̱i̱'˜ jaangˋ dseaˋ jmɨgüíˋ e jme'rˉ.”
41014059	Jo̱ dsʉ' dseáng'ˉ jaˋ cuøb'ˊ júuˆ rúng'ˋ jí̱i̱'˜ jaangˋ i̱ dseaˋ do có̱o̱'˜ lají̱i̱'˜ e sɨ́ɨiñˋ do.
41014060	Jo̱ba' caró̱o̱ˉ i̱ jmidseaˋ laniingˉ do jee˜ jaléng'ˋ i̱ dseaˋ do, jo̱ lalab cajmɨngɨ́'rˉ Jesús: —¿Su jí̱i̱'˜ co̱o̱ˋ jaˋ iin'˜ ngɨɨ'ˉ? ¿E˜ e fé'ˋ jaléng'ˋ i̱ dseaˋ na e 'nɨ́ɨiñˋ 'nʉˋ?
41014061	Dsʉ' jí̱i̱'˜ co̱o̱ˋ jaˋ eeˋ cañíiˋ Jesús quiáiñ'ˉ do, jo̱ lɨ́'ˆ caje̱rˊ tiibˉ. Jo̱ba' caleábˋtu̱ cajmɨngɨ́ɨˋ i̱ jmidseaˋ laniingˉ do jo̱ cajmɨngɨ́'rˉ dseaˋ do lala: —¿Su já'ˉba' e 'nʉbˋ lɨn'ˊ Dseaˋ Jmáangˉ i̱ nisíngˉ Fidiéeˇ i̱ nicá̱ˋ nifɨˊ quíˉ jnea'ˆ, jo̱guɨ lɨn'ˊ i̱ Jó̱o̱ˊ Fidiéeˇ camɨ́ɨng'˜ i̱ dseáng'ˉ i̱ güeang'ˆ do?
41014062	Jo̱ba' cañíiˋ Jesús quiáiñ'ˉ do lala: —E jáb'ˉ, jneab˜ íˋ, jo̱guɨ 'nʉ́'ˋ nimáam˜ba' jnea˜, i̱ dseaˋ jmɨgüíˋ i̱ jáaˊ fɨˊ ñifɨ́ˉ, e guiin˜n lɨ́'ˆ lɨˊ dséeˊ laco̱'guɨ la guiing˜ Fidiéeˇ i̱ quɨ́ɨ'˜ jmɨɨ˜ jméˉ lɨ́'ˆ doñiˊ eeˋ, jo̱guɨ e nigáaˊa fɨˊ yʉ́'ˆ jmɨgüíˋ fɨˊ jee˜ cabøø˜ jníiˊ.
41014063	Jo̱b mɨ˜ i̱ jmidseaˋ laniingˉ do canaaiñˋ síiñˋ sɨ̱'rˆ dsʉ' e guíiñˉ jo̱ cajíñ'ˉ lala: —¿E˜guɨ e güɨjeengˇguɨ́ɨ' e nilɨne˜guɨ́ɨ'?
41014064	Nab nɨcanʉ́ʉˉna' jial nɨcafé'rˋ júuˆ gaˋ uíi'˜ quiá'ˉ Fidiéeˇ. ¿Jial ɨˊ óoˊ 'nʉ́'ˋ có̱o̱'˜ jalé'ˋ e nɨcafé'rˋ na? Jo̱ lajɨɨmˋ i̱ dseaˋ do casɨ́ɨiñˉ røøˋ e røømˋ dseaˋ do dseeˉ, jo̱ba' 'néˉ e nijúumˉbre.
41014065	Jo̱ i̱ lɨɨng˜ i̱ dseaˋ do canaaiñˋ 'ñíimˊbre Jesús, jo̱guɨ quɨ̱'rˊ ni˜ dseaˋ do jo̱guɨ naaiñˋ jnóorˊ moniñ'˜ jo̱ jmɨngɨ́'rˉ dseaˋ do lala: —¡Ne˜duu' su já'ˉ quíi'ˉ ñí'ˆ i̱˜ i̱ cabáˋ moní'ˆ! Jo̱guɨ jaléng'ˋ i̱ jmóoˋ íˆ e guá'ˉ fé'ˋ do canaaiñˋ jnóorˊ moni˜ dseaˋ do cajo̱.
41014066	Jo̱ co̱' dobɨ guiing˜ Tʉ́ˆ Simón e fɨˊ siguiˊ do ie˜ jo̱, jo̱ lajeeˇ jo̱ mɨ˜ tɨˊ lɨ˜ caguiéˉ jaangˋ dseamɨ́ˋ i̱ jmóoˋ ta˜ quiá'ˉ i̱ jmidseaˋ laniingˉ do.
41014067	Jo̱ mɨ˜ cangáiñˉ Tʉ́ˆ Simón e dob guiiñ˜ do 'nɨ'ˋ jɨˋ jmiguiáiñ'ˊ, lɨ́'ˆ caje̱rˊ jǿømˉbre dseaˋ do jo̱ casɨ́'rˉ lala: —Cangɨ́bˆ já'ˉ 'nʉˋ có̱o̱'˜ Jesús i̱ seengˋ fɨˊ Nazaret do, ¿jáˆ já'ˉ?
41014068	Dsʉ' Tʉ́ˆ Simón cañíirˋ quiá'ˉ i̱ dseamɨ́ˋ do lala: —Jaˋ cuíingˋ jnea˜ i̱ dseaˋ íˋ, dseamɨ́ˋ. Jaˋ ñiiˉ e˜guɨ e fó'ˋ na. Jo̱ cagüɨ'ɨ́ɨˊ Tʉ́ˆ Simón fɨˊ lɨ́'ˉ o'nʉ́ˆ, jo̱ jo̱b mɨ˜ caqui'ˊ jaangˋ tuidséeˆ.
41014069	Jo̱ba' cajǿøngˉtu̱ i̱ dseamɨ́ˋ do írˋ, jo̱ mɨfɨ́ɨngˋ canaaiñˋ sɨ́'rˋ i̱ dseaˋ teáangˉ do ie˜ jo̱: —I̱ cangɨˊ có̱o̱'˜ Jesús i̱ dseañʉ'ˋ la cajo̱.
41014070	Dsʉ' Tʉ́ˆ Simón cajíñ'ˉ calé'ˋ catú̱ˉ e jaˋ cuíiñˋ dseaˋ do. Jo̱ mɨ'mɨ́ɨngˉguɨjiʉ lajo̱ cajíng'ˉ i̱ teáangˉ do cajo̱ casɨ́'rˉ Tʉ́ˆ Simón lala: —E jáb'ˉ dseáng'ˉ 'nʉbˋ i̱ cangɨˊ có̱o̱'˜ Jesús do, ¿jáˆ já'ˉ?, co̱' dseaˋ Galileab lɨn'ˊ.
41014071	Jo̱ba' Tʉ́ˆ Simón canaaiñˋ jmɨ'lɨm'ˆ 'ñia'rˊ e jíñ'ˉ e dseáng'ˉ jaˋ ñirˊ, jo̱ casɨ́'rˉ dseaˋ do: —Ni˜ fiiˉ. Dseáng'ˉ jaˋ cuíimˋbaa i̱ dseañʉ'ˋ i̱ éengˊ 'nʉ́'ˋ na.
41014072	Jo̱b mɨ˜ tɨˊ lɨ˜ caqui'ˊ tuidséeˆ e catɨ́ˋ tú̱ˉ ya̱'ˊ, jo̱ jo̱guɨb cadseng'ˉ dsíiˊ Tʉ́ˆ Simón cajo̱ e cajím'ˉ Jesús la nʉ́'ˉguɨ do lala: “Nʉ́'ˉguɨ e niquí'ˉ tuidséeˆ e nitɨ́ˉ tú̱ˉ ya̱'ˊ, 'nʉˋ nifo'ˆ 'nɨˊ ya̱'ˊ e jaˋ cuíin'ˋ jnea˜.” Jo̱ mɨ˜ cadseng'ˉ dsíirˊ guiʉ́ˉ e jo̱, canaaiñˋ quɨ'ˊbre jóng dseáng'ˉ e ngocángˋ dsíirˊ.
41015001	Jo̱ mɨ˜ cajneáˉ e jmɨɨ˜ jo̱, jaléng'ˋ fii˜ jmidseaˋ quiá'ˉ dseaˋ Israel caseáng'ˋ yaaiñ˜ có̱o̱'˜ jaléng'ˋ dseaˋ cǿøng'˜ quiá'rˉ có̱o̱'˜guɨ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel, lɨ́'ˆ lajɨɨngˋ i̱ dseaˋ Israel i̱ quie̱ˊ nifɨˊ i̱ quiʉ'ˊ ta˜, jo̱ catǿˉbre Jesús e 'ñúuiñ'˜ fɨˊ quiniˇ dseata˜ Pilato.
41015002	Jo̱ mɨ˜ caguilíingˉ jaléng'ˋ i̱ dseaˋ íˋ fɨˊ jo̱, jo̱ dseata˜ Pilato cajmɨngɨ́'rˉ Jesús lala: —¿Su já'ˉba' e 'nʉbˋ i̱ lɨ́ɨngˊ dseata˜ dseaˋ féng'ˊ quiá'ˉ dseaˋ Israel? Jo̱ Jesús cañíirˋ: —E jáb'ˉ. Lajo̱b lɨ́ɨˊ lɨ́'ˆ laco̱'guɨ la nɨcafée'˜ na.
41015003	Jo̱ co̱' jmiguiʉbˊ dseeˉ cuø'ˊ jaléng'ˋ i̱ fii˜ jmidseaˋ do Jesús,
41015004	jo̱ba' cajmɨngɨ́'ˉtu̱ dseata˜ Pilato Jesús lala: —¿Su jí̱i̱'˜ co̱o̱ˋ jaˋ e iin'˜ ngɨɨ'ˉ? Co̱' dseáng'ˉ jmiguiʉbˊ dseeˉ jmóoˋ jaléng'ˋ i̱ dseaˋ la quíi'ˉ.
41015005	Dsʉ' Jesús caleábˋtu̱ jaˋ eeˋ cañíirˋ jí̱i̱'˜ co̱o̱ˋ; jo̱ba' eáamˊ dsigáˋ dsíiˊ dseata˜ Pilato.
41015006	Jo̱ lajeeˇ e tɨˊ e jmɨɨ˜ jo̱, nitɨ́ɨngˋ dseata˜ Pilato e láaiñˋ jaangˋ dseaˋ i̱ sɨjnɨ́ɨngˇ lɨ́'ˆ doñiˊ i̱i̱ˋ i̱ mɨ́ɨngˋ dseaˋ fɨɨˋ.
41015007	Jo̱ ie˜ jo̱ ni'iuungˉ jaangˋ i̱ sɨjnɨ́ɨngˇ i̱ siiˋ Barrabás co̱lɨɨng˜ có̱o̱'˜ jaléng'ˋ i̱ nijmóoˋ ta˜ jngang'ˊ jaléng'ˋ dseaˋ fɨˊ jee˜ mɨ́ɨ'˜.
41015008	Jo̱b mɨ˜ casɨmó'ˋ dseaˋ, jo̱ camɨ'rˊ dseata˜ Pilato e nijméˉ dseaˋ do lajo̱, e nileáiñˉ jaangˋ i̱ dseaˋ sɨjnɨ́ɨngˇ do laco̱'guɨ jí̱i̱'˜ e quɨ́'ˉ tɨ́ɨiñˋ.
41015009	Jo̱ba' cañíiˋ dseata˜ Pilato quiá'ˉ jaléng'ˋ i̱ dseaˋ do lala: —¿Su iing˜ 'nʉ́'ˋ e nilaanˉ i̱ dseata˜ dseaˋ féng'ˊ quiá'ˉ dseaˋ góoˋna' dseaˋ Israel?
41015010	Jo̱ co̱' calɨlíb'ˆ i̱ dseata˜ do jéengˊguɨ e lɨ́'ˆ uíi'˜ e dsihuɨ́ɨmˊ jaléng'ˋ i̱ fii˜ jmidseaˋ do quiá'ˉ Jesús, jo̱ba' cajáng'ˋneiñ'.
41015011	Dsʉ' jaléng'ˋ i̱ fii˜ jmidseaˋ do canaaiñˋ ta'rˊ mɨ́ɨ'˜ jo̱ canaaiñˋ sɨ́'rˋ jaléng'ˋ dseaˋ jiéng'ˋguɨ e guiʉ́ˉguɨ e nileángˋ Barrabás.
41015012	Jo̱ba' cajmɨngɨ́ɨˋtu̱ dseata˜ Pilato lala: —Jo̱ ¿e˜ iing˜ 'nʉ́'ˋ e nijmee˜e có̱o̱'˜ i̱ dseaˋ i̱ fɨ'ˊ 'nʉ́'ˋ dseata˜ dseaˋ féng'ˊ quiá'ˉ dseaˋ góoˋna' dseaˋ Israel?
41015013	Jo̱ cañíiˋtu̱ jaléng'ˋ i̱ dseaˋ do có̱o̱'˜ júuˆ teáˋ: —¡Güɨtáiñˉ fɨˊ dse'ˋ crúuˆ!
41015014	Jo̱ cañíiˋtu̱ dseata˜ Pilato: —¿E˜guɨ e gaˋ e nɨcajméeˋ i̱ dseañʉ'ˋ na? Dsʉ' i̱ dseaˋ do caleábˋtu̱ canaaiñˋ ta'rˊ mɨ́ɨ'˜ jo̱ fé'rˋ: —¡Güɨtáiñˉ fɨˊ dse'ˋ crúuˆ!
41015015	Jo̱ co̱' i̱ dseata˜ Pilato do contøømˉ iiñ˜ e seeiñˋ guiʉ́ˉ có̱o̱'˜ jaléng'ˋ dseaˋ, jo̱ba' caguíimˋbre i̱ Barrabás do dsíiˊ 'nʉñíˆ; jo̱ mɨ˜ cangɨ́ˋ e jo̱, caquiʉ'rˊ ta˜ e calɨhuɨ́ɨngˋ Jesús có̱o̱'˜ 'nii˜ jo̱ cajáng'ˋneiñ' do e quiá'ˉ nitángˉ dseaˋ do fɨˊ dse'ˋ crúubˆ jóng.
41015016	Jo̱ jaléng'ˋ i̱ 'léeˉ do cajéemˋbre dseaˋ do fɨˊ ni˜ 'nʉ́ʉˊ jo̱ fɨˊ jo̱ caseáiñ'ˋ lajɨɨngˋ 'léeˉ.
41015017	Jo̱ caquíng'ˊneiñ' do co̱o̱ˋ 'mɨ'ˊ e nʉ́'ˋ, jo̱guɨ catá̱'rˉ fɨˊ mogui˜ dseaˋ do co̱o̱ˋ lɨ́'ˆ corona e lɨ́ɨˊ có̱o̱'˜ layaang˜ 'mató̱o̱ˊ.
41015018	Jo̱ mɨ˜ cangɨ́ˋ jo̱, canaaiñˋ fé'rˋ teáˋ lala e lǿøngˉneiñ': —¡Güɨlɨseemˋ dseata˜ dseaˋ féng'ˊ quiá'ˉ dseaˋ Israel!
41015019	Jo̱ bárˋ sɨɨˉ mogui˜ dseaˋ do, jo̱guɨ 'ñíiñˊ dseaˋ do, jo̱guɨ jmɨcaaiñ˜ e jmiféiñ'ˊ dseaˋ do e sí'rˋ uǿˉ jnir˜ fɨˊ quiniñ'ˇ.
41015020	Jo̱ mɨ˜ cangɨ́ˋ e lǿøiñˉ dseaˋ do lajo̱, cajé̱'ˋbre e 'mɨ'ˊ nʉ́'ˋ do, jo̱ caquíng'ˊtu̱r dseaˋ do sɨiñ'ˆ e lamɨ˜ quiñ'ˊ. Jo̱ mɨ˜ cangɨ́ˋ jo̱, caguíimˋbre dseaˋ do e quiá'ˉ niteáiñˉ fɨˊ dse'ˋ crúuˆ.
41015021	Jo̱ lajeeˇ e teáaiñ'˜ fɨˊ, cajíñ'ˊ jaangˋ dseañʉ'ˋ i̱ siiˋ Simón i̱ seengˋ fɨˊ Cirene, tiquiá'ˆ jaangˋ i̱ siiˋ Jaangˉ có̱o̱'˜guɨ jaangˋ i̱ siiˋ Rufo, jo̱ nijaiñ'ˊ do fɨˊ jenuuˋ fɨˊ lɨ˜ jmóorˋ ta˜, jo̱ jaléng'ˋ i̱ dseaˋ i̱ ngolíingˉ do cajmeáiñ'ˋ 'gooˋ i̱ Simón do e nijéiñˉ crúuˆ quiá'ˉ Jesús.
41015022	Jo̱ cajéemˋbre Jesús fɨˊ co̱o̱ˋ lɨ˜ siiˋ Gólgota e guǿng'ˋ Cuo̱'ˋ Mogui˜ 'Lɨɨ˜.
41015023	Jo̱ cacuø'rˊ Jesús jmɨ́'ˆ jmɨɨˋ huɨɨngˋ jǿ'ˆ e sɨcáang'ˇ có̱o̱'˜ co̱o̱ˋ ooˋ e siiˋ mirra e sɨ'íˆ nɨ'ɨ̱́'ˉ dseaˋ do, dsʉ' Jesús jaˋ calɨ'iiñ˜ fa' e ca'ɨ̱́'rˉ e jo̱.
41015024	Jo̱ jo̱b mɨ˜ cateáaiñˋ dseaˋ do fɨˊ dse'ˋ crúuˆ; jo̱ jaléng'ˋ i̱ 'léeˉ do canaaiñˋ cóorˋ quiá'ˉ e nijmérˉ guiéeˆ sɨ̱'ˆ Jesús, jo̱ ne˜duu e˜ nilí'rˋ nicó̱o̱rˋ lajaangˋ lajaaiñˋ.
41015025	Jo̱ ngóoˊjiʉ la i̱i̱ˉ ñʉ́ˉ e la'eeˋ mɨ˜ cateáaiñˋ dseaˋ do fɨˊ dse'ˋ crúuˆ.
41015026	Jo̱ caté̱e̱rˋ co̱o̱ˋ 'majmáˋjiʉ fɨˊ yʉ́'ˆ gui˜ dseaˋ do e tó̱o̱ˋ e˜ uiing˜ e jmáiñ'ˋ dseaˋ do lado, jo̱ lalab tó̱o̱ˋ: “I̱ lab dseata˜ dseaˋ féng'ˊ quiá'ˉ dseaˋ Israel.”
41015027	Jo̱ cateáangˋguɨr gángˉ ɨ̱ɨ̱ˋ co̱lɨɨng˜ có̱o̱'˜ Jesús, jmá'ˉ jángˋ crúuˆ lajaaiñ'ˋ do, jaangˋ la cataangˋ cáangˋ dseaˋ do.
41015028	Jo̱ lajo̱b calɨti˜ laco̱' la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Calɨ'íiñˆ jee˜ jaléng'ˋ dseaˋ i̱ 'léeˊ.”
41015029	Jo̱ jaléng'ˋ dseaˋ i̱ ngɨ́ɨngˊ lajeeˇ e táangˋ Jesús fɨˊ dse'ˋ crúuˆ lɨco̱' guia'rˊ gui˜bre e jǿøiñˉ dseaˋ do jo̱ fé'rˋ lala: —¡Ja̱a̱ˉ! ¿Su o̱' 'nʉˋbɨ i̱ fé'ˋ i̱ lí'ˋ quɨ'ˆ guá'ˉ fé'ˋ quiá'ˉ dseaˋ góo'ˋ, jo̱guɨ có̱o̱'˜ 'nɨˊ jmɨɨ˜ lajo̱ lí'ˋ jmée'˜tu̱'?
41015030	Jo̱ lana leaangˉ uø'ˊ, jo̱ güɨ́ɨngˊ fɨˊ lɨ˜ táan'ˋ fɨˊ dse'ˋ crúuˆ na.
41015031	Jo̱ lajo̱bɨ jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ dseáng'ˉ lǿømˉbre dseaˋ do, jo̱guɨ sɨ́ɨiñˋ lajeeˇ yaaiñ˜ lala: —Caleáamˋbre jaléng'ˋ dseaˋ jiéng'ˋ, dsʉ' 'ñia'rˊ joˋ quɨ́ɨ'r˜ jmɨɨ˜ fa' e nileángˉguɨ 'ñia'rˊ náng.
41015032	Song nineˋnaa' e nijgiáaiñˋ fɨˊ dse'ˋ crúuˆ fɨˊ lɨ˜ táaiñˋ, jo̱guɨba' já'ˉ nilíiˋnaa' jóng e íˋbre lɨ́ɨiñˊ Dseaˋ Jmáangˉ, i̱ dseaˋ i̱ sɨjeengˇnaa' i̱ nicá̱ˋ nifɨˊ quíˉii', jo̱guɨ i̱ nilíingˉ dseata˜ dseaˋ féng'ˊ quíˉii' cajo̱. Jo̱ jɨˋguɨ cartɨˊ i̱ ɨ̱ɨ̱ˋ i̱ taang˜ cáaiñˋ do, gabˋ fé'rˋ uíi'˜ quiá'ˉ dseaˋ do cajo̱.
41015033	Jo̱ mɨ˜ catɨ́ˋ guieñí'ˉ e jmɨɨ˜ jo̱, dseáng'ˉ latøøngˉ e fɨˊ jo̱ calɨnʉ́ˋ conguiaˊ, jo̱ lajo̱b lɨ́ɨˊ cartɨˊ la i̱i̱ˉ 'nɨˊ ca'lóoˉ.
41015034	Jo̱ e í'ˋ jo̱b mɨ˜ ca'óoˋ Jesús teáˋ jo̱ cajíñ'ˉ lala: —Eloi, Eloi, ¿lama sabactani? —e guǿng'ˋ: Fidiéeˇ quiéˉe, Fidiéeˇ quiéˉe, ¿jialɨ'ˊ nɨcatiun'ˊ jnea˜?
41015035	Jo̱ i̱ lɨɨng˜ dseaˋ i̱ teáangˉ do ie˜ jo̱ canúurˉ e jo̱, jo̱ cajíñ'ˉ: —Fɨng na nʉ́ʉˉna', lana tǿ'rˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ i̱ calɨsíˋ Líiˆ.
41015036	Jo̱ba' ladsifɨˊ ladob cangóˉ jaangˋ i̱ dseaˋ do, jo̱ cangoquie̱rˋ co̱o̱ˋ jooˋ e nɨsɨyá'ˆ jmɨ́'ˆ jmɨɨˋ huɨɨngˋ jǿ'ˆ e tí̱'ˋ, jo̱ caquíñ'ˋ e jooˋ do fɨˊ co̱o̱ˋ yʉ́'ˆ táˋ jo̱ caséerˋ e laco̱' niyʉ̱́'ˉ Jesús jo̱ cajíñ'ˉ lala: —Jaˋ eeˋ cang'ˊna're, majeengˇduu' su nijáaˊ i̱ Líiˆ do e nijajgiáaiñˊ dseaˋ na.
41015037	Jo̱b mɨ˜ ca'óoˋ Jesús e teáˋ eáangˊ jo̱ cajúmˉbre.
41015038	Jo̱ mɨfɨ́ɨngˋ jo̱b cajo̱ casímˉ e 'mɨ'ˊ fé'ˋ e íiˊ fɨˊ sɨnʉ́ʉˆ guá'ˉ fé'ˋ quiá'ˉ dseaˋ Israel e si'ˊ fɨˊ Jerusalén jo̱ calɨ́ˉ tú̱ˉ fóo˜ catɨˊ yʉ́'ˆ jo̱guɨ catɨˊ uii˜.
41015039	Jo̱ mɨ˜ calɨlí'ˆ i̱ fii˜ 'léeˉ romano i̱ sing'ˊ jmóoˋ íˆ cáangˋ Jesús e nɨcajúmˉ dseaˋ do, jo̱ba' cajíñ'ˉ lala: —Dseáng'ˉ e já'ˉba' e i̱ dseañʉ'ˋ na lɨ́ɨiñˊ i̱ Jó̱o̱ˊ Fidiéeˇ camɨ́ɨng'˜ do.
41015040	Jo̱guɨ huí̱i̱ˉbɨjiʉ teáangˉ co̱o̱ˋ tú̱ˉ mɨ́ɨng'˜ dseamɨ́ˋ e jǿørˉ fɨˊ jo̱; jo̱ jee˜ íˋ quíing'˜ Yáˆ i̱ seengˋ fɨˊ Magdala, jo̱guɨ Salomé, jo̱guɨ Yáˆ, niquiá'ˆ Tiáa˜ i̱ jiuung˜ do jo̱guɨ niquiá'ˆ Séˆ cajo̱.
41015041	Jo̱ jaléng'ˋ i̱ dseamɨ́ˋ na cangɨˊbre e jmɨcó̱o̱'r˜ có̱o̱'˜ lɨ˜ eeˋgo̱ 'néˉ Jesús ie˜ lamɨ˜ cateáaiñˋ fɨˊ lɨ˜ se̱'ˊ Galilea. Jo̱guɨ i̱ fɨ́ɨmˊbɨguɨ dseamɨ́ˋ i̱ jiéng'ˋ i̱ teáangˉ do ie˜ jo̱ cajo̱ i̱ cajalíingˉ fɨˊ Jerusalén có̱o̱'˜ dseaˋ do.
41015042	Jo̱ jaquiéengˊ e tɨˊ lɨ˜ ni'íˋ nʉ́ʉˆ ie˜ guatɨ'lóˉ jmɨɨ˜ e guiaˊ dseaˋ Israel guiʉ́ˉ e nitɨ́ˉ jmɨɨ˜ e jmi'íñ'ˊ.
41015043	Jo̱ ie˜ jo̱b mɨ˜ caguiéˉ jaangˋ dseañʉ'ˋ i̱ siiˋ Séˆ i̱ seengˋ fɨˊ co̱o̱ˋ fɨɨˋ e siiˋ Arimatea, jo̱ i̱ dseaˋ la lɨ́ɨiñˊ jaangˋ i̱ niingˉ quiá'ˉ jaléng'ˋ dseaˋ cǿøng'˜ i̱ quiʉ'ˊ ta˜ quiá'ˉ dseaˋ Israel, jo̱ sɨjeemˇbre cajo̱ e Fidiéeˇ nicá̱ˋ nifɨˊ quiá'rˉ; jo̱ dseáng'ˉ teábˋ táangˋ dsíirˊ cangórˉ fɨˊ lɨ˜ guiing˜ dseata˜ Pilato, jo̱ camɨrˊ fɨˊ e nidsi'áaiñˊ Jesús.
41015044	Jo̱ cangogábˋ dsíiˊ dseata˜ Pilato e nɨcajúmˉ Jesús, jo̱ba' catǿ'rˉ i̱ fii˜ 'léeˉ e quiá'ˉ nijmɨngɨ́'ˉreiñ' do jial tíiˊ nɨngóoˊ e cajúngˉ dseaˋ do.
41015045	Jo̱ mɨ˜ cajmea'ˊ i̱ fii˜ 'léeˉ do júuˆ i̱ dseata˜ do, jo̱ba' dseata˜ Pilato cacuø'ˊbre fɨˊ i̱ Séˆ do e nidsi'áaiñˊ Jesús.
41015046	Jo̱ i̱ Séˆ do calárˉ co̱o̱ˋ 'mɨ'ˊ e niguo'ˆ eáangˊ e quiá'ˉ niquɨiñ'ˉ Jesús. Jo̱ cangojéemˋbre dseaˋ do fɨˊ lɨ˜ ni'áaiñˉ fɨˊ co̱o̱ˋ dsíiˊ tooˋ jiáaˊ, jo̱ cajlɨ́ɨrˉ e ni˜ do có̱o̱'˜ co̱o̱ˋ cu̱u̱˜ e fe'ˋ.
41015047	Jo̱guɨ Yáˆ i̱ seengˋ fɨˊ Magdala có̱o̱'˜ Yáˆ niquiá'ˆ Séˆ i̱ jaangˋguɨ do cangáˉbre jie˜ lɨ˜ ca'áaiñˉ dseaˋ do.
41016001	Jo̱ mɨ˜ nɨcasúungˉ e jmɨɨ˜ e jmi'íng'ˊ dseaˋ Israel, i̱ Yáˆ i̱ seengˋ fɨˊ Magdala jo̱guɨ Salomé có̱o̱'˜guɨ Yáˆ, niquiá'ˆ Tiáa˜, calárˉ jmɨɨˋ jmeafɨɨˋ e quiá'ˉ e nidsisuuiñ˜ Jesús fɨˊ lɨ˜ iuungˉ dseaˋ do.
41016002	Jo̱ eebˋ e jmɨɨ˜ la'uii˜ quiá'ˉ semaan˜ cangolíiñˆ fɨˊ lɨ˜ ca'ángˉ Jesús, jo̱ caguilíiñˉ e lɨco̱' nɨcaguá'ˉ ieeˋ,
41016003	jo̱ sɨ́ɨiñˋ lajeeˇ yaaiñ˜ lala: —¿I̱˜ nijé̱'ˋ e cu̱u̱˜ e jlɨˊ fɨˊ otooˋ é̱e̱ˋ lɨ˜ ca'áiñˉ do?
41016004	Dsʉ' mɨ˜ cangárˉ røøˋ, e cu̱u̱˜ e cajlɨ́ɨˉ ni˜ otooˋ quiá'ˉ e é̱e̱ˋ do joˋ ró̱o̱ˋ é̱e̱ˆ quiá'ˉ.
41016005	Jo̱ cangotáam'˜bre e fɨˊ dsíiˊ tóˋ é̱e̱ˆ do, jo̱ fɨˊ jo̱b cangáiñˉ jaangˋ sɨming'ˋ i̱ guiing˜ lɨ́'ˆ lɨˊ dséeˊ i̱ qui'ˊ co̱o̱ˋ 'mɨ'ˊ téˋ e cueeˋ. Jo̱ eáamˊ cafǿng'ˊ i̱ dseamɨ́ˋ do,
41016006	dsʉ' i̱ sɨming'ˋ do cañíirˋ lala: —Jaˋ fǿøng'˜na' jí̱i̱'˜ co̱o̱ˋ; co̱' ñiˋbaa e 'náng'ˋna' Jesús i̱ seengˋ fɨˊ Nazaret i̱ cajúngˉ fɨˊ dse'ˋ crúuˆ do, dsʉ' lanaguɨ nɨcají̱b'ˊtu̱r, jo̱ joˋ iuuiñˉ fɨˊ la lana. Fɨˊ na jǿøˉna' e fɨˊ lɨ˜ catɨraaiñ'ˉ do, joˋ i̱i̱ˋ seengˋ jí̱i̱'˜ jaangˋ.
41016007	Güɨlíingˋna' jo̱ güɨjmée'˜na' júuˆ dseaˋ guijángˋ quiá'rˉ, jo̱ jee˜ jo̱ quíing'˜ Tʉ́ˆ Simón cajo̱, jo̱ síi'˜na'r lala: “Jéengˊguɨ nidséˉ Jesús fɨˊ lɨ˜ se̱'ˊ Galilea laco̱'guɨ 'nʉ́'ˋ, jo̱ fɨˊ jo̱b nimáang˜na're lɨ́'ˆ laco̱'guɨ jí̱i̱'˜ e cajíñ'ˉ ie˜ lamɨ˜ nʉ́'ˉguɨ e nijngáng'ˉ dseaˋ írˋ.”
41016008	Jo̱ mɨ˜ cangɨ́ˋ e jo̱, ca'uøømˋ i̱ dseamɨ́ˋ do e cuí̱i̱rˋ e fɨˊ lɨ˜ ca'ángˉ dseaˋ do, co̱' dseáng'ˉ eáamˊ jléeiñˋ e 'gó'rˋ. Jo̱ jí̱i̱'˜ jaangˋ jaˋ i̱i̱ˋ cajmea'ˊ i̱ dseamɨ́ˋ do júuˆ, co̱' dseáng'ˉ 'gó'ˋbre.
41016009	Jo̱ mɨ˜ nɨcangɨ́ˋ e nɨcají̱'ˊ Jesús, mɨ˜ cajneáˉ e jmɨɨ˜ la'uii˜ quiá'ˉ semaan˜ do, jo̱ la'uii˜ cajmijnéengˋ 'ñia'rˊ fɨˊ quiniˇ i̱ Yáˆ i̱ seengˋ fɨˊ Magdala, i̱ dseamɨ́ˋ i̱ ca'uøøngˋ guiángˉ i̱ 'lɨng'ˆ fɨˊ dsíiˊ lamɨ˜ jéengˊguɨ.
41016010	Jo̱ i̱ Yáˆ do ladsifɨbˊ cangojmée'rˇ júuˆ jaléng'ˋ i̱ dseaˋ i̱ cangɨˊ có̱o̱'˜ Jesús do; jo̱ jaléng'ˋ i̱ dseaˋ íˋ dseáng'ˉ eáamˊ fɨ'íˆ lɨ́ɨiñˊ jo̱guɨ neáaiñˊ ta˜ quɨ'ˊ.
41016011	Jo̱ mɨ˜ canúuˉ i̱ dseaˋ do e nɨcají̱b'ˊtu̱ Jesús jo̱guɨ e nɨcangámˉ i̱ Yáˆ do, jo̱ dsʉ' jaˋ já'ˉ calɨ́ngˉ i̱ dseaˋ do ladsifɨˊ lado.
41016012	Jo̱ mɨ˜ cangɨ́ˋ e jo̱, cajmijnéemˋ 'ñia'ˊ Jesús fɨˊ quiniˇ gángˉ lajeeˇ i̱ dseaˋ quiá'rˉ do lajeeˇ ngolíiñˉ e teáaiñ'˜ fɨˊ fɨˊ jee˜ mó'ˋ.
41016013	Jo̱ba' ladsifɨˊ ladob caquɨm'ˉtu̱ i̱ dseaˋ gángˉ do, jo̱ cangojmée'rˇ júuˆ i̱ caguiaangˉguɨ do; jo̱ dsʉ' jaˋ já'ˉ calɨ́iñ'ˉ do cajo̱ ladsifɨˊ lado.
41016014	Jo̱ mɨ˜ cangɨ́ˋguɨ lajo̱, lajeeˇ e neáangˊ i̱ dseaˋ guijángˋ quiá'rˉ e gø'rˊ fɨˊ 'nɨ'ˋ mes˜, jo̱ lajeeˇ jo̱ mɨ˜ cajmijnéengˋ 'ñia'ˊ Jesús fɨˊ quiniˇ jaléng'ˋ i̱ dseaˋ do, jo̱ cajíimˉbreiñ' do, co̱' dseáng'ˉ jaˋ já'ˉ mɨˊ lɨ́ɨmˋbɨiñ' do e nɨcají̱b'ˊtu̱r; jo̱guɨ co̱' eáamˊ ue'ˋ moguiñ'˜ cajo̱, jo̱ba' jaˋ já'ˉ calɨ́iñ'ˉ do ladsifɨˊ lado mɨ˜ cajíng'ˉ i̱ dseaˋ i̱ cangáˉ quiá'rˉ e nɨcají̱'ˊtu̱r.
41016015	Jo̱ casɨ́'ˉ Jesús i̱ dseaˋ do lala: —Güɨlíingˉna' fɨˊ la'úngˉ fɨˊ jmɨgüíˋ, jo̱guɨ güɨguia˜na' júuˆ jee˜ jaléng'ˋ dseaˋ jmɨgüíˋ jial nileángˋ dseaˋ jee˜ jalé'ˋ dseeˉ quiá'rˉ.
41016016	Jo̱ jaléng'ˋ i̱ dseaˋ i̱ já'ˉ nilíingˋ júuˆ quiéˉe jo̱guɨ e nisáiñˋ jmɨɨˋ e laco̱' cuøˊ li˜ e nɨca'uíiñˉ dseaˋ quiéˉe, jo̱ba' i̱ dseaˋ íˋ nileámˋbre jóng jee˜ jalé'ˋ dseeˉ quiá'rˉ; dsʉ' i̱ dseaˋguɨ i̱ jaˋ já'ˉ nilíingˋ júuˆ quiéˉe, jo̱ba' i̱ dseaˋ íˋ latab˜ ni'naaiñˋ quiá'ˉ Fidiéeˇ.
41016017	Jo̱guɨ niñíimˋ jaléng'ˋ i̱ dseaˋ i̱ já'ˉ lɨ́ɨngˋ júuˆ quiéˉe e nilí'ˋbre uǿiñˉ i̱ 'lɨng'ˆ i̱ teáang'˜ dsíiˊ dseaˋ la'eáangˊ có̱o̱'˜ júuˆ quiéˉe; jo̱guɨ niñíimˋbɨr cajo̱ e nifé'rˋ jmíiˊ e jaˋ mɨˊ ñirˊ jéengˊguɨ;
41016018	jo̱guɨ nilí'ˋbɨr e sáiñ'ˊ mɨ'ˋ i̱ guíingˉ cajo̱ e jaˋ nicúiñ'ˊ do quiá'rˉ, jo̱guɨ song ni'ɨ̱́'rˋ lafa' oguíiˉ, jaˋ ni'léˉ quiá'rˉ jí̱i̱'˜ co̱o̱ˋ; jo̱guɨ niñíimˋbɨr e nilí'rˋ jmi'leáaiñˉ jaléng'ˋ dseaˋ dsée'˜ cajo̱ e lɨco̱' niquidsirˊ guóorˋ fɨˊ yʉ́'ˆ moguiñ'˜, jo̱ ni'leáamˉbiñ' do jóng.
41016019	Jo̱ mɨ˜ cangɨ́ˋ e casɨ́'ˉ Fíiˋnaa' Jesús jaléng'ˋ i̱ dseaˋ quiá'rˉ do lajo̱, jo̱ba' cajgóoˉbre fɨˊ yʉ́'ˆ jmɨgüíˋ jóng, jo̱ cangám'ˉtu̱r fɨˊ ñifɨ́ˉ fɨˊ lɨ˜ cajárˉ, jo̱ cangogüeaˋtu̱r lɨ́'ˆ lɨˊ dséeˊ laco̱'guɨ la guiing˜ Tiquiá'rˆ Fidiéeˇ.
41016020	Jo̱ mɨ˜ cangɨ́ˋ jo̱, ca'uøømˋ jaléng'ˋ i̱ dseaˋ do fɨˊ la'úngˉ fɨˊ jmɨgüíˋ e cangoguiar˜ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ, jo̱ 'ñiab'ˊ Fíiˋnaa' jmɨcó̱o̱'r˜ i̱ dseaˋ íˋ e guiaiñ'ˊ do júuˆ quiá'rˉ, jo̱guɨ ca'e'ˊbɨr dseaˋ jmɨgüíˋ e dseáng'ˉ e já'ˉ júuˆ quiá'rˉ, co̱' jaléng'ˋ i̱ dseaˋ do jmóorˋ jalé'ˋ e dsigáˋ dsíiˊ dseaˋ la'eáangˊ có̱o̱'˜ güea'ˆ quiá'ˉ Fíiˋnaa'. Jo̱ lajo̱b nilíˋ. Jo̱ lanab jí̱i̱'˜ lɨ́ɨˊ júuˆ quiá'ˉ Fidiéeˇ e cajme'ˊ Marcos.
42001001	Teófilo, nɨñíbˆ 'nʉˋ e fɨ́ɨmˊ dseaˋ cajme'rˊ fɨˊ ni˜ jiˋ jalé'ˋ e nɨcalɨ́ˉ jee˜ jneaa˜aa',
42001002	jo̱ cajme'rˊ laco̱' júuˆ e cajméeˋ jaléng'ˋ i̱ dseaˋ i̱ cangáˉ jial calɨ́ˉ lamɨ˜ cagüéngˉ Jesús fɨˊ jmɨgüíˋ la, jo̱ i̱ dseaˋ íbˋ i̱ ca'eˊ jalé'ˋ júuˆ quiá'ˉ Jesús cajo̱.
42001003	Jo̱ nɨca'nób'ˋ jnea˜ cajo̱, jo̱ nɨcalɨdseáamˊ dsiiˉ jalé'ˋ e já'ˉ e calɨ́ˉ latɨˊ mɨ˜ uiing˜ jo̱ latɨˊ lana, jo̱ba' nijmée'˜e 'nʉˋ júuˆ jial calɨ́ˉ lamɨ˜ cateáangˋ Jesús fɨˊ jmɨgüíˋ la,
42001004	jo̱ lajo̱ba' dseáng'ˉ lajang'ˉ nilɨñí'ˆ jalé'ˋ e júuˆ e nɨca'e'ˊ dseaˋ 'nʉˋ.
42001005	Jo̱ lajeeˇ lɨ́ɨngˊ Herodes dseata˜ dseaˋ féng'ˊ quiá'ˉ Judea, jo̱ seengˋ jaangˋ jmidseaˋ quiá'ˉ dseaˋ Israel i̱ siiˋ Zacarías, i̱ lɨ́ɨngˊ dseaˋ quiá'ˉ jaangˋ jmidseaˋ i̱ siiˋ Abías. Jo̱ i̱ dseamɨ́ˋ quiá'ˉ i̱ Zacarías do siirˋ Elisabet, sɨju̱ˇ jaangˋ jmidseaˋ i̱ calɨsíˋ Aarón.
42001006	Jo̱ lajɨˋ huáamˉbre nʉ́ʉ'r˜ jalé'ˋ ta˜ quiʉ'ˊ Fidiéeˇ, jo̱ eáamˊ guiúiñˉ fɨˊ quiniˇ dseaˋ do cajo̱ e laco̱' jí̱i̱'˜ jaangˋ dseaˋ jaˋ cuǿøngˋ cuǿ'ˉreiñ' do dseeˉ.
42001007	Jo̱ dsʉ' jaˋ i̱ jó̱o̱rˊ seengˋ, co̱' i̱ dseamɨ́ˋ do jaˋ cuǿøngˋ nidsiquieeiñ˜ yʉ̱ʉ̱ˋ, jo̱guɨ dsím'ˉ nɨdseáaiñˉ lajɨˋ huáaiñˉ do cajo̱.
42001008	Jo̱ co̱o̱ˋ jmɨɨ˜ catɨ́ɨngˉ jaléng'ˋ jmidseaˋ e lɨ˜ quíing'ˇ Zacarías do e nijmiféiñ'ˊ Fidiéeˇ fɨˊ dsíiˊ guá'ˉ fé'ˋ e si'ˊ fɨˊ Jerusalén, jo̱ nitɨ́ɨngˉ lajeeˇ la'ó'ˋ jmidseaˋ e guíng'ˋ yaaiñ˜ i̱˜ i̱ nitɨ́ngˉ e nijɨ̱́rˉ sʉ̱ˋ fɨˊ nife'ˋ, jo̱ Zacaríasbing' catɨ́ɨngˉ ie˜ jo̱.
42001010	Jo̱ 'ñiab'ˊ Zacarías ca'írˉ tɨˊ nife'ˋ ie˜ jo̱ e quie̱rˊ e sʉ̱ˋ do. Jo̱ lajeeˇ cooˋ e sʉ̱ˋ do, lajalém'ˋ dseaˋ teáaiñˉ fɨˊ caluuˇ e jmiféiñ'ˊ Fidiéeˇ.
42001011	Jo̱ lajeeˇ iuungˉ Zacarías fɨˊ nife'ˋ do, jo̱ co̱o̱ˋ cajnémˉ jaangˋ ángel quiá'ˉ Fidiéeˇ lɨ́'ˉ lɨˊ dséeˊ e nife'ˋ e lɨ˜ iuuiñˉ jɨ̱rˊ e sʉ̱ˋ do.
42001012	Jo̱ mɨ˜ cangángˉ Zacarías i̱ ángel do, dsíng'ˉ cafǿiñ'ˊ jí̱i̱'˜ jaˋ ñirˊ e˜ nijmérˉ.
42001013	Jo̱ cajíng'ˉ i̱ ángel do casɨ́'rˉ Zacarías: —Jaˋ fǿøn'˜, Zacarías, co̱' nɨcanúubˉ Fidiéeˇ lají̱i̱'˜ júuˆ e nɨcamɨ́ɨ'˜na'r do, jo̱ lana dseamɨ́ˋ quíi'ˉ nidsiquieeiñ˜ jaangˋ yʉ̱ʉ̱ˋ sɨñʉʉˆ i̱ nitó̱'ˆ e nilɨsiiˋ Juan mɨ˜ nilɨseeiñˋ.
42001014	Jo̱ fɨ́ɨmˊ dseaˋ nilɨ'iáangˋ dsíirˊ jo̱guɨ dsíng'ˉ nilɨ'iáangˋ óoˊ 'nʉ́'ˋ e nilɨseengˋ i̱ yʉ̱ʉ̱ˋ quíiˉna' do cajo̱,
42001015	co̱' mɨ˜ nicuáiñˋ, dsíng'ˉ nilɨféiñ'ˊ fɨˊ quiniˇ Fidiéeˇ. Jo̱ jaˋ méeˊ ni'ɨ̱́'rˋ carta˜ niteáiñˉ fɨˊ jmɨgüíˋ, jo̱guɨ nʉ́'ˉguɨ e nilɨseeiñˋ, ni'íñ'ˋ Jmɨguíˋ quiá'ˉ Fidiéeˇ e nijmɨcó̱o̱'˜ quiá'rˉ lají̱i̱'˜ ta˜ e nijmérˉ fɨˊ jmɨgüíˋ la.
42001016	Jo̱guɨ nijmérˉ e niquɨ́'ˉ jíng'ˋ yaang˜ fɨ́ɨmˊ dseaˋ Israel fɨˊ quiniˇ Fidiéeˇ.
42001017	Jo̱ i̱ Juan do ni'íñ'ˋ Jmɨguíˋ quiá'ˉ Fidiéeˇ laco̱' ca'íng'ˋ jaangˋ dseañʉ'ˋ i̱ calɨ'gøng'ˊ eáangˊ i̱ calɨsíˋ Líiˆ, jaangˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ba' i̱ Juan na niguiárˉ júuˆ mɨ˜ nɨjaquiéengˊ e nijáaˊ Dseaˋ Jmáangˉ e laco̱' røøbˋ nisɨ́ngˆtu̱ jaléng'ˋ jó̱o̱ˊ dseaˋ có̱o̱'˜ jaléng'ˋ sejmiirˋ, jo̱guɨ e laco̱' jaléng'ˋ dseaˋ i̱ joˋ nʉ́ʉ'˜ júuˆ quiá'ˉ Fidiéeˇ niquɨ́'ˉ jíng'ˋ yaaiñ˜ mɨ˜ ninúrˉ jalé'ˋ júuˆ e niguiáˉ i̱ dseaˋ íˋ. Jo̱ lajo̱ba' nijmérˉ e niguiéngˉ guiʉ́ˉ yaang˜ dseaˋ e nijmicuíiñˋ Dseaˋ Jmáangˉ.
42001018	Jo̱ mɨ˜ cató'ˊ e fé'ˋ i̱ ángel do jalé'ˋ júuˆ quiá'ˉ Fidiéeˇ, jo̱ cajmɨngɨ'ˊ Zacarías i̱ ángel do: —¿Jial nilɨta˜ dsiˋ jnea˜ jalé'ˋ e jo̱, co̱' nɨdseáamˉbaa' eáangˊ có̱o̱'˜ dseamɨ́ˋ quiéˉe?
42001019	Jo̱ cañíiˋ i̱ ángel do: —Jneab˜ i̱ ángel Gabriel, jo̱ jmóoˋo jalé'ˋ ta˜ e iing˜ Fidiéeˇ, jo̱ íbˋ dseaˋ casíiñˋ jnea˜ e cagajmée'˜e 'nʉˋ jalé'ˋ e juguiʉ́ˉ e nɨfá'ˉa na.
42001020	Jo̱ dsʉ' uíi'˜ e jaˋ já'ˉ calɨ́n'ˉ jalé'ˋ júuˆ quiéˉe, jo̱ba' latɨˊ lana nijá̱'ˆ e joˋ líˋ fo'ˆ jí̱i̱'˜ camɨ́'ˆ júuˆ cartɨˊ nilɨti˜ lají̱i̱'˜ júuˆ e nɨfá'ˉa na, jo̱ jo̱guɨb nifo'ˆtu̱' jóng.
42001021	Jo̱ lajeeˇ sɨ́ɨngˋ Zacarías có̱o̱'˜ i̱ ángel do, jo̱ caluuˇ guá'ˉ féb'ˋ teáangˉ jaléng'ˋ i̱ dseaˋ i̱ sɨjeengˇ írˋ do. Jo̱ lajaléng'ˋ i̱ dseaˋ do nɨnaangˋ ɨˊ dsíirˊ jialɨ'ˊ calɨ'ɨɨng˜ Zacarías eáangˊ fɨˊ lɨ˜ cangórˉ fɨˊ nife'ˋ do.
42001022	Jo̱ dsʉ' mɨ˜ cagüɨ'ɨ́ɨˊ Zacarías fɨˊ jo̱, joˋ líˋ fé'rˋ. Jo̱ba' dsifɨˊ lajo̱b calɨlí'ˆ jaléng'ˋ i̱ dseaˋ i̱ teáangˉ caluuˇ do e lɨɨm˜ba' e cangáiñ'ˉ do e fɨˊ dsíiˊ guá'ˉ do. Jo̱ dsifɨˊ ladob canaangˋ Zacarías e jmóorˋ li˜ có̱o̱'˜ guóorˋ quiá'ˉ jial e cangárˉ do, jo̱ cangoca̱ˊbɨ e lɨ́ɨiñˊ lado.
42001023	Jo̱ mɨ˜ cangɨ́ˋ jo̱, mɨ˜ catɨ́ˋ í'ˋ e cadsíngˉ lají̱i̱'˜ jmɨɨ˜ e catɨ́ɨngˉ Zacarías e iuuiñˉ fɨˊ sɨnʉ́ʉˆ guá'ˉ do, jo̱ cangám'ˉbre fɨˊ quiá'rˉ.
42001024	Jo̱ mɨ˜ calɨcǿngˋguɨ lajo̱, yʉ̱ʉ̱bˋ cacǿngˉ dseamɨ́ˋ quiá'rˉ. Jo̱ lajeeˇ 'ñíingˉ sɨ'ˋ joˋ cagüɨ'ɨ́ɨˊ i̱ dseamɨ́ˋ do sɨnʉ́ʉˆ quiá'rˉ, jo̱ lajeeˇ jo̱ ɨˊ dsíirˊ:
42001025	“Gui'máam'ˇ Fidiéeˇ quiá'ˉ e guiʉ́ˉ e jmóorˋ có̱o̱'˜ jnea˜ e laco̱' joˋ nifé'ˋ dseaˋ gaˋ uii˜ quiéˉe.”
42001026	Jo̱ mɨ˜ cadsíngˉ jñúungˉ sɨ'ˋ lajo̱, co̱o̱ˋ jmɨɨ˜ casíingˋ Fidiéeˇ i̱ ángel Gabriel do fɨˊ co̱o̱ˋ fɨɨˋ lɨ˜ siiˋ Nazaret e néeˊ fɨˊ lɨ˜ se̱'ˊ Galilea.
42001027	Jo̱ casíiñˋ dseaˋ do fɨˊ quiá'ˉ jaangˋ sɨmɨ́ˆ i̱ siiˋ Yáˆ i̱ nɨnéeˊ júuˆ quiá'ˉ có̱o̱'˜ jaangˋ sɨming'ˋ sɨju̱ˇ Daví'ˆ i̱ siiˋ Séˆ.
42001028	Jo̱ mɨ˜ caguiéˉ i̱ ángel do fɨˊ quiá'ˉ i̱ sɨmɨ́ˆ do jo̱ casɨ́'ˉreiñ': —Juguiʉ́ˉ oˊ quíi'ˉ, sɨmɨ́ˆ, co̱' 'nʉˋbing' i̱ nɨcaguíng'ˋ Fidiéeˇ lajeeˇ lajaléng'ˋ dseaˋ i̱ seengˋ fɨˊ jmɨgüíˋ, jo̱ Fidiéebˇ nijmɨcó̱o̱'˜ 'nʉˋ.
42001029	Jo̱ mɨ˜ canúuˉ i̱ sɨmɨ́ˆ do júuˆ quiá'ˉ i̱ ángel do, dsíng'ˉ cangogáˋ dsíirˊ jo̱ ca'ɨ́ˋ dsíirˊ e˜ uiing˜ e cajíng'ˉ dseaˋ do lado.
42001030	Jo̱ cajíng'ˉtu̱ i̱ ángel do: —Jaˋ fǿøn'˜ jí̱i̱'˜ co̱o̱ˋ, co̱' iáamˋ dsíiˊ Fidiéeˇ có̱o̱'˜ 'nʉˋ,
42001031	jo̱guɨ lana nigüɨquiéen'ˋ jaangˋ yʉ̱ʉ̱ˋ sɨñʉʉˆ, jo̱ mɨ˜ nilɨseeiñˋ, nitó̱ˆna' e nilɨsiirˋ Jesús.
42001032	Jo̱ mɨ˜ nicuáiñˋ, nijméˉ Fidiéeˇ e nilíiñˉ jaangˋ dseaˋ féng'ˊ laco̱' calɨ́ngˉ i̱ sɨju̱rˇ Daví'ˆ do. Jo̱guɨ i̱ yʉ̱ʉ̱ˋ do quíi'ˉ latab˜ niquiʉ́'rˉ ta˜ quiá'ˉ lajaléng'ˋ dseaˋ Israel, jo̱guɨ niquiʉ́'rˉ ta˜ cajo̱ fɨˊ la'úngˉ fɨˊ jmɨgüíˋ, jo̱guɨ nilɨsiirˋ Jó̱o̱ˊ Fidiéeˇ dseaˋ guiing˜ ñifɨ́ˉ.
42001034	Jo̱ba' cajmɨngɨ'ˊ Yáˆ i̱ ángel do: —¿Jial cuǿøngˋ nilíˋ lajo̱? Jaˋguɨ có̱o̱'˜o̱ dseañʉ'ˋ.
42001035	Jo̱ba' cañíiˋ i̱ ángel Gabriel do: —Fidiéeˇ dseaˋ guiing˜ ñifɨ́ˉ nijmérˉ có̱o̱'˜ güea'ˆ 'gøng'ˊ quiá'rˉ e niquɨn'ˉ lafa' jee˜ cabøø˜ jníiˊ, jo̱ lajeeˇ jo̱ba' nicuǿ'rˉ 'nʉˋ Jmɨguíˋ quiá'rˉ, jo̱ jo̱guɨba' nigüɨquiéen'ˋ i̱ yʉ̱ʉ̱ˋ güeang'ˆ i̱ lɨ́ɨngˊ Jó̱o̱ˊ Fidiéeˇ do.
42001036	Jo̱guɨ i̱ nɨɨ'ˋ i̱ siiˋ Elisabet, jaangˋ dseamɨ́ˋ i̱ nɨyúng'ˊ eáangˊ, jñúungˉ sɨ'ˋ nɨngóoˊ e quiéeiñˋ jaangˋ yʉ̱ʉ̱ˋ sɨñʉʉˆ. Jo̱ i̱ dseamɨ́ˋ do i̱ nɨca'éengˋ dseaˋ eáangˊ e jaˋ jiuung˜ nicǿøiñˉ, yʉ̱ʉ̱bˋ nɨquiéeiñˋ lana,
42001037	co̱' jaléb'ˋ tɨɨngˋ Fidiéeˇ jmérˉ.
42001038	Jo̱ba' cañíiˋ Yáˆ: —I̱ quiá'ˉ Fidiéebˇ jnea˜. Güɨjméebˋ Fidiéeˇ có̱o̱'˜ jnea˜ laco̱' nɨcafée'˜ na. Jo̱ mɨ˜ calɨ́ˉ sɨ́ɨiñˋ lado, jo̱ cangám'ˉtu̱ i̱ ángel do fɨˊ lɨ˜ cajárˉ.
42001039	Jo̱ dsifɨˊ mɨ˜ cangɨ́ˋ lajo̱, cangóˉ Yáˆ fɨˊ co̱o̱ˋ fɨɨˋ e néeˊ fɨˊ jee˜ mó'ˋ lɨ˜ se̱'ˊ Judea e cango'eerˇ i̱ nɨ́ɨrˆ Elisabet i̱ có̱o̱'˜ Zacarías do. Jo̱ mɨ˜ caguiérˉ fɨˊ jo̱, jo̱ cangoféeiñ'ˇ dseaˋ do. Jo̱ mɨ˜ catǿˉ Yáˆ catǿ'rˉ Elisabet, dsifɨˊ ladob cajǿng'ˋ i̱ yʉ̱ʉ̱ˋ i̱ iuungˉ dsíiˊ tu'ˊ Elisabet, jo̱guɨ dsifɨˊ ladob ca'íng'ˋ Elisabet Jmɨguíˋ quiá'ˉ Fidiéeˇ.
42001042	Jo̱ba' cajíng'ˉ i̱ Elisabet do casɨ́'rˉ Yáˆ e ngocángˋ dsíirˊ jo̱ cajíñ'ˉ: —'Nʉˋbing' i̱ nɨcajmigüeang'ˆ Fidiéeˇ lajeeˇ lajaléng'ˋ dseamɨ́ˋ i̱ seengˋ fɨˊ jmɨgüíˋ, jo̱guɨ nɨcajmigüeaiñ'ˆ yʉ̱ʉ̱ˋ quíi'ˉ cajo̱.
42001043	¿I̱˜ jnea˜ e nɨja'eeˇ niquiá'ˆ Fíiˋi jnea˜?
42001044	Co̱' mɨ˜ canúˉu e cate'ˊ jnea˜, dsifɨˊ ladob cajǿng'ˋ yʉ̱ʉ̱ˋ quiéˉe lɨ˜ iuuiñˉ fɨˊ dsíiˊ tú'ˋu e iáangˋ dsíirˊ.
42001045	Jo̱ba' eáamˊ juguiʉ́ˉ quíi'ˉ, co̱' jáb'ˉ calɨ́n'ˉ e nilɨti˜ jalé'ˋ júuˆ quiá'ˉ Fidiéeˇ e cacuø'rˊ 'nʉˋ.
42001046	Jo̱ba' cajíng'ˉ Yáˆ: Dsíng'ˉ jmifén'ˊ jnea˜ Fidiéeˇ,
42001047	jo̱guɨ dsíng'ˉ iáangˋ dsiiˉ có̱o̱'r˜ cajo̱, co̱' íˋbre dseaˋ caleáaiñˋ jnea˜ jee˜ dseeˉ quiéˉe.
42001048	Dsʉ' jnea˜ lɨ́ɨnˊn jaangˋ dseaˋ quiá'ˉ Fidiéeˇ i̱ jaˋ jmiféng'ˊ 'ñia'ˊ, jo̱ sɨ'ím'ˋ Fidiéeˇ jnea˜, jo̱ latɨˊ lana jo̱ cartɨˊ ró̱o̱ˋ jmɨgüíˋ nifé'ˋ jaléng'ˋ dseaˋ jmɨgüíˋ juguiʉ́ˉ uii˜ quiéˉe.
42001049	Co̱' Fidiéebˇ dseaˋ 'gøiñ'ˊ fɨˊ la'úngˉ fɨˊ jmɨgüíˋ, jo̱guɨ jmiguiʉbˊ jalé'ˋ e nɨcajméerˋ có̱o̱'˜ jnea˜ cajo̱, co̱' íˋbre dseaˋ güeaiñ'ˆ fɨˊ latøøngˉ fɨˊ jmɨgüíˋ.
42001050	Jo̱guɨ contøømˉ nilíˋ fɨ'ˋ lɨ́ɨiñˉ jaléng'ˋ dseaˋ i̱ nijmɨ'góˋ írˋ.
42001051	Jo̱ íˋbre tɨɨiñˋ jmérˉ lɨ́'ˆ doñiˊ eeˋ, jo̱guɨ cajméerˋ e cajgiéemˉ jalé'ˋ e ɨˊ dsíiˊ dseaˋ i̱ jmɨcǿøng'ˇ yaang˜.
42001052	Jo̱guɨ cajgiáamˉbre uǿˉ jaléng'ˋ dseaˋ i̱ óoˋ ta˜ ñíiˊ, jo̱guɨ yʉ́b'ˆ caseáiñ'ˋ jaléng'ˋ dseaˋ i̱ jaˋ jmɨcǿøng'ˇ yaang˜.
42001053	Jo̱guɨ juguiʉ́bˉ cacuø'rˊ jaléng'ˋ dseaˋ i̱ jaˋ 'ga'ˊ lɨˊ seaˋ quiá'ˉ, jo̱guɨ cajmɨlɨ́ɨmˉbre guooˋ jaléng'ˋ dseaˋ seaˋ cuuˉ.
42001054	Jo̱guɨ cajmɨcó̱o̱'r˜ jaléng'ˋ dseaˋ góorˋ dseaˋ Israel i̱ caguíñ'ˋ lamɨ˜ jéengˊguɨ i̱ nilíingˉ dseaˋ quiá'rˉ, co̱' lajo̱b júuˆ caséerˊ có̱o̱'˜ 'lɨɨ˜ yʉ́ʉ'˜ quíˆii' i̱ siiˋ Abraham e nilíˋ fɨ'ˋ lɨ́ɨngˉ Fidiéeˇ jneaa˜aa', jo̱guɨ nijmɨcó̱o̱'r˜ jneaa˜aa' lata˜.  Jo̱ jalé'ˋ e júuˆ na cajíng'ˉ Yáˆ ie˜ jo̱.
42001056	Jo̱ caje̱bˊ Yáˆ gaangˋ sɨ'ˋ có̱o̱'˜ i̱ Elisabet do. Jo̱ mɨ˜ cangɨ́ˋ jo̱, jo̱guɨba' cangáng'ˉtu̱r fɨˊ quiá'rˉ.
42001057	Jo̱ mɨ˜ cangɨ́ˋ jo̱, cadsímˉ jmɨɨ˜ e nilɨseengˋ yʉ̱ʉ̱ˋ quiá'ˉ Elisabet, jo̱ jaangˋ yʉ̱ʉ̱ˋ sɨñʉʉbˆ calɨséngˋ quiá'rˉ.
42001058	Jo̱ dsíng'ˉ calɨ'iáangˋ dsíiˊ jaléng'ˋ rúiñ'ˋ có̱o̱'˜ jaléng'ˋ dseaˋ i̱ neáangˊ lacúng'ˊ lajíingˋ lɨ˜ neáaiñˊ, co̱' calɨlí'rˆ e dsíng'ˉ guiʉ́ˉ e cajméeˋ Fidiéeˇ có̱o̱'˜ i̱ Elisabet do.
42001059	Jo̱ mɨ˜ cadsí'ˉ i̱ yʉ̱ʉ̱ˋ quiá'ˉ Elisabet do jñiáˉ jmɨɨ˜, jo̱ba' cangojéengˋneiñ' e nitó̱ˉ li˜ fɨˊ ngúuˊ táaiñˋ laco̱' e quɨ́'ˉ tɨ́ɨngˋ dseaˋ Israel. Jo̱ mɨ˜ cajméerˋ lajo̱, sɨ'íˆ nilɨsiiˋ i̱ yʉ̱ʉ̱ˋ do laco̱' siiˋ tiquiá'rˆ Zacarías.
42001060	Dsʉ' i̱ Elisabet do cañíirˋ jo̱ casɨ́'rˉ jaléng'ˋ i̱ dseaˋ do: —U̱˜, Juam 'néˉ nilɨsiiñ'ˋ na.
42001061	Jo̱ba' cajíng'ˉ i̱ dseaˋ caguiaangˉ do casɨ́'rˉ Elisabet: —Jo̱ ¿jialɨ'ˊ nilɨsiirˋ lajo̱? Jí̱i̱'˜ jaangˋguɨ dseaˋ sɨnʉ́ʉˆ quíi'ˉ jaˋ siirˋ lajo̱.
42001062	Jo̱ba' cajmɨngɨ́'ˉ i̱ dseaˋ caguiaangˉ do Zacarías e jmóorˋ li˜ có̱o̱'˜ guóorˋ: —Jo̱ ¿jial nilɨsiiˋ i̱ yʉ̱ʉ̱ˋ la, fó'ˋ 'nʉˋ?
42001063	Jo̱ Zacarías camɨrˊ co̱o̱ˋ lɨ˜ nijmé'rˉ jial iiñ˜ e nilɨsiiˋ i̱ yʉ̱ʉ̱ˋ do, jo̱ba' cajme'rˊ e Juam nilɨsiiñ'ˋ do. Jo̱ dsíng'ˉ cangogáˋ dsíiˊ jaléng'ˋ i̱ dseaˋ do e calɨsíˋ i̱ yʉ̱ʉ̱ˋ do Juan.
42001064	Jo̱ dsifɨˊ ladob canaˊ ooˉ luuˇ Zacarías jo̱ canaaiñˋ jmiféiñ'ˊ Fidiéeˇ.
42001065	Jo̱guɨ jaléng'ˋ dseaˋ i̱ neáangˊ lacúng'ˊ lajíingˋ lɨ˜ guiing˜ Zacarías eáamˊ cangogáˋ dsíirˊ quiá'ˉ jalé'ˋ e calɨ́ˉ do, jo̱ lajo̱bɨ lacaangˋ jee˜ mó'ˋ lɨ˜ se̱'ˊ Judea eáamˊ calɨseáˋ e júuˆ jo̱.
42001066	Jo̱ lajɨɨngˋ dseaˋ i̱ calɨñiˊ jalé'ˋ e calɨ́ˉ do cajmɨngɨ'ˊ rúiñ'ˋ: —¿E˜ sɨ'íingˆ i̱ yʉ̱ʉ̱ˋ la mɨ˜ nicuáiñˋ? Dsʉco̱' eáamˊ li˜ e jmɨcó̱o̱'˜ Fidiéeˇ quiá'rˉ.
42001067	Jo̱ mɨ˜ canaˊ ooˉ luuˇ Zacarías, dsifɨˊ lajo̱b ca'íñ'ˋ Jmɨguíˋ quiá'ˉ Fidiéeˇ jo̱ canaaiñˋ fé'rˋ jalé'ˋ júuˆ e cangɨ́ɨiñˋ cacuøˊ Fidiéeˇ ladsifɨˊ lado jo̱ cajíñ'ˉ:
42001068	Güɨjmifém'ˊ jaléng'ˋ dseaˋ Fíiˋnaa' Fidiéeˇ quiá'ˉ dseaˋ Israel, dsʉco̱' nɨcajárˉ jee˜ jneaa˜aa', dseaˋ lɨ́ɨˊnaa' dseaˋ quiá'rˉ, jo̱ nɨcaleáamˋbre jneaa˜aa' jee˜ jalé'ˋ dseeˉ quíˉnaa'.
42001069	Jo̱ caguíñ'ˋ lajeeˇ lajaléng'ˋ sɨju̱ˇ dseata˜ dseaˋ féng'ˊ Daví'ˆ i̱ jmóoˋ ta˜ quiʉ'ˊ Fidiéeˇ do jaangˋ i̱ 'gøng'ˊguɨ eáangˊ e quiá'ˉ nileáiñˉ jneaa˜aa' jee˜ jalé'ˋ dseeˉ quíˉii'.
42001070	Co̱' lajo̱b júuˆ cacuø'ˊ Fidiéeˇ jaléng'ˋ dseaˋ quiá'rˉ i̱ nɨcafé'ˋ cuaiñ˜ quiá'rˉ malɨ'ˋguɨ eáangˊ e nileáiñˉ jneaa˜aa' jee˜ jaléng'ˋ i̱ 'ní'ˋ níingˉ jneaa˜aa' jo̱guɨ jee˜ jaléng'ˋ i̱ guíingˉ quíˉnaa' cajo̱,
42001072	jo̱guɨ nilíˋ fɨ'ˋ lɨ́ɨmˉbre jaléng'ˋ 'lɨɨ˜ dseaˋ cǿøng'˜ quíˆnaa', co̱' jaˋ ni'íingˉ dsíirˊ lají̱i̱'˜ júuˆ e cajmɨrǿrˋ có̱o̱'˜ 'lɨɨ˜ yʉ́ʉ'˜ quíˆii' Abraham lají̱i̱'˜ malɨ'ˋguɨ eáangˊ.
42001073	Jo̱ e lab júuˆ e cacuø'ˊ Fidiéeˇ i̱ Abraham do ie˜ jo̱:
42001074	e nileáiñˉ jneaa˜aa' jee˜ jaléng'ˋ i̱ 'ní'ˋ níingˉ jneaa˜aa', jo̱ba' jneaa˜aa' nijmóˆnaa' e ngocángˋ dsiˋnaa' lɨ́'ˆ dseáng'ˉ laco̱' iing˜ Fidiéeˇ, jo̱ joˋ e 'gǿng'ˋnaa' jí̱i̱'˜ co̱o̱ˋ i̱ dseaˋ i̱ 'ní'ˋ níiˉ quíˉii' do jóng.
42001075	Jo̱guɨ lata˜ se̱e̱ˉnaa' fɨˊ jmɨgüíˋ la, nɨse̱e̱ˉnaa' e lɨ́ɨˊnaa' dseaˋ güeang'ˆ quiá'ˉ Fidiéeˇ jo̱guɨ dseaˋ i̱ éeˋ røøˋ laco̱' sɨ'íˆ fɨˊ quiniˇ Fidiéeˇ.
42001076	Jo̱ mɨ˜ calɨ́ˉ e jo̱, jo̱ lalab casɨ́'ˉ Zacarías i̱ yʉ̱ʉ̱ˋ do: Jo̱guɨ 'nʉˋ, yʉ̱ʉ̱ˋ quíˉii', nilɨsii'ˋ dseaˋ i̱ caguíng'ˋ Fidiéeˇ dseaˋ guiing˜ ñifɨ́ˉ i̱ nifé'ˋ cuaiñ˜ quiá'rˉ; co̱' 'nʉbˋ dseaˋ niguiéen'˜ dseaˋ guiʉ́ˉ, co̱' lana nɨjaquiéengˊ e tɨˊ lɨ˜ nijáaˊ Fíiˋnaa' Dseaˋ Jmáangˉ.
42001077	Jo̱ nijmée'˜ dseaˋ júuˆ jial nileángˉ Fidiéeˇ jaléng'ˋ dseaˋ jmɨgüíˋ e ni'íingˉ dseeˉ quiá'rˉ.
42001078	Jo̱ Fidiéeˇ nijmérˉ jalé'ˋ e jo̱, co̱' dsíng'ˉ 'neáaiñˋ jneaa˜aa', jo̱guɨ eáamˊ fɨ'ˋ lɨ́ɨiñˉ jneaa˜aa' cajo̱. Jo̱ba' nɨcacuø'rˊ jneaa˜aa' e lafa' nijneáˋ co̱o̱ˋ jɨˋ e jlo'ˆ niingˉ 'gøng'ˊ fɨˊ lɨ˜ se̱e̱ˉnaa' lana,
42001079	jo̱ e jo̱ba' nijmɨcó̱o̱'˜ quiá'ˉ jaléng'ˋ dseaˋ i̱ seengˋ lafa' sɨjúungˉ lɨ˜ nʉʉˋ sǿ'ˋ. Jo̱ Fidiéeˇ ni'é'rˆ jneaa˜aa' fɨˊ guiʉ́ˉ quiá'rˉ e laco̱' nilɨse̱e̱ˉnaa' juguiʉ́ˉ júuˆ røøˋ.  Jo̱ jalé'ˋ e júuˆ na café'ˋ Zacarías ie˜ jo̱.
42001080	Jo̱ cuaamˋ i̱ yʉ̱ʉ̱ˋ quiá'rˉ do laco̱' ngóoˊ jmɨɨ˜. Jo̱ lajeeˇ cuaaiñˋ, eáangˊ ngóoˊ lɨcuíiñˋ Fidiéeˇ jo̱guɨ eáangˊ ngóoˊ lɨguiúiñˉ la'eáangˊ có̱o̱'˜ Jmɨguíˋ quiá'ˉ dseaˋ do. Jo̱ mɨ˜ 'lé'ˋ cacuáiñˉ, jo̱ cangórˉ fɨˊ co̱o̱ˋ jee˜ mó'ˋ, jo̱ jo̱b cateáaiñˋ cartɨˊ mɨ˜ caguiéˉ jmɨɨ˜ e nilɨcuíiˋ dseaˋ Israel quiá'rˉ.
42002001	Jo̱ ie˜ jo̱ seengˋ jaangˋ dseata˜ dseaˋ féng'ˊ i̱ siiˋ Augusto i̱ quiʉ'ˊ ta˜ ie˜ jo̱, jo̱ seengˋ jaangˋ dseata˜ dseaˋ nʉ'luu˜ quiá'rˉ i̱ siiˋ Cirenio i̱ guiing˜ lɨ́ɨngˊ ta˜ fɨˊ lɨ˜ se̱'ˊ Siria. Jo̱ ie˜ jo̱ caquiʉ'ˊ i̱ Augusto do ta˜ e nilɨ'íingˆ jaléng'ˋ dseaˋ.
42002003	Jo̱ jaléng'ˋ dseaˋ i̱ taang˜ fɨˊ lɨ˜ jié'ˋ 'néˉ nidsilíiñˋ fɨˊ góoˋbre, jo̱ fɨˊ jo̱b nilɨ'íiñˆ.
42002004	Jo̱ mɨ˜ cahuɨ̱́'ˋ ta˜ lajo̱, jo̱ba' cagüɨ'ɨ́ɨˊ i̱ Séˆ do fɨˊ lɨ˜ guiiñˇ fɨˊ fɨɨˋ Nazaret lɨ˜ se̱'ˊ Galilea, jo̱ cangáiñ'ˉ fɨˊ góorˋ fɨˊ lɨ˜ se̱'ˊ Judea fɨˊ co̱o̱ˋ fɨɨˋ e siiˋ Belén fɨˊ lɨ˜ calɨséngˋ i̱ dseata˜ dseaˋ féng'ˊ i̱ siiˋ Daví'ˆ do, jaangˋ dseaˋ sɨju̱ˇ Séˆ i̱ calɨséngˋ malɨ'ˋguɨ eáangˊ.
42002005	Jo̱ mɨ˜ cangáng'ˉ Séˆ fɨˊ góorˋ, téeˋbre Yáˆ, co̱' nɨnéeˊ júuˆ quiá'rˉ có̱o̱iñ'˜ do, jo̱guɨ yʉ̱ʉ̱bˋ nɨquiéeiñ'ˋ do cajo̱.
42002006	Jo̱ mɨ˜ caguilíiñˋ fɨˊ Belén, jo̱b catɨ́ˋ í'ˋ e nilɨseengˋ yʉ̱ʉ̱ˋ quiá'ˉ Yáˆ, dsʉ' jaˋ lɨ˜ calɨ́'rˉ lɨ˜ nijé̱rˉ, co̱' dsíng'ˉ fɨ́ɨngˊ jaléng'ˋ dseaˋ i̱ caseáng'ˊ e fɨˊ fɨɨˋ do ie˜ jo̱. Jo̱ lɨ˜ güɨɨngˋ jaléng'ˋ cuea˜ güɨtábˆ caje̱rˊ, jo̱ jo̱b calɨséngˋ i̱ yʉ̱ʉ̱ˋ do. Jo̱ íbˋ la'uii˜ jó̱o̱ˊ Yáˆ i̱ calɨséngˋ. Jo̱ mɨ˜ cangɨ́ˋ jo̱, caquɨiñ'ˉ co̱o̱ˋ 'mɨ'ˊ, jo̱ catɨráaiñˋ dsíiˊ co̱o̱ˋ ni'nʉ́ʉˊ lɨ˜ gø'ˊ jó'ˋ, dsʉco̱' jaˋ lɨ˜ seaˋ lɨ˜ guiʉ́ˉ fa' niquiérˋ.
42002008	Jo̱ mɨ˜ canʉʉˋ e jmɨɨ˜ jo̱, jo̱ nicaje̱ˊ co̱o̱ˋ tú̱ˉ mɨ́ɨng'˜ dseaˋ i̱ jmóoˋ íˆ jo'se'ˋ quiá'ˉ fɨˊ lɨ́'ˉ caluuˇ fɨɨˋ Belén.
42002009	Jo̱ lajeeˇ neáaiñˊ e canʉʉˋ e jmɨɨ˜ jo̱, co̱o̱ˋ cajnémˉ jaangˋ ángel i̱ casíingˋ Fidiéeˇ fɨˊ lɨ˜ neáaiñˊ, jo̱ dsíng'ˉ jlo'ˆ cajneáˉ e güea'ˆ quiá'ˉ Fidiéeˇ do lacúng'ˊ lajíingˋ lɨ˜ neáangˊ i̱ dseaˋ do, jo̱ dsíng'ˉ cafǿiñ'ˊ.
42002010	Jo̱ cajíng'ˉ i̱ ángel do casɨ́'rˉ jaléng'ˋ i̱ dseaˋ do: —Jaˋ fǿøng'˜na' jí̱i̱'˜ co̱o̱ˋ, dsʉco̱' juguiʉ́bˉ quie̱e̱ˆ quíiˆna', jo̱ fɨ́ɨmˊ dseaˋ nilɨ'iáangˋ dsíirˊ uíi'˜ e júuˆ jo̱.
42002011	Co̱' fɨˊ lab góoˋ dseata˜ dseaˋ féng'ˊ Daví'ˆ, jo̱ lana fɨˊ lab nɨcalɨséngˋ Dseaˋ Jmáangˉ, dseaˋ nileáiñˉ 'nʉ́'ˋ jee˜ jalé'ˋ dseeˉ quíiˆna'.
42002012	Jo̱ nɨñíˆba' e mɨ˜ nigüɨ'néng'ˊna'r jo̱ niguiéng'ˊna'r quíiñ'˜ co̱o̱ˋ 'mɨ'ˊ jo̱ ráaiñˋ dsíiˊ co̱o̱ˋ ni'nʉ́ʉˊ lɨ˜ gø'ˊ jó'ˋ.
42002013	Jo̱ mɨ˜ cató'ˊ e café'ˋ i̱ ángel do lado, co̱o̱ˋ cajnémˉ ángeles i̱ fɨ́ɨngˊguɨ fɨˊ lɨ˜ neáangˊ i̱ dseaˋ do, jo̱ lajalém'ˋ i̱ ángeles do canaaiñˋ e jmiféiñ'ˊ Fidiéeˇ lajaléiñ'ˋ do jo̱guɨ canaaiñ'ˋ do ørˊ lala:
42002014	¡Majmiféng'ˊnaa' Fidiéeˇ dseaˋ guiing˜ ñifɨ́ˉ, jo̱guɨ jaléng'ˋ dseaˋ jmɨgüíˋ i̱ seengˋ guiʉ́ˉ có̱o̱'r˜ güɨlɨseemˋbre juguiʉ́ˉ júuˆ røøˋ có̱o̱'˜ dseaˋ do!
42002015	Jo̱ mɨ˜ cató'ˊ e ca'øˊ i̱ ángeles do, cangolíimˆtu̱r fɨˊ lɨ˜ jalíiñˉ. Jo̱ i̱ dseaˋ i̱ jmóoˋ íˆ jo'se'ˋ do canaaiñˋ sɨ́ɨiñˋ lajeeˇ la'ó'ˋ yaaiñ˜ jo̱ sɨ́'ˋ rúiñ'ˋ lala: —Máˉaa' fɨˊ Belén. Maneˋduu' jalé'ˋ e nɨcajíng'ˉ Fíiˋnaa' Fidiéeˇ quiá'ˉ jalé'ˋ e nɨcalɨ́ˉ jmɨɨ˜ na.
42002016	Jo̱ catam'ˉ i̱ dseaˋ do fɨˊ lajmɨnáˉ, jo̱ mɨ˜ caguilíiñˉ fɨˊ Belén, cadséiñ'ˋ Yáˆ có̱o̱'˜ Séˆ jo̱guɨ i̱ yʉ̱ʉ̱ˋ do e ráaiñˋ dsíiˊ co̱o̱ˋ ni'nʉ́ʉˊ lɨ˜ gø'ˊ jó'ˋ.
42002017	Jo̱ mɨ˜ cangɨ́ˋ e cangáiñˉ i̱ yʉ̱ʉ̱ˋ do, jo̱ canaamˋbre ni'rˊ júuˆ lají̱i̱'˜ e cajíng'ˉ i̱ ángel do cuaiñ˜ quiáiñ'ˉ do.
42002018	Jo̱ jaléng'ˋ dseaˋ i̱ canúuˉ e júuˆ jo̱ dsíng'ˉ cangogáˋ dsíirˊ.
42002019	Jo̱ dsíng'ˉ ca'ɨ́ˋ dsíiˊ Yáˆ quiá'ˉ jalé'ˋ e calɨ́ˉ ie˜ jo̱, jo̱guɨ ca'meaˊbɨr e júuˆ jo̱ fɨˊ dsíiˊ moguir˜.
42002020	Jo̱ mɨ˜ cangɨ́ˋ jo̱, caquɨm'ˉtu̱ i̱ dseaˋ jmóoˋ íˆ jo'se'ˋ do. Jo̱ lajeeˇ ngolíiñˋ jo̱ ørˊ quiá'ˉ Fidiéeˇ jo̱ dsíng'ˉ jmiféiñ'ˊ Fidiéeˇ, co̱' calɨtib˜ lají̱i̱'˜ júuˆ e quie̱ˊ i̱ ángel do ie˜ jo̱.
42002021	Jo̱ mɨ˜ cadsí'ˉ i̱ yʉ̱ʉ̱ˋ do jñiáˉ jmɨɨ˜, jo̱ cangojéengˋneiñ' e cató̱ˉ li˜ fɨˊ ngúuˊ táaiñˋ laco̱' quɨ́'ˉ tɨ́ɨngˋ dseaˋ Israel. Jo̱ dsifɨˊ ladob caté̱e̱rˋ e calɨsíñ'ˋ do Jesús lɨ́'ˆ laco̱'guɨ cajíng'ˉ i̱ ángel do casɨ́'rˉ Yáˆ lají̱i̱'˜ mɨ˜ nʉ́'ˉguɨ e nidsiquiéeiñ'ˋ i̱ yʉ̱ʉ̱ˋ do.
42002022	Jo̱ mɨ˜ cangɨ́ˋ jo̱, mɨ˜ cadsí'ˉ Yáˆ tu̱lóˉ jmɨɨ˜ e calɨséngˋ i̱ yʉ̱ʉ̱ˋ do, cajmiti˜bre lají̱i̱'˜ júuˆ e caséeˊ Moi˜ e 'néˉ nilíˋ, jo̱guɨba' cangolíiñˆ cangojéengˋneiñ' fɨˊ guá'ˉ fé'ˋ e si'ˊ fɨˊ Jerusalén e laco̱' nidsijeáangˉneiñ' fɨˊ quiniˇ Fidiéeˇ.
42002023	Jo̱ mɨ˜ nitɨ́ˉ í'ˋ e nidsilíingˉ dseaˋ Israel sɨnʉ́ʉˆ guá'ˉ có̱o̱'˜ yʉ̱ʉ̱ˋ sɨñʉʉˆ la'uii˜ i̱ lɨseengˋ quiá'rˉ, 'néˉ jéengˋ sejmiiˋ i̱ yʉ̱ʉ̱ˋ do gángˉ bøsɨɨ˜ o̱si gángˉ mee˜ quiá'ˉ e nijngáng'ˉ jmidseaˋ fɨˊ nife'ˋ quiá'ˉ e sɨnʉ́ʉˆ guá'ˉ do. Jo̱ jalé'ˋ e jo̱ cajméeˋ i̱ Séˆ do có̱o̱'˜ i̱ Yáˆ do ie˜ jo̱, co̱' lalab ta˜ caquiʉ'ˊ Fidiéeˇ malɨɨ˜guɨ eáangˊ: “Song i̱i̱ˋ calɨséngˋ yʉ̱ʉ̱ˋ sɨñʉʉˆ la'uii˜ quiá'ˉ, íˋbing' i̱ nijméˉ ta˜ lɨ́'ˆ lají̱i̱'˜ e iing˜ Fidiéeˇ.”
42002025	Jo̱ ie˜ jo̱ seengˋ jaangˋ dseañʉ'ˋ fɨˊ Jerusalén i̱ siiˋ Simeón, jaangˋ dseañʉ'ˋ i̱ guiúngˉ eáangˊ, jo̱ dsíng'ˉ jmiféiñ'ˊ Fidiéeˇ, jo̱guɨ sɨjeeiñˇ i̱ nisíngˉ Fidiéeˇ i̱ nileángˉ dseaˋ góorˋ dseaˋ Israel jee˜ jalé'ˋ dseeˉ quiáiñ'ˉ. Jo̱ jéebˊ Jmɨguíˋ quiá'ˉ Fidiéeˇ quiá'ˉ i̱ Simeón do,
42002026	jo̱ la'eáangˊ có̱o̱'˜ e jo̱ba' calɨñirˊ lají̱i̱'˜ lamɨ˜ jéengˊguɨ e jaˋ nijúuiñˉ e jaˋ mɨˊ cangáaiñˋ Dseaˋ Jmáangˉ, dseaˋ i̱ nisíngˉ Fidiéeˇ do.
42002027	Jo̱ ie˜ jo̱ cajméeˋ Jmɨguíˋ quiá'ˉ Fidiéeˇ e cangóˉ Simeón fɨˊ guá'ˉ fé'ˋ e si'ˊ fɨˊ Jerusalén. Jo̱ mɨ˜ caguiérˉ e fɨˊ guá'ˉ jo̱, fɨˊ jo̱b nɨtaang˜ Yáˆ có̱o̱'˜guɨ Séˆ e jéeiñˋ i̱ yʉ̱ʉ̱ˋ Jesús do e jmóorˋ jalé'ˋ ta˜ e caquiʉ'ˊ Fidiéeˇ e 'néˉ líˋ.
42002028	Jo̱ mɨ˜ cangángˉ Simeón i̱ yʉ̱ʉ̱ˋ do jo̱ casang'ˉneiñ' jo̱ canaaiñˋ jmiféiñ'ˊ Fidiéeˇ jo̱ cajíñ'ˉ:
42002029	Gui'máam'ˇba' Fíiˋnaa' Fidiéeˇ, co̱' nɨcalɨtib˜ lají̱i̱'˜ júuˆ quíi'ˉ e cajmée'˜ jnea˜ jéengˊguɨ. Jo̱ba' dsíng'ˉ iáangˋ dsiiˉ lana, jo̱ nɨcuǿømˋ nitøø'ˉ jnea˜ fɨˊ ñifɨ́ˉ quíi'ˉ, jnea˜ dseaˋ i̱ jmóoˋ lají̱i̱'˜ e iing˜ 'nʉˋ;
42002030	co̱' nɨcamámˉbaa i̱ yʉ̱ʉ̱ˋ la, dseaˋ i̱ nileángˉ jnea'ˆ jee˜ jalé'ˋ dseeˉ quíˉii', dseaˋ se̱e̱ˉnaa' fɨˊ jmɨgüíˋ la.
42002032	Co̱' i̱ lab dseaˋ i̱ lɨ́ɨngˊ e jɨˋ e jneáˋ jee˜ jaléng'ˋ dseaˋ jmɨgüíˋ, jo̱guɨ la'eáangˊ i̱ lab cajo̱ e nijmɨ'góˋ dseaˋ jaléng'ˋ dseaˋ quíi'ˉ dseaˋ Israel.
42002033	Jo̱ dsíng'ˉ cangogáˋ dsíiˊ Yáˆ có̱o̱'˜guɨ Séˆ quiá'ˉ jalé'ˋ e cajíng'ˉ i̱ Simeón do uii˜ quiá'ˉ i̱ yʉ̱ʉ̱ˋ do.
42002034	Jo̱ mɨ˜ calɨ́ˉ e café'ˋ Simeón lajo̱, jo̱ cataiñ'ˉ güea'ˆ i̱ yʉ̱ʉ̱ˋ do có̱o̱'˜ sejmiiñ'ˋ jo̱guɨ cajíñ'ˉ casɨ́'rˉ Yáˆ: —I̱ yʉ̱ʉ̱ˋ la nɨsɨ'íiñˆ mɨ˜ nicuáiñˋ e niguiárˉ júuˆ jial nijmicuíingˋ dseaˋ Fidiéeˇ, jo̱ba' fɨ́ɨmˊ dseaˋ jmɨgüíˋ niquɨ́'ˉ jíng'ˋ yaaiñ˜ fɨˊ quiniˇ Fidiéeˇ. Dsʉ' seemˋ dseaˋ i̱ jaˋ ni'íng'ˋ jalé'ˋ júuˆ e niguiáiñ'ˉ do, co̱' jaˋ nitɨ́ˉ dsíirˊ,
42002035	co̱' niguiéebˊ jmɨɨ˜ mɨ˜ nilɨdseáangˊ dsíiˊ jial ɨˊ dsíiˊ lajaangˋ lajaangˋ dseaˋ jmɨgüíˋ. Jo̱guɨ 'nʉˋ dsíng'ˉ nilɨjiuung˜ o'ˊ mɨ˜ nijmeáng'ˋ dseaˋ i̱ yʉ̱ʉ̱ˋ la quíi'ˉ mɨ˜ nɨféiñ'ˋ.
42002036	Jo̱ mɨ˜ calɨ́ˉ e fé'ˋ Simeón lajo̱, jo̱ cajám'ˋbre i̱ yʉ̱ʉ̱ˋ do có̱o̱'˜ sejmiiñ'ˋ. Jo̱ dsifɨˊ ladob cangoquiéengˊ jaangˋ dseamɨ́ˋ i̱ siiˋ A̱a̱ˉ fɨˊ lɨ˜ sing'ˊ Yáˆ có̱o̱'˜guɨ Séˆ e jéeiñˋ i̱ yʉ̱ʉ̱ˋ do, jo̱ fé'ˋ i̱ dseamɨ́ˋ i̱ siiˋ A̱a̱ˉ do cuaiñ˜ quiá'ˉ Fidiéeˇ cajo̱, jo̱ i̱ dseamɨ́ˋ íˋ lɨ́ɨiñˊ jó̱o̱ˊ jaangˋ dseañʉ'ˋ i̱ siiˋ Fanuel i̱ lɨ́ɨngˊ dseaˋ sɨju̱ˇ jaangˋ dseaˋ i̱ calɨsíˋ Aser. Jo̱ i̱ dseamɨ́ˋ do eáamˊ nɨyúiñ'ˊ; ochenta y cuatro ji̱i̱ˋ nɨngóoˊ e 'nɨ́ɨiñˉ jo̱ le'eáamˆbɨr eáangˊ mɨ˜ cacúng'ˉ guórˋ, jo̱ guiéˉ ji̱i̱ˋ mɨ˜ cangɨ́ˋguɨ lajo̱, cajúmˉ dseañʉ'ˋ quiá'rˉ.
42002037	Jo̱ contøømˉ iuuiñˉ sɨnʉ́ʉˆ guá'ˉ e jmitir˜ lají̱i̱'˜ e iing˜ Fidiéeˇ e jmiféiñ'ˊ dseaˋ do jo̱guɨ e jmóorˋ ayuno cajo̱.
42002038	Jo̱ mɨ˜ cangáiñˉ i̱ yʉ̱ʉ̱ˋ Jesús do, jo̱ cacuø'rˊ gui'máang'ˇ Fidiéeˇ uii˜ quiáiñ'ˉ. Jo̱ mɨfɨ́ɨngˋ canaaiñˋ jma'rˊ júuˆ jaléng'ˋ i̱ dseaˋ i̱ sɨjeengˇ i̱ dseaˋ i̱ nisíngˉ Fidiéeˇ e quiá'ˉ nileáiñˉ dseaˋ jee˜ dseeˉ quiá'rˉ jo̱ cajíñ'ˉ casɨ́'ˉreiñ': “I̱ lab i̱ yʉ̱ʉ̱ˋ i̱ cajíng'ˉ Fidiéeˇ i̱ nisíñˉ i̱ ni'íingˉ dseeˉ quíˆnaa'.”
42002039	Jo̱ mɨ˜ cangɨ́ˋ e cajmiti˜ sejmiiˋ Jesús jalé'ˋ e ta˜ huɨ̱́'ˋ fɨˊ ni˜ jiˋ quiá'ˉ Fidiéeˇ do, cangolíimˋtu̱r có̱o̱'˜ i̱ yʉ̱ʉ̱ˋ do fɨˊ Nazaret fɨˊ lɨ˜ se̱'ˊ Galilea.
42002040	Jo̱ cuaamˋ Jesús lajeeˇ jo̱ laco̱' ngóorˊ jmɨɨ˜, jo̱ dsíng'ˉ ngóoˊ lɨtɨɨiñˋ, jo̱ eáamˊ jmigüeang'ˆ Fidiéeˇ írˋ.
42002041	Jo̱ laco̱o̱ˋ ji̱i̱ˋ mɨ˜ tɨˊ jmɨɨ˜ Pascua quiá'ˉ dseaˋ Israel, nitɨ́ɨngˋ sejmiiˋ Jesús e dsilíiñˉ fɨˊ Jerusalén.
42002042	Jo̱ ie˜ mɨ˜ cadsí'ˉ i̱ jiuung˜ do guitu̱ˊ ji̱i̱ˋ, jo̱ fɨˊ jo̱b cangórˉ có̱o̱'˜ sejmiirˋ có̱o̱'˜ jaléng'ˋ dseaˋ sɨnʉ́ʉˆ quiá'rˉ jo̱guɨ có̱o̱'˜ jaléng'ˋ dseaˋ i̱ neáangˊ fɨˊ Nazaret. Jo̱ fɨˊ jo̱b caje̱ˊ lajaléng'ˋ i̱ dseaˋ do lajeeˇ catɨ́ˋ e jmɨɨ˜ do.
42002043	Jo̱ mɨ˜ cadséngˉ e jmɨɨ˜ do, jo̱ cangolíimˋtu̱r lajaléiñ'ˋ do fɨˊ Nazaret,
42002044	dsʉ' dob nicaje̱ˊ i̱ jiuung˜ Jesús do fɨˊ Jerusalén. Jo̱ jaˋ nicalɨlí'ˆ sejmiirˋ e nicaje̱rˊ, co̱' lɨ́ɨiñˉ e jee˜ i̱ dseaˋ caguiaangˉ dob ngaiñ'ˊ. Jo̱ catam'ˉbre fɨˊ lajaléiñ'ˋ do lajeeˇ co̱o̱ˋ jmɨɨ˜.
42002045	Jo̱ mɨ˜ caniúiñ'ˊ guiá'ˆ fɨˊ, jo̱ ca'naiñ'ˉ Jesús jee˜ jaléng'ˋ i̱ dseaˋ caguiaangˉ do, dsʉ' joˋ lɨ˜ cadséng'ˋneiñ' do. Jo̱ba' caquɨm'ˉtu̱r fɨˊ Jerusalén e cango'néeiñ'ˇ i̱ jiuung˜ do.
42002046	Jo̱ mɨ˜ caguilíingˉtu̱r fɨˊ Jerusalén, jo̱ jaˋ cadséng'ˋneiñ' dsifɨˊ lado carˋ mɨ˜ cadsíngˉ 'nɨˊ jmɨɨ˜guɨ lajo̱, jo̱guɨba' cadséng'ˋneiñ'. Dsʉ' fɨˊ guáb'ˉ guiiñ'ˇ do e núurˋ e sɨ́ɨngˋ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel, jo̱guɨ jmiguiʉbˊ jalé'ˋ e jmɨngɨ́'ˉ rúng'ˋ Jesús có̱o̱'˜ jaléng'ˋ i̱ dseaˋ íˋ.
42002047	Jo̱ jaléng'ˋ dseaˋ i̱ teáangˉ núuˋ jial ngɨ́ɨˋ i̱ jiuung˜ Jesús do dsíng'ˉ dsigáˋ dsíirˊ, co̱' tɨɨmˋbiñ' eáangˊ.
42002048	Jo̱ mɨ˜ cangáˉ sejmiiˋ Jesús e dob guiiñ˜, jo̱ dsíng'ˉ cango'góˋ dsíirˊ jo̱ cajíng'ˉ niquiá'rˆ casɨ́'ˉreiñ': —Yʉ̱ʉ̱ˋ quíˉii', ¿jialɨ'ˊ cajmeáan'˜ jnea'ˆ lana? Dsíng'ˉ nɨcajmóˆoo' fɨ'íˆ có̱o̱'˜ tiquíi'ˆ, jo̱ dsíng'ˉ nɨca'néeng'˜naa' 'nʉˋ.
42002049	Jo̱ba' cañíiˋ Jesús quiá'ˉ niquiá'rˆ jo̱ casɨ́'ˉreiñ': —¿Jialɨ'ˊ ngɨˋna' 'náng'ˋna' jnea˜? ¿Su jaˋ ñíˆna' e˜ ta˜ nɨsɨ'íinˆn e nijmee˜e quiá'ˉ Tiquiéˆe dseaˋ guiing˜ ñifɨ́ˉ?
42002050	Dsʉ' i̱ sejmiirˋ do jaˋ cangáiñ'ˋ jialɨ'ˊ cajíng'ˉ i̱ jiuung˜ Jesús do lado.
42002051	Jo̱ mɨ˜ calɨ́ˉ sɨ́ɨiñˋ e jo̱, jo̱ cangolíimˋtu̱r lajɨˋ gaaiñˋ do fɨˊ Nazaret. Jo̱ dsíng'ˉ guiúngˉ Jesús có̱o̱'˜ sejmiirˋ, jo̱ dsíng'ˉ nʉ́ʉ'r˜ cajo̱. Jo̱ eáamˊ iáangˋ dsíiˊ niquiá'rˆ mɨ˜ ca'ɨ́ɨˉ dsíirˊ quiá'ˉ jalé'ˋ e cangojéeˊ ie˜ jmɨɨ˜ jo̱.
42002052	Jo̱ lajeeˇ jo̱ cuaamˋ Jesús, jo̱ ngóoˊ lɨtɨɨngˋguɨr laco̱o̱ˋ jmɨɨ˜, jo̱ dsíng'ˉ iáangˋ dsíiˊ jaléng'ˋ dseaˋ có̱o̱'r˜, jo̱guɨ lajo̱bɨ Fidiéeˇ có̱o̱'˜ írˋ cajo̱.
42003001	Jo̱ ie˜ jo̱ nɨngóoˊ gui'ñiáˋ jiingˋ e lɨ́ɨngˊ Tiberio dseata˜ dseaˋ féng'ˊ quiá'ˉ fɨˊ la'úngˉ fɨˊ jmɨgüíˋ. Jo̱ seengˋ quiúungˉ dseata˜ dseaˋ nʉ'luu˜ quiá'rˉ, jaangˋ i̱ siiˋ Poncio Pilato i̱ guiing˜ lɨ́ɨngˊ ta˜ fɨˊ Judea, jo̱ jaangˋ i̱ siiˋ Herodes i̱ lɨ́ɨngˊ ta˜ fɨˊ Galilea, jo̱ seengˋ jaangˋ rúng'ˋ dseaˋ ngáang'˜ có̱o̱'˜ Herodes i̱ siiˋ Lii˜ i̱ guiing˜ lɨ́ɨngˊ ta˜ fɨˊ Iturea có̱o̱'˜ co̱o̱ˋ lɨ˜ siiˋ Traconite, jo̱guɨ jaangˋ i̱ siiˋ Lisanías i̱ guiing˜ fɨˊ co̱o̱ˋ lɨ˜ siiˋ Abilinia.
42003002	Jo̱ ie˜ jo̱ seengˋ gángˉ jmidseaˋ laniingˉ, jaangˋ i̱ siiˋ Anás có̱o̱'˜guɨ jaangˋ i̱ siiˋ Caifás. Jo̱ ie˜ jo̱ cajo̱ i̱ Juan do i̱ lɨ́ɨngˊ jó̱o̱ˊ Zacarías guiiñ˜ fɨˊ jee˜ uǿˉ quiʉ̱́ˋ mɨ˜ café'ˋ Fidiéeˇ caféng'ˊneiñ' e nɨcatɨ́bˋ í'ˋ e nináiñ'ˋ do e niguiárˉ júuˆ quiá'ˉ Fidiéeˇ fɨˊ jee˜ dseaˋ jmɨgüíˋ.
42003003	Jo̱ mɨ˜ cahuɨ̱́'ˋ ta˜ lajo̱, jo̱ dsifɨˊ lajo̱b cangóˉ i̱ Juan do fɨˊ guaˋ Jordán, jo̱ fɨˊ jo̱b canaaiñˋ e guiarˊ júuˆ quiá'ˉ Fidiéeˇ fɨˊ quiniˇ dseaˋ i̱ caseáng'ˊ fɨˊ lacueeˋ e guaˋ do ie˜ jo̱. Jo̱ fɨˊ jo̱b e'rˊ jaléng'ˋ dseaˋ i̱ guilíingˉ do, jo̱ sɨ́'ˋreiñ' e 'néˉ niquɨ́'ˉ jíng'ˋ yaaiñ'˜ fɨˊ quiniˇ Fidiéeˇ, jo̱ lajo̱guɨba' e nisáiñˋ jmɨɨˋ e laco̱' cuøˊ li˜ e cajméeˋ dseaˋ do lajo̱.
42003004	Jo̱ e jo̱ cangojéeˊ lɨ́'ˆ laco̱' fé'ˋ fɨˊ ni˜ jiˋ quiá'ˉ Fidiéeˇ e cajme'ˊ Saíiˆ malɨɨ˜guɨ eáangˊ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ, lɨ˜ fé'ˋ lala: Ngɨˊ jaangˋ dseaˋ i̱ fé'ˋ teáˋ fɨˊ ni˜ guóo'˜ uǿˉ quiʉ̱́ˋ jo̱ fé'rˋ lala: “Jmeáang'˜na' guiʉ́ˉ fɨˊ, jo̱guɨ nea˜na' condséeˊ, co̱' lana tɨˊ lɨ˜ nijáabˊ Fíiˋnaa'.
42003005	Jo̱ jmɨrǿøˋna' lacaangˋ guiá'ˆ fɨˊ, jo̱ jmɨrǿøˋna' lacaangˋ lɨ˜ jung'ˋ, jo̱ jmeeˉna' condséeˊ fɨˊ lacaangˋ lɨ˜ tu'ˋ fɨˊ, jo̱ jaléb'ˋ fɨˊ nilíiˋ røøˋ.
42003006	Jo̱ jalém'ˋ dseaˋ jmɨgüíˋ nilí'rˋ jial e nileáiñˋ jee˜ jalé'ˋ dseeˉ quiá'rˉ la'eáangˊ có̱o̱'˜ i̱ dseaˋ íˋ.”  Jo̱ jalé'ˋ e na cajíng'ˉ Saíiˆ fɨˊ ni˜ jiˋ quiá'ˉ Fidiéeˇ.
42003007	Jo̱ mɨ˜ caguilíingˉ dseaˋ i̱ iing˜ nisángˋ jmɨɨˋ e fɨˊ guaˋ lɨ˜ táangˋ i̱ Juan i̱ seáangˋ dseaˋ jmɨɨˋ do, jo̱ casɨ́'ˉ i̱ Juan do lajaangˋ lajaangˋ i̱ dseaˋ i̱ caguilíingˉ do ie˜ jo̱: —¡Jó̱o̱ˊ jaléng'ˋ mɨ'ˋ guíingˉ 'nʉ́'ˋ! ¿I̱˜ cajme'ˊ 'nʉ́'ˋ júuˆ e lala cuǿøngˋ nileángˋna' lají̱i̱'˜ iihuɨ́ɨˊ e nɨjaquiéengˊ jmɨɨ˜ na?
42003008	'Néˉ nijmiliingˇ yaang˜na' e laco̱' nilɨlí'ˆ jaléng'ˋ dseaˋ rúng'ˋna' e dseáng'ˉ e já'ˉba' nɨcaquɨ́'ˉ jíing'ˇ yaang˜na' fɨˊ quiniˇ Fidiéeˇ. Jo̱ jaˋ jmɨgǿøngˋ yaang˜na' e nileángˋna' jee˜ dseeˉ quíiˆna' dsʉ' uíi'˜ e Abraham lɨ́ɨiñˊ 'lɨɨ˜ yʉ́ʉ'˜ quíiˆna', co̱' e já'ˉ e fɨ́ɨˉɨ 'nʉ́'ˋ e cuǿømˋ jméˉ Fidiéeˇ sɨju̱ˇ Abraham jalé'ˋ cu̱u̱˜ e néeˊ la faco̱' iiñ˜ lajo̱.
42003009	Co̱fa' jaléng'ˋ dseaˋ i̱ jaˋ quɨ́'ˉ jíng'ˋ yaang˜ fɨˊ quiniˇ Fidiéeˇ lɨ́ɨiñˊ laco̱' e 'maˋ ofɨɨˋ e jaˋ dseengˋ ofɨɨˋ e cuøˊ, jo̱ba' huɨ̱́b'ˋ e 'maˋ do jo̱ dsitóo'˜ fɨˊ ni˜ jɨˋ lafa' cuɨɨb˜, co̱' jaˋ eeˋ ta˜ íingˆ jí̱i̱'˜ co̱o̱ˋ.
42003010	Jo̱ mɨ˜ canúuˉ jaléng'ˋ i̱ dseaˋ do jalé'ˋ e café'ˋ i̱ Juan i̱ seáangˋ dseaˋ jmɨɨˋ do, jo̱ba' cajmɨngɨ́'ˉreiñ' do lala: —¿Jial ni'eeˉ jnea'ˆ guiʉ́ˉ có̱o̱'˜ Fidiéeˇ?
42003011	Jo̱ba' cañíiˋ i̱ Juan do jo̱ casɨ́'rˉ i̱ dseaˋ do: —E laba' 'néˉ nijmeeˉna': I̱i̱ˋ 'nʉ́'ˋ ooˉna' tú̱ˉ 'mɨ'quíiˊna', 'néˉ nicuǿ'ˆna' co̱o̱ˋ jaangˋ dseaˋ i̱ jaˋ seaˋ quiá'ˉ; jo̱guɨ i̱i̱ˋ 'nʉ́'ˋ seaˋ e cø'ˆna', 'néˉ nicø'ˆna' jmá'ˉjiʉ có̱o̱'˜ jaléng'ˋ i̱ jaˋ seaˋ e dǿ'ˉ.
42003012	Jo̱ lajeeˇ sɨ́ɨngˋ Juan i̱ seáangˋ dseaˋ jmɨɨˋ do có̱o̱'˜ i̱ dseaˋ do, jo̱b caguilíingˉ co̱o̱ˋ tú̱ˉ mɨ́ɨng'˜ nodsicuuˉ i̱ iing˜ nisángˋ jmɨɨˋ, jo̱ cajmɨngɨ'rˊ i̱ Juan do jo̱ cajíñ'ˉ: —Tɨfa'ˊ, ¿e˜ 'néˉ jmóˆ jnea'ˆ e laco̱' ni'eeˉnaa' guiʉ́ˉ có̱o̱'˜ Fidiéeˇ?
42003013	Jo̱ba' cañíiˋ i̱ Juan do quiá'ˉ i̱ nodsicuuˉ do jo̱ casɨ́'ˉreiñ': —E laba' 'néˉ nijméeˆ 'nʉ́'ˋ: Joˋ mɨ́ˆna' cuuˉ quiá'ˉ dseaˋ e jmiguiʉˊguɨ laco̱' ta˜ quiʉ'ˊ fɨˊ ni˜ jiˋ quiá'ˉ dseata˜.
42003014	Jo̱ lajeeˇ sɨ́ɨngˋ i̱ Juan do có̱o̱'˜ i̱ nodsicuuˉ do, caguilíingˉ co̱o̱ˋ tú̱ˉ mɨ́ɨng'˜ 'léeˉ fɨˊ lɨ˜ táaiñˋ jo̱ cajmɨngɨ'ˊreiñ': —Jo̱guɨ jnea'ˆ, ¿e˜ 'néˉ nijmóˆnaa' e laco̱' ni'eeˉnaa' guiʉ́ˉ có̱o̱'˜ Fidiéeˇ? Jo̱ba' cañíiˋ i̱ Juan do jo̱ casɨ́'rˉ i̱ 'léeˉ do: —E laba' 'néˉ nijmitíˆ 'nʉ́'ˋ: Jaˋ eeˋ uǿø'˜na' quiá'ˉ dseaˋ laguidseaangˆ, o̱'guɨ føng'ˊna' dseaˋ, o̱'guɨ jmooˋna' dseeˉ quiá'ˉ dseaˋ e ngɨɨ˜guɨ, o̱'guɨ ni'nɨ́ɨng˜na' dseaˋ e jaˋ eeˋ mɨˊ cajméerˋ jí̱i̱'˜ co̱o̱ˋ; jo̱ güɨlɨ'iáangˋ óoˊna' có̱o̱'˜ lají̱i̱'˜ e 'léeng'˜na'.
42003015	Jo̱ lajeeˇ fé'ˋ i̱ Juan do e júuˆ na, jo̱ jaléng'ˋ i̱ dseaˋ caguiaangˉ do ɨˊ dsíirˊ e˜ nilíˋ jo̱guɨ ɨˊ dsíirˊ su Dseaˋ Jmáamˉ i̱ Juan i̱ seáangˋ dseaˋ jmɨɨˋ do.
42003016	Jo̱ mɨ˜ calɨlí'ˆ i̱ Juan do e ɨˊ dsíiˊ i̱ dseaˋ do lajo̱, jo̱ba' casɨ́'ˉreiñ' jo̱ cajíñ'ˉ: —E já'ˉ, jnea˜ seáanˊn 'nʉ́'ˋ jmɨɨˋ có̱o̱'˜ layaang˜ jmɨɨˋ, jo̱ dsʉ' nabɨ nijáaˊ jaangˋguɨ dseaˋ i̱ niseángˉ 'nʉ́'ˋ jmɨɨˋ có̱o̱'˜ Jmɨguíˋ quiá'ˉ Fidiéeˇ jo̱guɨ có̱o̱'˜ jɨˋ. Jo̱ i̱ dseaˋ íˋ 'gøng'ˊguɨr laco̱' jnea˜ e jí̱i̱'˜ jnea˜ jaˋ catɨ́ɨnˉn fa' nisɨ́ɨ'˜ɨ capí'ˆ ñiˊ 'ñʉ́ʉˊ lomɨɨrˉ. Co̱' jnea˜ nɨcaseánˉn jaléng'ˋ 'nʉ́'ˋ jmɨɨˋ có̱o̱'˜ layaang˜ jmɨɨˋ e laco̱' cuøˊ li˜ e nɨcaquɨ́'ˉ jíng'ˋ yaang˜na' fɨˊ quiniˇ Fidiéeˇ; dsʉ' írˋ mɨ˜ nigüéeiñˉ niseáiñˉ 'nʉ́'ˋ jmɨɨˋ có̱o̱'˜ Jmɨguíˋ quiá'ˉ Fidiéeˇ e laco̱' cuøˊ li˜ e nɨcangɨ́ɨngˋna' Jmɨguíˋ quiá'ˉ dseaˋ do.
42003017	Jo̱ quie̱bˊ dseaˋ do e jmáiñ'ˋ ta˜ quiá'ˉ e nisíñ'ˋ mɨcuɨ'ieeˋ, jo̱ nisérˉ ca'ˊ e quiˊ quiá'ˉ do. Jo̱ dsʉ' e mɨcuɨ'ieeˋ do ni'meárˉ fɨˊ dsíiˊ sɨnʉ́ʉˆ, jo̱guɨ e quiˊ quiá'ˉ nijɨ̱́ˉbre fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ.
42003018	Jo̱ jmang'ˉ có̱o̱'˜ júuˆ lanaba' caféng'ˊ i̱ Juan do jaléng'ˋ i̱ dseaˋ do, jo̱ ca'e'ˊreiñ' jalé'ˋ júuˆ quiá'ˉ Fidiéeˇ quiá'ˉ jial laangˋ dseaˋ jee˜ jalé'ˋ dseeˉ quiá'rˉ.
42003019	Jo̱guɨ caféng'ˊ i̱ Juan do jaléng'ˋ dseaˋ e jaˋ dseengˋ laco̱' jmóoˋ i̱ dseata˜ Herodes do e jéeiñˋ lafa' dseamɨ́ˋ quiá'rˉ oo˜ dseañʉ'ˋ rúiñ'ˋ dseaˋ ngáang'˜ có̱o̱'r˜ i̱ siiˋ Lii˜, jo̱guɨ cajíiñˉ dseata˜ Herodes có̱o̱'˜ jalé'ˋ e gaˋ e jmóoiñ'ˋ do.
42003020	Jo̱ mɨ˜ calɨñiˊ i̱ dseata˜ do lají̱i̱'˜ e júuˆ e fé'ˋ i̱ Juan do uíi'˜ quiá'rˉ, jo̱ba' dsíng'ˉ calɨguíiñˉ jo̱guɨ cajméerˋ co̱o̱ˋguɨ e gaˋ, co̱' caquiʉ'rˊ ta˜ e catam'ˆ i̱ Juan do, jo̱ 'nʉñíbˆ catang'ˉneiñ' do.
42003021	Jo̱ dsʉ' nʉ́'ˉguɨ e ni'íˋ i̱ Juan do 'nʉñíˆ, lajeeˇ cateáaiñˋ fɨˊ guaˋ Jordán e seáaiñˋ dseaˋ jmɨɨˋ, jo̱ co̱o̱ˋ jmɨɨ˜ caguiéˉ Jesús fɨˊ jo̱, jo̱ cajgáaiñˉ jmɨɨˋ cajo̱. Jo̱ dsifɨˊ mɨ˜ cangɨ́ˋ e jo̱, jo̱ caféng'ˊ Jesús Fidiéeˇ dseaˋ guiing˜ ñifɨ́ˉ, jo̱ lajeeˇ jo̱ canaˊ cateáˋ fɨˊ ñifɨ́ˉ,
42003022	jo̱ fɨˊ jo̱b cajgóˉ Jmɨguíˋ quiá'ˉ Fidiéeˇ e lɨɨng˜ jaangˋ mee˜ fɨˊ yʉ́'ˆ mogui˜ Jesús, jo̱ canʉ́'ˋ e lɨɨng˜ i̱i̱ˋ guicafé'ˋ fɨˊ yʉ́'ˆ jmɨgüíˋ jo̱ guicajíñ'ˉ: —'Nʉbˋ Jó̱o̱ˋo̱ i̱ 'neáanˋn eáangˊ, jo̱ dsíng'ˉ iáangˋ dsiiˉ có̱o̱'˜ 'nʉˋ.
42003023	Jo̱ guiguiˊ ji̱i̱ˋ nɨngóoˊ Jesús mɨ˜ canaaiñˋ jmóorˋ ta˜ e sɨ'íiñˆ. Jo̱ jaléng'ˋ dseaˋ lɨ́ɨiñˉ e i̱ Séˆ do tiquiá'ˆ Jesús. Jo̱ tiyʉ́ʉ'˜ quiá'ˉ Jesús siirˋ Elí,
42003024	jo̱ tiquiá'ˆ Elí siirˋ Matat, jo̱ tiquiá'ˆ Matat calɨsírˋ Leví, jo̱ tiquiá'ˆ Leví calɨsírˋ Melqui, jo̱ tiquiá'ˆ Melqui calɨsírˋ Jana, jo̱ tiquiá'ˆ Jana calɨsírˋ Séˆ,
42003025	jo̱ tiquiá'ˆ Séˆ calɨsírˋ Matatías, jo̱ tiquiá'ˆ Matatías calɨsírˋ Amós, jo̱ tiquiá'ˆ Amós calɨsírˋ Nahum, jo̱ tiquiá'ˆ Nahum calɨsírˋ Esli, jo̱ tiquiá'ˆ Esli calɨsírˋ Nagai, jo̱ tiquiá'ˆ Nagai calɨsírˋ Maat,
42003026	jo̱ tiquiá'ˆ Maat calɨsírˋ Matatías, jo̱ tiquiá'ˆ Matatías calɨsírˋ Semei, jo̱ tiquiá'ˆ Semei calɨsírˋ Sec, jo̱ tiquiá'ˆ Sec calɨsírˋ Judá,
42003027	jo̱ tiquiá'ˆ Judá calɨsírˋ Joanán, jo̱ tiquiá'ˆ Joanán calɨsírˋ Resa, jo̱ tiquiá'ˆ Resa calɨsírˋ Zorobabel, jo̱ tiquiá'ˆ Zorobabel calɨsírˋ Salatiel, jo̱ tiquiá'ˆ Salatiel calɨsírˋ Neri,
42003028	jo̱ tiquiá'ˆ Neri calɨsírˋ Melqui, jo̱ tiquiá'ˆ Melqui calɨsírˋ Adi, jo̱ tiquiá'ˆ Adi calɨsírˋ Cosam, jo̱ tiquiá'ˆ Cosam calɨsírˋ Elmodam, jo̱ tiquiá'ˆ Elmodam calɨsírˋ Er,
42003029	jo̱ tiquiá'ˆ Er calɨsírˋ Josué, jo̱ tiquiá'ˆ Josué calɨsírˋ Eliezer, jo̱ tiquiá'ˆ Eliezer calɨsírˋ Jorim, jo̱ tiquiá'ˆ Jorim calɨsírˋ Matat,
42003030	jo̱ tiquiá'ˆ Matat calɨsírˋ Leví, jo̱ tiquiá'ˆ Leví calɨsírˋ Simeón, jo̱ tiquiá'ˆ Simeón calɨsírˋ Judá, jo̱ tiquiá'ˆ Judá calɨsírˋ Séˆ, jo̱ tiquiá'ˆ Séˆ calɨsírˋ Jonám, jo̱ tiquiá'ˆ Jonám calɨsírˋ Eliaquim,
42003031	jo̱ tiquiá'ˆ Eliaquim calɨsírˋ Melea, jo̱ tiquiá'ˆ Melea calɨsírˋ Mainán, jo̱ tiquiá'ˆ Mainán calɨsírˋ Matata, jo̱ tiquiá'ˆ Matata calɨsírˋ Natán,
42003032	jo̱ tiquiá'ˆ Natán calɨsírˋ Daví'ˆ, jo̱ tiquiá'ˆ Daví'ˆ calɨsírˋ Isaí, jo̱ tiquiá'ˆ Isaí calɨsírˋ Obed, jo̱ tiquiá'ˆ Obed calɨsírˋ Booz, jo̱ tiquiá'ˆ Booz calɨsírˋ Salmón, jo̱ tiquiá'ˆ Salmón calɨsírˋ Naasón, jo̱ tiquiá'ˆ Naasón calɨsírˋ Aminadab,
42003033	jo̱ tiquiá'ˆ Aminadab calɨsírˋ Aram, jo̱ tiquiá'ˆ Aram calɨsírˋ Esrom, jo̱ tiquiá'ˆ Esrom calɨsírˋ Fares, jo̱ tiquiá'ˆ Fares calɨsírˋ Judá,
42003034	jo̱ tiquiá'ˆ Judá calɨsírˋ Jacóoˆ, jo̱ tiquiá'ˆ Jacóoˆ calɨsírˋ Isáaˊ, jo̱ tiquiá'ˆ Isáaˊ calɨsírˋ Abraham, jo̱ tiquiá'ˆ Abraham calɨsírˋ Taré, jo̱ tiquiá'ˆ Taré calɨsírˋ Nacor,
42003035	jo̱ tiquiá'ˆ Nacor calɨsírˋ Serug, jo̱ tiquiá'ˆ Serug calɨsírˋ Ragau, jo̱ tiquiá'ˆ Ragau calɨsírˋ Peleg, jo̱ tiquiá'ˆ Peleg calɨsírˋ Heber, jo̱ tiquiá'ˆ Heber calɨsírˋ Sala,
42003036	jo̱ tiquiá'ˆ Sala calɨsírˋ Cainán, jo̱ tiquiá'ˆ Cainán calɨsírˋ Arfaxad, jo̱ tiquiá'ˆ Arfaxad calɨsírˋ Sem, jo̱ tiquiá'ˆ Sem calɨsírˋ Noé, jo̱ tiquiá'ˆ Noé calɨsírˋ Lamec,
42003037	jo̱ tiquiá'ˆ Lamec calɨsírˋ Matusalén, jo̱ tiquiá'ˆ Matusalén calɨsírˋ Enoc, jo̱ tiquiá'ˆ Enoc calɨsírˋ Jared, jo̱ tiquiá'ˆ Jared calɨsírˋ Mahalaleel, jo̱ tiquiá'ˆ Mahalaleel calɨsírˋ Cainán, jo̱ tiquiá'ˆ Cainán calɨsírˋ Enós,
42003038	jo̱ tiquiá'ˆ Enós calɨsírˋ Set, jo̱ tiquiá'ˆ Set calɨsírˋ Adán, jo̱ tiquiá'ˆ Adán 'ñia'ˊ Fidiéeˇ.
42004001	Jo̱ ie˜ jo̱, mɨ˜ cangɨ́ˋ e cangɨ́ɨngˋ Jesús Jmɨguíˋ quiá'ˉ Fidiéeˇ, jo̱ e Jmɨguíˋ do cangojéengˋ írˋ fɨˊ jee˜ uǿˉ quiʉ̱́ˋ,
42004002	jo̱ fɨˊ jo̱b caje̱rˊ lajeeˇ tu̱lóˉ jmɨɨ˜. Jo̱ lajeeˇ jo̱ jaˋ e cagǿ'rˋ jí̱i̱'˜ capí'ˆ. Jo̱ lajeeˇ táaiñˋ fɨˊ jo̱, jo̱ caguiéˉ fii˜ i̱ 'lɨng'ˆ, jo̱ cajméerˋ quijí̱ˉ jial e nirǿngˋ dseaˋ do dseeˉ. Jo̱ mɨ˜ cangɨ́ˋ e tu̱lóˉ jmɨɨ˜ do, jo̱guɨba' cadseáˉ jmɨ'aangˉ Jesús jóng.
42004003	Jo̱ dsifɨˊ lajo̱b cajíng'ˉ fii˜ i̱ 'lɨng'ˆ casɨ́'rˉ dseaˋ do: —¡Song já'ˉ e 'nʉˋ lɨn'ˊ i̱ Jó̱o̱ˊ Fidiéeˇ camɨ́ɨng'˜ do, jo̱ba' jmeeˉ e ni'uíingˉ iñí'ˆ e cu̱u̱˜ néeˊ la!
42004004	Jo̱ba' cañíiˋ Jesús quiá'ˉ fii˜ i̱ 'lɨng'ˆ do jo̱ casɨ́'ˉreiñ': —Lalab fé'ˋ fɨˊ ni˜ jiˋ quiá'ˉ Fidiéeˇ: “Jaˋ nilɨseengˋ jaléng'ˋ dseaˋ jmɨgüíˋ juguiʉ́ˉ e lɨco̱' ni'ɨ̱́'ˋ nidǿ'rˉ jalé'ˋ e seaˋ fɨˊ jmɨgüíˋ. Co̱' 'néˉ nijmiti˜bre jalé'ˋ ta˜ quiʉ'ˊ fɨˊ ni˜ jiˋ quiá'ˉ Fidiéeˇ, jo̱ lajo̱guɨba' e nilɨseeiñˋ juguiʉ́ˉ jóng.”
42004005	Jo̱ba' cajméeˋtu̱ fii˜ i̱ 'lɨng'ˆ quijí̱ˉ jial e nirǿngˋ dseaˋ do dseeˉ, jo̱ cangojéeiñˋ dseaˋ do fɨˊ co̱o̱ˋ yʉ́'ˆ mó'ˋ e ñíiˊ eáangˊ, jo̱ ca'e'ˊreiñ' jalé'ˋ fɨɨˋ e seaˋ fɨˊ la'úngˉ fɨˊ jmɨgüíˋ dseáng'ˉ lajeeˇ cateáˋ.
42004006	Jo̱ cajíñ'ˉ casɨ́'rˉ dseaˋ do:
42004007	—Jalé'ˋ e la nicuøøˉ quíi'ˉ có̱o̱'˜ jalé'ˋguɨ e jlo'ˆ e seaˋ fɨˊ jo̱ song nisi'ˆ uǿˉ jní'ˆ jo̱ nijmifén'ˊ jnea˜, co̱' e quiéˉbaa lajalé'ˋ e na, jo̱ jneab˜ cuǿøngˋ jmee˜e guiéeˆ jo̱ cuǿømˋ cuǿøˆø doñiˊ i̱i̱ˋ i̱ iin˜n.
42004008	Dsʉ' dsifɨˊ ladob cañíiˋtu̱ Jesús quiá'ˉ fii˜ i̱ 'lɨng'ˆ do jo̱ casɨ́'ˉreiñ': —Güɨhuíingˉ cáanˋn, Satanás, dsʉco̱' lalab fé'ˋguɨ fɨˊ ni˜ jiˋ quiá'ˉ Fidiéeˇ cajo̱: “Jí̱i̱'˜ Fidiéeˇ dseaˋ guiing˜ ñifɨ́ˉbing' nijmifén'ˊ, jo̱ jí̱i̱'˜ ta˜ quiʉ'ˊ íˋbre e nijmití'ˆ cajo̱.”
42004009	Jo̱ mɨ˜ cangɨ́ˋ jo̱, cajméeˋtu̱ fii˜ i̱ 'lɨng'ˆ quijí̱ˉ jial nirǿngˋ Jesús dseeˉ, jo̱ cangojéeiñˋ dseaˋ do fɨˊ yʉ́'ˆ guá'ˉ fé'ˋ e si'ˊ fɨˊ Jerusalén jo̱ cajíñ'ˉ casɨ́'rˉ dseaˋ do: —Song já'ˉ e 'nʉˋ lɨn'ˊ i̱ Jó̱o̱ˊ Fidiéeˇ camɨ́ɨng'˜ do, laco̱' té̱e̱ˉe̱e̱' tɨˊ yʉ́'ˆ la bíingˊ uø'ˊ cartɨˊ uii˜,
42004010	co̱' lalab fé'ˋ fɨˊ ni˜ jiˋ quiá'ˉ Fidiéeˇ: Fidiéeˇ niquiʉ́'rˉ ta˜ jaléng'ˋ ángeles quiá'rˉ e nijmérˉ íˆ 'nʉˋ,
42004011	jo̱ nisáiñ'ˊ 'nʉˋ có̱o̱'˜ guóorˋ lajeeˇ guiáang'˜ guo'ˊ guiá'ˆ güíˋ, jo̱ lajo̱ba' jaˋ nilɨhuɨ́ɨn'ˋ mɨ˜ nitɨtáan'ˇ fɨˊ ni˜ uǿˉ.
42004012	Dsʉ' Jesús cañíiˋtu̱r quiá'ˉ fii˜ i̱ 'lɨng'ˆ do jo̱ casɨ́'ˉreiñ': —Dsʉ' lalab fé'ˋguɨ cajo̱ fɨˊ ni˜ jiˋ quiá'ˉ Fidiéeˇ: “Jaˋ jmoo'ˋ jial ni'éˉ Fíi'ˋ Fidiéeˇ dseeˉ.”
42004013	Jo̱ có̱o̱'˜ e jo̱b catɨ́ˋ 'nɨˊ née'˜ e jmóoˋ fii˜ i̱ 'lɨng'ˆ quijí̱ˉ jial e nirǿngˋ Jesús dseeˉ, dsʉ' jí̱i̱'˜ co̱o̱ˋ née'˜ jaˋ calɨ́'rˉ lajo̱. Jo̱ mɨ˜ cangɨ́ˋ jo̱, mɨ˜ joˋ ñiˊ fii˜ i̱ 'lɨng'ˆ jial nijmérˉ e nirǿngˋ Jesús dseeˉ, jo̱ba' catiúumˉbre dseaˋ do, jo̱ cangohuíimˉbre lajeeˇ cateáˋ.
42004014	Jo̱ mɨ˜ cangɨ́ˋ jo̱, cangám'ˉtu̱ Jesús fɨˊ lɨ˜ se̱'ˊ Galilea, jo̱ la'eáangˊ có̱o̱'˜ jalé'ˋ bíˋ 'gøng'ˊ quiá'ˉ Jmɨguíˋ quiá'ˉ Fidiéeˇ canaangˋ ni'ˊ júuˆ quiá'rˉ fɨˊ laco̱o̱ˋ fɨɨˋ e néeˊ fɨˊ la'úngˉ lɨ˜ se̱'ˊ fɨˊ jo̱.
42004015	Jo̱ mɨ˜ niguiéerˊ laco̱o̱ˋ fɨɨˋ lɨ˜ dséerˊ, dsifɨˊ ladob írˋ fɨˊ dsíiˊ guá'ˉ quiá'ˉ dseaˋ góorˋ dseaˋ Israel, jo̱ fɨˊ jo̱b e'rˊ jaléng'ˋ dseaˋ i̱ dsilíingˉ fɨˊ guá'ˉ do jalé'ˋ júuˆ quiá'ˉ Fidiéeˇ. Jo̱ jaléng'ˋ dseaˋ i̱ núuˋ júuˆ quiá'rˉ eáamˊ jmiféiñ'ˊ dseaˋ do.
42004016	Jo̱ ie˜ jo̱, lajeeˇ ngɨˊ Jesús fɨˊ lɨ˜ se̱'ˊ Galilea, jo̱ caguiéng'ˉtu̱r fɨˊ Nazaret fɨˊ lɨ˜ cacuáiñˉ. Jo̱ mɨ˜ jmɨɨ˜ e jmi'íng'ˊ jaléng'ˋ dseaˋ góorˋ dseaˋ Israel, dséerˊ fɨˊ Sɨnʉ́ʉˆ guá'ˉ laco̱' jí̱i̱'˜ e tɨ́ɨiñˋ 'ñia'rˊ. Jo̱ lajeeˇ táaiñˋ fɨˊ e sɨnʉ́ʉˆ guá'ˉ do, jo̱ casíng'ˋ 'ñia'rˊ jee˜ jaléng'ˋ dseaˋ góorˋ,
42004017	jo̱ ca'íñ'ˋ co̱o̱ˋ jiˋ e ca'ɨ́rˋ lɨ˜ tó̱o̱ˋ jalé'ˋ júuˆ quiá'ˉ Fidiéeˇ e cajme'ˊ Saíiˆ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ. Jo̱ mɨ˜ caneáarˊ e jiˋ do, jo̱ba' cadsé'rˋ lɨ˜ tó̱o̱ˋ lala jo̱ ca'ɨ́rˋ:
42004018	E Jmɨguíˋ quiá'ˉ Fii˜ Fidiéeˇbaa' e jéengˋ jnea˜, co̱' caguíng'ˋ Fidiéeˇ jnea˜ e laco̱' niguiaaˆ jalé'ˋ juguiʉ́ˉ quiá'rˉ fɨˊ jee˜ jaléng'ˋ dseaˋ tiñíingˉ: jo̱guɨ nɨcasíiñˋ jnea˜ cajo̱ e laco̱' niguiaaˆ juguiʉ́ˉ quiá'ˉ e nileángˋ jaléng'ˋ i̱ dseaˋ i̱ lafa' 'ñúung'˜ có̱o̱'˜ dseeˉ quiá'ˉ, jo̱guɨ e nijmee˜e e nilɨjné'ˋtu̱ jaléng'ˋ dseaˋ tiuungˉ, jo̱guɨ e nilaanˉ jaléng'ˋ dseaˋ i̱ íng'ˋ iihuɨ́ɨˊ quiá'ˉ dseaˋ rúng'ˋ, jo̱guɨ e nijmée'˜e júuˆ e nɨcatɨ́bˋ í'ˋ e nijméˉ Fidiéeˇ e ni'uíingˉ guiʉ́ˉ quiá'ˉ dseaˋ jmɨgüíˋ.  Jo̱ lanab jí̱i̱'˜ lɨ́ɨˊ júuˆ e fé'ˋ fɨˊ ni˜ jiˋ quiá'ˉ Fidiéeˇ.
42004020	Jo̱ mɨ˜ calɨ́ˉ e ɨˊ Jesús e júuˆ do, jo̱ cajníibˊtu̱r e jiˋ do jo̱ cajá̱'rˋ i̱ dseaˋ néeˊ ni˜ e guá'ˉ do, jo̱ caguábˋtu̱r. Jo̱ jalém'ˋ i̱ dseaˋ teáang'˜ sɨnʉ́ʉˆ guá'ˉ do teáaiñˉ jǿøiñˉ Jesús.
42004021	Jo̱ba' canaangˋ Jesús sɨ́'rˋ jaléng'ˋ i̱ dseaˋ do jo̱ cajíñ'ˉ: —E jmɨɨ˜ na nɨcalɨti˜ jalé'ˋ e nɨcanʉ́ʉˉ 'nʉ́'ˋ e tó̱o̱ˋ e fɨˊ ni˜ jiˋ la.
42004022	Jo̱ jaléng'ˋ dseaˋ i̱ teáang'˜ dsíiˊ e guá'ˉ do dsíng'ˉ dsigáˋ dsíirˊ jalé'ˋ júuˆ quiá'ˉ Jesús, jo̱guɨ jmang'ˉ juguiʉ́bˉ fé'rˋ quiá'ˉ dseaˋ do, jo̱guɨ jmɨngɨ́'ˉ rúiñ'ˋ la'ó'ˋ yaaiñ˜: —¿Su o̱' i̱ nabɨ jó̱o̱ˊ Séˆ i̱ guiing˜ fɨˊ fɨɨˋ la?
42004023	Jo̱ba' cañíiˋ Jesús casɨ́'rˉ jaléng'ˋ i̱ dseaˋ do jo̱ cajíñ'ˉ: —Jaˋ ngámˉ nisɨ́'ˋ 'nʉ́'ˋ jnea˜ jí̱i̱'˜ laco̱' júuˆ ró̱o̱ˋ: “Tɨmɨ́ɨˊ, jmeeˉ mɨ́ɨˊ quíi'ˉ uø'ˊ”; o̱si nifo'ˆbɨ' é: “¿Jialɨ'ˊ jaˋ jmée'ˆ fɨˊ góo'ˉ la lajalé'ˋ e nɨcajmee'ˉ fɨˊ Capernaum?”
42004024	Jo̱ cajíng'ˉguɨ Jesús casɨ́'rˉ jaléng'ˋ i̱ dseaˋ do: —Jo̱ jnea˜ jmɨtaaˉ óoˊna' e jí̱i̱'˜ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ jaˋ íng'ˋ dseaˋ góorˋ írˋ.
42004025	¿Jáˆ tó̱o̱ˋ óoˊna' jalé'ˋ e fé'ˋ fɨˊ ni˜ jiˋ quiá'ˉ Fidiéeˇ e calɨ́ˉ malɨ'ˋguɨ eáangˊ mɨ˜ cajáˉ Líiˆ i̱ café'ˋ cuaiñ˜ quiá'ˉ Fidiéeˇ? Co̱' ie˜ jo̱ jaˋ catu̱u̱ˋ jmɨ́ɨˊ fɨˊ Israel lajeeˇ 'nɨˊ jiingˋ dsíˋ ca'ná'ˆ, jo̱guɨ dsíng'ˉ cajáˉ ooˉ cajo̱.
42004026	Jo̱ dsʉ' ie˜ jo̱ jaˋ caquiʉ'ˊ Fidiéeˇ ta˜ fa' e cajméeˋ Líiˆ e guiʉ́ˉ quiá'ˉ i̱ dseamɨ́ˋ dseaˋ góorˋ i̱ 'nɨ́ɨˉ, co̱' caquiʉ'ˊ dseaˋ do ta˜ e cajméeˋ i̱ Líiˆ do e guiʉ́ˉ dsʉ' quiá'ˉ jaangˋ dseamɨ́ˋ i̱ 'nɨ́ɨˉ i̱ guiing˜ fɨˊ lɨ˜ huí̱i̱ˆ eáangˊ fɨˊ co̱o̱ˋ lɨ˜ siiˋ Sarepta quiá̱'ˉ lɨ˜ néeˊ fɨɨˋ Sidón.
42004027	Jo̱ lajo̱b calɨ́ˉ cajo̱ ie˜ malɨɨ˜guɨ eáangˊ mɨ˜ cajáˉ Cheey˜, jaangˋ dseaˋ i̱ café'ˋ cuaiñ˜ quiá'ˉ Fidiéeˇ. Co̱' fɨ́ɨmˊ dseaˋ Israel dseaˋ góoˋ Cheey˜, calɨdsée'r˜ e cacá̱rˉ jmohuɨ́ɨˊ 'lɨ'ˆ fɨˊ ngúuˊ táaiñˋ ie˜ jo̱, dsʉ' jí̱i̱'˜ jaangˋ i̱ dseaˋ góorˋ fa' cajmi'leáaiñˉ. Co̱' camɨ́ɨng'˜ dseaˋ i̱ siiˋ Naamán i̱ guiing˜ tɨˊ lɨ˜ huí̱i̱ˆ eáangˊ, tɨˊ lɨ˜ se̱'ˊ Siria, jí̱i̱'˜ íˋbing' i̱ ca'láangˉ, co̱' lajo̱b ta˜ caquiʉ'ˊ Fidiéeˇ.
42004028	Jo̱ mɨ˜ canúuˉ jaléng'ˋ i̱ dseaˋ i̱ teáang'˜ dsíiˊ sɨnʉ́ʉˆ guá'ˉ do jalé'ˋ júuˆ quiá'ˉ Jesús jo̱ dsíng'ˉ calɨguíiñˉ.
42004029	Jo̱ba' caguíimˋbre dseaˋ do sɨnʉ́ʉˆ guá'ˉ, jo̱ ca'ǿøngˋneiñ' catɨˊ guiée'˜ fɨɨˋ, jo̱guɨ cangojéengˋneiñ' cartɨˊ co̱o̱ˋ yʉ́'ˆ jiáaˊ. Jo̱ fɨˊ jo̱b lɨ˜ lamɨ˜ iiñ˜ nibíiñˉ dseaˋ do, co̱' ɨˊ dsíirˊ e nijngám'ˉbreiñ'.
42004030	Jo̱ mɨ˜ caguilíiñˉ tɨˊ e yʉ́'ˆ jiáaˊ do e lɨ˜ ɨˊ dsíirˊ e nibíiñˉ dseaˋ do, jo̱ dsʉ' Jesús caquɨm'ˉtu̱r jo̱ cangɨ́ɨiñˊ jee˜ jaléng'ˋ i̱ dseaˋ do, jo̱ jí̱i̱'˜ co̱o̱ˋ joˋ eeˋ cajméeiñ'ˋ do quiá'rˉ.
42004031	Jo̱ mɨ˜ cangɨ́ˋ jo̱, jo̱ cangóbˉtu̱ Jesús fɨˊ Capernaum fɨˊ lɨ˜ se̱'ˊ Galilea. Jo̱ mɨ˜ caguiérˉ e fɨˊ jo̱, jo̱ ca'írˉ fɨˊ dsíiˊ sɨnʉ́ʉˆ guá'ˉ quiá'ˉ dseaˋ góorˋ dseaˋ Israel, jo̱ fɨˊ jo̱b canaaiñˋ e'rˊ jaléng'ˋ i̱ dseaˋ íˋ jalé'ˋ júuˆ quiá'ˉ Fidiéeˇ lajeeˇ jmɨɨ˜ e jmi'íng'ˊ jaléiñ'ˋ do.
42004032	Jo̱ dsíng'ˉ dsigáˋ dsíiˊ jaléng'ˋ dseaˋ i̱ núuˋ júuˆ quiá'rˉ, co̱' fé'rˋ lɨ́'ˆ laco̱' jaangˋ dseaˋ i̱ óoˋ ta˜.
42004033	Jo̱ e fɨˊ guá'ˉ do e lɨ˜ caguiéˉ Jesús e cango'ée'rˇ dseaˋ júuˆ quiá'ˉ Fidiéeˇ, jo̱ fɨˊ jo̱b nising'ˊ jaangˋ dseañʉ'ˋ i̱ jéeˊ i̱ 'lɨng'ˆ quiá'ˉ. Jo̱ cajméeˋ i̱ 'lɨng'ˆ do e ca'óoˋ i̱ dseañʉ'ˋ do gaˋ eáangˊ, jo̱guɨ café'rˋ jo̱ cajíñ'ˉ lala:
42004034	—Jéeng'˜ na, Jesús, dseaˋ seengˋ fɨˊ Nazaret. ¿Jialɨ'ˊ ñijmiguíin'ˆ jnea'ˆ? ¿Su cañí'ˉ e ni'íin'˜ jnea'ˆ? Cuíimˋbaa' 'nʉˋ, jo̱ba' ne˜naa' e lɨn'ˊ dseaˋ güeang'ˆ quiá'ˉ Fidiéeˇ dseaˋ guiing˜ ñifɨ́ˉ.
42004035	Jo̱ba' cajíingˉ Jesús i̱ 'lɨng'ˆ do jo̱ casɨ́'ˉreiñ': —¡Tiiˉ íiˊ moní'ˆ, jo̱ tiúungˊ i̱ dseañʉ'ˋ na lana! Jo̱ mɨ˜ cajíng'ˉ Jesús lajo̱, jo̱ dsifɨˊ ladob cajméeˋ i̱ 'lɨng'ˆ do e caquɨ́ng'ˉ i̱ dseañʉ'ˋ do fɨˊ quiniˇ jaléng'ˋ i̱ dseaˋ teáang'˜ dsíiˊ sɨnʉ́ʉˆ guá'ˉ do. Jo̱ jo̱guɨba' catiúungˉ i̱ 'lɨng'ˆ do i̱ dseaˋ do, jo̱ jí̱i̱'˜ co̱o̱ˋ joˋ eeˋ cajmeáiñ'ˋ i̱ dseañʉ'ˋ do.
42004036	Jo̱ dsíng'ˉ cafǿng'ˊ jaléng'ˋ dseaˋ jo̱ jmɨngɨ'ˊ rúiñ'ˋ lala: —¿I̱˜ i̱ dseaˋ na, faa˜aa', e quiʉ'rˊ ta˜ laco̱' jaangˋ dseaˋ i̱ óoˋ ta˜, jo̱guɨ quɨ́ɨ'˜bre jmɨɨ˜ e jmihuíiñˉ jaléng'ˋ i̱ 'lɨng'ˆ i̱ jéeˊ quiá'ˉ dseaˋ, jo̱ dsifɨˊ lajo̱b dsihuíingˉ jaléng'ˋ i̱ 'lɨng'ˆ do?
42004037	Jo̱ mɨ˜ calɨ́ˉ lado, dsíng'ˉ cani'ˉ júuˆ la'úngˉ fɨˊ lɨ˜ se̱'ˊ Galilea quiá'ˉ jalé'ˋ e guiʉ́ˉ e jmóoˋ Jesús fɨˊ Capernaum.
42004038	Jo̱ mɨ˜ cangɨ́ˋ jo̱, jo̱ cagüɨ'ɨ́ɨbˊ Jesús lɨ˜ iuuiñˉ fɨˊ dsíiˊ guá'ˉ quiá'ˉ dseaˋ góorˋ i̱ seengˋ fɨˊ Capernaum, jo̱ cangórˉ fɨˊ quiá'ˉ Tʉ́ˆ Simón. Jo̱ mɨ˜ caguiérˉ fɨˊ jo̱, nidséeb'˜ iemɨséˆ Tʉ́ˆ Simón e dsíng'ˉ iʉ˜ guíiñˆ. Jo̱ co̱o̱ˋ tú̱ˉ mɨ́ɨng'˜ dseaˋ i̱ teáang'˜ e sɨnʉ́ʉˆ do camɨ'rˊ Jesús jmɨ'eeˇ fa' e nijmi'leáaiñˉ i̱ dseamɨ́ˋ do.
42004039	Jo̱ba' cangóˉ Jesús fɨˊ lɨ˜ ráangˋ i̱ dseaˋ dsée'˜ do. Jo̱ mɨ˜ caguiérˉ lɨ˜ ráaiñ'ˋ do, jo̱ cajíiñˉ e jmohuɨ́ɨˊ e lɨ́ɨngˊ i̱ dseaˋ do. Jo̱ dsifɨˊ ladob ca'láangˉ i̱ dseamɨ́ˋ do, jo̱ cajém'ˋ e iʉ˜ guíiñ'ˆ do. Jo̱ mɨ˜ cangɨ́ˋ lado, jo̱ caró̱o̱ˉbre jo̱ cajméerˋ e cagǿ'ˋ Jesús có̱o̱'˜ i̱ dseaˋ caguiaangˉguɨ do.
42004040	Jo̱ mɨ˜ canʉʉˋ e jmɨɨ˜ jo̱, jo̱ fɨ́ɨmˊ dseaˋ caguilíiñˉ e 'náiñ'ˊ Jesús, jo̱ jéeiñˋ jaléng'ˋ dseaˋ dsée'˜ quiá'rˉ e laco̱' nijmi'leáangˉ dseaˋ do. Jo̱ mɨ˜ caguilíiñˉ fɨˊ lɨ˜ guiing˜ Jesús, jo̱ camɨ'rˊ dseaˋ do jmɨ'eeˇ lají̱i̱'˜ ta˜ ngolíiñˉ; jo̱ba' lɨ́ˉ jo̱ caquidsiˊ Jesús guóorˋ fɨˊ mogui˜ lajaangˋ lajaangˋ i̱ dseaˋ dsée'˜ do, jo̱ dsifɨˊ ladob 'láaiñ'ˉ.
42004041	Jo̱ jee˜ i̱ dseaˋ dsée'˜ do niquiéengˋ dseaˋ i̱ jéeˊ i̱ 'lɨng'ˆ quiá'ˉ. Jo̱ laco̱' ngóoˊ Jesús e jmi'leáaiñˉ lajaangˋ lajaangˋ i̱ dseaˋ do, jo̱ lajo̱b dsihuíingˉ jaléng'ˋ i̱ 'lɨng'ˆ do, jo̱ sóongˆ óorˋ tɨ'áiñ'ˋ Jesús jo̱ fé'rˋ: —'Nʉbˋ dseaˋ lɨn'ˊ Dseaˋ Jmáangˉ i̱ Jó̱o̱ˊ Fidiéeˇ camɨ́ɨng'˜. Jo̱ dsifɨˊ mɨ˜ canúuˉ Jesús e fé'ˋ i̱ 'lɨng'ˆ i̱ jéeˊ quiá'ˉ i̱ dseaˋ do lado, dsifɨbˊ ca'gaaiñˋ quiáiñ'ˉ jo̱ joˋ cacuø'rˊ fɨˊ fa' eeˋ café'ˋguɨiñ' do, co̱' líb'ˆ i̱ 'lɨng'ˆ do e Jesús lɨ́ɨiñˊ Dseaˋ Jmáangˉ i̱ cajíng'ˉ Fidiéeˇ i̱ nisíñˉ fɨˊ jmɨgüíˋ la lají̱i̱'˜ lamalɨ'ˋguɨ eáangˊ.
42004042	Jo̱ mɨ˜ cajneáˉ e jmɨɨ˜ e cajmi'leáangˉ Jesús jaléng'ˋ i̱ dseaˋ dsée'˜ do, cagüɨ'ɨ́ɨbˊ Jesús e fɨɨˋ do, jo̱ cangórˉ fɨˊ co̱o̱ˋ lɨ˜ cateáaiñˋ 'ñia'rˊ. Dsʉ' dsifɨˊ ladob caguilíingˉ jaléng'ˋ dseaˋ e 'náiñ'ˊ dseaˋ do calé'ˋ catú̱ˉ, jo̱ jnɨ́iñ'ˋ dseaˋ do e laco̱' jaˋ nidséiñ'ˉ fɨˊ lɨ˜ jié'ˋ.
42004043	Jo̱ba' cajíng'ˉ Jesús casɨ́'rˉ jaléng'ˋ i̱ dseaˋ do: —'Néˉ ninii˜i laco̱o̱ˋ laco̱o̱ˋ fɨɨˋ e niguiaaˆ júuˆ quiá'ˉ jial íingˉ Fidiéeˇ dseeˉ quiá'ˉ dseaˋ e laco̱' cuǿøngˋ nicá̱rˋ nifɨˊ quiáiñ'ˉ.
42004044	Jo̱ba' canaaiñˋ ngɨrˊ laco̱o̱ˋ fɨɨˋ e guiarˊ e júuˆ jo̱ fɨˊ laco̱o̱ˋ guá'ˉ quiá'ˉ dseaˋ góorˋ dseaˋ Israel e té̱e̱ˉ fɨˊ la'úngˉ fɨˊ lɨ˜ neáangˊ dseaˋ do.
42005001	Jo̱ co̱o̱ˋ jmɨɨ˜ cangóˉ Jesús fɨˊ 'nɨ'ˋ co̱o̱ˋ guiéeˊ fé'ˋ e siiˋ Genesaret, jo̱guɨ siiˋbɨ guiéeˊ Galilea cajo̱, jo̱ caguilíingˉ fɨ́ɨngˊ dseaˋ e iiñ˜ ninúrˉ jalé'ˋ júuˆ quiá'ˉ Fidiéeˇ e eˊ dseaˋ do. Jo̱ dsíng'ˉ fɨ́ɨngˊ i̱ dseaˋ i̱ caguilíingˉ do, jo̱ba' dsíng'ˉ sɨcúung'ˇ Jesús jee˜ jaléng'ˋ i̱ dseaˋ do.
42005002	Jo̱ lajeeˇ jo̱, cangáˉ Jesús tú̱ˉ móoˊ e té̱e̱ˉ quiá̱'ˉ 'nɨ'ˋ jmɨɨˋ, jo̱ i̱ dseaˋ fii˜ e móoˊ do nɨnica'uøømˋbre dsíiˊ, jo̱ dob nɨtaaiñ˜ ru̱'rˊ 'máaˊ quiá'rˉ 'nɨ'ˋ e guiéeˊ do.
42005003	Jo̱ba' camɨˊ Jesús fɨˊ e cajgóorˉ dsíiˊ co̱o̱ˋ e móoˊ do e quiá'ˉ Tʉ́ˆ Simón, jo̱ caguáˋbre fɨˊ dsíiˊ, jo̱ casɨ́'rˉ i̱ dseaˋ do fa' e nidsihuíingˉguɨjiʉ e móoˊ do fɨˊ 'nɨ'ˋ uǿˉ quiʉ̱́ˋ. Jo̱ mɨ˜ caje̱ˊ e móoˊ do ni˜ jmɨɨˋ, jo̱ tɨˊ jo̱b ca'e'ˊ Jesús jaléng'ˋ i̱ dseaˋ i̱ teáangˉ 'nɨ'ˋ jmɨɨˋ do jalé'ˋ júuˆ quiá'ˉ Fidiéeˇ.
42005004	Jo̱ mɨ˜ cató'ˊ e e'ˊ Jesús jaléng'ˋ i̱ dseaˋ do jalé'ˋ júuˆ quiá'ˉ Fidiéeˇ, jo̱ casɨ́'rˉ i̱ Tʉ́ˆ Simón do jo̱ cajíñ'ˉ: —Jmeeˉ e nidséˉ e móoˊ la tɨˊ dóoˉ tɨˊ lɨ˜ nɨ'a'ˊguɨ quiá'ˉ e guiéeˊ la. Jo̱ mɨ˜ niguiéeˊ lɨ˜ nɨ'a'ˊguɨ, nibíˆna' 'máaˊ quíiˆna' jo̱ nijmang'ˆna' 'ñʉˋ.
42005005	Jo̱ba' cañíiˋ Tʉ́ˆ Simón jo̱ casɨ́'rˉ Jesús: —Tɨfa'ˊ, lata˜ uǿøbˋ nɨcataang˜naa' jmooˉnaa' ta˜ bíˋ 'máaˊ, jo̱ jí̱i̱'˜ jaangˋ 'ñʉˋ jaˋ mɨˊ calɨ'ˊnaa'. Dsʉ' 'nʉˋguɨ quiʉ́'ˋ ta˜ lana, jo̱ba' nibíˆbaa 'máaˊ quiéˉe.
42005006	Jo̱ba' cangolíiñˆ cartɨˊ lɨ˜ nɨ'a'ˊguɨ quiá'ˉ e guiéeˊ do, jo̱ jo̱b cabírˋ 'máaˊ quiá'rˉ fɨˊ lɨ˜ ca'eˊ Jesús, jo̱ i̱ lɨ́ɨˊ 'ñʉˋ calɨ́'rˉ. Jo̱ mɨ˜ canaaiñˋ ǿøiñˊ e 'máaˊ do, jo̱ canaangˋ 'guɨɨˋba' do, co̱' dsíng'ˉ fɨ́ɨngˊ i̱ jó'ˋ do nicangotáang'˜ne' fɨˊ dsíiˊ e 'máaˊ do.
42005007	Jo̱ba' catǿ'rˉ i̱ dseaˋ la'ó'ˋ jmóoˋ ta˜ có̱o̱'r˜ i̱ teáang'˜ dsíiˊ e móoˊ e co̱o̱ˋguɨ do, jo̱ íbˋ cangolíingˆ e cangojmɨcó̱o̱'ˇ quiá'rˉ e quiá'ˉ e caguáˉ e 'máaˊ do. Jo̱ mɨ˜ caguirˊ e 'máaˊ do, jo̱ canaaiñˋ uǿøiñˋ i̱ 'ñʉˋ do, jo̱ catáng'ˋneiñ' do fɨˊ dsíiˊ e móoˊ do carˋ carǿngˉ lajɨˋ tú̱ˉ. Jo̱ jiʉ˜ jaˋ cango'ang'ˊ e móoˊ do, co̱' dsíng'ˉ fɨ́ɨngˊ i̱ 'ñʉˋ do calɨ́'rˉ.
42005008	Jo̱ mɨ˜ cangáˉ Tʉ́ˆ Simón jalé'ˋ e do, dsifɨˊ lajo̱b casí'rˋ uǿˉ jnir˜ fɨˊ quiniˇ Jesús laco̱' teáaiñ'˜ dsíiˊ e móoˊ do, jo̱ casɨ́'rˉ dseaˋ do jo̱ cajíñ'ˉ: —Fíiˋi, jaˋ catɨ́ɨn'ˉ sin'ˊ cáanˋn, co̱' jaangˋ dseaˋ dseeˉ dseaˋ quibˊ lɨ́ɨngˊ jnea˜.
42005009	Jo̱ cajíng'ˉ Tʉ́ˆ Simón lajo̱, co̱' dsíng'ˉ cangogáˋ dsíirˊ co̱lɨɨng˜ có̱o̱'˜ jaléng'ˋ i̱ dseaˋ caguiaangˉguɨ do dsʉ' e calɨ́'rˉ jaléng'ˋ i̱ 'ñʉˋ do ie˜ jmɨɨ˜ jo̱.
42005010	Jo̱ jee˜ i̱ dseaˋ íˋ nitaang˜ gángˉ dseañʉ'ˋ i̱ jmóoˋ ta˜ co̱lɨɨng˜ có̱o̱'˜ Tʉ́ˆ Simón, jaaiñ'ˋ do siirˋ Tiáa˜ jo̱ jaangˋguɨ i̱ siiˋ Juan, jo̱ lajɨˋ huáaiñˉ do lɨ́ɨiñˊ jó̱o̱ˊ jaangˋ dseañʉ'ˋ i̱ siiˋ Zebedeo. Jo̱ba' cajíng'ˉ Jesús casɨ́'rˉ Tʉ́ˆ Simón: —Jaˋ fǿøn'˜, Tʉ́ˆ Simón, co̱' latɨˊ lana nitʉ́'ˆ e ta˜ jmoo'ˋ na, jo̱guɨ nicuǿøˆø 'nʉˋ co̱o̱ˋguɨ ta˜ e lɨ́ɨbˊjiʉ la lɨ́ɨˊ e ta˜ na cajo̱, co̱' nijmée'ˆ ta˜ guiaˊ júuˆ quiéˉe jee˜ jaléng'ˋ dseaˋ jmɨgüíˋ.
42005011	Jo̱ mɨ˜ cangɨ́ˋ jo̱, cangolíimˋtu̱r fɨˊ 'nɨ'ˋ uǿˉ quiʉ̱́ˋ có̱o̱'˜ lajɨˋ tú̱ˉ e móoˊ do, jo̱ jo̱b catʉ́ˋ i̱ dseaˋ do lajɨˋ tú̱ˉ e móoˊ do có̱o̱'˜ lajalé'ˋ e seaˋ quiá'rˉ, jo̱ cangolíimˆbre có̱o̱'˜ Jesús.
42005012	Jo̱ mɨ˜ cangɨ́ˋ jo̱, jo̱ lajeeˇ táangˋ Jesús fɨˊ co̱o̱ˋ fɨɨˋ lɨ˜ se̱'ˊ Galilea, jo̱ caguiéˉ jaangˋ dseañʉ'ˋ i̱ lɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táangˋ. Jo̱ mɨ˜ caguiérˉ quiá̱'ˉ lɨ˜ sing'ˊ Jesús, jo̱ casí'rˋ uǿˉ jnir˜ jo̱ catúuiñˊ cartɨˊ ni˜ uǿˆ jo̱ camɨ'rˊ jmɨ'eeˇ dseaˋ do jo̱ cajíñ'ˉ casɨ́'ˉreiñ': —Fíiˋnaa', cuǿømˋ líˋ jmi'leáan'ˆ jnea˜ song iin'˜ lajo̱.
42005013	Jo̱ba' cagüɨng'ˊ Jesús i̱ dseaˋ dsée'˜ do jo̱ cajíñ'ˉ casɨ́'ˉreiñ': —Iim˜baa jmi'leáanˉn 'nʉˋ. Jo̱ba' latɨˊ lanab ni'leáan'ˉ lají̱i̱'˜ jmohuɨ́ɨˊ e lɨn'ˊ. Jo̱ dsifɨˊ mɨ˜ cajíng'ˉ Jesús lajo̱, cajém'ˋ e jmohuɨ́ɨˊ e lɨ́ɨngˊ i̱ dseaˋ dsée'˜ do, jo̱ jí̱i̱'˜ capí'ˆ joˋ eeˋ lɨ́ɨngˊguɨr e jmohuɨ́ɨˊ 'lɨ'ˆ do.
42005014	Jo̱ba' caquiʉ'ˊ Jesús ta˜ i̱ dseañʉ'ˋ do e jaˋ i̱i̱ˋ nisɨ́'rˋ jí̱i̱'˜ jaangˋ lají̱i̱'˜ e calɨ́ˉ do, jo̱ casɨ́'ˉreiñ' do jo̱ cajíñ'ˉ lala: —Gua˜ jo̱ güɨjáang'˜ uø'ˊ fɨˊ quiniˇ jmidseaˋ quíˉii', jo̱guɨ 'néˉ lɨɨng˜ eeˋ co̱o̱ˋ nigüɨcá̱'ˆ e quiá'ˉ e nicuǿ'ˆ gui'máang'ˇ Fidiéeˇ lɨ́'ˆ laco̱'guɨ ta˜ caquiʉ'ˊ Moi˜. Jo̱ba' i̱ jmidseaˋ do nijíñ'ˉ e nɨca'láamˉba' lají̱i̱'˜ jmohuɨ́ɨˊ e lɨn'ˊ, jo̱ lajo̱b jaléng'ˋ dseaˋ ninírˋ e joˋ lɨn'ˊ jí̱i̱'˜ co̱o̱ˋ.
42005015	Jo̱ dsʉ' dsifɨˊ ladob cani'ˉ júuˆ e dsíng'ˉ 'gøng'ˊ Jesús. Jo̱ dsíng'ˉ fɨ́ɨngˊ dseaˋ cangolíingˆ e 'náiñ'ˊ dseaˋ do e iiñ˜ ninúrˉ jalé'ˋ júuˆ quiá'ˉ Fidiéeˇ, jo̱guɨ iiñ˜ e nijmi'leáangˉ dseaˋ do lají̱i̱'˜ jmohuɨ́ɨˊ e lɨ́ɨiñ'ˊ do.
42005016	Jo̱ dsʉ' tá'ˉ co̱' jeeng˜ jmɨ'námˋ 'ñia'ˊ Jesús, jo̱ 'nó'rˊ lɨ˜ jaˋ i̱i̱ˋ dseaˋ seengˋ, jo̱ fɨˊ jo̱b dséerˊ dsisíiñˉ có̱o̱'˜ Fidiéeˇ.
42005017	Jo̱ mɨ˜ cangɨ́ˋ jo̱, co̱o̱ˋ jmɨɨ˜ lajeeˇ e'ˊ Jesús jaléng'ˋ dseaˋ jalé'ˋ júuˆ quiá'ˉ Fidiéeˇ, jo̱ fɨˊ jo̱b neáangˊ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo co̱lɨɨng˜ có̱o̱'˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel. Jo̱ i̱ dseaˋ do, seeiñ'ˋ do jalíiñˉ fɨˊ Jerusalén có̱o̱'˜guɨ jalé'ˋ fɨɨˋ e néeˊ quiá̱'ˉ lɨ˜ se̱'ˊ Galilea có̱o̱'˜guɨ lɨ˜ se̱'ˊ Judea. Jo̱ dsíng'ˉ li˜ e jmɨcó̱o̱'˜ quiá'ˉ Jesús e güea'ˆ 'gøng'ˊ quiá'ˉ Fidiéeˇ, co̱' dsíng'ˉ tɨɨiñˋ e jmi'leáaiñˉ jaléng'ˋ dseaˋ dsée'˜.
42005018	Jo̱ lajeeˇ jo̱ caguilíingˉ tú̱ˉ 'nɨˊ mɨ́ɨng'˜ dseañʉ'ˋ fɨˊ lɨ˜ táangˋ Jesús e dsíiñˋ jaangˋ dseañʉ'ˋ i̱ caang˜ tɨɨˉ, co̱' iiñ˜ nidsijéeiñˋ i̱ dseaˋ dsée'˜ do fɨˊ quiniˇ Jesús.
42005019	Dsʉ' jaˋ lɨ˜ cadsé'ˋ i̱ dseaˋ do fɨˊ lɨ˜ ningɨ́iñˉ, co̱' dsíng'ˉ fɨ́ɨngˊ dseaˋ i̱ teáang'˜ e sɨnʉ́ʉˆ do ie˜ jo̱. Jo̱ba' cajgóoˉ i̱ dseaˋ jéengˋ i̱ dseaˋ dsée'˜ do fɨˊ yʉ́'ˆ 'nʉ́ʉˊ lɨ˜ røøˋ. Jo̱ mɨ˜ caguilíiñˉ fɨˊ jo̱, jo̱ ca'ǿrˋ co̱o̱ˋ tooˋ, jo̱ fɨˊ jo̱b cangɨ́ɨiñˋ i̱ dseaˋ dsée'˜ do laco̱' dsíiñ'ˉ do e fɨˊ ni˜ lɨ˜ ráaiñˋ, jo̱ cajgiáangˉneiñ' do jee˜ jaléng'ˋ i̱ dseaˋ i̱ teáang'˜ e dsíiˊ sɨnʉ́ʉˆ do dseáng'ˉ fɨˊ quiniˇ Jesús.
42005020	Jo̱ mɨ˜ catɨsɨ́ɨng'ˇ i̱ dseaˋ dsée'˜ do cartɨˊ ni˜ uǿˆ, dsifɨˊ ladob calɨlí'ˆ Jesús e jáb'ˉ lɨ́ɨngˋ i̱ dseaˋ dsée'˜ do có̱o̱'˜ i̱ dseaˋ dsíiˊ quiá'rˉ do e quɨ́ɨb'˜ dseaˋ do jmɨɨ˜ e nijmi'leáaiñˉ jaléng'ˋ dseaˋ dsée'˜. Jo̱ba' casɨ́'rˉ i̱ dseaˋ dsée'˜ do jo̱ cajíñ'ˉ: —Ni'íim˜baa dseeˉ quíi'ˉ, Ruu'ˇ.
42005021	Jo̱ mɨ˜ canúuˉ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ i̱ dseaˋ fariseo do e cajíng'ˉ Jesús lajo̱, jo̱ canaaiñˋ ɨˊ dsíirˊ jo̱ sɨ́ɨiñˋ la'ó'ˋ yaaiñ˜: “¿I̱˜ i̱ dseañʉ'ˋ la e jafée'r˜ jalé'ˋ júuˆ e jí̱i̱'˜ Fidiéebˇ dseaˋ catɨ́ɨiñˉ fé'rˋ? Co̱' jí̱i̱'˜ Fidiéeˇ dseaˋ guiing˜ ñifɨ́ˉ catɨ́ɨiñˉ ni'íiñˉ dseeˉ quíˆnaa'.”
42005022	Dsʉ' Jesús calɨlí'ˆbre jalé'ˋ e ɨˊ dsíiˊ i̱ dseaˋ do, jo̱ba' casɨ́'ˉreiñ' jo̱ cajmɨngɨ́'ˉreiñ' lala: —¿Jialɨ'ˊ ɨˊ óoˊna' lana?
42005023	¿E˜ e lɨ́ɨngˉna' e jaˋguɨ huɨ́ɨngˊ e nifé'ˆnaa': su e “Ni'íimˇbaa dseeˉ quíi'ˉ”, o̱si e nifé'ˆnaa' é: “Ráan'ˉ jo̱ ngɨ˜”?
42005024	Dsʉ' lana jnea˜ ni'éeˆe 'nʉ́'ˋ e jnea˜, i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, ooˉbaa ta˜ e ni'íin˜n dseeˉ quiá'ˉ jaléng'ˋ dseaˋ jmɨgüíˋ. Jo̱ba' casɨ́'ˉ Jesús i̱ dseaˋ i̱ caang˜ tɨɨˉ do jo̱ cajíñ'ˉ: —Ráan'ˉ, Ruu'ˇ, jo̱ uǿøˊba' nicó̱'ˆ e lɨ˜ dsíin'ˆ na, jo̱ guǿng'ˊ fɨˊ quíi'ˉ náng.
42005025	Jo̱ mɨ˜ café'ˋ Jesús lado, dsifɨˊ ladob caró̱o̱ˉ i̱ dseaˋ caang˜ tɨɨˉ do jee˜ jaléng'ˋ i̱ dseaˋ i̱ teáangˉ do, jo̱ case'rˊ e lɨ˜ dsíiñˆ do, jo̱ cangáiñ'ˉ fɨˊ quiá'rˉ. Jo̱ lajeeˇ ngaiñ'ˊ jo̱ jmiféiñ'ˊ Fidiéeˇ dsʉ' uíi'˜ e ca'láaiñˉ.
42005026	Jo̱ lajalém'ˋ i̱ dseaˋ i̱ teáangˉ do dsíng'ˉ cangogáˋ dsíirˊ, jo̱ canaaiñˋ cuø'rˊ gui'máang'ˇ Fidiéeˇ jo̱guɨ jmiféiñ'ˊ dseaˋ do cajo̱ dsʉ' e ca'láangˉ i̱ dseañʉ'ˋ i̱ caang˜ tɨɨˉ do, jo̱ sɨ́ɨiñˋ lajeeˇ yaaiñ˜: —Jí̱i̱'˜ co̱o̱ˋ née'˜ jaˋ mɨˊ caneˋnaa' e guiʉ́ˉ e la jmóoˋ i̱ dseañʉ'ˋ na.
42005027	Jo̱ mɨ˜ cangɨ́ˋ jo̱, jo̱ cagüɨ'ɨ́ɨbˊ Jesús lɨ˜ iuuiñˉ do, jo̱ cangórˉ fɨˊ lɨ˜ jié'ˋ. Jo̱ lajeeˇ iuuiñˉ fɨˊ ngóorˊ, cangáiñˉ jaangˋ nodsicuuˉ i̱ siiˋ Leví i̱ guiing˜ fɨˊ lɨ˜ mɨrˊ cuuˉ e catɨ́ɨngˉ dseata˜ i̱ guiing˜ fɨˊ Roma. Jo̱ catǿ'ˉ Jesús i̱ dseaˋ do jo̱ casɨ́'ˉreiñ': —Leví, máˉaa' có̱o̱'˜ jnea˜.
42005028	Jo̱ mɨ˜ canúuˉ Leví e tǿˋ Jesús, jo̱ dsifɨˊ ladob catʉ́rˋ ta˜ jmóorˋ có̱o̱'˜ jalé'ˋ e seaˋ quiá'rˉ jo̱ cangóˉbre có̱o̱'˜ Jesús.
42005029	Jo̱ mɨ˜ cangɨ́ˋ jo̱, fɨˊ quiá'ˉ Leví cajméerˋ co̱o̱ˋ jmɨɨ˜ fe'ˋ e quiá'ˉ e jmɨ'górˋ Jesús, jo̱guɨ catǿ'rˉ jaléng'ˋguɨ nodsicuuˉ i̱ cuíiñˋ e cagǿ'rˋ co̱lɨɨng˜, jo̱guɨ fɨ́ɨmˊbɨ dseaˋ jiéng'ˋ i̱ caseáng'ˊ fɨˊ jo̱ ie˜ jo̱.
42005030	Jo̱ lajeeˇ jo̱, dob neáangˊ jaléng'ˋ dseaˋ fariseo có̱o̱'˜ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel. Jo̱ mɨ˜ cangárˉ e gø'ˊ Jesús có̱o̱'˜ jaléng'ˋ nodsicuuˉ có̱o̱'˜guɨ jaléng'ˋ dseaˋ i̱ seaˋ júuˆ e dsíng'ˉ røøiñˋ dseeˉ, jo̱ba' canaaiñˋ éeiñˋ Jesús jo̱ casɨ́'rˉ i̱ dseaˋ i̱ caguilíingˉ có̱o̱'˜ dseaˋ do: —¿Jialɨ'ˊ ɨ̱́'ˋ gø'ˊ tɨfa'ˊ quíiˉna' có̱o̱'˜ jaléng'ˋ nodsicuuˉ có̱o̱'˜guɨ jaléng'ˋ dseaˋ i̱ seaˋ júuˆ e dsíng'ˉ røøiñˋ dseeˉ?
42005031	Jo̱ mɨ˜ canúuˉ Jesús e fé'ˋ i̱ dseaˋ do lado, jo̱ cañíirˋ quiáiñ'ˉ jo̱ casɨ́'ˉreiñ': —Jaléng'ˋ dseaˋ guiúngˉ jaˋ 'neáiñˉ tɨmɨ́ɨˊ, co̱' lají̱i̱'˜ dseaˋ dsée'˜bing' i̱ 'neángˉ tɨmɨ́ɨˊ.
42005032	Jo̱ jnea˜ jaˋ cagáˉa fɨˊ jmɨgüíˋ la e caga'nén'ˋn jaléng'ˋ dseaˋ i̱ guiúngˉ, co̱' jaléng'ˋ dseaˋ dseeˉ dseaˋ quiˊbing' i̱ caga'nén'ˋn e laco̱' niquɨ́'ˉ nijíng'ˋ yaaiñ˜ fɨˊ quiniˇ Fidiéeˇ dseaˋ guiing˜ ñifɨ́ˉ.
42005033	Jo̱ mɨ˜ cangɨ́ˋ e cajíng'ˉ Jesús lajo̱, jo̱ caleábˋ catú̱ˉ cajmɨngɨ́ɨˋtu̱ i̱ dseaˋ Israel i̱ lɨ́ɨngˊ dseaˋ fariseo do jo̱ cajíñ'ˉ lala e cajmɨngɨ́'rˉ Jesús: —Jaléng'ˋ dseaˋ i̱ ngɨˊ có̱o̱'˜ Juan i̱ seáangˋ dseaˋ jmɨɨˋ có̱o̱'˜guɨ jaléng'ˋ jnea'ˆ, dseaˋ lɨ́ɨˊnaa' dseaˋ fariseo, dsíng'ˉ jmooˉnaa' ayuno jo̱guɨ dsíng'ˉ fé'ˋnaa' fa'ˊ, jo̱ ¿jialɨ'ˊ jaléng'ˋ dseaˋ i̱ ngɨˊ có̱o̱'˜ 'nʉˋ laco̱o̱ˋ jmɨɨb˜ ɨ̱́'ˋ gø'rˊ, jo̱ jaˋ jmóorˋ ayuno laco̱' jnea'ˆ?
42005034	Jo̱ba' cañíiˋtu̱ Jesús quiá'ˉ i̱ dseaˋ do jo̱ cajíñ'ˉ casɨ́'ˉreiñ': —Fa' mɨ˜ jmooˋ 'nʉ́'ˋ jmɨɨ˜ e cung'ˊ guooˋ dseaˋ, jo̱ba' jaˋ cuǿøngˋ e niseáang˜na' jaléng'ˋ i̱ dseaˋ sɨmɨ́ɨngˇ do e nijmérˉ ayuno lajeeˇ neáaiñˊ có̱o̱'˜ i̱ sɨming'ˋ i̱ nicúng'ˉ guóˋ do.
42005035	Jo̱ dsʉ' niguiéebˊ jmɨɨ˜ mɨ˜ nitǿøˋ dseaˋ i̱ sɨming'ˋ do, jo̱ ie˜ jo̱ mɨ˜ nijméˉ ayuno i̱ dseaˋ sɨmɨ́ɨngˇ do.
42005036	Jo̱guɨ ca'e'ˊguɨ Jesús jaléng'ˋ i̱ dseaˋ do jalé'ˋ júuˆ já'ˉ e lafa' júuˆ cuento jo̱ cajíñ'ˉ: —Mɨ˜ 'néˉ te̱'ˉ dseaˋ co̱o̱ˋ 'mɨ'ˊ, jaˋ jmóorˋ fa' e quiʉ'rˊ ca'ná'ˆ 'mɨ'qui'ˊ e 'mɨ́ɨˉ jo̱ nite̱'rˉ có̱o̱'˜ co̱o̱ˋ 'mɨ'qui'ˊ e yʉ́ʉ'˜. Co̱' song cajméerˋ lajo̱, ni'íimˉ e 'mɨ'qui'ˊ e 'mɨ́ɨˉ do, jo̱guɨ ni'íimˉ e 'mɨ'qui'ˊ e yʉ́ʉ'˜ do cajo̱, co̱' mɨ˜ nijgíiˉ, nijǿm'ˋ e 'mɨ'ˊ 'mɨ́ɨˉ e sɨto̱'ˊ do, jo̱ nilɨfe'ˋguɨ e lɨ˜ sɨ'guɨɨˋ do. Jo̱ mɨ˜ nilɨquiʉ̱'ˊ jo̱ joˋ eeˋ ta˜ íingˆ jí̱i̱'˜ capí'ˆ jóng.
42005037	Jo̱guɨ cajíng'ˉguɨ Jesús casɨ́'rˉ jaléng'ˋ i̱ dseaˋ do: —Jo̱ lajo̱bɨ cajo̱, jaˋ guié'ˋ dseaˋ jmɨ́'ˆ mɨ́'ˆ huɨɨngˋ jǿ'ˆ e laco̱' gui'ná'ˆ có'ˊ fɨˊ co̱o̱ˋ dsíiˊ loo˜ jó'ˋ e yʉ́ʉ'˜, dsʉco̱' song cajméerˋ lajo̱, jo̱ba' ni'guíˋba' do jo̱ nidsi'ɨ́ɨbˊ e jmɨ́'ˆ do jo̱guɨ ni'íimˉ e loo˜ jó'ˋ do cajo̱. Jo̱ co̱' lajo̱b lɨ́ɨˊ,
42005038	jo̱ba' guiʉ́ˉguɨ e niguié'ˋ dseaˋ e jmɨ́'ˆ mɨ́'ˆ huɨɨngˋ jǿ'ˆ do laco̱' gui'ná'ˆ có'ˊ fɨˊ co̱o̱ˋ dsíiˊ loo˜ jó'ˋ e 'mɨ́ɨbˉ, jo̱ lajo̱ba' jaˋ dseáang'˜ fa' e ni'guíˋ e loo˜ jó'ˋ do o̱'guɨ fa' e nidsi'ɨ́ɨˊ e jmɨ́'ˆ do cajo̱.
42005039	Jo̱guɨ jí̱i̱'˜ jaangˋ dseaˋ, mɨ˜ nɨcangoyúung'˜ e ca'ɨ̱́'rˉ jmɨ́'ˆ mɨ́'ˆ huɨɨngˋ jǿ'ˆ e nɨcó'ˊ, iing˜guɨr fa' ni'ɨ̱́'rˋ jmɨ́'ˆ e jaˋ mɨˊ lɨ́ɨˊ lajo̱, co̱' jalém'ˋ dseaˋ fé'rˋ: “Eáangˊguɨ jlo'ˆ jmɨ́'ˆ mɨ́'ˆ huɨɨngˋ jǿ'ˆ e nɨcó'ˊ laco̱'guɨ jmɨ́'ˆ e jaˋ lɨ́ɨˊ lajo̱.” Jo̱ jalé'ˋ e júuˆ na ca'e'ˊ Jesús jaléng'ˋ i̱ dseaˋ do ie˜ jo̱.
42006001	Jo̱ mɨ˜ cangɨ́ˋ jo̱, co̱o̱ˋ jmɨɨ˜ lajeeˇ e jmi'íng'ˊ jaléng'ˋ dseaˋ Israel, cangɨ́ɨngˊ Jesús có̱o̱'˜ jaléng'ˋ dseaˋ quiá'rˉ fɨˊ 'nɨ'ˋ lɨ˜ sɨjnea˜ cuɨ'ieeˋ. Jo̱ lajeeˇ teáaiñ'˜ fɨˊ lado, jaléng'ˋ i̱ dseaˋ do canaaiñˋ éeiñˉ láaˊ quiá'ˉ cuɨ'ieeˋ, jo̱ guiʉ́rˋ fɨˊ jaguórˋ jo̱ jiʉ́ʉrˉ quiˊ quiá'ˉ, jo̱ cu'rˋ e mɨcuɨ'ieeˋ do.
42006002	Jo̱ dob ngolíingˉ tú̱ˉ 'nɨˊ mɨ́ɨng'˜ dseaˋ Israel i̱ lɨ́ɨngˊ dseaˋ fariseo. Jo̱ mɨ˜ cangárˉ e éengˉ jaléng'ˋ i̱ dseaˋ do láaˊ quiá'ˉ cuɨ'ieeˋ, jo̱ dsifɨˊ ladob cajmɨngɨ'ˊreiñ' jo̱ cajíñ'ˉ lala: —¿Jialɨ'ˊ jmooˋ 'nʉ́'ˋ co̱o̱ˋ e jaˋ catɨ́ɨngˉ nijméˉ dseaˋ mɨ˜ jmɨɨ˜ e jmi'íng'ˊnaa', dseaˋ lɨ́ɨˊnaa' dseaˋ Israel?
42006003	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ' jo̱ cajíñ'ˉ: —¿Su jaˋ mɨˊ ca'íˋ 'nʉ́'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ jial cajméeˋ dseata˜ dseaˋ féng'ˊ Daví'ˆ có̱o̱'˜ jaléng'ˋ dseaˋ quiá'rˉ mɨ˜ cadseáˉ jmɨ'aaiñˉ?
42006004	Co̱' ie˜ jo̱ i̱ dseata˜ Daví'ˆ do ca'írˉ fɨˊ dsíiˊ sɨnʉ́ʉˆ guá'ˉ quiá'ˉ dseaˋ góorˋ dseaˋ Israel, jo̱ camɨ'rˊ jmidseaˋ i̱ néeˊ ni˜ guá'ˉ do iñí'ˆ e güeang'ˆ e tɨ́ɨngˋ dseaˋ e cuø'rˊ Fidiéeˇ, jo̱ cagǿ'rˋ có̱o̱'˜ jaléng'ˋ i̱ dseaˋ i̱ có̱o̱'r˜ do. Jo̱ nɨñíbˆ 'nʉ́'ˋ e jaˋ cuǿøngˋ dǿ'ˉ lɨ́'ˆ doñiˊ i̱i̱ˋ dseaˋ e iñí'ˆ do, co̱' lají̱i̱'˜ jmidseaˋbing' cuǿøngˋ líˋ dǿ'ˉ e jo̱. Dsʉ' cangɨ́ɨmˋ i̱ dseata˜ dseaˋ féng'ˊ Daví'ˆ do e cagǿ'rˋ e iñí'ˆ do ie˜ jo̱ co̱lɨɨng˜ có̱o̱'˜ jaléng'ˋ dseaˋ quiá'rˉ.
42006005	Jo̱ lalab cajíng'ˉguɨ Jesús: —Jo̱ jnea˜, i̱ cagüéngˉ fɨˊ jmɨgüíˋ la e gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, seabˋ fɨˊ quiéˉe e quiʉ́'ˋʉ ta˜ lajeeˇ e jmɨɨ˜ e jmi'íng'ˊ dseaˋ góoˋo dseaˋ Israel.
42006006	Jo̱ mɨ˜ cangɨ́ˋ jo̱, mɨ˜ caguiéˉ co̱o̱ˋguɨ jmɨɨ˜ e jmi'íng'ˊ jaléng'ˋ dseaˋ Israel, jo̱ ca'íˉ Jesús fɨˊ dsíiˊ co̱o̱ˋ guá'ˉ quiá'ˉ dseaˋ góorˋ dseaˋ Israel, jo̱ canaaiñˋ e'rˊ jaléng'ˋ dseaˋ jalé'ˋ júuˆ quiá'ˉ Fidiéeˇ. Jo̱ jo̱b nitáangˋ jaangˋ dseañʉ'ˋ i̱ nicaang˜ guooˋ dséeˊ.
42006007	Jo̱ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ dseaˋ Israel i̱ lɨ́ɨngˊ dseaˋ fariseo dob ngɨrˊ e téeiñˋ Jesús, jo̱ iiñ˜ e nijǿørˉ su nijmi'leáangˉ dseaˋ do i̱ dseaˋ dsée'˜ do lajeeˇ mɨ˜ jmɨɨ˜ e jmi'íng'ˊ jaléng'ˋ dseaˋ Israel; jo̱ faco̱' lajo̱, niguié'rˊ jial e ni'nɨ́iñˉ dseaˋ do.
42006008	Jo̱ dsʉ' Jesús lí'ˆbre jalé'ˋ e ɨˊ dsíiˊ jaléng'ˋ i̱ dseaˋ do, jo̱ casɨ́'rˉ i̱ dseañʉ'ˋ i̱ caang˜ guooˋ do jo̱ cajíñ'ˉ: —Ráan'ˉ jo̱ ñisíng'ˋ uø'ˊ fɨˊ quiniˇ jaléng'ˋ i̱ dseaˋ la. Jo̱ dsifɨˊ ladob caró̱o̱ˉ i̱ dseañʉ'ˋ i̱ caang˜ guooˋ do, jo̱ cangórˉ fɨˊ lɨ˜ cajíng'ˉ Jesús.
42006009	Jo̱ mɨ˜ caguiérˉ fɨˊ lɨ˜ eˊ dseaˋ do, jo̱ba' cajíng'ˉ Jesús casɨ́'rˉ jaléng'ˋ i̱ dseaˋ i̱ teáang'˜ dsíiˊ e sɨnʉ́ʉˆ guá'ˉ do: —Seaˋ co̱o̱ˋ e nijmɨngɨ́ɨ'ˇɨ 'nʉ́'ˋ jaléng'ˋna' na. ¿E˜ ta˜ quiʉ'ˊ fɨˊ ni˜ jiˋ quiá'ˉ Moi˜ e cuǿøngˋ jmóˆoo' mɨ˜ jmɨɨ˜ e jmi'íng'ˊnaa', su jalé'ˋ e gaˋ o̱fa' jalé'ˋ e guiʉ́bˉ é? ¿Su e jngáang'˜naa' jaléng'ˋ dseaˋ dsée'˜ o̱fa' e jmi'leáamˆbaa'r é?
42006010	Jo̱ mɨ˜ calɨ́ˉ e fé'ˋ Jesús lajo̱, jo̱ cajǿøiñˉ jaléng'ˋ i̱ dseaˋ i̱ teáang'˜ dsíiˊ e sɨnʉ́ʉˆ guá'ˉ do, jo̱ casɨ́'rˉ i̱ dseaˋ caang˜ guooˋ do jo̱ cajíñ'ˉ: —Níi'˜ guóo'ˋ, dseañʉ'ˋ. Jo̱ mɨ˜ cani'ˊ i̱ dseaˋ do guóorˋ e caang˜ do, dsifɨˊ ladob ca'lóoˉ, jo̱ jí̱i̱'˜ co̱o̱ˋ joˋ eeˋ lɨ́ɨˊ.
42006011	Jo̱ mɨ˜ cangáˉ jaléng'ˋ i̱ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ dseaˋ Israel i̱ lɨ́ɨngˊ dseaˋ fariseo e cajmi'leáamˉ Jesús i̱ dseaˋ dsée'˜ do, dsíng'ˉ calɨguíiñˉ jo̱ canaaiñˋ sɨ́ɨiñˋ lajeeˇ yaaiñ˜ jial laco̱' cuǿøngˋ e nijmeáiñ'ˋ dseaˋ do.
42006012	Jo̱ mɨ˜ cangɨ́ˋ jo̱, co̱o̱ˋ jmɨɨ˜ cangóˉ Jesús fɨˊ co̱o̱ˋ yʉ́'ˆ mó'ˋ, jo̱ fɨˊ jo̱b cateáaiñˋ lata˜ uǿøˋ e sɨ́ɨiñˋ có̱o̱'˜ Fidiéeˇ dseaˋ guiing˜ ñifɨ́ˉ.
42006013	Jo̱ mɨ˜ cajneáˉ e uǿøˋ jo̱, jo̱ catǿ'rˉ jaléng'ˋ dseaˋ i̱ ngɨˊ có̱o̱'r˜ do. Jo̱ mɨ˜ caguilíiñ'ˉ do fɨˊ lɨ˜ siñ'ˊ, jo̱ caguíñ'ˋ guitúungˋ i̱ dseaˋ do i̱ ni'uíingˉ dseaˋ apóoˆ i̱ nijméˉ ta˜ ni'ˊ júuˆ quiá'rˉ.
42006014	Jo̱ lalab siiˋ i̱ dseaˋ guitúungˋ do: jaangˋ i̱ siiˋ Simón, jo̱ mɨ˜ canaaiñˋ ngɨrˊ có̱o̱'˜ Jesús jo̱ calɨsírˋ Tʉ́ˆ; jaangˋguɨ i̱ siiˋ Dɨ́ˆ, rúng'ˋ dseaˋ ngáang'˜ có̱o̱'˜ i̱ Simón do; jaangˋguɨ i̱ siiˋ Tiáa˜, jaangˋguɨ i̱ siiˋ Juan, jaangˋguɨ i̱ siiˋ Lii˜, jo̱ jaangˋguɨ i̱ siiˋ Bartolomé,
42006015	jaangˋguɨ i̱ siiˋ Mateo, jaangˋguɨ i̱ siiˋ Móˆ, jaangˋguɨ i̱ siiˋ Tiáa˜, jó̱o̱ˊ jaangˋ dseañʉ'ˋ i̱ siiˋ Alfeo; jaangˋguɨ i̱ siiˋ Simón i̱ lɨ́ɨngˊ dseaˋ celote;
42006016	jaangˋguɨ i̱ siiˋ Judas, rúng'ˋ dseaˋ ngáang'˜ có̱o̱'˜ i̱ Tiáa˜ do; jo̱ lɨ˜ cadséngˉguɨ jaangˋguɨ i̱ siiˋ Judas Iscariote, dseaˋ i̱ cajáng'ˋ Dseaˋ Jmáangˉ fɨˊ jaguóˋ jaléng'ˋ dseaˋ cǿøng'˜ quiá'ˉ dseaˋ Israel.
42006017	Jo̱ mɨ˜ cangɨ́ˋ jo̱, cajgámˉtu̱ Jesús fɨˊ e yʉ́'ˆ mó'ˋ do co̱lɨɨng˜ có̱o̱'˜ dseaˋ quiá'rˉ jo̱ catɨsɨ́ɨiñ'ˇ co̱o̱ˋ lɨ˜ iʉ˜ co̱o̱ˋ míiˆ røøˋ, jo̱ fɨˊ jo̱b caje̱rˊ e ca'e'ˊreiñ' do jalé'ˋ júuˆ quiá'ˉ Fidiéeˇ. Jo̱ lajeeˇ jo̱ caguilíingˉ jaléng'ˋ dseaˋ i̱ jalíingˉ fɨˊ Jerusalén có̱o̱'˜ jalé'ˋguɨ fɨɨˋ jié'ˋ e tée'˜ lɨ˜ se̱'ˊ Judea có̱o̱'˜ jaléng'ˋ dseaˋ i̱ neáangˊ fɨˊ 'nɨ'ˋ jmɨñí'ˆ fɨˊ Tiro có̱o̱'˜guɨ fɨˊ Sidón. Jo̱ jaléng'ˋ i̱ dseaˋ do caguilíiñˉ 'náiñ'ˊ Jesús, co̱' iiñ˜ e ninúrˉ jalé'ˋ júuˆ quiá'ˉ Fidiéeˇ e eˊ dseaˋ do. Jo̱guɨ fɨ́ɨmˊbiñ' do jéeiñˋ jaléng'ˋ dseaˋ dsée'˜, co̱' nɨñirˊ e jmi'leáamˉ Jesús jaléng'ˋ i̱ dseaˋ la'íˋ lɨ́'ˆ doñiˊ eeˋ jmohuɨ́ɨˊ e lɨ́ɨiñ'ˊ.
42006018	Jo̱guɨ jaléng'ˋ dseaˋ i̱ jéeˊ i̱ 'lɨng'ˆ quiá'ˉ cajmihuíimˉ Jesús i̱ 'lɨng'ˆ do, jo̱ lajo̱ba' ca'láamˉ jaléng'ˋ i̱ dseaˋ do.
42006019	Jo̱ jalém'ˋ dseaˋ ie˜ jo̱ iiñ˜ nidsilíiñˉ cáangˋ Jesús, jo̱ iiñ˜ nigüɨ́'rˉ fa' capí'ˆ sɨ̱b'ˆ dseaˋ do, jo̱ lajo̱ba' ni'leáaiñˉ lɨ́'ˆ doñiˊ eeˋ jmohuɨ́ɨˊ e lɨ́ɨiñˊ la'eáangˊ có̱o̱'˜ güea'ˆ 'gøng'ˊ quiá'ˉ dseaˋ do.
42006020	Jo̱ lajeeˇ sing'ˊ Jesús co̱lɨɨng˜ có̱o̱'˜ i̱ dseaˋ quiá'rˉ do, jo̱ cajǿøngˉneiñ' jo̱ casɨ́'rˉ dseaˋ do lala: —Juguiʉ́ˉjiʉ quíiˆ 'nʉ́'ˋ, jaˋ e lɨ́ɨˊ jialguɨ la tiñíingˉna', co̱' Fidiéebˇ dseaˋ nɨquie̱ˊ nifɨˊ quíiˉna' lana.
42006021	’Juguiʉ́ˉjiʉ quíiˉna', 'nʉ́'ˋ dseaˋ móoˉna' ooˉ, co̱' Fidiéebˇ nicuǿ'ˉ 'nʉ́'ˋ lalíingˋ mɨ˜ nitɨ́ˉ í'ˋ lajo̱. ’Juguiʉ́ˉjiʉ quíiˉna', 'nʉ́'ˋ dseaˋ jiuung˜ óoˊna' carˋ quɨ'ˋna', co̱' 'nʉ́'ˋbing' i̱ ningɨ́ɨˉ mɨ˜ niguiéeˊ jmɨɨ˜.
42006022	’Juguiʉ́ˉjiʉ quíiˉna' mɨ˜ 'ní'ˋ níingˉ jaléng'ˋ dseaˋ 'nʉ́'ˋ uii˜ quiéˉ jnea˜, o̱si mɨ˜ ǿøiñˋ 'nʉ́'ˋ fɨˊ caluuˇ fɨɨˋ lɨ˜ seengˋna', o̱si mɨ˜ jmineaiñ'ˆ 'nʉ́'ˋ, o̱si mɨ˜ nijíng'ˉ jaléng'ˋ dseaˋ e 'lɨm'ˆba' dsʉ' uíi'˜ e nʉ́ʉ'˜na' jalé'ˋ júuˆ quiéˉe, dseaˋ i̱ casíingˋ Fidiéeˇ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ.
42006023	Jo̱ e jmɨɨ˜ e mɨ˜ nijmeáng'ˋ dseaˋ 'nʉ́'ˋ jalé'ˋ e gaˋ lajo̱, güɨlɨ'iáangˋ óoˊna' dsʉco̱' nilɨseabˋ guiéeˆ quíiˉna' mɨ˜ nitɨ́ˉ fɨˊ ñifɨ́ˉ. Dsʉco̱' lajo̱b cajméeˋ jaléng'ˋ i̱ 'lɨɨ˜ yʉ́ʉ'˜ quiá'ˉ jaléng'ˋ i̱ dseaˋ i̱ 'ní'ˋ níingˉ 'nʉ́'ˋ do ie˜ lamɨ˜ cajmeáiñ'ˋ gaˋ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ mɨ˜ calɨ́ˉ e ca'eˊ Jesús jalé'ˋ e júuˆ na, jo̱ lalab cajíng'ˉguɨr:
42006024	—E ngɨ˜ fɨ́ɨˉ 'nʉ́'ˋ, jaléng'ˋ dseaˋ seaˋ cuuˉ, co̱' nɨcañíiˉba' e siiˋ juguiʉ́ˉ.
42006025	’E ngɨ˜ fɨ́ɨˉ 'nʉ́'ˋ, dseaˋ seaˋ e cø'ˆna' lalíingˋ lana, co̱' niguiéeˊ jmɨɨ˜ mɨ˜ nimóˆna' ooˉ. ’E ngɨ˜ fɨ́ɨˉ 'nʉ́'ˋ, dseaˋ jmi'iáangˋ óoˊna' có̱o̱'˜ jalé'ˋ e seaˋ fɨˊ jmɨgüíˋ la, co̱' niguiéebˊ jmɨɨ˜ mɨ˜ nilɨjiuung˜ óoˊna' carˋ niquɨ'ˆna' uii˜ quiá'ˉ jalé'ˋ e jo̱.
42006026	’E ngɨ˜ fɨ́ɨˉ 'nʉ́'ˋ mɨ˜ fé'ˋ jaléng'ˋ dseaˋ jmang'ˉ e guiʉ́ˉ uii˜ quíiˆna', co̱' lajo̱b cajméeˋ 'lɨɨ˜ yʉ́ʉ'˜ quiá'rˉ có̱o̱'˜ jaléng'ˋ dseaˋ i̱ cajmɨcaang˜ e café'rˋ cuaiñ˜ quiá'ˉ Fidiéeˇ malɨɨ˜guɨ eáangˊ.
42006027	Jo̱ mɨ˜ calɨ́ˉ e cajíng'ˉ Jesús lajo̱, jo̱ caféng'ˊguɨr jaléng'ˋ i̱ dseaˋ do jo̱ cajíñ'ˉ casɨ́'ˉreiñ': —Nʉ́ʉˉna' jalé'ˋ júuˆ quiéˉe: 'Néˉ nijmi'neáamˋba' jaléng'ˋ i̱ 'ní'ˋ níingˉ 'nʉ́'ˋ, jo̱guɨ jmeeˉna' jmang'ˉ e guiʉ́ˉ có̱o̱'˜ jaléng'ˋ dseaˋ i̱ 'léeˊ quíiˉna',
42006028	jo̱guɨ féeng'˜na' Fidiéeˇ uii˜ quiá'ˉ jaléng'ˋ i̱ cuø'ˊ 'nʉ́'ˋ júuˆ 'lɨ'ˆ, jo̱guɨ mɨ́ɨ'˜na' Fidiéeˇ jalé'ˋ e guiʉ́ˉ uii˜ quiá'ˉ jaléng'ˋ i̱ jmineang'ˆ 'nʉ́'ˋ.
42006029	Song i̱i̱ˋ caquiʉ̱́ʉ̱ˋ cataangˋ moníˆna', jo̱ba' cuǿø'˜na'r e cataangˋguɨ do güɨquiʉ̱́ʉ̱rˋ jóng. Jo̱ song i̱i̱ˋ caguiˊ 'mɨ'guiéeˉ quíiˉna', jo̱ba' cuǿø'˜na'r la quie̱ˊ 'mɨ'quíi'˜na' cajo̱.
42006030	Cuǿø'˜na' jaléng'ˋ i̱ mɨ'ˊ 'nʉ́'ˋ lɨ́'ˆ doñiˊ eeˋ mɨrˊ, jo̱ song i̱i̱ˋ cacá̱ˉ eeˋgo̱ e seaˋ quíiˉna', joˋ güɨmɨ́ɨ'˜na'r.
42006031	Jmɨcó̱o̱'˜na' jaléng'ˋ dseaˋ, jo̱ jmeeˉna' jmang'ˉ e guiʉ́ˉ có̱o̱'r˜ lɨ́'ˆ laco̱'guɨ iing˜na' e nijmérˉ có̱o̱'˜ 'nʉ́'ˋ.
42006032	’Jo̱ song 'nʉ́'ˋ 'neáangˋna' lají̱i̱'˜ i̱ 'neáangˋ 'nʉ́'ˋ, jo̱ba' jaˋ güɨ'ɨ́ˆ óoˊna' e jmooˋna' e guiʉ́ˉ, co̱' lajo̱b jmóoˋ cajo̱ jaléng'ˋ dseaˋ dseeˉ dseaˋ quiˊ.
42006033	Jo̱guɨ song jmɨcó̱o̱'˜na' lají̱i̱'˜ dseaˋ i̱ jmɨcó̱o̱'˜ 'nʉ́'ˋ, jo̱ba' jaˋ güɨ'ɨ́ˆ óoˊna' fa' e jmooˋna' e guiʉ́ˉ, co̱' lajo̱b jmóoˋ cajo̱ jaléng'ˋ dseaˋ dseeˉ dseaˋ quiˊ.
42006034	Jo̱guɨ mɨ˜ eeˋgo̱ jmɨ'ǿøngˋ rúng'ˋna' jo̱ jmooˋna' lajo̱ có̱o̱'˜ i̱ dseaˋ i̱ lɨ́ɨngˉna' i̱ niquíˉ e dsíˋ quíiˉna', jo̱ba' jaˋ güɨ'ɨ́ˆ óoˊna' jóng fa' e jmooˋna' e guiʉ́ˉ, co̱' lajo̱b jmóoˋ cajo̱ jaléng'ˋ dseaˋ dseeˉ dseaˋ quiˊ, jo̱ jmóorˋ lajo̱ uíi'˜ lɨɨng˜ eeˋ sɨjea̱r˜ e ni'íñ'ˋ quiá'ˉ dseaˋ rúiñ'ˋ.
42006035	’Dsʉ' 'nʉ́'ˋ 'néˉ nijmi'neáangˋna' jaléng'ˋ i̱ 'ní'ˋ níingˉ 'nʉ́'ˋ, jo̱guɨ jmang'ˉ e guiʉ́ˉ 'néˉ nijmeeˉna' có̱o̱'˜ lajaléng'ˋ dseaˋ. Jo̱guɨ jaléng'ˋ dseaˋ i̱ lɨɨng˜ eeˋgo̱ jmɨ'ǿøngˋ 'nʉ́'ˋ, jaˋ güɨ'ɨ́ˆ óoˊna' fa' dseáng'ˉ e niquɨ́'ˉtu̱r quíiˆna'. Jo̱ song nijmitíˆna' jalé'ˋ e nɨcafá'ˉa na, jo̱ba' dseáng'ˉ nilɨseabˋ guiéeˆ quíiˉna', jo̱ lajo̱guɨba' nilíingˉna' jó̱o̱ˊ Fidiéeˇ dseaˋ guiing˜ ñifɨ́ˉ, co̱' jí̱i̱'˜ íbˋ dseaˋ guiúngˉ có̱o̱'˜ jaléng'ˋ dseaˋ doñiˊ fa' sooˋ dsíirˊ o̱si jaˋ cuø'rˊ gui'máang'ˇ dseaˋ do é mɨ˜ eeˋgo̱ íñ'ˋ.
42006036	Jo̱ jmeeˉba' fɨ́ɨˉ lɨ́ɨngˉ rúng'ˋna' laco̱'guɨ Tiquíˆii' dseaˋ guiing˜ ñifɨ́ˉ fɨ́ɨˉ lɨ́ɨiñˉ 'nʉ́'ˋ.
42006037	’Jo̱ jaˋ cuǿ'ˆna' dseeˉ dseaˋ rúng'ˋna', jo̱ lajo̱ba' Fidiéeˇ jaˋ nicuǿ'rˉ 'nʉ́'ˋ dseeˉ cajo̱. Jo jaˋ fó'ˋna' júuˆ gaˋ quiá'ˉ dseaˋ rúng'ˋna', jo̱ba' Fidiéeˇ jaˋ nijmérˉ lajo̱ có̱o̱'˜ 'nʉ́'ˋ. Íingˊna' dseeˉ quiá'ˉ jaléng'ˋ dseaˋ, jo̱ lajo̱b ni'íingˉ Fidiéeˇ dseeˉ quíiˉna' cajo̱.
42006038	Cuǿø'˜na' jaléng'ˋ dseaˋ eeˋgo̱ e 'nérˉ, jo̱ lajo̱b niñíingˋna' quiá'ˉ Fidiéeˇ cajo̱; jo̱ nijmérˉ lajo̱ có̱o̱'˜ 'nʉ́'ˋ lafa' mɨ˜ cuø'ˊna' dseaˋ mɨcuɨ́ɨˆ e néeˊ í'ˋ có̱o̱'˜ 'maˋ í'ˋ cuɨɨˋ, jo̱ mɨ˜ nidsitóo'˜, 'néˉ e ni'iéng'ˋ e 'maˋ í'ˋ cuɨɨˋ do, jo̱ mɨ˜ carǿngˉ 'néˉ e nidsitóo'˜ teáˋ, jo̱ mɨ˜ calɨ́ˉ jo̱, 'néˉ e nilíˋ guisóˆ guiʉ́ˉ. Jo̱ Fidiéeˇ nijmérˉ có̱o̱'˜ 'nʉ́'ˋ lɨ́'ˆ laco̱'guɨ la jmooˋna' có̱o̱'˜ jaléng'ˋ dseaˋ rúng'ˋna'.
42006039	Jo̱ mɨ˜ calɨ́ˉ e cajíng'ˉ Jesús jalé'ˋ e júuˆ na, jo̱ ca'e'ˊguɨr jaléng'ˋ i̱ dseaˋ do jo̱ casɨ́'ˉreiñ' lala jo̱ cajíñ'ˉ: —Song jaangˋ dseaˋ tiuungˉ nijéiñˉ jaangˋguɨ dseaˋ tiuungˉ, jo̱ba' dseáng'ˉ fɨˊ ɨ̱́ɨ̱bˊ nijiúiñ'ˋ lajɨˋ huáaiñˉ do.
42006040	Jo̱guɨ jí̱i̱'˜ jaangˋ dseaˋ i̱ jmɨtɨ́ɨngˋ, tɨɨngˋguɨr laco̱' tɨfa'ˊ quiá'rˉ lajeeˇ e jmɨtɨ́ɨiñˋ. Dsʉ' mɨ˜ ca'eˊ i̱ tɨfa'ˊ do lajalé'ˋ e tɨɨiñˋ, jo̱guɨba' røøbˋ nilɨtɨɨiñˋ jóng.
42006041	’Jo̱ ¿jialɨ'ˊ ca̱'ˋ cuente lají̱i̱'˜ quiˊ iʉ˜ jminiˇ jaangˋ dseaˋ rún'ˋ, jo̱ dsʉ' jaˋ ca̱'ˋ cuente uø'ˊ e jie˜ jaˋ latøøngˉ co̱o̱ˋ 'mabˋ iʉ˜ jminí'ˆ?
42006042	Jo̱ song jaˋ lí'ˋ cá̱'ˆ cuente uø'ˊ jial tíiˊ fe'ˋ e iʉ˜ jminí'ˆ, jo̱ba' ¿jial niteáˋ o'ˊ e nifɨ́'ˆ jaangˋ dseaˋ rún'ˋ lala: “Rú'ˋuu', neaˊdu ne˜ee', jo̱ nigui˜duu e quiˊ iʉ˜ jminí'ˆ”? ¡I̱ jmɨcaang˜ 'nʉˋ! Jáng'ˉ gui˜du e 'maˋ e iʉ˜ jminí'ˆ uø'ˊ, jo̱ lajo̱guɨba' nɨcuǿøngˋ jǿø'ˆ guiʉ́ˉ e niguí'ˆ e quiˊ e iʉ˜ jminiˇ i̱ dseaˋ rún'ˋ do.
42006043	Jo̱ mɨ˜ calɨ́ˉ jo̱, jo̱ cajíng'ˉguɨ Jesús casɨ́'rˉ jaléng'ˋ i̱ dseaˋ do: —Jaˋ seaˋ 'maˋ ofɨɨˋ e guiʉ́ˉ e cuøˊ ofɨɨˋ e jaˋ dseengˋ, o̱'guɨ seaˋ 'maˋ ofɨɨˋ e jaˋ dseengˋ fa' e cuøˊ ofɨɨˋ e guiʉ́ˉ.
42006044	Co̱' jalé'ˋ 'maˋ ofɨɨˋ, mɨ˜ cacuøˊ ofɨɨˋ quiá'ˉ, jo̱guɨba' nilɨlí'ˆ dseaˋ su guiʉ́ˉ o̱si jaˋ dseengˋ e 'maˋ ofɨɨˋ do. Co̱' jaˋ cuøˊ güɨñí'ˆ yʉ́'ˆ 'mató̱o̱ˊ, o̱'guɨ mɨ́'ˆ huɨɨngˋ jǿ'ˆ ɨ́ɨˋ yʉ́'ˆ 'mató̱o̱ˊ fí'ˋ.
42006045	Jo̱ jaangˋ dseaˋ i̱ guiúngˉ fé'rˋ jalé'ˋ e guiʉ́ˉ, co̱' jmang'ˉ e guiʉ́bˉ ɨˊ dsíirˊ. Jo̱guɨ jaangˋ dseaˋ i̱ sooˋ dsíiˊ jmang'ˉ e gabˋ fé'rˋ, co̱' jmang'ˉ e gabˋ ɨˊ dsíirˊ. Co̱' dseáng'ˉ lají̱i̱'˜ e ɨˊ dsíibˊ dseaˋ e fé'rˋ.
42006046	’¿Jialɨ'ˊ fɨ'ˊna' jnea˜, “Fíiˋi, Fíiˋi”, song jaˋguɨ nʉ́ʉ'˜na' jalé'ˋ ta˜ quiʉ́'ˋʉ?
42006047	Nifá'ˆduu i̱˜ lɨ́ɨngˊ la lɨ́ɨngˊ jaangˋ dseaˋ i̱ nʉ́ʉ'˜ júuˆ quiéˉe jo̱guɨ jmitir˜ jalé'ˋ e fá'ˋa:
42006048	i̱ dseaˋ íˋ lɨ́ɨiñˊ la lɨ́ɨngˊ jaangˋ dseaˋ i̱ cajme'ˊ co̱o̱ˋ 'nʉ́ʉˊ. Jo̱ i̱ dseaˋ íˋ, nʉ́'ˉguɨ e nijmé'rˉ e 'nʉ́ʉˊ do, catá̱'rˉ tɨɨˉ fɨɨˋ e a'ˊ jo̱guɨ caséerˋ có̱o̱'˜ cu̱u̱˜ e cóo'˜ eáangˊ, jo̱guɨba' cajme'rˊ e 'nʉ́ʉˊ do. Jo̱ mɨ˜ cajáˉ jmɨ́ɨˊ dsiing˜, dsíng'ˉ ca'íˉ jmɨɨˋ e tɨɨˉ e 'nʉ́ʉˊ do, jo̱ dsʉ' jí̱i̱'˜ co̱o̱ˋ jaˋ eeˋ calɨ́ngˉ, co̱' teábˋ eáangˊ si'ˊ.
42006049	Jo̱guɨ i̱ dseaˋ i̱ jaˋ nʉ́ʉ'˜ jalé'ˋ júuˆ quiéˉe o̱'guɨ jmitir˜ jalé'ˋ e fá'ˋa, i̱ dseaˋ íˋ lɨ́ɨiñˊ la lɨ́ɨngˊ jaangˋ dseaˋ i̱ cajme'ˊ co̱o̱ˋ 'nʉ́ʉˊ, jo̱ jaˋ catá̱'rˉ tɨɨˉ fɨɨˋ. Jo̱ mɨ˜ cajáˉ jmɨ́ɨˊ dsiing˜, eáangˊ ca'íˉ jmɨɨˋ tɨɨˉ e 'nʉ́ʉˊ do, jo̱ ca'ímˉba' do co̱' caquɨ́b'ˉ. Jo̱ jalé'ˋ e júuˆ na ca'e'ˊ Jesús jaléng'ˋ i̱ dseaˋ do e fɨˊ e míiˆ røøˋ do ie˜ jo̱.
42007001	Jo̱ mɨ˜ cató'ˊ e caféng'ˊ Jesús jaléng'ˋ i̱ dseaˋ do, jo̱ cangám'ˉtu̱r có̱o̱'˜ dseaˋ quiá'rˉ fɨˊ Capernaum.
42007002	Jo̱ e fɨˊ fɨɨˋ Capernaum do nitáangˋ jaangˋ fii˜ 'léeˉ i̱ niseengˋ fɨˊ Roma. Jo̱ niseengˋ jaangˋ dseaˋ 'léeng'˜ quiá'rˉ i̱ iiñ˜ dsíng'ˉ, jo̱ i̱ dseaˋ íˋ niráaiñˋ dsée'r˜, jo̱ dseáng'ˉ tɨˊ lɨ˜ nijúumˉbre co̱' eáamˊ lɨ́ɨiñˊ.
42007003	Jo̱ mɨ˜ calɨñiˊ i̱ fii˜ 'léeˉ do e caguiéng'ˉ Jesús fɨˊ Capernaum, jo̱ dsifɨˊ ladob casíiñˋ tú̱ˉ 'nɨˊ mɨ́ɨng'˜ dseaˋ cǿøng'˜ quiá'ˉ dseaˋ Israel e cangoféeiñ'ˇ Jesús fa' e nidsérˉ e nidsijmi'leáaiñˆ i̱ dseaˋ dsée'˜ do.
42007004	Jo̱ mɨ˜ caguilíingˉ i̱ dseaˋ cǿøng'˜ do fɨˊ lɨ˜ sing'ˊ Jesús, jo̱ camɨ'rˊ dseaˋ do jmɨ'eeˇ lají̱i̱'˜ ta˜ ngolíiñˉ jo̱ cajíñ'ˉ: —I̱ fii˜ 'léeˉ i̱ casíiˋ quíˉnaa' do, dsíng'ˉ guiúiñˉ có̱o̱'˜ jaléng'ˋ dseaˋ góoˋnaa' dseaˋ Israel, co̱' íˋbre caquiʉ'rˊ ta˜ e calɨ́ɨˉ guá'ˉ quíˉnaa', jo̱ba' ii˜naa' e nijmɨcó̱o̱'ˇre lana.
42007006	Jo̱ mɨ˜ canúuˉ Jesús jalé'ˋ e cajíng'ˉ i̱ dseaˋ do, jo̱ cangóˉbre có̱o̱iñ'˜ do. Dsʉ' nʉ́'ˉguɨ e niguiéeˊ Jesús fɨˊ quiá'ˉ i̱ dseaˋ do, cajíñ'ˊ tú̱ˉ 'nɨˊ mɨ́ɨng'˜ dseaˋ i̱ casíingˋ i̱ fii˜ 'léeˉ do i̱ quie̱ˊ júuˆ quiá'rˉ, jo̱ cajíñ'ˉ casɨ́'rˉ Jesús lala: —Lalab jíng'ˉ fíiˋnaa':
42007007	“Fíiˋi, jaˋ jmée'ˆ fɨ'íˆ fa' ñi'ˊ tɨˊ quiéˉe, co̱' jaˋ catɨ́ɨn'ˉ fa' e ni'úun'˜ sɨnʉ́ʉˆ quiéˉe, co̱' dseaˋ 'gøm'ˊ 'nʉˋ, o̱'guɨ fa' e cateáˉ dsiiˉ e caga'nén'ˋn 'nʉˋ 'ñiá'ˋa, co̱' dseaˋ fém'ˊ 'nʉˋ. Jo̱ lɨco̱' fée'˜ e ni'leáangˉ dseaˋ dsée'˜ quiéˉe, jo̱ ni'leáamˉbre jóng.
42007008	Dsʉco̱' jnea˜ seemˋ dseaˋ i̱ quiʉ'ˊ ta˜ quiéˉe, jo̱guɨ seemˋ dseaˋ i̱ quiʉ́'ˋʉ ta˜ cajo̱. Jo̱ mɨ˜ fɨ́ɨˉɨ jaangˋ dseaˋ quiéˉe e gua˜, jo̱ba' dsifɨˊ lajo̱b dséerˊ; jo̱guɨ mɨ˜ fɨ́ɨˉguɨ́ɨ i̱ jiéng'ˋ e neaˊ, jo̱ba' dsifɨˊ lajo̱b jáarˊ cajo̱; o̱si mɨ˜ fɨ́ɨˉɨ jaangˋ dseaˋ 'léeng'˜ quiéˉe e jmeeˉ e la, jo̱ba' dsifɨˊ lajo̱b jmóorˋ cajo̱; jo̱ jalém'ˋ dseaˋ quiéˉe nʉ́ʉ'r˜ júuˆ quiéˉe.” Jo̱ jaléb'ˋ e júuˆ na quie̱ˊ i̱ dseaˋ i̱ cangojmijíng'ˊ Jesús do.
42007009	Jo̱ mɨ˜ canúuˉ Jesús lado, jo̱ dsíng'ˉ cangogáˋ dsíirˊ jo̱ caji̱'rˊ nir˜ cajǿøiñˉ jaléng'ˋ i̱ dseaˋ i̱ có̱o̱'r˜ do jo̱ casɨ́'ˉreiñ' jo̱ cajíñ'ˉ lala: —Lajeeˇ lajaléng'ˋ dseaˋ góoˋnaa' dseaˋ Israel jaˋ mɨˊ cajín'ˊn jí̱i̱'˜ jaangˋ i̱ dseáng'ˉ lajang'ˆ já'ˉ lɨ́ɨngˋ júuˆ quiéˉe laco̱'guɨ i̱ dseaˋ romano la.
42007010	Jo̱ cangolíimˋtu̱ i̱ dseaˋ do fɨˊ quiá'ˉ i̱ fii˜ 'léeˉ do. Jo̱ mɨ˜ caguilíiñˋ, joˋ eeˋ lɨ́ɨngˊ i̱ dseaˋ dsée'˜ do jí̱i̱'˜ co̱o̱ˋ, co̱' nɨnica'láamˉbre.
42007011	Jo̱ mɨ˜ cangɨ́ˋ jo̱, cangóˉ Jesús fɨˊ co̱o̱ˋ fɨɨˋ e siiˋ Naín có̱o̱'˜ dseaˋ guitúungˋ quiá'rˉ, jo̱ dsíng'ˉ fɨ́ɨngˊ dseaˋ i̱ ngolíingˉ có̱o̱'r˜ ie˜ jo̱.
42007012	Jo̱ mɨ˜ caguiérˉ quiá̱'ˉ e fɨɨˋ do, jo̱ cajíñ'ˊ cabøø˜ dseaˋ i̱ jéengˋ jaangˋ 'lɨɨ˜, jo̱ teáaiñ'˜ do fɨˊ e nɨngolíiñˉ fɨˊ codsiiˇ. Jo̱ dsíng'ˉ quɨ'ˊ niquiá'ˆ i̱ 'lɨɨ˜ do, co̱' jí̱i̱'˜ dob jó̱o̱rˊ i̱ niseengˋ, jo̱ jí̱i̱'˜ jaangˋ joˋ i̱ seengˋ quiá'rˉ, co̱' nɨnicajúmˉ dseañʉ'ˋ quiá'rˉ cajo̱.
42007013	Jo̱ mɨ˜ calɨlí'ˆ Jesús e joˋ i̱i̱ˋ seengˋ quiá'ˉ i̱ dseamɨ́ˋ 'nɨ́ɨˉ do, jo̱ dsíng'ˉ calɨ́ˉ fɨ́ɨˉ lɨ́ɨngˉneiñ', jo̱ casɨ́'rˉ i̱ dseamɨ́ˋ do lala: —Joˋ quɨ'ˋ.
42007014	Jo̱ mɨ˜ cajíñ'ˉ lado, jo̱ cangoquiéeiñˊ quiá̱'ˉ lɨ˜ ngóoˊ e guóoˊ e iuungˉ i̱ 'lɨɨ˜ do, jo̱ cagüɨ'rˊ e dse'ˋ guóoˊ do. Jo̱ i̱ dseaˋ i̱ jéeˊ quiá'ˉ i̱ 'lɨɨ˜ do, dsifɨˊ ladob caje̱rˊ. Jo̱ cajíng'ˉ Jesús caféiñ'ˊ i̱ 'lɨɨ˜ do: —Sɨming'ˋ, jnea˜ tǿøˉø 'nʉˋ: ¡Ráan'ˉ na!
42007015	Jo̱ dsifɨˊ ladob cají̱'ˊ i̱ 'lɨɨ˜ do, jo̱guɨ caguárˋ jo̱ canaaiñˋ fé'rˋ. Jo̱ Jesús cajáiñ'ˋ i̱ sɨming'ˋ do có̱o̱'˜ niquiáiñ'ˆ.
42007016	Jo̱ mɨ˜ cangáˉ jaléng'ˋ i̱ dseaˋ do e cají̱'ˊ i̱ 'lɨɨ˜ do, jo̱ba' dsíng'ˉ cangogáˋ dsíirˊ jo̱guɨ dsíng'ˉ cafǿiñ'ˊ cajo̱. Jo̱ canaaiñˋ jmiféiñ'ˊ Fidiéeˇ jo̱ sɨ́ɨiñˋ lajeeˇ yaaiñ˜: —Jaangˋ dseaˋ i̱ 'gøng'ˊ eáangˊ i̱ fé'ˋ cuaiñ˜ quiá'ˉ Fidiéeˇ nɨcagüéiñˉ jee˜ jneaa˜aa' lana. Jo̱guɨ fé'ˋguɨr cajo̱ lala: —Fidiéebˇ nɨcagüéiñˉ e nijmɨcó̱o̱'r˜ jaléng'ˋ dseaˋ góorˋ.
42007017	Jo̱ jalém'ˋ dseaˋ i̱ seengˋ fɨˊ jalé'ˋ fɨɨˋ e néeˊ fɨˊ lɨ˜ se̱'ˊ Judea có̱o̱'˜guɨ fɨˊ lacúng'ˊ jo̱, calɨñirˊ e júuˆ jo̱ lají̱i̱'˜ e cajméeˋ Jesús do.
42007018	Jo̱ lajeeˇ jo̱ calɨñiˊ Juan i̱ seáangˋ dseaˋ jmɨɨˋ do jalé'ˋ e jmóoˋ Jesús, co̱' e júuˆ jo̱ cajméeˋ i̱ dseaˋ quiá'ˉ i̱ Juan do.
42007019	Jo̱ba' catǿ'ˉ i̱ Juan do gángˉ dseaˋ quiá'rˉ, jo̱ casíingˋneiñ' fɨˊ lɨ˜ táangˋ Jesús e cangojmɨngɨ́ɨ'rˇ dseaˋ do su íˋbing' i̱ cajíng'ˉ Fidiéeˇ i̱ nigüéengˉ fɨˊ jmɨgüíˋ la, o̱si 'néˉ e nijémˉbɨr jaangˋguɨ i̱ jiéng'ˋ é.
42007020	Jo̱ mɨ˜ caguilíingˉ i̱ dseaˋ quiá'ˉ i̱ Juan do fɨˊ lɨ˜ táangˋ Jesús, jo̱ gui'nang'ˇ jmóoˋ dseaˋ do mɨ́ɨˊ quiá'ˉ jaléng'ˋ dseaˋ dsée'˜ i̱ lɨ́ɨngˊ doñiˊ eeˋ jmohuɨ́ɨˊ: seengˋ dseaˋ tiuungˉ jo̱guɨ seengˋ dseaˋ i̱ jéeˊ i̱ 'lɨng'ˆ quiá'ˉ. Jo̱ba' cangábˉ i̱ dseaˋ gángˉ do mɨ˜ cajmi'leáangˉ Jesús jaléng'ˋ i̱ dseaˋ dsée'˜ do. Jo̱ cangoquiéengˊ i̱ dseaˋ quiá'ˉ i̱ Juan do fɨˊ lɨ˜ sing'ˊ Jesús jo̱ cajmɨngɨ'rˊ dseaˋ do: —I̱ Juan i̱ seáangˋ dseaˋ jmɨɨˋ do casíiñˋ jnea'ˆ e cajajmɨngɨ́ɨ'ˇnaa' 'nʉˋ, ¿su 'nʉbˋ dseaˋ i̱ cajíng'ˉ Fidiéeˇ i̱ nigüéengˉ fɨˊ jmɨgüíˋ la, o̱si 'néˉ e nijeemˉbaa' jaangˋ i̱ jiéng'ˋguɨ é?
42007022	Jo̱ba' cañíiˋ Jesús casɨ́'rˉ i̱ dseaˋ do: —Güɨlíingˋna' güɨjmée'˜na' i̱ Juan do júuˆ jalé'ˋ e nɨcañíiˉna' jo̱guɨ jalé'ˋ e nɨcanʉ́ʉˉna' na: güɨjmée'˜na'r júuˆ jial lɨjné'ˋtu̱ jaléng'ˋ dseaˋ tiuungˉ, jo̱guɨ jial ngɨˊtu̱ jaléng'ˋ dseaˋ jlúung'˜, jo̱guɨ jial lɨnúubˋtu̱ jaléng'ˋ dseaˋ güɨɨng˜, jo̱guɨ jial 'láangˉtu̱ jaléng'ˋ dseaˋ lɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táangˋ, jo̱guɨ jial jí̱'ˊtu̱ jaléng'ˋ 'lɨɨ˜, jo̱guɨ jial guiaaˉ júuˆ cajo̱ quiá'ˉ jial nileángˋ jaléng'ˋ dseaˋ dseeˉ dseaˋ quiˊ jee˜ jalé'ˋ dseeˉ quiá'rˉ.
42007023	Jo̱ juguiʉ́ˉjiʉ quiá'ˉ jaléng'ˋ dseaˋ i̱ jaˋ lɨtúngˉ dsíiˊ có̱o̱'˜ jalé'ˋ júuˆ quiéˉe.
42007024	Jo̱ mɨ˜ calɨ́ˉ e fé'ˋ Jesús lado, jo̱ cangolíimˋtu̱ i̱ dseaˋ quiá'ˉ i̱ Juan i̱ seáangˋ dseaˋ jmɨɨˋ do, jo̱ Jesús canaaiñˋ sɨ́'rˋ jaléng'ˋ i̱ dseaˋ i̱ taang˜ có̱o̱'r˜ do jalé'ˋ juguiʉ́ˉ uii˜ quiá'ˉ i̱ Juan do, jo̱ casɨ́'ˉreiñ' do jo̱ cajíñ'ˉ lala: —¿E˜ caguijǿøˉ 'nʉ́'ˋ mɨ˜ canʉ́ʉˉna' e ningɨˊ i̱ Juan i̱ seáangˋ dseaˋ jmɨɨˋ do fɨˊ guóo'˜ uǿˉ quiʉ̱́ˋ? ¿Jáˆ leáa'˜?, jaˋ caguijøøng˜ 'nʉ́'ˋ jaangˋ dseaˋ i̱ uaang˜ júuˆ quiá'ˉ i̱ jmóoˋ lɨ́'ˆ doñiˊ eeˋ ta˜ quiʉ'ˊ dseaˋ jiéng'ˋ i̱ lɨ́ɨngˊ la lɨ́ɨˊ co̱o̱ˋ cuɨñí'ˆ e dséeˊ cataangˋ lɨ́'ˆ doñiˊ jié'ˋ fɨˊ lɨ˜ íiˊ guíˋ,
42007025	o̱'guɨ caguijøøng˜na' jaangˋ dseañʉ'ˋ i̱ jlo'ˆ sɨ̱'ˆ i̱ seengˋ juguiʉ́ˉ, co̱' nɨñíbˆ 'nʉ́'ˋ e i̱ dseaˋ la'íˋ neáaiñˊ quiá'ˉ dseata˜ dseaˋ féng'ˊ.
42007026	Jo̱ ¿i̱˜ ɨˊ óoˊna' i̱ caguijøøng˜na'? Jo̱ e já'ˉ, 'nʉ́'ˋ caguijøøng˜na' jaangˋ dseaˋ i̱ laniingˉguɨ laco̱'guɨ i̱ dseaˋ caguiaangˉ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
42007027	Jo̱ nab nɨcalɨti˜ laco̱' fé'ˋ Fidiéeˇ fɨˊ ni˜ jiˋ quiá'rˉ cuaiñ˜ quiá'ˉ i̱ Juan i̱ seáangˋ dseaˋ jmɨɨˋ do mɨ˜ cajíñ'ˉ lala: Nisɨ́ɨnˆn jaangˋ dseaˋ i̱ niguiáˉ júuˆ quiéˉe nʉ́'ˉguɨ e niguó'ˆ fɨˊ jmɨgüíˋ e laco̱' niguiárˉ guiʉ́ˉ fɨˊ lɨ˜ ningɨ́'ˆ.  Jo̱ lanab fé'ˋ fɨˊ ni˜ jiˋ quiá'ˉ Fidiéeˇ uii˜ quiá'ˉ i̱ Juan do.
42007028	Jo̱ casɨ́'ˉguɨ Jesús jaléng'ˋ i̱ dseaˋ do jo̱ cajíñ'ˉ lala: —Lajeeˇ lajaléng'ˋ dseaˋ i̱ nɨcafé'ˋ cuaiñ˜ quiá'ˉ Fidiéeˇ, jaˋ mɨˊ calɨséngˋ jaangˋ i̱ niingˉguɨ ta˜ quiá'ˉ laco̱' i̱ Juan i̱ seáangˋ dseaˋ jmɨɨˋ do. Jo̱ dsʉ' i̱ dseaˋ i̱ jaˋ niingˉ fɨˊ jmɨgüíˋ la, dsʉ' Fidiéeˇbing' i̱ quie̱ˊ nifɨˊ quiá'rˉ, jo̱ba' íˋbing' i̱ niingˉguɨ laco̱' i̱ Juan do.
42007029	Jo̱ jaléng'ˋ dseaˋ i̱ canúuˉ júuˆ quiá'ˉ i̱ Juan do ie˜ jo̱ cajgáamˉbre jmɨɨˋ, jo̱guɨ lajo̱b cajméeˋ cajo̱ jɨˋguɨ jaléng'ˋ nodsicuuˉ i̱ jmóoˋ ta˜ quiá'ˉ dseata˜ quiá'ˉ Roma, co̱' calɨlí'rˆ e Fidiéeˇbing' i̱ éeˋ røøˋ laco̱' catɨ́ɨngˉ.
42007030	Dsʉ' jaléng'ˋ i̱ dseaˋ Israel i̱ lɨ́ɨngˊ dseaˋ fariseo có̱o̱'˜ jaléng'ˋ i̱ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel jaˋ calɨ'iiñ˜ fa' cajgáaiñˉ jmɨɨˋ mɨ˜ cajáˉ i̱ Juan do, co̱' jaˋ calɨ'iiñ˜ lají̱i̱'˜ e lamɨ˜ sɨ'íiñˆ ni'íñ'ˋ quiá'ˉ Fidiéeˇ.
42007031	Jo̱ cajíng'ˉguɨ Jesús: —¿I̱˜ nifá'ˆa i̱ lɨ́ɨngˊ la lɨ́ɨngˊ jaléng'ˋ i̱ dseaˋ i̱ seengˋ lana?
42007032	Co̱' jaléng'ˋ íˋ lɨ́ɨiñˊ la lɨ́ɨngˊ jiuung˜ i̱ taang˜ tacóoˋ fɨˊ 'móo'˜, jo̱ mɨ˜ nitɨ'áng'ˋ rúiñ'ˋ jo̱ fé'rˋ lala: “Jnea'ˆ cajiʉ́ʉˆnaa' lúuˊ, dsʉ' jaˋ cadseeng˜na'; jo̱ ca'ǿˆnaa' jalé'ˋ e øˊ dseaˋ lɨ˜ ráangˋ 'lɨɨ˜, dsʉ' jaˋ caquíi'˜na'.”
42007033	Co̱' lalab cafée'˜ 'nʉ́'ˋ mɨ˜ cajáˉ i̱ Juan i̱ seáangˋ dseaˋ jmɨɨˋ do, co̱' ca'eengˉna'r e jéeˊ i̱ 'lɨng'ˆ quiá'rˉ dsʉ' uíi'˜ e jaˋ 'leáangˉ gø'rˊ jo̱guɨ jí̱i̱'˜ capí'ˆ jmɨ́'ˆ mɨ́'ˆ huɨɨngˋ jǿ'ˆ jaˋ ɨ̱́'rˋ.
42007034	Jo̱guɨ cagáˉ jnea˜ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ e gǿ'ˋbaa jí̱i̱'˜ laco̱' gø'ˊ dseaˋ, jo̱ dsʉ' jaléng'ˋ 'nʉ́'ˋ ca'eengˉna' jnea˜ e lɨ́ɨnˊn jaangˋ dseaˋ cúngˆ i̱ gø'ˊ contøøngˉ, jo̱guɨ e lɨ́ɨnˊn jaangˋ dseaˋ íingˊ i̱ ngɨˊ có̱o̱'˜ jaléng'ˋ dseaˋ i̱ seaˋ júuˆ e dsíng'ˉ røøiñˋ dseeˉ, o̱si có̱o̱'˜ jaléng'ˋ 'ná'ˆ nodsicuuˉ é i̱ jmóoˋ ta˜ mɨˊ cuuˉ e catɨ́ɨngˉ dseata˜ quiá'ˉ Roma é.
42007035	Jo̱ dsʉ' có̱o̱'˜ jalé'ˋ e jmóoˋ Fidiéeˇ, jmijnéeiñˋ jial tíiˊ tɨɨiñˋ ngáiñ'ˋ.
42007036	Jo̱ mɨ˜ cangɨ́ˋ jo̱, jaangˋ dseaˋ fariseo i̱ siiˋ Simón catǿ'rˉ Jesús fɨˊ quiá'rˉ e cagǿ'rˋ íiˊ e jmɨɨ˜ jo̱. Jo̱ e fɨˊ góoˋ i̱ Simón do niseengˋ jaangˋ dseamɨ́ˋ i̱ nijmóoˋ ta˜ 'nɨ́ɨngˋ 'ñia'ˊ. Jo̱ mɨ˜ nicalɨñiˊ i̱ dseamɨ́ˋ do e nidséˉ Jesús fɨˊ quiá'ˉ i̱ dseaˋ fariseo do, jo̱ cangóˉbre cajo̱. Jo̱ lajeeˇ guiingˇ Jesús e gø'rˊ có̱o̱'˜ jaléng'ˋ i̱ dseaˋ do, ca'íˉ i̱ dseamɨ́ˋ do fɨˊ lɨ˜ guiing˜ Jesús jo̱ quie̱rˊ co̱o̱ˋ sɨ́ɨˊ e a˜ jmɨɨˋ jmeafɨɨˋ e 'mo'ˆ eáangˊ.
42007038	Jo̱ mɨ˜ caguiéˉ i̱ dseamɨ́ˋ do tɨˊ lɨ˜ guiing˜ Jesús, jo̱ casí'rˋ uǿˉ jnir˜, jo̱ canaaiñˋ quɨ'rˊ. Jo̱ laco̱' quɨ'rˊ, jalé'ˋ jmɨɨˋ e ɨ́ɨˋ jminir˜ do tɨˊ fɨˊ tɨɨˉ Jesús, jo̱ có̱o̱'˜ e jmɨɨˋ jo̱ canaaiñˋ ru̱'rˊ tɨɨˉ dseaˋ do, jo̱guɨ cajmiquiʉ̱'rˊ tɨɨˉ dseaˋ do có̱o̱'˜ jñʉguir˜. Jo̱ mɨ˜ calɨ́ˉ lajo̱, jo̱ cachʉ'rˊ tɨɨˉ dseaˋ do, jo̱ casú̱u̱rˉ e jmɨɨˋ jmeafɨɨˋ e quie̱rˊ do fɨˊ tɨɨˉ dseaˋ do.
42007039	Jo̱ mɨ˜ cangáˉ i̱ dseaˋ fariseo do i̱ catǿ'ˉ Jesús fɨˊ quiá'rˉ do jalé'ˋ e cajméeˋ i̱ dseamɨ́ˋ do quiá'ˉ Jesús, jo̱ba' canaaiñˋ ɨˊ dsíirˊ: “Faco̱' já'ˉ i̱ fé'ˋ cuaiñ˜ quiá'ˉ Fidiéeˇ i̱ dseañʉ'ˋ la, jo̱ba' nɨlí'ˆbre jóng e˜ jalé'ˋ dseeˉ røøngˋ i̱ dseamɨ́ˋ i̱ güɨ'ˊ tɨɨrˉ na.”
42007040	Jo̱ba' Jesús casɨ́'rˉ i̱ dseaˋ do jo̱ cajíñ'ˉ: —Simón, seaˋ co̱o̱ˋ e 'néˉ nifɨ́ɨˆɨ 'nʉˋ. Jo̱ba' cañíiˋ i̱ dseaˋ fariseo i̱ siiˋ Simón do jo̱ cajíñ'ˉ: —¿E˜ nifo'ˆ, Tɨfa'ˊ?
42007041	Jo̱ba' cajíng'ˉ Jesús casɨ́'ˉreiñ': —Co̱o̱ˋ née'˜ calɨséngˋ gángˉ dseaˋ i̱ røøngˋ cuuˉ quiá'ˉ jaangˋ dseañʉ'ˋ i̱ jmóoˋ ta˜ jmɨ'ǿøˋ cuuˉ. Jo̱ jaaiñ'ˋ do røøiñˋ 'ñiáˋ ciento cuteeˋ, jo̱ jaangˋguɨiñ' do røøiñˋ jí̱i̱'˜ cincuenta cuteeˋ.
42007042	Jo̱ mɨ˜ camɨ́ɨˊ i̱ dseaˋ do cuuˉ quiá'rˉ, jí̱i̱'˜ jaangˋ i̱ dseaˋ do jaˋ eeˋ seaˋ quírˉ quiáiñ'ˉ. Jo̱ba' joˋ eeˋ camɨ́ɨˊ i̱ dseaˋ fii˜ cuuˉ do cuuˉ quiá'rˉ, jo̱ caláamˉ i̱ dseaˋ do, jo̱ joˋ eeˋ caquíirˊ jí̱i̱'˜ co̱o̱ˋ 'ñiáˋ. Fée'˜du 'nʉˋ ne˜du': ¿I̱˜ lajeeˇ lajɨˋ huáangˉ i̱ dseaˋ do eáangˊguɨ 'neáangˋ i̱ dseaˋ cacuøˊ cuuˉ do?
42007043	Jo̱ba' cañíiˋ i̱ Simón do jo̱ cajíñ'ˉ: —Jnea˜ lɨ́nˆn e i̱ dseaˋ i̱ carøøngˋ jmiguiʉˊguɨ do. Jo̱ba' cañíiˋ Jesús quiáiñ'ˉ do jo̱ cajíñ'ˉ: —E uii˜, jáb'ˉ quíi'ˉ, lajo̱b lɨ́ɨˊ.
42007044	Jo̱ba' cajǿøngˉ Jesús i̱ dseamɨ́ˋ i̱ guiing˜ uii˜ tɨɨrˉ do, jo̱ casɨ́'rˉ Simón jo̱ cajíñ'ˉ: —¿Jøøng˜ i̱ dseamɨ́ˋ la? Mɨ˜ ca'úuˋu sɨnʉ́ʉˆ quíi'ˉ, jaˋ cacuǿø'˜ jnea˜ jmɨɨˋ fa' e carú̱u̱'˜u̱ tɨ́ɨˋɨ laco̱' tɨ́ɨngˋ jneaa˜aa' fɨˊ la; dsʉ' i̱ dseamɨ́ˋ la, dseaˋ i̱ co̱' jáabˊ la, nɨcaru̱'ˊbre tɨ́ɨˋɨ có̱o̱'˜ jmɨɨˋ ɨ́ɨˋ jminir˜ jo̱guɨ nɨcajmiquiʉ̱'rˊ có̱o̱'˜ jñʉguir˜.
42007045	Jo̱guɨ jaˋ cachʉ'ˊ 'nʉˋ niiˉ laco̱' tɨ́ɨngˋ jneaa˜aa' fɨˊ la mɨ˜ neengˇ rú'ˋnaa'; dsʉ' i̱ dseamɨ́ˋ la jaˋ mɨˊ caquiuiñ'ˊ e chʉ'rˊ tɨ́ɨˋɨ laco̱' mɨ˜ ca'úuˋu sɨnʉ́ʉˆ quíi'ˉ.
42007046	Jo̱guɨ jaˋ casú̱u̱'ˉ jmɨɨˋ jmeafɨɨˋ moguiiˉ laco̱' tɨ́ɨngˋ jneaa˜aa' fɨˊ la; dsʉ' i̱ dseamɨ́ˋ la cagüéiñˉ quie̱rˊ co̱o̱ˋ sɨ́ɨˊ e a˜ jmɨɨˋ jmeafɨɨˋ e 'mo'ˆ eáangˊ, jo̱ nɨcasú̱u̱rˉ tɨ́ɨˋɨ.
42007047	Dsʉ' jnea˜ nifɨ́ɨˆɨ 'nʉˋ e já'ˉ i̱ dseamɨ́ˋ la dsíng'ˉ nɨcarøøiñˋ dseeˉ, dsʉ' jnea˜ nɨca'ímˉbaa jalé'ˋ e dseeˉ jo̱ quiá'rˉ, jo̱ba' dsíng'ˉ jmi'neáaiñˋ jnea˜ lana; dsʉ' jaléng'ˋguɨ i̱ dseaˋ i̱ lɨ́ɨngˉ e jaˋ 'ga'ˊ lɨˊ dseeˉ røøiñˋ e laco̱' jnea˜ ni'íin˜n jalé'ˋ e jo̱, jo̱ba' jaˋ 'ga'ˊ lɨˊ jmi'neáaiñˋ jnea˜ jóng.
42007048	Jo̱ba' cajíng'ˉ Jesús casɨ́'rˉ i̱ dseamɨ́ˋ do: —Nɨca'ímˉbaa jalé'ˋ dseeˉ quíi'ˉ.
42007049	Jo̱ jaléng'ˋ i̱ dseaˋ i̱ neáangˊguɨ do có̱o̱'˜ Jesús canaaiñˋ sɨ́ɨiñˋ lajeeˇ yaaiñ˜: —¿I̱˜ i̱ dseañʉ'ˋ la e íiñˉ dseeˉ quiá'ˉ jaléng'ˋ dseaˋ?
42007050	Dsʉ' Jesús casɨ́'ˉguɨr i̱ dseamɨ́ˋ do jo̱ cajíñ'ˉ: —Jnea˜ nɨca'ínˉn jalé'ˋ dseeˉ quíi'ˉ dsʉco̱' jáb'ˉ calɨ́n'ˉ jalé'ˋ júuˆ quiéˉe; jo̱ba' lana guǿng'ˊ có̱o̱'˜ e guiʉ́ˉ fɨˊ quíi'ˉ.
42008001	Jo̱ mɨ˜ cangɨ́ˋ jo̱, cangóˉ Jesús laco̱o̱ˋ fɨɨˋ e cóo'˜ có̱o̱'˜ jalé'ˋ fɨɨˋ e pí'ˆ quiá'ˉ e guiarˊ jalé'ˋ júuˆ quiá'ˉ Fidiéeˇ e quiá'ˉ jial quie̱ˊ dseaˋ do nifɨˊ quiá'ˉ jaléng'ˋ dseaˋ.
42008002	Jo̱ có̱o̱'˜bre jaléng'ˋ i̱ dseaˋ guitúungˋ do quiá'rˉ, jo̱guɨ ngolíimˉbɨ cajo̱ jaléng'ˋ dseamɨ́ˋ i̱ nɨcajmi'leáangˉ Jesús lɨ́'ˆ doñiˊ eeˋ jmohuɨ́ɨˊ lɨ́ɨiñ'ˊ, fa' jaléng'ˋ i̱ jéeˊ i̱ 'lɨng'ˆ quiá'ˉ lamɨ˜ jéengˊguɨ. Jo̱ jee˜ jo̱ quiéengˋ jaangˋ dseamɨ́ˋ i̱ siiˋ Yáˆ i̱ seengˋ fɨˊ Magdala i̱ ca'uǿøngˋ guiángˉ i̱ 'lɨng'ˆ quiá'ˉ; jo̱ jaangˋguɨ dseamɨ́ˋ i̱ siiˋ Sɨhuo̱o̱ˉ i̱ lɨ́ɨngˊ oo˜ jaangˋ dseañʉ'ˋ i̱ siiˋ Chuza i̱ jmóoˋ ta˜ laniingˉ quiá'ˉ dseata˜ Herodes; jo̱ jaangˋguɨ i̱ siiˋ Susana, jo̱ fɨ́ɨmˊbɨ jaléng'ˋ dseamɨ́ˋ i̱ jiéng'ˋguɨ i̱ ngolíingˉ ie˜ jo̱, jo̱ jmɨcó̱o̱'r˜ Jesús có̱o̱'˜ jalé'ˋ e seaˋ capí'ˆ quiá'rˉ.
42008004	Jo̱ co̱o̱ˋ jmɨɨ˜ ie˜ jo̱, mɨ˜ calɨñiˊ jaléng'ˋ dseaˋ jie˜ fɨˊ lɨ˜ táangˋ Jesús, jo̱ ca'uøøiñˋ cango'néeiñ'ˇ dseaˋ do; jo̱ dsíng'ˉ fɨ́ɨngˊ dseaˋ caseáiñ'ˊ ie˜ jo̱, jo̱ba' ca'e'ˊ Jesús jaléng'ˋ i̱ dseaˋ do co̱o̱ˋ júuˆ já'ˉ e lafa' júuˆ cuento jo̱ casɨ́'rˉ dseaˋ do lala:
42008005	—Jaangˋ dseañʉ'ˋ cangórˉ cangobíirˇ mɨjú̱ˋ quiá'rˉ fɨˊ lɨ˜ nɨcajɨ́ɨrˉ. Jo̱ mɨ˜ cabírˋ e mɨjú̱ˋ do, seaˋ e cajiʉ́'ˋ lɨ˜ ngɨ́ɨngˊ fɨˊ. Jo̱ mɨ˜ cangɨ́ɨngˊ jaléng'ˋ dseaˋ, caso'øm'ˊbre jalé'ˋ e mɨjú̱ˋ do, jo̱ e lɨɨng˜guɨ cagǿ'ˋ ta̱ˊ cajo̱.
42008006	Dsʉ' seaˋbɨ e cajiʉ́'ˋ ni˜ cu̱u̱˜ lɨ˜ jaˋ 'leáangˉ guóo'˜ néeˊ; jo̱ba' mɨ˜ ca'iáangˋ, dsifɨbˊ calɨquiʉ̱́ˋ co̱' jaˋ seaˋ lɨ˜ nisó̱'ˋ jmóˆ quiá'ˉ lɨ˜ güí'ˋ, jo̱ba' ca'ímˉ cajo̱.
42008007	Jo̱guɨ seaˋbɨ e mɨjú̱ˋ do e cajiʉ́'ˋ jee˜ mɨjú̱ˋ 'mató̱o̱ˊ; jo̱ mɨ˜ ca'iáangˋ e mɨjú̱ˋ do, jéengˊguɨ e mɨjú̱ˋ 'mató̱o̱ˊ do cacuángˉ jo̱ ca'ímˉ e mɨjú̱ˋ e cabíˋ i̱ dseaˋ do jee˜ e mɨjú̱ˋ 'mató̱o̱ˊ do.
42008008	Dsʉ' seabˋ e mɨjú̱ˋ do e cajiʉ́'ˋ lɨ˜ jlo'ˆ uǿˉ; jo̱ mɨ˜ cacuángˉ jo̱ jlob'ˆ cacuøˊ; seaˋ e cacuøˊ lajɨˋ cien mɨ́'ˆ lacamɨ́'ˆ mɨjú̱ˋ. Jo̱ mɨ˜ calɨ́ˉ fé'ˋ Jesús jalé'ˋ e júuˆ na, jo̱ casɨ́'ˉguɨr jaléng'ˋ i̱ dseaˋ do, jo̱ café'rˋ laco̱' ninúˉ i̱ dseaˋ do røøˋ jo̱ cajíñ'ˉ: —I̱i̱ˋ 'nʉ́'ˋ seaˋ loguáˆna', nʉ́ʉˉna' jalé'ˋ júuˆ quiéˉe.
42008009	Jo̱ mɨ˜ cangɨ́ˋ jo̱, jo̱ cajmɨngɨ́ɨˋ i̱ dseaˋ guitúungˋ do cajmɨngɨ'rˊ Jesús e˜ guǿng'ˋ e júuˆ e ca'erˊ do.
42008010	Jo̱ba' cajíng'ˉ Jesús casɨ́'rˉ i̱ dseaˋ guitúungˋ do: —Quiá'ˉ Fidiéeˇ nɨcangɨ́ɨngˋ 'nʉ́'ˋ e ngáng'ˋna' jalé'ˋ e jaˋ mɨˊ ñiˊ dseaˋ jéengˊguɨ, e dseaˋ íˋ iiñ˜ cá̱rˋ nifɨˊ quiá'ˉ lajaangˋ lajaangˋ dseaˋ jmɨgüíˋ. Dsʉ' jnea˜ éeˉe jaléng'ˋ i̱ dseaˋ na có̱o̱'˜ júuˆ já'ˉ e lafa' júuˆ cuento e laco̱' mɨ˜ ninírˋ, nijé̱rˉ lafa' jaˋ eeˋ cangáˉbre, jo̱guɨ mɨ˜ ninúrˉ, nijé̱rˉ lafa' jaˋ eeˋ canúuˉbre cajo̱.
42008011	Jo̱ba' cajíng'ˉ Jesús casɨ́'rˉ i̱ dseaˋ guitúungˋ do: —Lalab guǿng'ˋ e júuˆ e ca'éˋe na 'mɨcú̱'ˉ: E mɨjú̱ˋ do lɨ́ɨˊ lafa' júuˆ quiá'ˉ Fidiéeˇ.
42008012	Jo̱ e cajiʉ́'ˋ lɨ˜ ngɨ́ɨngˊ fɨˊ do lɨ́ɨˊ lafa' i̱ dseaˋ i̱ núuˋ e júuˆ do, jo̱ dsʉ' lajmɨnábˉ güéengˉ fii˜ i̱ 'lɨng'ˆ, jo̱ dsifɨˊ lajo̱b jmóorˋ e jaˋ já'ˉ lɨ́ɨngˋ i̱ dseaˋ do e júuˆ jo̱, jo̱ lajo̱ba' jaˋ nileáiñ'ˋ do jee˜ jalé'ˋ dseeˉ quiá'rˉ.
42008013	Jo̱guɨ e mɨjú̱ˋ e cajiʉ́'ˋ fɨˊ ni˜ cu̱u̱˜ do lɨ́ɨˊ lafa' jaléng'ˋ dseaˋ i̱ iáangˋ dsíiˊ íng'ˋ jalé'ˋ e júuˆ jo̱, jo̱ dsʉ' jaˋ huǿøˉ ee˜ e já'ˉ lɨ́ɨiñˋ, co̱' mɨ˜ huɨ́ɨngˊ dsijéeˊ quiá'rˉ uíi'˜ e já'ˉ lɨ́ɨiñˋ júuˆ quiá'ˉ Fidiéeˇ, jo̱ba' dsifɨˊ lajo̱b tʉ́ˋtu̱r e júuˆ jo̱, jo̱ i̱ dseaˋ íˋbing' i̱ lɨ́ɨngˊ la lɨ́ɨˊ e mɨjú̱ˋ e jaˋ 'leáangˉ jmóˆ seaˋ do.
42008014	Jo̱ e mɨjú̱ˋ e cajiʉ́'ˋ jee˜ mɨjú̱ˋ 'mató̱o̱ˊ do lɨ́ɨˊ lafa' jaléng'ˋ dseaˋ i̱ núuˋ júuˆ quiá'ˉ Fidiéeˇ jo̱ ca'ím'ˋbre e júuˆ jo̱, jo̱ dsʉ' laco̱' ngóoˊ jmɨɨng˜, eáangˊguɨ guiing˜ dsíirˊ jalé'ˋ fɨ'íˆ dsíiˊ seaˋ quiá'rˉ jo̱guɨ quiá'ˉ jalé'ˋ ta˜ lɨ'ˋ cuuˉ jo̱guɨ cajo̱ e quiá'ˉ jial nijmi'iáangˋ dsíirˊ có̱o̱'˜ jalé'ˋ e seaˋ fɨˊ jmɨgüíˋ. Jo̱ co̱' lajo̱b lɨ́ɨiñˊ, jo̱ba' jaˋ cuøˊ fɨˊ quiá'rˉ fa' e nidsicuángˋguɨ e júuˆ quiá'ˉ Fidiéeˇ e já'ˉ lɨ́ɨiñˋ do.
42008015	Jo̱guɨ e mɨjú̱ˋ e cajiʉ́'ˋ lɨ˜ jlo'ˆ uǿˉ do lɨ́ɨˊ lafa' jaléng'ˋ dseaˋ i̱ dsíng'ˉ iáangˋ dsíiˊ íñ'ˋ júuˆ quiá'ˉ Fidiéeˇ, jo̱guɨ eáamˊ jmóorˋ nʉ́ʉ'r˜ jalé'ˋ júuˆ quiá'ˉ dseaˋ do, co̱' jaˋ lɨtúngˉ dsíirˊ jalé'ˋ e jo̱. Jo̱ i̱ dseaˋ íˋbing' i̱ teáangˉ teáˋ có̱o̱'˜ júuˆ quiá'ˉ Dseaˋ Jmáangˉ, jo̱guɨ eáamˊ dsicuángˋ e júuˆ jo̱ quiá'rˉ.
42008016	Jo̱ mɨ˜ calɨ́ˉ e fé'ˋ Jesús júuˆ quiá'ˉ mɨ˜ bíˋ dseaˋ mɨjú̱ˋ, jo̱ cajíng'ˉguɨr casɨ́'rˉ jaléng'ˋ i̱ dseaˋ do: —Jí̱i̱'˜ jaangˋ dseaˋ jaˋ 'gui'rˊ cajlɨ́ɨ'˜ quɨ́ɨˋ e mɨ˜ nɨcooˋ jo̱ nijlɨ́ɨrˉ o̱'guɨ nisí'rˋ co̱o̱ˋ lɨ˜ cǿøng'˜, co̱' iiñ˜ e jneáˋ fɨˊ la'úngˉ sɨnʉ́ʉˆ quiá'ˉbre. Co̱' 'néˉ niquidsirˊ e quɨ́ɨˋ do co̱o̱ˋ lɨ˜ ñíiˊ e laco̱' jneáˋ mɨ˜ dsitáaiñ'˜, jo̱ lajo̱ba' jné'ˋ jaléng'ˋ dseaˋ i̱ dsitáang'˜ e sɨnʉ́ʉˆ do.
42008017	Jo̱ lajo̱b lɨ́ɨˊ có̱o̱'˜ júuˆ quiéˉe: Jaˋ seaˋ jalé'ˋ júuˆ quiéˉe fa' e sɨ'maˇ e jaˋ niníˋ dseaˋ, o̱'guɨ seaˋ jalé'ˋ júuˆ quiéˉe fa' e jaˋ tó̱o̱ˋ jmɨɨ˜ nilɨñiˊ dseaˋ jaléiñ'ˋ.
42008018	Jo̱ba' fɨ́ɨˉ jnea˜ 'nʉ́'ˋ, nʉ́ʉˉna' júuˆ quiéˉe; co̱' jaléng'ˋ dseaˋ i̱ nɨnʉ́ʉ'˜ júuˆ quiéˉe, jmiguiʉˊguɨ niñíiñˋ e ngáiñ'ˋ, jo̱ dsʉ' jaléng'ˋ dseaˋ i̱ jaˋ nʉ́ʉ'˜ júuˆ quiéˉe, jo̱ba' ni'íimˉ lají̱i̱'˜ e nɨ'ɨˊ dsíirˊ e ngáiñ'ˋ do.
42008019	Jo̱ lajeeˇ táangˋ Jesús e e'rˊ jaléng'ˋ i̱ dseaˋ do, caguiéˉ niquiá'rˆ có̱o̱'˜ jaléng'ˋ rúiñ'ˋ e 'náiñ'ˊ dseaˋ do. Jo̱ co̱' jaˋ cuǿøngˋguɨ fa' e nidsiquiéeiñ'ˊ do tɨˊ quiá̱'ˉ lɨ˜ sing'ˊ dseaˋ do, co̱' dsíng'ˉ fɨ́ɨngˊ dseaˋ,
42008020	jo̱ba' jaangˋ i̱ dseaˋ do cajmea'rˊ Jesús júuˆ jo̱ casɨ́'rˉ dseaˋ do jo̱ cajíñ'ˉ lala: —Na nɨcagüéngˉ niquíi'ˆ có̱o̱'˜guɨ jaléng'ˋ rún'ˋ e 'náiñ'ˊ 'nʉˋ, jo̱ nab teáaiñˆ caluuˇ lana.
42008021	Dsʉ' Jesús cañíirˋ jo̱ casɨ́'rˉ i̱ dseaˋ do jo̱ cajíñ'ˉ: —Jaléng'ˋ dseaˋ i̱ núuˋ júuˆ quiá'ˉ Fidiéeˇ jo̱ jmitir˜ e júuˆ jo̱, jaléng'ˋ i̱ dseaˋ íˋbing' lɨ́ɨngˊ niquiéˆe jo̱guɨ rún'ˋn.
42008022	Jo̱ mɨ˜ cangɨ́ˋ jo̱, lajeeˇ e táangˋ Jesús fɨˊ Galilea, jo̱ co̱o̱ˋ jmɨɨ˜ ca'írˉ fɨˊ dsíiˊ co̱o̱ˋ móoˊ có̱o̱'˜ i̱ dseaˋ guitúungˋ quiá'rˉ do jo̱ casɨ́'ˉreiñ': —Máˉaa' lɨ́'ˆ 'ngóo'˜ cataangˋ e guiéeˊ la. Jo̱ dsifɨˊ ladob cangolíiñˉ fɨˊ lɨ˜ eˊ Jesús.
42008023	Jo̱ lajeeˇ ngolíiñˉ ni˜ jmɨɨˋ jo̱ caquiam'ˉ Jesús. Jo̱ lajeeˇ güɨɨngˋ dseaˋ do, jo̱ dsíng'ˉ canaangˋ ɨ́ɨˋ guíˋ, jo̱ mɨfɨ́ɨngˋ canaangˋ dsi'a˜ jmɨɨˋ dsíiˊ e móoˊ do, jo̱ cafǿm'ˊ i̱ dseaˋ guitúungˋ do, co̱' fø'ˊ nidsi'am'ˊ e móoˊ lɨ˜ teáaiñ'˜ do.
42008024	Jo̱ba' cangoñiiñˆ Jesús jo̱ cajíñ'ˉ casɨ́'rˉ dseaˋ do: —¡Tɨfa'ˊ! ¡Tɨfa'ˊ, nɨcanaangˋ dsi'am'ˊbaa'! Jo̱ caró̱o̱ˉ Jesús, jo̱ caquiʉ'rˊ ta˜ e guíˋ do có̱o̱'˜ e jmɨɨˋ do. Jo̱ dsifɨˊ ladob cahuɨ́ng'ˋ e íiˊ guíˋ jo̱ cahuɨ́m'ˋ e ró̱o̱ˉ jmɨɨˋ cajo̱, jo̱ tiibˉ ca'ɨ́ˋ.
42008025	Jo̱ casɨ́'ˉ Jesús i̱ dseaˋ do jo̱ cajíñ'ˉ lala: —¿Jna˜guɨ e fó'ˋna' e já'ˉ lɨ́ɨngˋna' júuˆ quiéˉe? Dsʉ' i̱ dseaˋ guitúungˋ do dsíng'ˉ cafǿiñ'ˊ jo̱ cangogáˋ dsíirˊ jo̱ cajmɨngɨ'ˊ rúiñ'ˋ: —¿I̱˜ i̱ dseañʉ'ˋ la e quiʉ'rˊ ta˜ jo̱ nʉ́ʉ'˜ jalé'ˋ guíˋ có̱o̱'˜ jalé'ˋ jmɨɨˋ júuˆ quiá'rˉ?
42008026	Jo̱ mɨ˜ caguiéˉ Jesús có̱o̱'˜ dseaˋ quiá'rˉ fɨˊ lɨ́'ˉ 'ngóo'˜ cataangˋ e guiéeˊ do, jo̱ caguilíiñˉ fɨˊ co̱o̱ˋ fɨɨˋ lɨ˜ siiˋ Gadara.
42008027	Jo̱ mɨ˜ cajgáiñˉ e móoˊ do, jo̱ cangoquiéengˊ jaangˋ dseañʉ'ˋ i̱ niseengˋ e fɨɨˋ do i̱ nijéeˊ i̱ fɨ́ɨngˊ i̱ 'lɨng'ˆ quiá'ˉ lají̱i̱'˜ malɨɨb˜jiʉ eáangˊ. Jo̱ jaˋ eeˋ sɨ̱'rˆ qui'rˊ, o̱'guɨ guiiñ˜ fɨˊ quiá'rˉ, jo̱ jí̱i̱'˜ fɨˊ lɨ˜ áangˋ 'lɨɨb˜ güɨɨiñˋ.
42008028	Jo̱ mɨ˜ cangángˉ i̱ dseaˋ do Jesús, jo̱ cangoquiéeiñˊ fɨˊ quiniˇ dseaˋ do jo̱ casí'rˋ uǿˉ jnir˜, jo̱ canaaiñˋ fé'rˋ teáˋ jo̱ sɨ́'rˋ dseaˋ do lala: —¡Jesús, Jó̱o̱ˊ dseaˋ guiing˜ ñifɨ́ˉ, jaˋ jmiguín'ˆ jnea'ˆ! ¡Jo̱ mɨ́ɨ'˜ɨ 'nʉˋ jmɨ'eeˇ fa' nijiéeˋ o'ˊ e jaˋ nijmeáan'˜ jnea'ˆ gaˋ!
42008029	Jo̱ i̱ 'lɨng'ˆ i̱ jéeˊ quiá'ˉ i̱ dseaˋ do café'rˋ lado, co̱' Jesús nɨcanaaiñˋ quiʉ'rˊ ta˜ i̱ 'lɨng'ˆ do e nitiúuiñ'ˉ do i̱ dseaˋ do. Co̱' lamɨ˜ jéengˊguɨ, eáangˊ jmiguiʉˊ née'˜ nɨcajméeˋ i̱ 'lɨng'ˆ i̱ jéeˊ quiá'ˉ i̱ dseañʉ'ˋ do e gaˋ eáangˊ; jo̱ nañiˊ fa' jaléng'ˋ dseaˋ nɨcasaiñ'ˉ i̱ dseañʉ'ˉ do, jo̱ nɨca'ñʉ́'rˋ guooˋ tɨɨiñ'ˉ có̱o̱'˜ ñíˆ cadena e laco̱' joˋ nijméiñ'ˉ gaˋ, dsʉ' dsifɨˊ ladob fíiñ'ˋ do jalé'ˋ ñíˆ cadena, jo̱ jmóoˋ i̱ 'lɨng'ˆ do e dséeˊ i̱ dseañʉ'ˋ do fɨˊ lɨ˜ jaˋ i̱i̱ˋ dseaˋ seengˋ.
42008030	Jo̱ lalab cajíng'ˉ Jesús cajmɨngɨ́'ˉreiñ': —¿Jial sii'ˋ? Jo̱ba' cañíiˋ i̱ 'lɨng'ˆ i̱ jéeˊ quiá'ˉ i̱ dseañʉ'ˋ do: —Legióm siiˉnaa'. Jo̱ cajíng'ˉ i̱ 'lɨng'ˆ do lado, co̱' dsíng'ˉ fɨ́ɨiñˊ jéerˊ quiá'ˉ i̱ dseaˋ do.
42008031	Jo̱ jaléng'ˋ i̱ 'lɨng'ˆ do camɨ'rˊ Jesús e jaˋ niquiʉ́'ˉ dseaˋ do ta˜ e nidsilíiñ'ˋ do fɨˊ lɨ˜ 'lɨ'ˆ.
42008032	Jo̱ co̱' dsíng'ˉ fɨ́ɨngˊ cúˆ nitaang˜ne' gø'ˊre' nuuˋ fɨˊ dse'ˋ co̱o̱ˋ mó'ˋ quiá̱'ˉ lɨ˜ táangˋ Jesús, jo̱ba' camɨˊ i̱ 'lɨng'ˆ do jmɨ'eeˇ camɨ'rˊ dseaˋ do e nicuǿrˉ fɨˊ e nidsitáaiñ'˜ do dsíiˊ jaléng'ˋ i̱ cúˆ do. Jo̱ba' cacuø'ˊ Jesús jaléng'ˋ i̱ 'lɨng'ˆ do fɨˊ lajo̱.
42008033	Jo̱ dsifɨˊ ladob catiúungˉ jaléng'ˋ i̱ 'lɨng'ˆ do i̱ dseaˋ do, jo̱ cangotáaiñ'˜ dsíiˊ jaléng'ˋ i̱ cúˆ do. Jo̱ mɨ˜ cangotáang'˜ i̱ 'lɨng'ˆ do fɨˊ dsíiˊ jaléng'ˋ i̱ jó'ˋ do, jo̱ dsifɨˊ ladob cacuí̱i̱ˋre', jo̱ cabíingˉ yaang˜ne' fɨˊ 'nɨ'ˋ jiáaˊ, jo̱ cajiúng'ˋne' fɨˊ dsíiˊ jmɨ́ˋ, jo̱ cajgó'ˋbre' jmɨɨˋ jóng.
42008034	Jo̱ mɨ˜ cangáˉ jaléng'ˋ i̱ dseaˋ i̱ jmóoˋ íˆ i̱ cúˆ do lají̱i̱'˜ e calɨ́ˉ do, dsifɨˊ ladob cacuí̱i̱rˋ cangolíiñˋ fɨˊ fɨɨˋ, jo̱ caguiarˊ júuˆ lají̱i̱'˜ e calɨ́ˉ có̱o̱'˜ i̱ cúˆ do, jo̱guɨ cajmea'rˊ júuˆ jaléng'ˋ dseaˋ i̱ cajíñ'ˊ guiá'ˆ fɨˊ có̱o̱'˜ fɨˊ jee˜ mó'ˋ laco̱' ngolíiñˋ.
42008035	Jo̱ mɨ˜ calɨñiˊ jaléng'ˋ i̱ dseaˋ seengˋ fɨˊ jo̱ jalé'ˋ e calɨ́ˉ e jmɨɨ˜ jo̱, jo̱ dsifɨˊ ladob cangolíiñˆ fɨˊ lɨ˜ táangˋ Jesús. Jo̱ mɨ˜ caguilíiñˉ fɨˊ lɨ˜ táangˋ dseaˋ do, jo̱ cangárˉ e dob nɨguiing˜ i̱ dseaˋ i̱ lamɨ˜ jéeˊ i̱ 'lɨng'ˆ quiá'ˉ do co̱lɨɨng˜ có̱o̱'˜ Jesús, jo̱ nɨqui'ˊbre sɨ̱'rˆ, jo̱ joˋ eeˋ lɨ́ɨiñˊ jí̱i̱'˜ co̱o̱ˋ. Jo̱ dsíng'ˉ cafǿng'ˊ jaléng'ˋ i̱ dseaˋ i̱ caguilíingˉ do.
42008036	Jo̱ jaléng'ˋ dseaˋ i̱ cangáˉ jial ca'láangˉ i̱ dseañʉ'ˋ i̱ lamɨ˜ jéeˊ i̱ 'lɨng'ˆ quiá'ˉ do, dsifɨˊ ladob caguiarˊ júuˆ jial calɨ́ˉ.
42008037	Jo̱ mɨ˜ calɨ́ˉ lado, jaléng'ˋ i̱ dseaˋ i̱ seengˋ fɨˊ Gadara do camɨ'rˊ jmɨ'eeˇ Jesús e nigüɨ'ɨ́ɨbˊ dseaˋ do e fɨˊ lɨ˜ táaiñ'ˋ do, co̱' dsíng'ˉ 'gó'ˋ jaléng'ˋ i̱ dseaˋ do. Jo̱ mɨ˜ cajíng'ˉ i̱ dseaˋ do lado, jo̱ dsifɨˊ ladob ca'íˉtu̱ Jesús dsíiˊ e móoˊ do, jo̱ ca'írˉ fɨˊ e nidsém'ˉtu̱r fɨˊ Galilea.
42008038	Jo̱ i̱ dseañʉ'ˋ i̱ lamɨ˜ jéeˊ i̱ 'lɨng'ˆ quiá'ˉ do camɨ'rˊ Jesús jmɨ'eeˇ e nidsérˉ có̱o̱'˜ dseaˋ do, dsʉ' jaˋ cacuøˊ Jesús fɨˊ lajo̱. Jo̱ caquiʉ'rˊ ta˜ i̱ dseañʉ'ˋ do e cangáiñ'ˉ do fɨˊ quiá'rˉ, jo̱ casɨ́'ˉreiñ' jo̱ cajíñ'ˉ:
42008039	—Guǿng'ˊ fɨˊ quíi'ˉ, jo̱ güɨguia˜ júuˆ jalé'ˋ e guiʉ́ˉ e nɨcajméeˋ Fidiéeˇ có̱o̱'˜ 'nʉˋ. Jo̱ cangám'ˉ i̱ dseañʉ'ˋ do, jo̱ cajmiti˜bre jalé'ˋ ta˜ e caquiʉ'ˊ Jesús, jo̱ caguiaˊbre júuˆ jalé'ˋ e guiʉ́ˉ e cajméeˋ dseaˋ do có̱o̱'r˜.
42008040	Jo̱ mɨ˜ caguiéng'ˉtu̱ Jesús fɨˊ Galilea, jo̱ dsíng'ˉ fɨ́ɨngˊ dseaˋ i̱ nɨteáangˉ güɨjé̱e̱ˇ quiá'rˉ. Jo̱ dsíng'ˉ iáangˋ dsíiˊ jaléng'ˋ i̱ dseaˋ do dsʉ' caguiéng'ˉtu̱ Jesús fɨˊ do.
42008041	Jo̱ lajeeˇ jo̱, caguiéˉ jaangˋ dseañʉ'ˋ i̱ siiˋ Jairo i̱ lɨ́ɨngˊ fii˜ féng'ˊ quiá'ˉ guá'ˉ quiá'ˉ dseaˋ Israel. Jo̱ mɨ˜ caguiérˉ fɨˊ quiniˇ Jesús, jo̱ casí'rˋ uǿˉ jnir˜ fɨˊ quiniˇ dseaˋ do jo̱ camɨrˊ jmɨ'eeˇ fa' e nidséˉ dseaˋ do fɨˊ quiá'rˉ, co̱' seengˋ camɨ́ɨng'˜ sɨmɨ́ˆ jiuung˜ quiá'rˉ i̱ nɨngóoˊ guitu̱ˊ ji̱i̱ˋ jo̱ niráaiñ'ˋ do dsée'r˜ eáangˊ e dseáng'ˉ tɨˊ lɨ˜ nijúumˉbre.
42008042	Jo̱ lajeeˇ ngóoˊ Jesús fɨˊ quiá'ˉ Jairo, dsíng'ˉ fɨ́ɨngˊ dseaˋ ngolíiñˉ, jo̱ dsíng'ˉ sɨcúung'ˇ Jesús jee˜ jaléng'ˋ i̱ dseaˋ do.
42008043	Jo̱ jee˜ jaléng'ˋ i̱ dseaˋ i̱ jéeˊ quiá'ˉ Jesús ningóoˊ jaangˋ dseamɨ́ˋ i̱ nilɨ́ɨngˊ jmohuɨ́ɨˊ e tuuiñˋ lají̱i̱'˜ nɨngóoˊ mɨ˜ guitu̱ˊ ji̱i̱ˋ. Jo̱ lamɨ˜ jéengˊ dsíng'ˉ nɨca'íiñˉ cuuˉ quiá'rˉ có̱o̱'˜ jaléng'ˋ tɨmɨ́ɨˊ, jo̱ jí̱i̱'˜ jaangˋ jaˋ i̱i̱ˋ mɨˊ calɨ'ˊ fa' i̱ nɨcajmi'leáangˉ írˋ.
42008044	Jo̱ guidseaamˆ calɨ́'ˉ i̱ dseamɨ́ˋ do cangɨ́ɨiñˊ jee˜ jaléng'ˋ i̱ dseaˋ do, jo̱ cangoquiéeiñˊ fɨˊ lɨ́'ˉ caluuˇ Jesús jo̱ catɨ́ɨiñˉ capí'ˆ 'nɨ'ˋ sɨ̱'ˆ dseaˋ do, jo̱ dsifɨˊ ladob ca'láaiñˉ, jo̱ jí̱i̱'˜ capí'ˆ jmɨˊ joˋ e tuuiñˋ jóng.
42008045	Jo̱ Jesús dsifɨˊ ladob cajmɨngɨ́'rˉ jaléng'ˋ i̱ dseaˋ i̱ có̱o̱'r˜ do jo̱ cajíñ'ˉ: —¿I̱˜ i̱ catɨ́ɨngˉ capí'ˆ sɨ̱́'ˋɨ̱? Jo̱ co̱' jaléng'ˋ i̱ dseaˋ do cañíirˋ e jí̱i̱'˜ jaangˋ jaˋ i̱i̱ˋ cajméeˋ lajo̱, jo̱ba' cañíiˋ Tʉ́ˆ Simón: —Tɨfa'ˊ, ¿jialɨ'ˊ jmɨngɨ́ɨ'ˇ i̱˜ catɨ́ɨngˉ capí'ˆ sɨ̱́'ˋ? Co̱' jalém'ˋ dseaˋ 'leng'ˊ rúiñ'ˋ fɨˊ la fɨˊ na.
42008046	Jo̱ba' cañíiˋtu̱ Jesús jo̱ cajíñ'ˉ: —Lɨɨm˜bing' i̱i̱ˋ cagüɨ'ˊ sɨ̱́'ˋɨ̱, co̱' 'ñiá'ˋa calɨlí'ˆi e lɨɨm˜bing' i̱ nɨcajmi'leáanˆn có̱o̱'˜ e 'gøn'ˊn.
42008047	Jo̱ i̱ dseamɨ́ˋ do, mɨ˜ canúurˉ e calɨlíb'ˆ Jesús e lɨɨng˜ i̱i̱ˋ catɨ́ɨngˉ sɨ̱'rˆ, jo̱ba' dsíng'ˉ cafǿiñ'ˊ jo̱ dsíng'ˉ jléeiñˋ cangórˉ fɨˊ quiniˇ Jesús, jo̱ casí'rˋ uǿˉ jnir˜ fɨˊ quiniˇ dseaˋ do. Jo̱ba' cajméerˋ júuˆ fɨˊ quiniˇ jaléng'ˋ i̱ dseaˋ do jialɨ'ˊ cagüɨ'rˊ sɨ̱'ˆ Jesús, jo̱ jial ca'láaiñˉ ladsifɨˊ lado e jmohuɨ́ɨˊ e lamɨ˜ lɨ́ɨiñˊ.
42008048	Jo̱ba' cajíng'ˉ Jesús casɨ́'rˉ i̱ dseamɨ́ˋ do: —Jó̱o̱ˋo̱, uíi'˜ e jáb'ˉ calɨ́n'ˉ júuˆ quiéˉe, jo̱ba' nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ. Jo̱ba' lana guǿng'ˊ có̱o̱'˜ e guiʉ́ˉ fɨˊ quíi'ˉ.
42008049	Jo̱ laco̱' gui'nam'ˇbɨ sɨ́ɨngˋ Jesús có̱o̱'˜ i̱ dseamɨ́ˋ do, mɨ˜ caguiéˉ jaangˋ dseaˋ sɨnʉ́ʉˆ quiá'ˉ Jairo e quie̱rˊ júuˆ cuaiñ˜ quiá'ˉ i̱ sɨmɨ́ˆ do, jo̱ lalab casɨ́'rˉ dseaˋ do: —Joˋ taan'ˉ i̱ tɨfa'ˊ na e dsérˉ fɨˊ quíi'ˉ, co̱' nɨcajúmˉ sɨmɨ́ˆ jiuung˜ quíi'ˉ.
42008050	Dsʉ' mɨ˜ canúuˉ Jesús lado, dsifɨˊ ladob casɨ́'rˉ Jairo: —Jaˋ fǿøn'˜ jí̱i̱'˜ co̱o̱ˋ, lɨco̱' 'néˉ e jáb'ˉ nilíin'ˋ e quɨ́ɨ'˜baa jmɨɨ˜ nijmee˜e e ni'leáangˉ i̱ sɨmɨ́ˆ jiuung˜ quíi'ˉ, jo̱ lajo̱b nilíˋ. Jo̱ mɨ˜ cajíng'ˉ Jesús lado, dsifɨbˊ cangórˉ fɨˊ quiá'ˉ Jairo.
42008051	Jo̱ mɨ˜ caguiéˉ Jesús fɨˊ quiá'ˉ dseaˋ do, jo̱ jaˋ cacuørˊ fɨˊ fa' e cangotáang'˜ dseaˋ jiéng'ˋguɨ, jí̱i̱'˜ Tʉ́ˆ Simón có̱o̱'˜ Tiáa˜ có̱o̱'˜ Juan có̱o̱'˜ sejmiiˋ i̱ sɨmɨ́ˆ jiuung˜ do, jí̱i̱'˜ íˋbing' i̱ cangɨ́ɨngˋ fɨˊ e cangotáang'˜ fɨˊ dsíiˊ sɨnʉ́ʉˆ e lɨ˜ ráangˋ i̱ 'lɨɨ˜ do.
42008052	Jo̱ jaléng'ˋ i̱ dseaˋ sɨnʉ́ʉˆ quiá'ˉ Jairo dsíng'ˉ quɨ'rˊ jo̱guɨ dsíng'ˉ jiuung˜ dsíirˊ dsʉ' e nɨcajúngˉ i̱ jiuung˜ sɨmɨ́ˆ do. Jo̱ba' cajíng'ˉ Jesús casɨ́'rˉ jaléng'ˋ i̱ dseaˋ do: —Jaˋ quɨ'ˋna', co̱' jaˋ sɨjúungˆ i̱ jiuung˜ na co̱' lɨco̱' güɨɨmˋbre.
42008053	Dsʉ' jaléng'ˋ i̱ dseaˋ do lɨ́'ˆ cangɨ́ɨmˉbre Jesús mɨ˜ cajíng'ˉ dseaˋ do lado, co̱' ñiˊbre e nɨcajúmˉ i̱ jiuung˜ do.
42008054	Jo̱ lajeeˇ e jmóoˋ i̱ dseaˋ do lajo̱, jo̱ Jesús catɨ́ɨiñˉ guooˋ i̱ jiuung˜ do, jo̱ catǿ'ˉreiñ' la'úungˋ jo̱ casɨ́'ˉreiñ' lala: —¡Ráan'ˉ na, Míˆ!
42008055	Jo̱ mɨ˜ cajíng'ˉ Jesús lado, dsifɨˊ ladob cají̱'ˊtu̱ i̱ sɨmɨ́ˆ do jo̱ caró̱o̱ˉbre. Jo̱ dsifɨbˊ caquiʉ'ˊ Jesús ta˜ e cangɨ́ɨiñ'ˋ do e cagǿ'rˋ.
42008056	Jo̱ mɨ˜ cangáˉ sejmiiˋ i̱ jiuung˜ do e cají̱b'ˊtu̱iñ' do, jo̱ba' dsíng'ˉ cangogáˋ dsíiñ'ˊ; dsʉ' Jesús caquiʉ'rˊ ta˜ sejmiiˋ i̱ sɨmɨ́ˆ do e jaˋ i̱i̱ˋ nisɨ́iñ'ˋ do jí̱i̱'˜ jaangˋ lají̱i̱'˜ e cajméerˋ e sɨnʉ́ʉˆ do ie˜ jmɨɨ˜ jo̱.
42009001	Jo̱ mɨ˜ cangɨ́ˋ jo̱, caseáng'ˋ Jesús jaléng'ˋ dseaˋ guitúungˋ quiá'rˉ, jo̱ caquiʉ'ˊreiñ' ta˜ e nidsiguiáaiñ'˜ do júuˆ quiá'ˉ jial iing˜ Fidiéeˇ e nicá̱rˋ nifɨˊ quiá'ˉ dseaˋ, jo̱guɨ cacuø'ˊreiñ' do bíˋ e quɨ́ɨiñ'˜ do jmɨɨ˜ e ni'uǿiñˉ jaléng'ˋ i̱ 'lɨng'ˆ i̱ jéeˊ quiá'ˉ dseaˋ, jo̱guɨ e nijmi'leáaiñ'ˉ do jaléng'ˋ dseaˋ dsée'˜ i̱ lɨ́ɨngˊ doñiˊ eeˋ jmohuɨ́ɨˊ.
42009003	Jo̱ lalab casɨ́'ˉ Jesús i̱ dseaˋ guitúungˋ do quiá'rˉ jo̱ cajíñ'ˉ: —Nigüɨlíingˉna' jo̱ jaˋ eeˋ 'néˉ cá̱ˆna' jí̱i̱'˜ co̱o̱ˋ quiá'ˉ guiá'ˆ fɨˊ: jaˋ 'néˉ cá̱ˆna' 'ma'uˇ o̱'guɨ nosʉ́ʉˊ o̱'guɨ íiˊ o̱'guɨ ñinéeˉ. Jo̱guɨ jí̱i̱'˜ sɨ̱́'ˋna' e quíi'˜ba' nicá̱ˆna', co̱' jaˋ 'néˉ fa' cá̱ˆna' tú̱ˉ neáangˊ sɨ̱́'ˋna'.
42009004	Jo̱ mɨ˜ niguilíingˉna' fɨˊ co̱o̱ˋ fɨɨˋ, jo̱ 'néˉ ni'no'ˆna' co̱o̱ˋ 'nʉ́ʉˊ lɨ˜ nijá̱ˆna' carta˜ taang˜na' e fɨɨˋ jo̱, jo̱ jaˋ jmɨsɨ́ɨngˆna' lɨ˜ já̱ˆna'.
42009005	Jo̱ jié'ˋgo̱ fɨɨˋ lɨ˜ niguilíingˉna' lɨ˜ jaˋ ni'íng'ˋ dseaˋ 'nʉ́'ˋ, jo̱ba' uøøngˋna' e fɨɨˋ jo̱, jo̱ mɨ˜ nɨteáangˉna' 'nɨ'ˋ e fɨɨˋ do, bó'ˋna' 'leeˋ e to̱o̱˜ tɨɨ˜na' laco̱' cuøˊ li˜ e jaˋ ca'éeˋ i̱ dseaˋ do guiʉ́ˉ có̱o̱'˜ 'nʉ́'ˋ. Jo̱ jalé'ˋ e ta˜ na caquiʉ'ˊ Jesús quiá'ˉ jaléng'ˋ i̱ dseaˋ guitúungˋ do.
42009006	Jo̱ ca'uøømˋ i̱ dseaˋ guitúungˋ do mɨ˜ cangoyúung'˜ e ca'íñ'ˋ jalé'ˋ ta˜ nijmérˉ, jo̱ cangolíimˆbre fɨˊ jalé'ˋ fɨɨˋ e guiarˊ jalé'ˋ júuˆ quiá'ˉ Fidiéeˇ quiá'ˉ jial laangˋ dseaˋ jee˜ jalé'ˋ dseeˉ quiá'rˉ, jo̱guɨ jmi'leáamˉbɨr cajo̱ jaléng'ˋ dseaˋ i̱ lɨ́ɨngˊ doñiˊ eeˋ jmohuɨ́ɨˊ.
42009007	Jo̱ ie˜ jo̱ nicanúuˉ dseata˜ Herodes jalé'ˋ e sɨ́ɨngˋ dseaˋ quiá'ˉ jalé'ˋ e guiʉ́ˉ e jmóoˋ Jesús, jo̱ jí̱i̱'˜ jaˋ ñiˊ i̱ dseata˜ do e˜ nijmérˉ, co̱' seengˋ dseaˋ dsicó̱o̱rˋ júuˆ e nɨcají̱'ˊtu̱ jaangˋ lajeeˇ lajaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, jo̱guɨ seengˋ dseaˋ fé'rˋ e nɨcajnémˉtu̱ Líiˆ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ cajo̱, dsʉ' seemˋbɨ dseaˋ i̱ fé'ˋ e Juan i̱ seáangˋ dseaˋ jmɨɨˋbing' i̱ nɨcají̱'ˊtu̱ calé'ˋ catú̱ˉ.
42009009	Jo̱ mɨ˜ canúuˉ i̱ dseata˜ do e fé'ˋ dseaˋ e nɨcají̱b'ˊtu̱ i̱ Juan i̱ seáangˋ dseaˋ jmɨɨˋ do, jo̱ba' eáamˊ cangogáˋ dsíirˊ jo̱ cajíñ'ˉ: —Jneab˜ dseaˋ caquiʉ́'ˉʉ ta˜ e cahuɨ̱́'ˋ moluu˜ i̱ Juan do. Jo̱ ¿i̱˜ i̱ éengˋ jaléng'ˋ dseaˋ i̱ ngɨˊ jmóoˋ jalé'ˋ e guiʉ́ˉ jo̱guɨ quɨ́ɨ'r˜ jmɨɨ˜ e jmóorˋ lɨ́'ˆ doñiˊ eeˋ? Jo̱ba' lají̱i̱'˜ ie˜ jo̱b cajmɨ'úungˋ dseata˜ Herodes e 'nó'rˊ jial niníiñˉ Jesús.
42009010	Jo̱ mɨ˜ calɨcǿngˋguɨ lajo̱, caguilíimˋtu̱ i̱ dseaˋ guitúungˋ do e cangocó̱o̱rˋ júuˆ fɨˊ quiniˇ Jesús jalé'ˋ e guiʉ́ˉ e cajméerˋ laco̱o̱ˋ fɨɨˋ lɨ˜ cangolíiñˉ. Jo̱ mɨ˜ calɨ́ˉ féng'ˊ rúiñ'ˋ, jo̱ cajéemˋ Jesús i̱ dseaˋ guitúungˋ do fɨˊ co̱o̱ˋ lɨ˜ jaˋ i̱i̱ˋ 'ga'ˊ lɨˊ dseaˋ ngɨˊ, quiá̱'ˉ co̱o̱ˋ fɨɨˋ lɨ˜ siiˋ Betsaida.
42009011	Jo̱ mɨ˜ calɨñiˊ jaléng'ˋ i̱ dseaˋ i̱ seengˋ e fɨɨˋ jo̱ jie˜ fɨˊ lɨ˜ nɨtáangˋ Jesús, jo̱ba' fɨ́ɨmˊ dseaˋ cangolíiñˆ fɨˊ lɨ˜ táangˋ dseaˋ do. Jo̱ Jesús ca'ím'ˋbre jaléng'ˋ i̱ dseaˋ do mɨ˜ caguilíiñ'ˉ, jo̱ canaaiñˋ e'rˊ júuˆ quiá'ˉ jial iing˜ Fidiéeˇ nicá̱rˋ nifɨˊ quiá'ˉ jaléng'ˋ dseaˋ, jo̱guɨ cajmi'leáamˉbɨr jaléng'ˋ dseaˋ dsée'˜ i̱ quiéengˋ jee˜ i̱ dseaˋ do cajo̱.
42009012	Jo̱ mɨ˜ nɨngóoˊ ca'lóoˉ e jmɨɨ˜ jo̱, cangoquiéengˊ i̱ dseaˋ guitúungˋ do fɨˊ lɨ˜ sing'ˊ Jesús jo̱ casɨ́'rˉ dseaˋ do jo̱ cajíñ'ˉ: —I'ˊ júuˆ jo̱guɨ síi'˜ jaléng'ˋ i̱ dseaˋ na güɨguilíiñˋ jo̱ güɨguijméerˉ quijí̱ˉ lɨ˜ nijé̱rˉ có̱o̱'˜guɨ jalé'ˋ e nidǿ'rˉ jié'ˋ fɨˊ lɨ˜ lí'rˆ e té̱e̱ˉ 'nʉ́ʉˊ, co̱' fɨˊ lɨ˜ taangˇnaa' la jaˋ eeˋ seaˋ e niquiee˜naa' có̱o̱'r˜.
42009013	Jo̱ba' cañíiˋ Jesús casɨ́'rˉ i̱ dseaˋ guitúungˋ do: —'Nʉ́b'ˋ 'néˉ cuǿˆna' e nidǿ'ˉ jaléng'ˋ i̱ dseaˋ la. Jo̱ cañíiˋtu̱ i̱ dseaˋ guitúungˋ do: —¿Jial nilíˋguɨ jo̱? Co̱' jí̱i̱'˜ 'ñiáˋ iñí'ˆba' seaˋ có̱o̱'˜guɨ gángˉ 'ñʉˋ, jo̱ fɨng jaˋ 'néˉ dséˆbaa' e dsileáˆnaa' e nidǿ'ˉ jaléng'ˋ i̱ dseaˋ na.
42009014	Co̱' dsíng'ˉ fɨ́ɨngˊ jaléng'ˋ i̱ dseaˋ do; tíiˊbre la 'ñiáˋ mil jí̱i̱'˜ dseañʉ'ˋ jo̱ jaˋ íingˆ jaléng'ˋ dseamɨ́ˋ o̱'guɨ jaléng'ˋ jiuung˜ cajo̱. Dsʉ' Jesús casɨ́'rˉ jaléng'ˋ i̱ dseaˋ quiá'rˉ do: —Síi'˜na' jaléng'ˋ dseaˋ güɨgüearˋ tá'ˉ có̱ˋ nibøø˜ tá'ˉ cincuenta dseaˋ.
42009015	Jo̱ lajo̱b cajméeˋ i̱ dseaˋ guitúungˋ do, jo̱ caguábˋ i̱ dseaˋ do laco̱' ta˜ caquiʉ'ˊ Jesús.
42009016	Jo̱ mɨ˜ calɨ́ˉ caguáˋ jaléng'ˋ i̱ dseaˋ do tá'ˉ có̱ˋ nibøø˜ lacúng'ˊ lajíingˋ lɨ˜ sing'ˊ Jesús, jo̱ba' catɨ́ɨngˉ dseaˋ do lajɨˋ 'ñiáˋ e iñí'ˆ do có̱o̱'˜guɨ lajɨˋ huáangˉ i̱ 'ñʉˋ do, jo̱ cajǿørˉ fɨˊ yʉ́'ˆ jmɨgüíˋ, jo̱ lajo̱ba' cacuø'rˊ gui'máang'ˇ Fidiéeˇ quiá'ˉ e do. Jo̱ mɨ˜ calɨ́ˉ jo̱, cajméerˋ jmá'ˉjiʉ e do jee˜ jaléng'ˋ i̱ dseaˋ guitúungˋ do, jo̱ba' íˋguɨb cajméeˋ guiéeˆ jee˜ lajaléng'ˋ i̱ dseaˋ fɨ́ɨngˊ do.
42009017	Jo̱ jalém'ˋ i̱ dseaˋ do cagǿ'rˋ carˋ calɨtaaiñ˜ guiʉ́ˉ. Jo̱ mɨ˜ calɨ́ˉ gǿ'rˋ lajɨɨiñˋ do, caseámˉbɨ guitu̱ˊ 'matáˆguɨ e røøngˋ tée'˜ 'ná'ˆ iñí'ˆ có̱o̱'˜guɨ 'náng'ˆ i̱ 'ñʉˋ do.
42009018	Jo̱ mɨ˜ cangɨ́ˋ jo̱, co̱o̱ˋ jmɨɨ˜ taang˜ Jesús e féiñ'ˊ Fidiéeˇ, jo̱ có̱o̱'˜bre i̱ dseaˋ guitúungˋ quiá'rˉ do. Jo̱ lajeeˇ jo̱ cajmɨngɨ́'ˉ Jesús jaléng'ˋ i̱ dseaˋ quiá'rˉ do jo̱ cajíñ'ˉ: —¿I̱˜ jnea˜ fé'ˋ jaléng'ˋ dseaˋ?
42009019	Jo̱ba' cañíiˋ jaléng'ˋ i̱ dseaˋ guitúungˋ do: —Seengˋ dseaˋ dsicueáaiñ'˜ 'nʉˋ có̱o̱'˜ i̱ Juan i̱ seáangˋ dseaˋ jmɨɨˋ do, jo̱ seengˋguɨ dseaˋ dsicueáaiñ'˜ 'nʉˋ có̱o̱'˜ Líiˆ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, jo̱guɨ seemˋbɨ dseaˋ dsicueáaiñ'˜ 'nʉˋ e lɨn'ˊ jaangˋguɨ i̱ nɨcafé'ˋ cuaiñ˜ quiá'ˉ Fidiéeˇ jo̱guɨ e nɨcají̱'ˊtu̱r lana.
42009020	Jo̱ba' cajmɨngɨ'ˊtu̱ Jesús i̱ dseaˋ guitúungˋ do jo̱ cajíñ'ˉ: —Jo̱guɨ 'nʉ́'ˋ, ¿i̱˜ fó'ˋna' e lɨ́ɨnˊn? Jo̱ba' cañíiˋ Tʉ́ˆ Simón quiá'ˉ Jesús: —'Nʉbˋ dseaˋ i̱ lɨ́ɨngˊ Dseaˋ Jmáangˉ i̱ casíingˋ Fidiéeˇ dseaˋ guiing˜ ñifɨ́ˉ cuaiñ˜ quiá'rˉ.
42009021	Dsʉ' Jesús ca'ɨ́ɨrˉ 'gooˋ quiá'ˉ jaléng'ˋ i̱ dseaˋ guitúungˋ do e jaˋ i̱i̱ˋ nisɨ́iñ'ˋ do jí̱i̱'˜ jaangˋ e íˋbre lɨ́ɨiñˊ Dseaˋ Jmáangˉ.
42009022	Jo̱ mɨ˜ calɨ́ˉ cajíñ'ˉ lado, jo̱ casɨ́'ˉguɨr i̱ dseaˋ guitúungˋ do lala: —E jáb'ˉ e jnea˜ lɨ́ɨnˊn i̱ dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ. Jo̱ dsíng'ˉ 'néˉ nimoo˜o iihuɨ́ɨˊ e eáangˊ, co̱' jaléng'ˋ dseaˋ cǿøng'˜ quiá'ˉ dseaˋ góoˋo dseaˋ Israel nilíˋ 'ní'ˋ níimˉbre jnea˜, jo̱guɨ lajo̱b nijméˉ jaléng'ˋ dseaˋ quie̱ˊ nifɨˊ quiá'ˉ jaléng'ˋ jmidseaˋ quíˉii' có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quíˉii'. Jo̱ jaléng'ˋ íˋbing' i̱ nijngáng'ˉ jnea˜; jo̱ dsʉ' mɨ˜ nitɨ́ˉ 'nɨˊ jmɨɨ˜ lajo̱, nijí̱b'ˊtú̱u̱ calé'ˋ catú̱ˉ.
42009023	Jo̱ mɨ˜ calɨ́ˉ jo̱, cangóbˉtu̱r có̱o̱'˜ i̱ dseaˋ guitúungˋ do fɨˊ lɨ˜ teáangˆ jaléng'ˋ i̱ dseaˋ fɨ́ɨngˊ do jo̱ casɨ́'ˉreiñ': —Song i̱i̱ˋ dseaˋ iing˜ ni'uíingˉ dseaˋ quiéˉe, jo̱ba' güɨtʉ́rˋ jalé'ˋ e lɨ́ˋ dsíirˊ 'ñia'rˊ, jo̱guɨ laco̱o̱ˋ jmɨɨ˜ güɨseaiñ'ˊ lafa' crúuˆ quiá'rˉ e laco̱' cuøˊ li˜ e guiaˊ dsíirˊ e nidsingɨ́ɨiñˉ jalé'ˋ e huɨ́ɨngˊ uíi'˜ e lɨ́ɨiñˊ dseaˋ quiéˉe, jo̱ lajo̱guɨba' ningɨ́rˉ có̱o̱'˜ jnea˜ jóng.
42009024	Co̱' i̱i̱ˋ dseaˋ i̱ ɨˊ dsíiˊ e lí'ˋbre nileángˉ 'ñia'rˊ jee˜ jalé'ˋ dseeˉ quiá'rˉ, jo̱ba' i̱ dseaˋ íˋ conguiabˊ nibíiñˆ fɨˊ lɨ˜ 'lɨ'ˆ; jo̱ dsʉ' i̱i̱ˋ dseaˋ nijúuiñˉ uíi'˜ e lɨ́ɨiñˊ dseaˋ quiéˉe o̱si uíi'˜ e ni'rˊ júuˆ quiá'ˉ jial nilɨseengˋ dseaˋ cøøngˋ có̱o̱'˜ Fidiéeˇ, jo̱ba' i̱ dseaˋ íˋ nitíim'˜bre fɨˊ quiniˇ Fidiéeˇ jóng.
42009025	Jo̱ jaˋ eeˋ ta˜ íingˆ quiá'ˉ jaangˋ dseaˋ e sɨlɨ́ɨ'rˇ jalé'ˋ e seaˋ fɨˊ jmɨgüíˋ song jaˋguɨ cuíiñˋ jnea˜, co̱' fɨˊ lɨ˜ 'lɨb'ˆ nidséiñ'ˉ mɨ˜ nitɨ́ˉ í'ˋ e nijúuiñˉ, jo̱ doguɨb lɨ˜ ninírˋ iihuɨ́ɨˊ lata˜.
42009026	Jo̱guɨ song i̱i̱ˋ i̱ 'gó'ˋ nifé'ˋ e lɨ́ɨiñˊ dseaˋ quiéˉe, o̱si ɨ'ˋ lɨ́ɨiñˉ e nifé'rˋ e já'ˉ lɨ́ɨiñˋ júuˆ quiéˉe é, jo̱ba' lajo̱b nijmee˜ jnea˜ có̱o̱'˜ i̱ dseaˋ íˋ cajo̱, jnea˜ dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ; co̱' lajo̱b nijmee˜e mɨ˜ nigáaˊtú̱u̱ fɨˊ jmɨgüíˋ e nɨniingˉ 'gøiñ'ˊ quiá'ˉ Tiquiéˆe Fidiéeˇ jo̱guɨ có̱o̱'˜ jaléng'ˋ ángeles i̱ güeang'ˆ cajo̱.
42009027	E já'ˉ e fɨ́ɨˉɨ 'nʉ́'ˋ e i̱ lɨɨng˜ lajeeˇ i̱ dseaˋ i̱ teáangˉ la jaˋ mɨˊ júuiñˉ cartɨˊ ninírˋ jial lɨ́ɨˊ mɨ˜ nɨcá̱ˋ Fidiéeˇ nifɨˊ quiá'ˉ lajaangˋ lajaangˋ dseaˋ jmɨgüíˋ. Jo̱ jalé'ˋ e júuˆ na cajíng'ˉ Jesús casɨ́'rˉ jaléng'ˋ i̱ dseaˋ do ie˜ jo̱.
42009028	Jo̱ mɨ˜ cangɨ́ˋ jñiáˉ jmɨɨ˜ e cajíng'ˉ Jesús lajo̱, jo̱ cajgóorˉ fɨˊ co̱o̱ˋ yʉ́'ˆ mó'ˋ e cangoféeiñ'ˇ Fidiéeˇ, jo̱ có̱o̱'˜bre Tʉ́ˆ Simón có̱o̱'˜ Tiáa˜ jo̱guɨ Juan.
42009029	Jo̱ lajeeˇ táangˋ Jesús e féiñ'ˊ Fidiéeˇ, tá'ˉjiʉ ladob jnéengˆ calɨsɨ́ɨngˉ jial jnéengˉ nir˜ jo̱guɨ calɨsɨ́ɨngˉ sɨ̱'rˆ cajo̱, jo̱ cajnéngˉ e teeˋ jlo'ˆ lafa' jooˋ, jo̱guɨ calɨjɨ́iñ'ˋ laco̱' jɨng'ˋ ieeˋ.
42009030	Jo̱ lajeeˇ jo̱ cajnéngˉ gángˉ dseañʉ'ˋ i̱ sɨ́ɨngˋ có̱o̱'r˜, jo̱ ni˜ Moib˜ do có̱o̱'˜guɨ ni˜ Líiˆ, jo̱ lajɨˋ huáaiñ'ˉ do lɨ́ɨiñˊ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, jo̱ jlob'ˆ jɨng'ˋ i̱ dseañʉ'ˋ do cajo̱, jo̱ sɨ́ɨiñˋ quiá'ˉ jalé'ˋ iihuɨ́ɨˊ e nicá̱ˋ Jesús fɨˊ Jerusalén mɨ˜ nitɨ́ˉ í'ˋ e nijngáng'ˉ dseaˋ írˋ.
42009032	Jo̱ dsʉ' lajɨˋ gaangˋ i̱ dseaˋ quiá'ˉ Jesús i̱ jéeiñˋ do dsíng'ˉ cajáˉ e jaligüɨ́iñˋ dsʉ' caje̱ˊbre e sɨjnéeˋ dsíirˊ, jo̱ba' cangárˉ e jlo'ˆ jɨng'ˋ Jesús jo̱ la quie̱ˊguɨ i̱ dseaˋ gángˉ do jɨiñ'ˋ cajo̱.
42009033	Jo̱ mɨ˜ cangáˉ Tʉ́ˆ Simón e catang'ˆ fɨˊ i̱ dseaˋ gángˉ i̱ teáangˉ có̱o̱'˜ Jesús do, jo̱ba' dsifɨˊ lala casɨ́'rˉ Jesús jo̱ cajíñ'ˉ: —Tɨfa'ˊ, ¡dsíng'ˉ juguiʉ́ˉ dsʉ' taang˜naa' có̱o̱'˜ i̱ dseaˋ na fɨˊ la! Fa' na nijmée'˜naa' 'nɨˊ 'nʉ́ʉˊjiʉ có̱o̱'˜ má'ˆ 'ma˜, co̱o̱ˋ quíi'ˉ jo̱guɨ co̱o̱ˋ quiá'ˉ Moi˜ jo̱guɨ co̱o̱ˋ quiá'ˉ Líiˆ cajo̱. Dsʉ' jí̱i̱'˜ jaˋ calɨlí'ˆ Tʉ́ˆ Simón e café'rˋ lado.
42009034	Jo̱ lajeeˇ gui'nang'ˇ fé'ˋbɨr mɨ˜ cajgóˉ cabøø˜ jníiˊ, jo̱ caquɨiñ'ˉ lajeeˇ teáaiñˉ fɨˊ e yʉ́'ˆ mó'ˋ do, jo̱ dsíng'ˉ cafǿng'ˊ Tʉ́ˆ Simón có̱o̱'˜ Tiáa˜ có̱o̱'˜guɨ Juan.
42009035	Jo̱ lajeeˇ teáaiñ'˜ jee˜ e jníiˊ do, guicanʉ́'ˋ co̱o̱ˋ luu˜ dseaˋ fɨˊ yʉ́'ˆ jmɨgüíˋ jo̱ guicajíng'ˉ: —I̱ lab Jó̱o̱ˋo̱ i̱ camɨ́ɨng'˜ i̱ 'neáanˋn eáangˊ. Jmeeˉna' nʉ́ʉ'˜na' jalé'ˋ ta˜ quiʉ'rˊ.
42009036	Jo̱ mɨ˜ cangoyúung'˜ e canʉ́'ˋ e luu˜ dseaˋ do, cangáˉ i̱ dseaˋ gaangˋ do e joˋ jnéengˉguɨ Moi˜ o̱'guɨ Líiˆ fɨˊ do, jo̱ 'ñiab'ˊ Jesús sing'ˊguɨr. Jo̱ mɨ˜ cangɨ́ˋ jo̱, jí̱i̱'˜ jaangˋ dseaˋ jaˋ i̱i̱ˋ cajmea'rˊ júuˆ jalé'ˋ e cangárˉ e fɨˊ yʉ́'ˆ mó'ˋ do ie˜ jmɨɨ˜ jo̱.
42009037	Jo̱ mɨ˜ cajneáˉ co̱o̱ˋguɨ jmɨɨ˜, jo̱ cajgámˉbre e fɨˊ yʉ́'ˆ mó'ˋ do. Jo̱ dsíng'ˉ fɨ́ɨngˊ dseaˋ cajíñ'ˊ i̱ ngolíingˉ ngo'née'ˇ quiá'rˉ.
42009038	Jo̱ jaangˋ dseañʉ'ˋ lajeeˇ lajaléng'ˋ i̱ dseaˋ fɨ́ɨngˊ do catǿ'rˉ Jesús e teáˋ eáangˊ jo̱ cajíñ'ˉ: —Tɨfa'ˊ, ¿jáˆ jmée'ˆ uíˆ diée˜ fa' ñijmee'˜ mɨ́ɨˊ quiá'ˉ jó̱o̱ˋo̱? co̱' camɨ́ɨng'˜ sɨming'ˋ labing' i̱ seengˋ quiéˉe;
42009039	jo̱ jaangˋ i̱ 'lɨng'ˆ jéeˊ quiá'rˉ, jo̱ yejí̱bˉ jmóoiñ'ˋ do e dseaˋ joñíiñˋ, jo̱ óorˋ teáˋ jo̱guɨ iéng'ˋ jalé'ˋ ja̱ˊ fɨˊ mo'oorˉ lajeeˇ jo̱, jo̱ dsíng'ˉ jmɨhuɨ́ɨngˋneiñ', jo̱ jaˋ iiñ'˜ do nitʉ́ʉrˉ.
42009040	Jo̱ nɨcamɨ́ɨ'˜baa jmɨ'eeˇ dseaˋ quíi'ˉ fa' e nijmihuíiñˉ i̱ 'lɨng'ˆ do, dsʉ' jaˋ mɨˊ calɨ'rˊ.
42009041	Jo̱ba' lalab casɨ́'ˉ Jesús jaléng'ˋ i̱ dseaˋ do jo̱ cajíñ'ˉ: —¡Dsíng'ˉ jaˋ já'ˉ lɨ́ɨngˋna' jnea˜, jo̱ jmang'ˉ fɨˊ gabˋ iing˜na' cá̱ˆna'! ¿Jial nité'ˋ lí'ˋi e nilɨseenˉ có̱o̱'˜ 'nʉ́'ˋ? Ñijéengˋ i̱ sɨming'ˋ quíi'ˉ do fɨˊ la. Jo̱ dsifɨˊ ladob cangojéengˋ i̱ dseañʉ'ˋ do i̱ dseaˋ dsée'˜ quiá'rˉ do.
42009042	Jo̱ mɨ˜ cangoquiéengˊ i̱ dseaˋ dsée'˜ do quiá̱'ˉ lɨ˜ sing'ˊ Jesús, dsifɨˊ ladob cabíiˉ i̱ 'lɨng'ˆ do cabíiñˉ i̱ sɨming'ˋ do fɨˊ ni˜ uǿˆ, jo̱ cajméerˋ e cadseáˉtu̱ joñíiñ'ˋ do. Jo̱ dsifɨˊ ladob ca'gaangˋ Jesús cajíiñˉ i̱ 'lɨng'ˆ do, jo̱ ngohuíimˉbiñ' do quiá'ˉ i̱ sɨming'ˋ do, jo̱ ca'láamˉbiñ' do. Jo̱ ngɨ́ˋ jo̱guɨba' cajáng'ˋ Jesús i̱ sɨming'ˋ do có̱o̱'˜ tiquiá'rˆ.
42009043	Jo̱ dsíng'ˉ cangogáˋ dsíiˊ jaléng'ˋ dseaˋ i̱ cangáˉ e jo̱ ie˜ jo̱, co̱' dsíng'ˉ 'gøng'ˊ Jesús laco̱' 'gøng'ˊ Tiquiá'rˆ dseaˋ guiing˜ ñifɨ́ˉ.
42009044	—Nʉ́ʉˉna' røøˋ jalé'ˋ e nifá'ˆa la lana, jo̱ jaˋ güɨ'íingˆ óoˊna' lata˜ taang˜na' fɨˊ jmɨgüíˋ; co̱' lana tɨˊ lɨ˜ niguiéeˊ jmɨɨ˜ e nisáng'ˊ dseaˋ jnea˜, dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ.
42009045	Dsʉ' mɨ˜ canúuˉ jaléng'ˋ i̱ dseaˋ guitúungˋ do jalé'ˋ e cajíng'ˉ Jesús, jí̱i̱'˜ jaaiñ'ˋ do jaˋ cangáiñ'ˋ jí̱i̱'˜ camɨ́'ˆ júuˆ jialɨ'ˊ cajíng'ˉ dseaˋ do lado, co̱' jaˋ mɨˊ cangɨ́ɨiñˋ fa' nɨcacuøˊ Fidiéeˇ e ningáiñ'ˋ e júuˆ jo̱, jo̱guɨ jaˋ teáˋ dsíirˊ fa' e nijmɨngɨ́ɨrˋ jialɨ'ˊ cajíng'ˉ dseaˋ do lado.
42009046	Jo̱ mɨ˜ cangɨ́ˋ jo̱, co̱o̱ˋ jmɨɨ˜ canaangˋ i̱ dseaˋ guitúungˋ do e guíng'ˋ rúiñ'ˋ i̱˜ i̱ niingˉguɨ lajeeˇ lajaléiñ'ˋ do.
42009047	Jo̱ dsʉ' calɨlí'ˆ Jesús jalé'ˋ e sɨ́ɨngˋ dseaˋ quiá'rˉ, jo̱ba' dsifɨˊ ladob catǿ'rˉ jaangˋ jiuung˜ jo̱ casíng'ˋneiñ' cáaiñˋ,
42009048	jo̱ casɨ́'rˉ jaléng'ˋ i̱ dseaˋ quiá'rˉ do jo̱ cajíñ'ˉ: —Doñiˊ i̱i̱ˋ i̱ íng'ˋ dseaˋ i̱ lɨ́ɨngˊ laco̱' lɨ́ɨngˊ i̱ jiuung˜ la la'eáangˊ có̱o̱'˜ jnea˜, jo̱ba' güɨlɨñirˊ jóng e jneab˜ íñ'ˋ; jo̱ i̱i̱ˋ dseaˋ i̱ íng'ˋ jnea˜ güɨlɨñirˊ e ím'ˋbre Fidiéeˇ dseaˋ guiing˜ ñifɨ́ˉ, dseaˋ casíiñˋ jnea˜ fɨˊ jmɨgüíˋ la. Jo̱guɨ doñiˊ i̱i̱ˋ i̱ jaˋ jmiféng'ˊ 'ñia'ˊ jee˜ jaléng'ˋ dseaˋ rúng'ˋ, íˋbing' i̱ niingˉguɨ lajeeˇ lajaléng'ˋ.
42009049	Jo̱ba' cajíng'ˉ Juan casɨ́'rˉ Jesús: —Tɨfa'ˊ, jnea'ˆ nɨcaneem˜baa' jaangˋ dseañʉ'ˋ i̱ jmóoˋ ta˜ uǿøngˋ jaléng'ˋ i̱ 'lɨng'ˆ la'eáangˊ có̱o̱'˜ 'nʉˋ, jo̱ co̱' jaˋ ngɨˊguɨr co̱lɨɨng˜ có̱o̱'˜ jneaa˜aa', jo̱ba' nɨcajníimˊbaa' quiá'rˉ e nijmérˉ lajo̱.
42009050	Jo̱ba' lalab cañíiˋ Jesús quiá'ˉ i̱ dseaˋ quiá'rˉ do: —Jaˋ jnɨ́ɨng'˜na' quiá'ˉ i̱ dseaˋ do, co̱' jaˋ seengˋ jí̱i̱'˜ jaangˋ dseaˋ i̱ nijméˉ co̱o̱ˋ e li˜ e dsigáˋ dsíiˊ dseaˋ la'eáangˊ có̱o̱'˜ jnea˜, jo̱ mɨ˜ nilɨcøøngˋguɨ lajo̱, nifé'rˋ gaˋ uii˜ quiéˉe. Co̱' i̱ dseaˋ i̱ jaˋ fé'ˋ gaˋ uii˜ quíˉii', jo̱ba' uii˜ quíˆbaa' siñ'ˊ.
42009051	Jo̱ mɨ˜ cangɨ́ˋ jo̱, nɨjaquiéengˊ jmɨɨ˜ e nidséng'ˉtu̱ Jesús fɨˊ ñifɨ́ˉ, jo̱ teábˋ néeˊ dsíirˊ cangórˉ fɨˊ Jerusalén, co̱' nɨñiˊbre e fɨˊ jo̱b nijngáng'ˉ dseaˋ írˋ.
42009052	Jo̱ nifɨbˊ casíiñˋ dseaˋ quiá'rˉ i̱ cangojméeˆ quijí̱ˉ lɨ˜ nijé̱rˉ lajeeˇ uǿøˋ. Jo̱ cangolíingˆ i̱ dseaˋ do fɨˊ co̱o̱ˋ fɨɨˋ pí'ˆ e néeˊ fɨˊ lɨ˜ se̱'ˊ Samaria.
42009053	Jo̱ mɨ˜ caguilíingˉ i̱ dseaˋ quiá'ˉ Jesús do fɨˊ jo̱, jaˋ ca'íng'ˋneiñ' do o̱'guɨ cacuørˊ lɨ˜ nijéiñ'ˉ do, co̱' calɨlí'rˆ e iuungˉ Jesús fɨˊ e ngóorˊ fɨˊ Jerusalén.
42009054	Jo̱ mɨ˜ canúuˉ Tiáa˜ có̱o̱'˜guɨ Juan e jaˋ lɨ˜ cangɨ́ɨiñˋ do lɨ˜ nijé̱rˉ fɨˊ jo̱, jo̱ba' casɨ́'rˉ Jesús: —Tɨfa'ˊ, ¿su iin'˜ e niquiʉ́'ˆnaa' ta˜ e nijiʉ́'ˋ jɨˋ fɨˊ yʉ́'ˆ jmɨgüíˋ jo̱ nicángˋ jaléng'ˋ i̱ dseaˋ do laco̱'guɨ cajméeˋ Líiˆ malɨɨ˜guɨ eáangˊ?
42009055	Jo̱ mɨ˜ canúuˉ Jesús e cajíng'ˉ i̱ dseaˋ quiá'rˉ do lado, dsifɨˊ ladob cajíng'ˊ 'ñia'rˊ jo̱ ca'gaaiñˋ quiáiñ'ˉ do jo̱ casɨ́'ˉreiñ': —¿I̱˜ júuˆ quiá'ˉ jmitíˆ 'nʉ́'ˋ?
42009056	Co̱' jaˋ cagáˉ jnea˜ fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ fa' e nijngán'ˆn jaléng'ˋ dseaˋ jmɨgüíˋ, co̱' jnea˜ cagáˉa e lɨ́'ˆ laco̱' nilaanˉre jee˜ jalé'ˋ dseeˉ quiá'ˉbre. Jo̱ mɨ˜ calɨ́ˉ cajíng'ˉ Jesús lado, jo̱ fɨˊ lɨ˜ jiéb'ˋ cangolíiñˉ e ngojméerˆ quijí̱ˉ lɨ˜ caje̱rˊ e uǿøˋ jo̱.
42009057	Jo̱ lajeeˇ iuungˉ Jesús fɨˊ có̱o̱'˜ dseaˋ quiá'rˉ e ngóorˊ fɨˊ Jerusalén, jaangˋ dseañʉ'ˋ cangoquiéeiñˊ fɨˊ lɨ˜ ngóoˊ dseaˋ do, jo̱ casɨ́'ˉreiñ' lala jo̱ cajíñ'ˉ: —Tɨfa'ˊ, iim˜ jnea˜ nii˜i có̱o̱'˜ 'nʉˋ doñiˊ jié'ˋ fɨˊ lɨ˜ guó'ˆ.
42009058	Jo̱ba' cañíiˋ Jesús quiá'ˉ i̱ dseañʉ'ˋ do jo̱ casɨ́'ˉreiñ': —Jaléng'ˋ güíiˊ seabˋ tooˋ lɨ˜ güɨɨngˋne', jo̱guɨ jaléng'ˋ ta̱ˊ seabˋ sɨɨˉre', jo̱ dsʉ' jnea˜, dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jí̱i̱'˜ lɨ˜ quiee˜e moguiiˉ jaˋ seaˋ.
42009059	Jo̱ malɨɨ˜guɨjiʉ lajo̱ cajíng'ˉ Jesús e sɨ́'rˋ jaangˋguɨ dseaˋ lala: —Nea˜ có̱o̱'˜ jnea˜ lana. Jo̱ dsʉ' i̱ dseaˋ do cañíirˋ quiá'ˉ Jesús jo̱ cajíñ'ˉ lala: —Fíiˋi, cuǿø'˜ jnea˜ fɨˊ e jang'ˉ ni'áanˇn tiquiéˆe, jo̱ mɨ˜ ningɨ́ˋ jo̱, jo̱guɨba' ninii˜i có̱o̱'˜ 'nʉˋ.
42009060	Jo̱ dsʉ' Jesús cañíirˋ quiá'ˉ i̱ dseaˋ do jo̱ casɨ́'ˉreiñ': —Lɨ́'ˆ 'nʉˋ gua˜ lajmɨnáˉ güɨguia˜ júuˆ quiá'ˉ jial iing˜ Fidiéeˇ nicá̱rˋ nifɨˊ quiá'ˉ dseaˋ, jo̱ cuøˊ fɨˊ e jaléng'ˋ i̱ dseaˋ i̱ lɨ́ɨngˊ lafa' 'lɨɨng˜ ni'áaiñˉ tiquíi'ˆ mɨ˜ nitɨ́ˉ oor˜ quiá'rˉ.
42009061	Jo̱ ngɨ́ˋ jo̱ jaangˋguɨ dseaˋ casɨ́'rˉ dseaˋ do jo̱ cajíñ'ˉ: —Fíiˋi, iim˜ jnea˜ ninii˜i có̱o̱'˜ 'nʉˋ, dsʉ' lɨfa' la'uii˜ cuǿø'˜ jnea˜ fɨˊ e jang'ˉ ni'í'ˆi júuˆ jaléng'ˋ dseaˋ sɨnʉ́ʉˆ quiéˉe.
42009062	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Jo̱ i̱ dseaˋ i̱ já'ˉ nɨcalɨ́ngˉ júuˆ quiá'ˉ Fidiéeˇ, jo̱ dsʉ' mɨˊ 'nooˋbɨ guiing˜ dsíirˊ jalé'ˋ e seaˋ fɨˊ jmɨgüíˋ, jo̱ba' i̱ dseaˋ íˋ jaˋ ta˜ íingˆ e nicá̱ˋ Fidiéeˇ nifɨˊ quiá'rˉ. Jo̱ e la lɨ́ɨˊ lafa' mɨ˜ jɨ́ɨˋ dseaˋ có̱o̱'˜ güɨtáˆ, co̱' jaˋ cuǿøngˋ fa' e nijǿørˉ fɨˊ lɨ́'ˉ caluuˇ lajeeˇ e jɨ́ɨrˋ.
42010001	Jo̱ mɨ˜ cangɨ́ˋ jo̱, caguíng'ˋ Jesús setenta dseaˋ lajeeˇ lajaléng'ˋ dseaˋ i̱ ngɨˊ có̱o̱'r˜, jo̱ caquiʉ'rˊ ta˜ e cangolíiñ'ˉ do tá'ˉ gáiñˉ nifɨˊguɨ laco̱' ngóorˊ 'ñia'rˊ e cangoguiaiñ'˜ do júuˆ e nɨjaquiéemˊba' e ningɨ́ˉ dseaˋ do laco̱o̱ˋ laco̱o̱ˋ fɨɨˋ.
42010002	Jo̱ mɨ˜ cató'ˊ e caguíng'ˋ Jesús jaléng'ˋ i̱ dseaˋ do jo̱ cajíñ'ˉ casɨ́'ˉreiñ': —E já'ˉ e dsíng'ˉ fɨ́ɨngˊ jaléng'ˋ dseaˋ i̱ iing˜ nijmicuíingˋ jnea˜, dsʉ' jaˋ i̱i̱ˋ 'ga'ˊ lɨˊ dseaˋ seengˋ i̱ niguiáˉ jalé'ˋ júuˆ quiéˉe. Jo̱ba' 'néˉ nimɨ́ɨ'˜ 'nʉ́'ˋ Fidiéeˇ e nicuǿngˉguɨr dseaˋ i̱ niguiáˉ jalé'ˋ júuˆ quiéˉe. Co̱' lɨ́ɨˊ la lɨ́ɨˊ fa' mɨ˜ carooˋ jalé'ˋ e cajníˋ jaangˋ dseaˋ, jo̱ joˋ i̱i̱ˋ 'ga'ˊ lɨˊ dseaˋ seengˋ i̱ nijmɨcó̱o̱'˜ e nisɨtɨ́ɨngˊ, jo̱ba' 'néˉ nimɨ́iñˉ i̱ fɨ́ɨngˊguɨ dseaˋ i̱ nijmɨcó̱o̱'˜ quiá'rˉ e ni˜ ta˜ do.
42010003	Jo̱ lana nigüɨlíingˉna', jo̱ quie̱ˋna' cuente e nisɨ́ɨnˆn 'nʉ́'ˋ lafa' sɨ́ɨnˆn jaangˋ jo'se'ˋ jee˜ jaléng'ˋ ie'dsinúuˆ.
42010004	Jo̱ jaˋ 'néˉ cá̱ˆna' jalé'ˋ nosʉ́ʉˊ o̱'guɨ ñinéeˉ o̱'guɨ 'néˉ cá̱ˆna' tú̱ˉ neáangˊ lomɨɨ˜na', jo̱guɨ jí̱i̱'˜ sɨ̱́'ˋna' e quíi'˜ba' cá̱ˆna'. Jo̱guɨ jaˋ jmɨ'ɨɨng˜ yaang˜na' e sɨɨng˜na' có̱o̱'˜ doñiˊ i̱i̱ˋ dseaˋ i̱ nijíng'ˊna' guiá'ˆ fɨˊ.
42010005	Jo̱ mɨ˜ niguilíingˉna' quiá'ˉ dseaˋ laco̱o̱ˋ fɨɨˋ lɨ˜ nisɨ́ɨnˆn 'nʉ́'ˋ, jo̱ba' síi'˜na're ladsifɨˊ lala: “Güɨlɨseemˋba' juguiʉ́ˉ júuˆ røøˋ.”
42010006	Jo̱ song guiʉ́bˉ ni'íng'ˋ i̱ dseaˋ lɨ˜ niguilíingˉna' do 'nʉ́'ˋ, jo̱ba' juguiʉ́bˉ nilɨseeiñˋ; jo̱ dsʉ' song jaˋ ni'íñ'ˋ 'nʉ́'ˋ có̱o̱'˜ juguiʉ́ˉ, jo̱ba' lajo̱b jaˋ juguiʉ́ˉ nilɨseeiñˋ yaaiñ˜ cajo̱.
42010007	Jo̱ mɨ˜ niguilíingˉna' lɨ˜ nicuǿˉ dseaˋ 'nʉ́ʉˊ, jo̱ jo̱b nijá̱ˆna' carta˜ taangˇna' e fɨɨˋ jo̱, jo̱guɨ jalé'ˋ e ɨ̱́'ˋ gø'ˊ i̱ dseaˋ do e jo̱ba' ni'u'ˆ nicø'ˆna' cajo̱; dsʉco̱' lafa' jaangˋ dseaˋ i̱ jmóoˋ ta˜ ngɨ́ɨmˋbre e 'léeiñ'˜, jo̱ lajo̱bɨ 'nʉ́'ˋ cajo̱. Jo̱ jaˋ 'néˉ ngɨ́ˆna' la gui˜ 'nʉ́ʉˊ.
42010008	Jo̱ mɨ˜ niguilíingˉna' co̱o̱ˋ fɨɨˋ lɨ˜ iing˜ dseaˋ 'nʉ́'ˋ, quié'ˋna' doñiˊ eeˋgo̱ cacuø'ˊ i̱ dseaˋ do 'nʉ́'ˋ.
42010009	Jo̱guɨ jmi'leáangˆna' jaléng'ˋ dseaˋ dsée'˜ i̱ seengˋ fɨˊ jo̱, jo̱ síi'˜na' jaléng'ˋ i̱ dseaˋ do lala: “Lana nɨjaquiéengˊ e nicá̱ˋ Fidiéeˇ nifɨˊ quiá'ˉ lajaangˋ lajaangˋ 'nʉ́'ˋ.”
42010010	Dsʉ' fɨng caguilíingˉna' co̱o̱ˋ fɨɨˋ lɨ˜ jaˋ íng'ˋ dseaˋ 'nʉ́'ˋ, dsifɨˊ uøøngˋna' e fɨɨˋ do, jo̱ lajeeˇ jo̱ nifɨ́'ˆna' jaléng'ˋ dseaˋ i̱ nijíng'ˊna' e jee˜ fɨɨˋ do:
42010011	“Lana nɨcabó'ˋnaa' 'leeˋ quiá'ˉ jee˜ fɨɨˋ góoˋna' e nɨcaséng'ˋ lomɨɨ˜naa'. Jo̱ latɨˊ lana nɨliing˜ jaléng'ˋ dseaˋ i̱ seengˋ e fɨɨˋ la e jaˋ íñ'ˋ jalé'ˋ júuˆ quiá'ˉ Fidiéeˇ, dsʉ' güɨlɨñíˆna' guiʉ́ˉ e nɨjaquiéemˊba' e nicá̱ˋ Fidiéeˇ nifɨˊ quiá'ˉ lajaangˋ lajaangˋ dseaˋ jmɨgüíˋ.”
42010012	Jo̱ lana fɨ́ɨˉguɨ́ɨ 'nʉ́'ˋ e mɨ˜ nijáaˊ jmɨɨ˜ e nicá̱ˋ dseaˋ iihuɨ́ɨˊ uii˜ quiá'ˉ jalé'ˋ dseeˉ quiá'rˉ, eáangˊguɨ iihuɨ́ɨˊ nicá̱ˋ i̱ dseaˋ seengˋ e fɨɨˋ lɨ˜ jaˋ ca'íñ'ˋ 'nʉ́'ˋ laco̱'guɨ iihuɨ́ɨˊ e cacá̱ˉ jaléng'ˋ dseaˋ i̱ calɨséngˋ fɨˊ Sodoma malɨ'ˋguɨ eáangˊ.
42010013	Jo̱ mɨ˜ calɨ́ˉ jo̱, jo̱ canaangˋ Jesús e jíiñˉ jaléng'ˋ dseaˋ i̱ seengˋ fɨˊ fɨɨˋ lɨ˜ seengˋ jaléng'ˋ dseaˋ i̱ jaˋ já'ˉ calɨ́ngˉ jalé'ˋ júuˆ quiá'rˉ jo̱ cajíñ'ˉ: —¡Fɨ́ɨˉ jaléng'ˋ 'nʉ́'ˋ, dseaˋ seengˋna' fɨˊ Corazín có̱o̱'˜ jaléng'ˋ 'nʉ́'ˋ dseaˋ seengˋna' fɨˊ Betsaida! Co̱fa' mɨ˜ cajméˉe có̱o̱'˜ jaléng'ˋ dseaˋ seengˋ fɨˊ Tiro có̱o̱'˜guɨ fɨˊ Sidón lajalé'ˋ e guiʉ́ˉ e quɨ́ɨ'˜ɨ jmɨɨ˜ e nɨcajméˉe có̱o̱'˜ 'nʉ́'ˋ, jo̱ba' dsifɨˊ lajo̱b caquɨ́'ˉ jíng'ˋ yaaiñ˜ fɨˊ quiniˇ Fidiéeˇ faco̱' mɨ˜ lajo̱, jo̱ catɨ́ɨngˉ e nɨneáaiñˊ fɨ'íˆ eáangˊ uii˜ quiá'ˉ jalé'ˋ dseeˉ e nɨcarøøiñˋ.
42010014	Jo̱ba' fɨ́ɨˉɨ 'nʉ́'ˋ, dseaˋ seengˋna' fɨˊ Corazín có̱o̱'˜guɨ fɨˊ Betsaida, ie˜ mɨ˜ nitɨ́ˉ í'ˋ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, eáangˊguɨ nicuǿ'rˉ 'nʉ́'ˋ iihuɨ́ɨˊ laco̱'guɨ e iihuɨ́ɨˊ e ni'íng'ˋ dseaˋ i̱ seengˋ fɨˊ Tiro có̱o̱'˜guɨ fɨˊ Sidón.
42010015	Jo̱guɨ jaléng'ˋ 'nʉ́'ˋ, dseaˋ seengˋna' fɨˊ Capernaum, ¿su lɨ́ɨngˉna' e 'nʉ́'ˋbing' i̱ nisáng'ˊ cartɨˊ yʉ́'ˆguɨ jee˜ jaléng'ˋ dseaˋ? U̱˜, o̱' lajo̱, co̱' 'nʉ́'ˋbing' i̱ nijgiáangˋ tɨˊ lɨ˜ 'lɨ'ˆ mɨ˜ nitɨ́ˉ e í'ˋ jo̱. Co̱fa' mɨ˜ fɨˊ fɨɨˋ Sodoma calɨ́ˉ lajalé'ˋ e quɨ́ɨ'˜ jmɨɨ˜ laco̱'guɨ jí̱i̱'˜ e nɨcajméˉe jee˜ 'nʉ́'ˋ, jo̱ba' jaˋ ca'íngˉ e fɨɨˋ jo̱, jo̱ sɨji̱'ˆbɨ jaléng'ˋ i̱ dseaˋ do latɨˊ lana. Jo̱ có̱o̱'˜ júuˆ lanab cajíingˉ Jesús jaléng'ˋ dseaˋ i̱ jaˋ já'ˉ calɨ́ngˉ júuˆ quiá'rˉ. Jo̱ mɨ˜ calɨ́ˉ jo̱, jo̱ casɨ́'ˉguɨr jaléng'ˋ i̱ dseaˋ setenta do lajeeˇ nʉ́'ˉguɨ e ni'uǿiñ'ˋ do e nidsilíiñˉ e nidsiguiar˜ júuˆ quiá'ˉ Fidiéeˇ jo̱ cajíñ'ˉ:
42010016	—I̱i̱ˋ dseaˋ i̱ já'ˉ canúuˉ júuˆ quíiˉna', jáb'ˉ ninúrˉ júuˆ quiéˉ jnea˜ cajo̱; jo̱guɨ jaléng'ˋ dseaˋ i̱ jaˋ íng'ˋ 'nʉ́'ˋ, jaˋ íñ'ˋ jnea˜ cajo̱ co̱lɨɨng˜ có̱o̱'˜ Fidiéeˇ dseaˋ guiing˜ ñifɨ́ˉ, dseaˋ i̱ casíingˋ jnea˜ fɨˊ jmɨgüíˋ la. Jo̱ mɨ˜ calɨ́ˉ e cajíng'ˉ Jesús lajo̱, jo̱ cangolíimˉ jaléng'ˋ i̱ dseaˋ setenta do laco̱' ta˜ cahuɨ̱́'ˋ ie˜ jo̱.
42010017	Jo̱ mɨ˜ lɨ˜ cǿngˋguɨ lajo̱, caguilíimˋtu̱ i̱ dseaˋ setenta do fɨˊ lɨ˜ táangˋ Jesús, jo̱ dsíng'ˉ iáangˋ dsíirˊ mɨ˜ caguilíiñˋ, jo̱ casɨ́'rˉ dseaˋ do jo̱ cajíñ'ˉ: —Tɨfa'ˊ, dsíng'ˉ iáangˋ dsiˋnaa' jó'ˋnaa' lana, co̱' jɨˋguɨ jaléng'ˋ i̱ 'lɨng'ˆ i̱ jéeˊ quiá'ˉ dseaˋ calɨnʉ́ʉ'r˜ jalé'ˋ júuˆ quíˉnaa' mɨ˜ casíi'˜naa'r e ngóoˊnaa' lafa' guóoˊ 'nʉˋ.
42010018	Jo̱ba' cañíiˋ Jesús casɨ́'rˉ i̱ dseaˋ setenta do jo̱ cajíñ'ˉ: —Lajo̱b lɨ́ɨˊ, jo̱ camóbˉ jnea˜ mɨ˜ catǿng'ˋ fii˜ i̱ 'lɨng'ˆ fɨˊ lɨ˜ lamɨ˜ guiiñ˜ fɨˊ ñifɨ́ˉ, jo̱ catǿiñ'ˋ lafa' mɨ˜ casí'ˉ co̱o̱ˋ jɨ˜ güɨ'ñiáˆ.
42010019	Jo̱guɨ jnea˜ nɨcacuǿøˉø 'nʉ́'ˋ e niquɨ́ɨ'˜na' jmɨɨ˜ jo̱guɨ e nilí'ˋba' jaléng'ˋ i̱ 'lɨng'ˆ mɨ˜ jmáiñ'ˋ jaléng'ˋ dseaˋ jmɨgüíˋ, jo̱guɨ jaˋ eeˋ nilíingˉna' nañiˊ fa' nicúng'ˊ jaléng'ˋ mɨ'ˋ guíingˉ 'nʉ́'ˋ o̱si ni'ɨ́ng'ˋ jaléng'ˋ tacú̱ˆ 'nʉ́'ˋ é.
42010020	Jo̱ dsʉ' jaˋ güɨlɨ'iáangˋ óoˊna' e lɨco̱' nɨlí'ˋna' uøøngˉna' i̱ 'lɨng'ˆ i̱ jéeˊ quiá'ˉ dseaˋ, co̱' güɨlɨ'iáangˋguɨ óoˊna' e nɨteáang'˜na' fɨˊ ni˜ jiˋ quiá'ˉ Fidiéeˇ fɨˊ lɨ˜ nɨteáang'˜ jaléng'ˋ dseaˋ quiá'rˉ i̱ nidsilíingˋ fɨˊ ñifɨ́ˉ.
42010021	Jo̱ ie˜ jo̱, dsíng'ˉ calɨ'iáangˋ dsíiˊ Jesús la'eáangˊ có̱o̱'˜ Jmɨguíˋ quiá'ˉ Fidiéeˇ, jo̱ cajíñ'ˉ casɨ́'rˉ Tiquiá'rˆ dseaˋ guiing˜ ñifɨ́ˉ: —Teaa˜, lana jmifén'ˊn 'nʉˋ, dseaˋ Fii˜ guóo'˜ uǿˉ jmɨgüíˋ la, dsʉco̱' lana nɨcajmee'ˉ e ngám'ˋ jaléng'ˋ dseaˋ dseeˉ dseaˋ quiˊ jalé'ˋ júuˆ quíi'ˉ, jo̱guɨ cajmeeˉba' e jaˋ cangáng'ˋ júuˆ quíi'ˉ jaléng'ˋ dseaˋ i̱ tɨɨngˋ eáangˊ i̱ jmɨcǿøng'˜ yaang˜ fɨˊ jee˜ jaléng'ˋ dseaˋ rúng'ˋ. Jo̱ lajo̱b lɨ́ɨˊ, Teaa˜, co̱' lajo̱b calɨ'iáangˋ o'ˊ e nilíˋ.
42010022	Jo̱ mɨ˜ calɨ́ˉ cajíng'ˉ Jesús jalé'ˋ e júuˆ na, jo̱ cajíng'ˉguɨr casɨ́'rˉ jaléng'ˋ dseaˋ i̱ teáangˉ có̱o̱'r˜ do ie˜ jo̱: —Nɨcacuø'ˊ Tiquiéˆe jnea˜ e néeˊ niiˉ jalé'ˋ e seaˋ fɨˊ la'úngˉ fɨˊ jmɨgüíˋ. Jo̱ jí̱i̱'˜ jaangˋ dseaˋ dseáng'ˉ mɨˊ cuíiñˋ jnea˜, dseaˋ lɨ́ɨnˊn Jó̱o̱ˊ Fidiéeˇ camɨ́ɨng'˜, co̱' lají̱i̱'˜ Tiquiéˆbaa dseaˋ cuíiñˋ jnea˜; jo̱guɨ jí̱i̱'˜ jaangˋ dseaˋ dseáng'ˉ mɨˊ cuíiñˋ Tiquiéˆe dseaˋ guiing˜ ñifɨ́ˉ, co̱' lají̱i̱'˜ jneab˜ dseaˋ cuíinˋnre có̱o̱'˜guɨ lajaléng'ˋ dseaˋ i̱ nɨsɨ'íingˆ quiéˉe e nilɨcuíiñˋ dseaˋ do.
42010023	Jo̱ mɨ˜ calɨ́ˉ cajíng'ˉ Jesús lana, jo̱ cajǿøiñˉ lají̱i̱'˜ dseaˋ quiá'rˉ jo̱ casɨ́'ˉreiñ': —Juguiʉ́ˉjiʉ quíiˉ 'nʉ́'ˋ, dseaˋ máangˊna' jnea˜ jo̱guɨ calɨcuíingˋna' jnea˜, co̱' cangɨ́ɨngˋna' e ngám'ˋjiʉ' júuˆ quiéˉe.
42010024	Dsʉco̱' dsíng'ˉ calɨ'iing˜ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ có̱o̱'˜ jaléng'ˋ dseata˜ dseaˋ cǿøng'˜ fa' mɨ˜ cangárˉ jalé'ˋ e móoˉ 'nʉ́'ˋ jmɨɨ˜ ná, dsʉ' jaˋ cangárˉ; jo̱guɨ eáamˊ calɨ'iiñ˜ fa' mɨ˜ canúurˉ jalé'ˋ júuˆ quiéˉe, dsʉ' jaˋ canúurˉ.
42010025	Jo̱ mɨ˜ calɨ́ˉ caféng'ˊ Jesús jaléng'ˋ dseaˋ quiá'rˉ, jo̱ cangoquiéengˊ fɨˊ lɨ˜ siñ'ˊ jaangˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ góorˋ dseaˋ Israel, co̱' iiñ'˜ do e niguié'rˊ jial ni'nɨ́iñˉ dseaˋ do có̱o̱'˜ lají̱i̱'˜ júuˆ e eiñ'ˊ, jo̱ cajmɨngɨ́'rˉ dseaˋ do jo̱ cajíñ'ˉ: —Tɨfa'ˊ, ¿e˜ 'néˉ nijmee˜e e laco̱' niñíinˋn e nilɨseenˉ cøøngˋ có̱o̱'˜ Fidiéeˇ lata˜?
42010026	Jo̱ba' cañíiˋ Jesús quiá'ˉ i̱ tɨfa'ˊ do jo̱ casɨ́'ˉreiñ': —¿E˜ jalé'ˋ e fé'ˋ fɨˊ ni˜ jiˋ quiá'ˉ Fidiéeˇ jo̱ jial ngán'ˋ?
42010027	Jo̱ba' cañíiˋ i̱ tɨfa'ˊ do jo̱ casɨ́'rˉ Jesús: —“'Néˉ jmi'neáangˋnaa' Fidiéeˇ quíˉii' carˋ ngocángˋ dsiˋbaa' jo̱guɨ có̱o̱'˜ jalé'ˋ bíˋ seengˋ jmɨguíˋ quíˉnaa' jo̱guɨ có̱o̱'˜ jalé'ˋ bíˋ se̱e̱ˉnaa' jo̱guɨ có̱o̱'˜ jalé'ˋ e ɨˊ dsiˋnaa'; jo̱guɨ 'néˉ jmi'neáangˋnaa' jaléng'ˋ dseaˋ rú'ˋnaa' lɨ́'ˆ laco̱'guɨ jmi'neáangˋ yee˜naa'.”
42010028	Jo̱ba' cañíiˋ Jesús quiá'ˉ i̱ dseaˋ do jo̱ cajíñ'ˉ: —Lajo̱b lɨ́ɨˊ laco̱' fó'ˋ na. Jo̱ song nɨcajmití'ˆ jalé'ˋ e jo̱, jo̱ba' niñíin'ˋ e nilɨseen'ˋ cøøngˋ có̱o̱'˜ Fidiéeˇ lata˜.
42010029	Jo̱ dsʉ' i̱ tɨfa'ˊ do iiñ˜ e niníˋ jaléng'ˋ i̱ dseaˋ do e íˋbre tɨɨngˋguɨr laco̱' Jesús, jo̱ba' casɨ́'rˉ dseaˋ do jo̱ cajíñ'ˉ: —¿I̱˜ dseaˋ i̱ 'néˉ nijmi'neáanˋn jóng, Tɨfa'ˊ?
42010030	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Co̱o̱ˋ née'˜ jaangˋ dseaˋ Israel cagüɨ'ɨ́ɨrˊ fɨˊ Jerusalén jo̱ cangórˉ fɨˊ Jericó. Jo̱ lajeeˇ ngóorˊ guiá'ˆ fɨˊ, cató̱o̱'˜ ɨ̱ɨ̱ˋ quiá'rˉ i̱ ca'uø'ˊ jalé'ˋ e quie̱rˊ, jo̱ jɨˋguɨ sɨ̱'ˆ i̱ dseaˋ do ca'uø'rˊ, jo̱ caquiéng'ˊneiñ' jo̱ jiʉ˜ jaˋ cajngam'ˊbre i̱ dseaˋ do. Jo̱ mɨ˜ calɨ́ˉ jo̱, jo̱ cangolíimˋbre, jo̱ dob caseáaiñˊ i̱ dseaˋ sɨhuɨ́ɨngˋ do 'nɨ'ˋ fɨˊ.
42010031	Jo̱ co̱'ná'ˉ lajo̱b cangotíingˋ cangɨ́ɨngˊ jaangˋ jmidseaˋ quiá'ˉ dseaˋ Israel fɨˊ lɨ˜ ráangˋ i̱ dseaˋ sɨhuɨ́ɨngˋ do. Jo̱ mɨ˜ caguiérˉ fɨˊ lɨ˜ ráaiñ'ˋ do, cajméerˋ lafa' jaˋ cangámˉbreiñ', jo̱ cangɨ́ɨmˊbre; jaˋ eeˋ cajmɨcó̱o̱'r˜ i̱ dseaˋ sɨhuɨ́ɨngˋ do.
42010032	Jo̱ mɨ'mɨ́ɨngˉguɨjiʉ lajo̱ cangɨ́ɨngˊ jaangˋ dseaˋ levita. Jo̱ mɨ˜ caguiérˉ lɨ˜ ráangˋ i̱ dseaˋ sɨhuɨ́ɨngˋ do, cajméerˋ lafa' jaˋ cangámˉbreiñ' do cajo̱, jo̱ cangɨ́ɨmˊbre; jaˋ eeˋ cajmɨcó̱o̱'r˜ i̱ dseaˋ do cajo̱.
42010033	Jo̱ dsʉ' mɨ'mɨ́ɨngˉguɨjiʉ lajo̱ caguiéˉ jaangˋ dseañʉ'ˋ i̱ seengˋ fɨˊ Samaria i̱ la'ó'ˋ 'ní'ˋ níingˉ rúng'ˋ có̱o̱'˜ dseaˋ Israel. Jo̱ mɨ˜ cangáiñˉ i̱ dseaˋ sɨhuɨ́ɨngˋ do, dsíng'ˉ calɨ́ˉ fɨ'ˋ lɨ́ɨngˉneiñ'.
42010034	Jo̱ cangoquiéeiñˊ fɨˊ lɨ˜ ráaiñ'ˋ do. Jo̱ mɨ˜ cangárˉ e sɨhuɨ́ɨmˋ i̱ dseaˋ do, jo̱ dsifɨˊ lajo̱b cajméerˋ mɨ́ɨˊ quiáiñ'ˉ, jo̱ ca'ñʉ́'rˋ lacaangˋ lɨ˜ sɨhuɨ́ɨngˋ quiáiñ'ˉ do. Jo̱ mɨ˜ calɨ́ˉ e cajméerˋ mɨ́ɨˊ quiá'ˉ i̱ dseaˋ do, jo̱ caseáangˋneiñ' fɨˊ mocóo'˜ bú'ˆ quiá'rˉ, jo̱ catǿˉreiñ' fɨˊ lɨ˜ seengˋ dseaˋ fɨˊ lɨ˜ cajméerˋ íˆ i̱ dseaˋ do, jo̱ jo̱b caje̱rˊ có̱o̱iñ'˜ do ie˜ canʉʉˋ e jmɨɨ˜ jo̱.
42010035	Jo̱ mɨ˜ cajneáˉ e jmɨɨ˜ jo̱, mɨ˜ caguiaˊ i̱ dseaˋ seengˋ fɨˊ Samaria do guiʉ́ˉ e nidséiñ'ˉ, caguirˊ cuuˉ quiá'rˉ jo̱ caquíirˊ quiá'ˉ i̱ dseaˋ lɨ˜ caje̱rˊ do quiá'ˉ e nito̱'ˋ fɨ́ɨiñ'ˋ do i̱ dseaˋ sɨhuɨ́ɨngˋ do. Jo̱ casɨ́'rˉ i̱ dseaˋ fii˜ 'nʉ́ʉˊ do jo̱ cajíñ'ˉ: “Jmeeˉ íˆ i̱ dseañʉ'ˋ la, jo̱ song ca'íingˊguɨ' cuuˉ quíi'ˉ có̱o̱'˜ jalé'ˋ mɨ́ɨˊ quiá'rˉ, jneab˜ niquɨ́ˆɨ quíi'ˉ mɨ˜ nigüéengˉtú̱u̱ calé'ˋ catú̱ˉ.”
42010036	Jo̱ mɨ˜ calɨ́ˉ e cajíng'ˉ Jesús lajo̱, jo̱ cajmɨngɨ́'rˉ i̱ tɨfa'ˊ do jo̱ cajíñ'ˉ: —¿I̱˜ lajeeˇ lajɨˋ gaangˋ i̱ dseaˋ do i̱ lɨ́ɨn'ˉ i̱ cajmi'neáangˋ i̱ dseaˋ sɨhuɨ́ɨngˋ do?
42010037	Jo̱ba' cañíiˋ i̱ tɨfa'ˊ do jo̱ casɨ́'rˉ Jesús: —I̱ dseaˋ i̱ calɨ́ˉ fɨ'ˋ lɨ́ɨngˉ írˋ, íˋbing' cajmi'néeˋ quiá'rˉ. Jo̱ba' cañíiˋ Jesús jo̱ casɨ́'rˉ i̱ dseaˋ do: —Guǿng'ˊ jo̱ güɨjmi'neáangˋ jaléng'ˋ dseaˋ laco̱' cajméeˋ i̱ dseaˋ seengˋ fɨˊ Samaria do có̱o̱'˜ i̱ dseaˋ sɨhuɨ́ɨngˋ do.
42010038	Jo̱ mɨ˜ cangɨ́ˋ jo̱, jo̱ cangóbˉtu̱ Jesús laco̱' iuuiñˉ fɨˊ e ngóorˊ fɨˊ Jerusalén. Jo̱ lajeeˇ ngolíiñˉ fɨˊ jo̱, caguilíiñˉ fɨˊ co̱o̱ˋ fɨɨˋ lɨ˜ niseengˋ jaangˋ dseamɨ́ˋ i̱ siiˋ Marta có̱o̱'˜ jaangˋ rúiñ'ˋ dseaˋ ngáang'˜ có̱o̱'r˜ i̱ siiˋ Yáˆ. Jo̱ mɨ˜ calɨñiˊ i̱ dseamɨ́ˋ do e caguilíingˉ Jesús có̱o̱'˜ dseaˋ quiá'rˉ fɨˊ jo̱, dsifɨˊ lajo̱b catǿ'rˉ dseaˋ do fɨˊ quiá'rˉ.
42010039	Jo̱ mɨ˜ caguiéˉ Jesús fɨˊ jo̱, dob caguáˋ Yáˆ quiá̱'ˉ lɨ˜ guiing˜ Jesús e núurˋ jalé'ˋ júuˆ e eˊ dseaˋ do.
42010040	Jo̱ lajeeˇ jo̱ iuungˉ Marta e jaˋ dsiñíiñˋ e guiarˊ guiʉ́ˉ jalé'ˋ e nidǿ'ˉ Jesús có̱o̱'˜ jaléng'ˋ dseaˋ quiá'rˉ. Jo̱ba' cangoquiéeiñˊ lɨ˜ guiing˜ Jesús, jo̱ casɨ́'rˉ dseaˋ do jo̱ cajíñ'ˉ: —Tɨfa'ˊ, ¿su jaˋ cuø'ˊ fɨ'íˆ uø'ˊ e nijngáng'ˆ 'ñiá'ˋa e ni˜ ta˜ la? Co̱' nab guiing˜ i̱ rún'ˋn na jaˋ eeˋ jmijíirˉ fa' e nijmɨcó̱o̱'r˜ jnea˜ có̱o̱'˜ jalé'ˋ e jmóoˋo la. Jiéeˋ o'ˊ síi'˜go̱r güɨjmɨcó̱o̱'r˜ jnea˜ lana.
42010041	Jo̱ba' cañíiˋ Jesús casɨ́'rˉ i̱ dseamɨ́ˋ do jo̱ cajíñ'ˉ: —Marta, Marta, dsíng'ˉ guiing˜ o'ˊ dsʉco̱' jaˋ nidsiñíin'ˋ e nijmée'ˆ jalé'ˋ e lɨ́ɨˊ quíi'ˉ.
42010042	Dsʉ' seaˋ co̱o̱ˋ e niingˉguɨ eáangˊ e 'néˉ ninúu'ˆ, jo̱ Yáˆ rún'ˋ nɨcagui'ˊbre e˜ e niingˉguɨ e 'néˉ jmérˉ, jo̱ jí̱i̱'˜ jaangˋ joˋ i̱i̱ˋ cuǿøngˋ líˋ jníngˉ quiá'rˉ. Jo̱ lanab cajíng'ˉ Jesús casɨ́'rˉ i̱ dseamɨ́ˋ gángˉ do ie˜ jo̱.
42011001	Jo̱ co̱o̱ˋ jmɨɨ˜, mɨ˜ cangɨ́ˋ e caféng'ˊ Jesús Fidiéeˇ, cangoquiéengˊ jaangˋ dseaˋ quiá'rˉ fɨˊ lɨ˜ siñ'ˊ jo̱ casɨ́'rˉ dseaˋ do jo̱ cajíñ'ˉ: —Tɨfa'ˊ, mɨ˜ cateáangˋ i̱ Juan i̱ caseáangˋ dseaˋ jmɨɨˋ do fɨˊ jmɨgüíˋ la, ca'e'rˊ jaléng'ˋ dseaˋ quiá'rˉ jial nisɨ́iñˉ có̱o̱'˜ Fidiéeˇ. Jo̱ ¿su jaˋ é'ˆ 'nʉˋ jnea'ˆ cajo̱?
42011002	Jo̱ba' cajíng'ˉ Jesús casɨ́'rˉ jaléng'ˋ i̱ dseaˋ do: —Mɨ˜ iingˇna' sɨɨng˜na' có̱o̱'˜ Fidiéeˇ, lalab 'néˉ naangˉna' fo'ˆna': Tiquíˆii', dseaˋ guiin'˜ ñifɨ́ˉ, güɨjmifém'ˊ jaléng'ˋ dseaˋ jmɨgüíˋ 'nʉˋ, co̱' 'nʉbˋ dseaˋ fén'ˊ fɨˊ la'úngˉ fɨˊ jmɨgüíˋ. Jo̱guɨ güɨjáng'ˋ yaang˜ dseaˋ fɨˊ quiní'ˆ e laco̱' niquiʉ́'ˆ ta˜ quiá'rˉ lajaangˋ lajaaiñˋ. Jo̱guɨ güɨjmitib˜ jaléng'ˋ dseaˋ jmɨgüíˋ jalé'ˋ e iing˜ 'nʉˋ fɨˊ jmɨgüíˋ la lɨ́'ˆ laco̱'guɨ lɨti˜ fɨˊ ñifɨ́ˉ quíi'ˉ.
42011003	Jo̱guɨ cuǿø'˜ jnea'ˆ jalé'ˋ e 'néˉ niquiee˜naa' e jmɨɨ˜ lana.
42011004	Jo̱guɨ íingˊ dseeˉ uii˜ quíˆnaa' quiá'ˉ jalé'ˋ e jaˋ dseengˋ e nɨcajmóˆnaa', lɨ́'ˆ laco̱'guɨ jnea'ˆ íingˊnaa' dseeˉ quiá'ˉ jaléng'ˋ dseaˋ rú'ˋnaa' dseaˋ jmɨgüíˋ mɨ˜ eeˋgo̱ nɨca'léerˊ quíˉnaa'. Jo̱guɨ jmeeˉ íˆ jnea'ˆ lacaangˋ lɨ˜ ngɨˋnaa' e laco̱' jaˋ nijiʉ́'ˋnaa' fɨˊ ni˜ dseeˉ, jo̱guɨ jmeeˉ íˆ jnea'ˆ cajo̱ e laco̱' jaˋ nijmeáng'ˋ jaléng'ˋ i̱ 'lɨng'ˆ jnea'ˆ.  Jo̱ lanab ca'eˊ Jesús ie˜ jo̱ jial féeng'˜naa' Fidiéeˇ.
42011005	Jo̱ mɨ˜ calɨ́ˉ jo̱, Jesús casɨ́'ˉguɨr jaléng'ˋ i̱ dseaˋ do jo̱ cajíñ'ˉ: —Majmó'ˆnaa' cuente e jaangˋ 'nʉ́'ˋ seengˋ jaangˋ cabóo˜ quíiˉna', jo̱ i̱ cabóo˜ do niguiéerˊ e tǿ'rˋ 'nʉ́'ˋ fɨˊ quíiˉna' e guiáang'˜ uǿøˋ guienʉ́ʉˊ jo̱ nijíñ'ˉ: “Cabóo˜, ¿su jaˋ jiéeˋ o'ˊ fa' jmɨ'ǿøn'ˋ jnea˜ 'nɨˊ íiˊ,
42011006	co̱' dob nɨcaguiéˉ i̱ cabóo˜ quiéˉe do fɨˊ quiéˉe i̱ iuungˉ fɨˊ jang'ˊ fɨˊ lɨ˜ huí̱i̱ˆ eáangˊ, jo̱ jaˋ eeˋ seaˋ cuǿøˆøre e nidǿ'rˉ?”
42011007	Jo̱guɨ jí̱i̱'˜ jaangˋ 'nʉ́'ˋ jaˋ ningɨɨˉna' quiá'ˉ i̱ cabóo˜ quíiˉna' do jo̱ nifɨ́'ˆna'r: “Jaˋ ñijmiguíi'ˆ, cabóo˜, co̱' uǿøbˋ eáangˊ, jo̱guɨ lanabɨ guiáang'˜ güɨɨngˋ jaléng'ˋ jiuung˜ quiéˉe, jo̱ dsíng'ˉ fɨ́n'ˉn niráanˉn nicuǿøˆø 'nʉˋ jalé'ˋ e fó'ˋ na.”
42011008	Dsʉ' jnea˜ fɨ́ɨˉɨ 'nʉ́'ˋ e doñiˊ fa' jaˋ ráangˉna' uíi'˜ e lɨ́ɨngˊ i̱ dseaˋ do cabóo˜ quíiˉna', dsʉ' niráamˉba' nicuǿ'ˆna'r e mɨ'rˊ 'nʉ́'ˋ do e laco̱' joˋ siñ'ˊ jmiguíiñˉ 'nʉ́'ˋ.
42011009	Jo̱ lajo̱b fɨ́ɨˉɨ 'nʉ́'ˋ: Mɨ́ɨ'˜na' Fidiéeˇ jalé'ˋ e 'néˉna' jo̱ nicuǿˉbre; jo̱guɨ mɨ˜ 'nó'ˋna' e 'néˉna', niguié'ˊba' jalé'ˋ e 'nó'ˋna' do; jo̱guɨ mɨ˜ tøˊna' fɨˊ o'nʉ́ˆ, jo̱ba' nineabˊ e 'nʉ́ʉˊ do.
42011010	Dsʉco̱' i̱i̱ˋ dseaˋ i̱ mɨ'ˊ Fidiéeˇ jalé'ˋ e 'nérˉ, ngɨ́ɨmˋbre; jo̱guɨ i̱i̱ˋ dseaˋ i̱ 'nó'ˊ, niguié'ˊbre e 'nó'rˊ do; jo̱guɨ i̱i̱ˋ dseaˋ i̱ tǿˋ fɨˊ o'nʉ́ˆ, nineabˊ e 'nʉ́ʉˊ do.
42011011	’Jo̱ jaˋ lí'ˆ dsiiˉ e seengˋ jaangˋ 'nʉ́'ˋ, dseaˋ aangˉna' jaléng'ˋ jiuung˜, e mɨ˜ nimɨ́'rˉ 'nʉ́'ˋ ir˜, jo̱ nicuǿ'ˆna'r cu̱u̱˜, o̱si mɨ˜ mɨ'rˊ 'nʉ́'ˋ capí'ˆ ngúuˊ 'ñʉˋ, jo̱ nicuǿng'ˆna'r mɨ'ˋ,
42011012	o̱si nicuǿng'ˆna'r jaangˋ tacú̱ˆ mɨ˜ nimɨ́'rˉ 'nʉ́'ˋ co̱o̱ˋ motuˋ.
42011013	Jo̱ co̱' 'nʉ́'ˋ, dseaˋ sɨ'lɨng'ˆna' fɨˊ quiniˇ Fidiéeˇ, tɨɨmˋba' cuǿ'ˆna' jaléng'ˋ jó̱o̱ˋna' jalé'ˋ e guiʉ́ˉ, jo̱ dsʉ' eáangˊguɨ jlo'ˆ nicuǿˉ Tiquíˆii' dseaˋ guiing˜ ñifɨ́ˉ mɨ˜ nimɨ́ɨ'˜na'r, co̱' nicuǿ'ˉbre 'nʉ́'ˋ Jmɨguíˋ quiá'rˉ.
42011014	Jo̱ mɨ˜ cangɨ́ˋ jo̱, co̱o̱ˋ jmɨɨ˜ caguíingˋ Jesús jaangˋ i̱ 'lɨng'ˆ i̱ jéeˊ quiá'ˉ jaangˋ dseañʉ'ˋ, jo̱ i̱ 'lɨng'ˆ do nɨnicajméerˋ e jaˋ líˋ fé'ˋ i̱ dseañʉ'ˋ do jí̱i̱'˜ camɨ́'ˆ júuˆ. Dsʉ' mɨ˜ caguíingˋ Jesús i̱ 'lɨng'ˆ i̱ jéeˊ quiá'ˉ i̱ dseaˋ do, dsifɨˊ ladob canaangˋ fé'ˋtu̱iñ' do. Jo̱ dsíng'ˉ cangogáˋ dsíiˊ jaléng'ˋ i̱ dseaˋ i̱ teáangˉ do mɨ˜ calɨ́ˉ lado,
42011015	dsʉ' i̱ lɨɨng˜ i̱ dseaˋ do cajíñ'ˉ ca'éeiñˋ Jesús: —La'eáangˊ có̱o̱'˜ bíˋ quiá'ˉ Beelzebú i̱ lɨ́ɨngˊ fii˜ jaléng'ˋ i̱ 'lɨng'ˆ, la'eáangˊ íˋbing' tɨɨngˋ i̱ dseañʉ'ˋ na e uǿøiñˋ i̱ 'lɨng'ˆ i̱ teáang'˜ dsíiˊ dseaˋ.
42011016	Jo̱guɨ i̱ lɨɨng˜guɨ i̱ dseaˋ do e laco̱' niguié'rˊ jial ni'nɨ́iñˉ Jesús fɨˊ quiniˇ dseata˜, jo̱ba' camɨ'rˊ dseaˋ do e fa' nijméiñ'ˉ co̱o̱ˋ e li˜ e quɨ́ɨ'r˜ jmɨɨ˜, jo̱ lajo̱ba' nicuǿˉ li˜ e Fidiéebˇ dseaˋ casíiˋ quiá'rˉ.
42011017	Jo̱ dsifɨˊ ladob calɨlí'ˆ Jesús jalé'ˋ e ɨˊ dsíiˊ i̱ dseaˋ do, jo̱ba' cajíñ'ˉ casɨ́'ˉreiñ'. —Nɨñíbˆ 'nʉ́'ˋ jialco̱' lɨ́ɨˊ co̱o̱ˋ fɨɨˋ lɨ˜ jaˋ sɨ́ɨngˋ dseaˋ røøˋ, co̱' seengˋ jmaquíingˊ dseaˋ i̱ quiʉ'ˊ ta˜ quiá'rˉ, jo̱ jaˋ eeˋ juguiʉ́ˉ seengˋ jaléng'ˋ i̱ dseaˋ do. Jo̱guɨ nɨñíˆbɨ' cajo̱ jialco̱' lɨ́ɨˊ quiá'ˉ dseaˋ i̱ seengˋ co̱o̱ˋ sɨnʉ́ʉˆ i̱ teáang'˜ ta˜ jɨ́ɨngˋ, jaˋ eeˋ juguiʉ́ˉ seeiñˋ, co̱' jaˋ røøˋ sɨ́ɨiñˋ.
42011018	Jo̱ song lajo̱b lɨ́ɨˊ có̱o̱'˜ fii˜ i̱ 'lɨng'ˆ i̱ siiˋ Satanás e quiʉ'rˊ ta˜ condseá'ˉ dseaˋ quiá'rˉ e nijmeáiñ'ˋ dseaˋ gaˋ, jo̱guɨ condseá'ˉguɨ dseaˋ do e nijmɨcó̱o̱'r˜ dseaˋ, jo̱ba' jaˋ e ta˜ íingˆ quiá'rˉ song cajméerˋ lajo̱, co̱' ni'íimˉ lajɨˋ tú̱ˉ e ta˜ do, jo̱ joˋ eeˋ bíˋ seeiñˋ jí̱i̱'˜ co̱o̱ˋ jóng. Jo̱ba' nɨcafɨ́ɨˉɨ 'nʉ́'ˋ jalé'ˋ e na, co̱' fɨ́ɨngˊ 'nʉ́'ˋ fó'ˋna' e la'eáangˊ fii˜ i̱ 'lɨm'ˆba' e tɨɨnˉ uøønˉ jaléng'ˋ i̱ 'lɨng'ˆ i̱ jéeˊ quiá'ˉ dseaˋ;
42011019	dsʉ' fa'jiʉ e jmɨcó̱o̱'˜ fii˜ i̱ 'lɨng'ˆ quiéˉe laco̱' fó'ˋna' na, jo̱ba' ¿i̱˜ i̱ lɨ́ɨngˉna' i̱ jmɨcó̱o̱'˜ quiá'ˉ jaléng'ˋ dseaˋ góoˋna' i̱ nɨca'uǿøngˋ jaléng'ˋ i̱ 'lɨng'ˆ i̱ jéeˊ quiá'ˉ dseaˋ? Co̱' i̱ dseaˋ íˋ e'rˊ 'nʉ́'ˋ e o̱' lajo̱ e ɨˊ óoˊna'.
42011020	Dsʉ' song jnea˜ tɨɨnˉ uøønˉ jaléng'ˋ i̱ 'lɨng'ˆ i̱ jéeˊ quiá'ˉ dseaˋ la'eáangˊ có̱o̱'˜ güea'ˆ quiá'ˉ Fidiéeˇ dseaˋ guiing˜ ñifɨ́ˉ, jo̱ba' nɨcatɨ́bˋ í'ˋ jóng e nijáang'˜ yaang˜na' fɨˊ quiniˇ Fidiéeˇ e laco̱' nicá̱rˋ nifɨˊ quíiˉna' lajaangˋ lajaangˋna'. Jo̱ mɨ˜ calɨ́ˉ e cajíng'ˉ Jesús lana, jo̱ casɨ́'ˉguɨr jaléng'ˋ i̱ dseaˋ do jo̱ cajíñ'ˉ:
42011021	—Jo̱ mɨ˜ seengˋ jaangˋ dseañʉ'ˋ i̱ 'gøng'ˊ jo̱guɨ óorˋ jalé'ˋ e có̱o̱'˜ nijmɨ'ǿng'ˋ 'ñia'rˊ mɨ˜ jmɨ'ǿ'rˋ jalé'ˋ e seaˋ quiá'rˉ, jo̱ lɨ́ɨiñˉ e joˋ i̱i̱ˋ quɨ́'ˉ jmɨɨ˜ nicó'ˋ quiá'rˉ.
42011022	Jo̱ dsʉ' fɨng caguiéˉ jaangˋguɨ dseaˋ i̱ 'gøng'ˊguɨ eáangˊ, jo̱ nilí'ˋbre tíñˉ có̱o̱'˜ i̱ dseaˋ jaangˋguɨ do, jo̱ba' ni'uǿ'ˉbre jalé'ˋ e seaˋ quiáiñ'ˉ do.
42011023	’Jo̱ba' fɨ́ɨˉɨ 'nʉ́'ˋ e i̱i̱ˋ i̱ jaˋ sing'ˊ uii˜ quiéˉe, jo̱ba' 'ní'ˋ níimˉbre jnea˜ jóng, jo̱guɨ i̱i̱ˋ i̱ jaˋ jmɨcó̱o̱'ˇ jnea˜ e laco̱' nilɨcuíingˋ dseaˋ jnea˜, jo̱ba' jaˋ siñ'ˊ uii˜ quiéˉe cajo̱.
42011024	Jo̱ mɨ˜ calɨ́ˉ cajíng'ˉ Jesús lana, jo̱ casɨ́'ˉguɨr jaléng'ˋ i̱ dseaˋ do jo̱ cajíñ'ˉ: —Mɨ˜ güɨ'ɨ́ɨˊ jaangˋ i̱ 'lɨng'ˆ i̱ iuungˉ dsíiˊ jaangˋ dseaˋ, ngɨrˊ fɨˊ lɨ˜ quiʉ̱ʉ̱ˋ e 'nó'rˊ fɨˊ lɨ˜ nijmi'íñ'ˊ. Jo̱ mɨ˜ ngɨrˊ e jaˋ niguié'rˊ lɨ˜ nijmi'íñ'ˊ, jo̱ba' ɨˊ dsíirˊ: “Ním'ˆtú̱u̱ fɨˊ dsíiˊ dseaˋ e lɨ˜ cajúˉu do, co̱' jaˋ lɨ˜ seaˋ lɨ˜ nijmi'ín'ˊn.”
42011025	Jo̱ mɨ˜ niguieng'ˊtu̱r dsíiˊ i̱ dseaˋ do, niguieiñ'ˊ lafa' co̱o̱ˋ sɨnʉ́ʉˆ lɨ˜ sɨquiáangˇ guiʉ́ˉ jo̱ sɨlɨ́ɨˋ jlo'ˆ.
42011026	Jo̱ mɨ˜ ninírˋ e dsíng'ˉ jlo'ˆ dsíiˊ i̱ dseaˋ do lɨ˜ ni'íˋtu̱r, jo̱ nidsérˉ nidsitéerˋ guiángˉ i̱ 'lɨng'ˆguɨ laco̱' írˋ e nidsitáaiñ'˜ dsíiˊ i̱ dseaˋ do. Jo̱ba' gaˋguɨb nilíingˉ i̱ dseaˋ do jóng laco̱'guɨ lamɨ˜ iuungˉ jaangˋ i̱ 'lɨng'ˆ do fɨˊ dsíirˊ.
42011027	Jo̱ lajeeˇ gui'nang'ˇ e fé'ˋbɨ Jesús e júuˆ na mɨ˜ tɨˊ lɨ˜ guicafé'ˋ jaangˋ dseamɨ́ˋ e teáˋ eáangˊ jee˜ jaléng'ˋ i̱ dseaˋ do jo̱ guicajíñ'ˉ: —¡Juguiʉ́ˉ oˊ quiá'ˉ niquíi'ˆ, dseaˋ cangoquieeiñ˜ 'nʉˋ jo̱guɨ cajmɨcuáaiñˋ 'nʉˋ cajo̱!
42011028	Jo̱ dsʉ' Jesús cañíirˋ quiá'ˉ i̱ dseamɨ́ˋ do jo̱guɨ casɨ́'rˉ jaléng'ˋ i̱ dseaˋ do jo̱ cajíñ'ˉ: —¡Jo̱ dsʉ' juguiʉ́ˉguɨ quiá'ˉ jaléng'ˋ i̱ dseaˋ i̱ núuˋ jalé'ˋ júuˆ quiá'ˉ Fidiéeˇ jo̱guɨ jmitir˜ jalé'ˋ e jo̱ cajo̱!
42011029	Jo̱ lajeeˇ jo̱, dsíng'ˉguɨ caguilíingˉ dseaˋ fɨˊ lɨ˜ táangˋ Jesús, jo̱ba' canaangˋtu̱ dseaˋ do e e'ˊguɨreiñ' jo̱ cajíñ'ˉ: —Jaléng'ˋ dseaˋ i̱ seengˋ jmɨɨ˜ na dsíng'ˉ nɨrøøiñˋ dseeˉ, jo̱ba' mɨ'rˊ jnea˜ e nijmee˜e li˜ e já'ˉba' e tɨɨnˉ, dsʉ' nɨcalɨseábˋ jalé'ˋ e lajo̱ lamɨ˜ jéengˊguɨ. Té̱e̱ˊ óoˊna' mɨ˜ cajáˉ Jonás, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ.
42011030	Jo̱ laco̱' Fidiéeˇ casíiñˋ i̱ Jonás do e niguiáiñ'ˉ do júuˆ quiá'ˉ dseaˋ do jee˜ jaléng'ˋ dseaˋ i̱ calɨséngˋ fɨˊ Nínive, jo̱ lajo̱b cajo̱ casíingˋ Fidiéeˇ jnea˜, dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, e niguiaaˉ júuˆ quiá'rˉ jee˜ jaléng'ˋ 'nʉ́'ˋ.
42011031	Jo̱ malɨɨ˜guɨ eáangˊ cajo̱ calɨséngˋ jaangˋ dseamɨ́ˋ i̱ ca'éeˋ co̱o̱ˋ ta˜ fé'ˋ fɨˊ lɨˊ huí̱i̱ˆ eáangˊ. Jo̱ ie˜ jo̱ seengˋ jaangˋ dseata˜ dseaˋ féng'ˊ fɨˊ Israel i̱ calɨsíˋ Salomón i̱ tɨɨngˋ eáangˊ. Jo̱ i̱ dseamɨ́ˋ do cangórˉ cangonʉ́ʉrˆ e júuˆ quiá'ˉ i̱ dseata˜ Salomón do. Jo̱ dsʉ' mɨ˜ niguiéeˊ jmɨɨ˜ e niquidsiˊ Fidiéeˇ í'ˋ quiá'ˉ jaléng'ˋ dseaˋ uíi'˜ jalé'ˋ dseeˉ quiá'rˉ, jo̱ba' i̱ dseamɨ́ˋ do nicuǿ'rˉ 'nʉ́'ˋ dseeˉ, co̱' jaˋ nʉ́ʉ'˜na' jalé'ˋ júuˆ quiéˉe.
42011032	Dsʉco̱' mɨ˜ cajáˉ i̱ Jonás do e caguiarˊ júuˆ quiá'ˉ Fidiéeˇ fɨˊ Nínive, lajalém'ˋ i̱ dseaˋ seengˋ e fɨɨˋ jo̱ dsifɨˊ lajo̱b caquɨ́'ˉ jíng'ˋ yaaiñ˜ fɨˊ quiniˇ Fidiéeˇ, jo̱ba' i̱ dseaˋ íˋbing' nijméˉguɨ dseeˉ quíiˉna' mɨ˜ niguiéeˊ jmɨɨ˜ e niquidsiˊ Fidiéeˇ í'ˋ quiá'ˉ jaléng'ˋ dseaˋ jmɨgüíˋ. Jo̱ dsʉ' jnea˜ niingˉguɨ laco̱' i̱ Jonás do.
42011033	Jo̱ mɨ˜ calɨ́ˉ jo̱, jo̱ canaangˋ Jesús co̱o̱ˋ 'lé'ˋguɨ júuˆ quiá'rˉ jo̱ cajíñ'ˉ: —Mɨ˜ jmijneáˋ jaangˋ dseaˋ co̱o̱ˋ candíiˆ quiá'rˉ, 'néˉ nisí'rˋ co̱o̱ˋ lɨ˜ ñíiˊ, jo̱ba' nijneáˋ fɨˊ la'úngˉ sɨnʉ́ʉˆ quiá'rˉ. Jo̱ jaˋ jmijneárˋ e jɨˋ do e laco̱' nisí'rˋ fɨˊ co̱o̱ˋ dsíiˊ caja o̱'guɨ e ni'meárˉ fɨˊ co̱o̱ˋ lɨ˜ jaˋ jnéengˉ, co̱' iiñ˜ e jnéb'ˋ jaléng'ˋ dseaˋ i̱ dsitáang'˜ fɨˊ dsíiˊ sɨnʉ́ʉˆ quiá'rˉ.
42011034	Jo̱ jalé'ˋ jminiˇ dseaˋ íingˆ ta˜ e jné'rˋ laco̱'guɨ ta˜ íingˆ e candíiˆ do e jneáˋ mɨ˜ canʉʉˋ. Jo̱guɨ jaléng'ˋ dseaˋ i̱ guiʉ́ˉ jminiˇ, jlo'ˆguɨ jné'rˋ lacaangˋ fɨˊ lɨ˜ ngɨrˊ laco̱'guɨ jaangˋ dseaˋ i̱ joˋ 'ga'ˊ lɨˊ dseengˋ jminiˇ, co̱' i̱ dseaˋ íˋ joˋ 'ga'ˊ lɨˊ røøˋ jné'rˋ lacaangˋ fɨˊ lɨ˜ ngɨrˊ.
42011035	Jo̱ lajo̱b lɨ́ɨˊ có̱o̱'˜ 'nʉ́'ˋ mɨ˜ já'ˉ lɨ́ɨngˋna' jalé'ˋ júuˆ quiéˉe quiá'ˉ jial laangˋ Fidiéeˇ dseaˋ jee˜ jalé'ˋ dseeˉ quiá'rˉ, co̱' e jo̱ lɨ́ɨˊ lafa' mɨ˜ jneáˋ co̱o̱ˋ jɨˋ dsíiˊ co̱o̱ˋ sɨnʉ́ʉˆ e nʉʉˋ.
42011036	Jo̱ba' 'néˉ ñiing˜ óoˊ 'nʉ́'ˋ jie˜ mɨˊ jmeeˉna' e jaˋ já'ˉ lɨ́ɨngˋna' e júuˆ quiéˉe do, co̱' e jo̱ lɨ́ɨˊ lafa' mɨ˜ jaˋ jneáˋ jɨˋ dsíiˊ co̱o̱ˋ sɨnʉ́ʉˆ e nʉʉˋ eáangˊ.
42011037	Jo̱ mɨ˜ cangɨ́ˋ e cajíng'ˉ Jesús lado, jaangˋ dseaˋ Israel i̱ lɨ́ɨngˊ dseaˋ fariseo catǿ'rˉ Jesús fɨˊ quiá'rˉ e nidǿ'rˉ. Jo̱ mɨ˜ caguiéˉ dseaˋ do fɨˊ quiá'ˉ i̱ dseaˋ fariseo do, jo̱ cangɨ́ɨmˊbre dsíiˊ sɨnʉ́ʉˆ jo̱ cangɨ́ɨiñˊ caguárˋ lɨ˜ nidǿ'rˉ.
42011038	Jo̱ i̱ dseaˋ fariseo do dsíng'ˉ cangogáˋ dsíirˊ mɨ˜ cangárˉ e jaˋ cajmiti˜ Jesús fa' caru̱'rˊ guóorˋ laco̱' tɨ́ɨngˋ jaléng'ˋ dseaˋ Israel.
42011039	Jo̱ba' cajíng'ˉ Jesús casɨ́'rˉ i̱ dseaˋ fariseo do: —Jaléng'ˋ 'nʉ́'ˋ, dseaˋ fariseo, rú̱u̱'˜na' jalé'ˋ cuée'˜ huɨ̱́ɨ̱ˊ quíiˉna' jí̱i̱'˜ lɨ́'ˆ caluuˇ, jo̱ dsʉ' eáamˊ 'lɨ'ˆ lɨˊ dsíiˊ. Jo̱ lajo̱b lɨ́ɨngˊ 'nʉ́'ˋ yaang˜na' cajo̱, co̱' guiʉ́bˉ tɨɨngˋna' rú̱u̱'˜na' níˆna' jee˜ jaléng'ˋ dseaˋ mɨ˜ jaˋ lí'ˆ dseaˋ jial tíiˊ jmooˋna' ɨ̱ɨ̱ˋ quiá'rˉ jo̱ eeˋguɨ jalé'ˋ 'lɨ'ˆ rúng'ˋna' jmooˋna' có̱o̱'˜ jaléng'ˋ dseaˋ.
42011040	¡Dsinóoˊ 'nʉ́'ˋ! ¿E˜ ta˜ íingˆ quíiˉna' e jmooˋna' lajo̱? Co̱' fɨˊ quiniˇ Fidiéeˇ 'néˉ e teeˋ lajɨˋ tú̱ˉ taamˋ.
42011041	Jo̱ mɨ˜ lɨɨng˜ e cuø'ˊna' jaléng'ˋ dseaˋ i̱ jaˋ seaˋ e 'néˉ quiá'ˉ, jo̱ba' 'néˉ jmeeˉna' lajo̱ e ngocángˋ óoˊba', jo̱ lajo̱ba' ni'uíingˉ guiʉ́ˉ quíiˉna' fɨˊ quiniˇ Fidiéeˇ.
42011042	’¡E ngɨ˜ fɨ́ɨbˉ 'nʉ́'ˋ, jaléng'ˋ dseaˋ fariseo! Co̱' dsíng'ˉ guiing˜ óoˊna' e nicuǿ'ˆna' Fidiéeˇ dseáng'ˉ ca'íing'˜ lajeeˇ guíˉ íing'˜ lajalé'ˋ ooˋ quiá'ˉ jmiñiˇ e ro'ˋna', jo̱ dsʉ' jaˋ e guiing˜ óoˊna' fa' e ni'ɨ́ɨˆna' í'ˋ røøˋ quiá'ˉ jaléng'ˋ dseaˋ rúng'ˋna' o̱'guɨ e jmi'neáangˋna' Fidiéeˇ. Co̱' lajalé'ˋ e jo̱ba' 'néˉ nijmitíˆna' có̱o̱'˜guɨ jalé'ˋ e caguieeˉguɨ do cajo̱.
42011043	’¡E ngɨ˜ fɨ́ɨbˉ 'nʉ́'ˋ, jaléng'ˋ dseaˋ fariseo! Co̱' iing˜na' níˆna' jí̱i̱'˜ 'masii˜ e jlo'ˆ quiá'ˉ dseaˋ laniingˉ mɨ˜ nitɨ́ˉ fɨˊ guá'ˉ, jo̱guɨ jmooˋna' e 'nʉ́'ˋbing' i̱ niingˉguɨ mɨ˜ nitɨ́ˉ fɨˊ jo̱ cajo̱. Jo̱guɨ lajo̱bɨ mɨ˜ jíng'ˊna' jaléng'ˋ dseaˋ guiá'ˆ fɨˊ, jmooˋna' e jmiféiñ'ˊ 'nʉ́'ˋ lafa' jí̱i̱'˜ 'nʉ́'ˋbing' i̱ cǿøng'˜guɨ fɨˊ la'úngˉ jmɨgüíˋ.
42011044	’¡E ngɨ˜ fɨ́ɨbˉ 'nʉ́'ˋ, jaléng'ˋna' dseaˋ fariseo! Co̱' dsíng'ˉ jmɨgǿøngˋna' jaléng'ˋ dseaˋ có̱o̱'˜ jalé'ˋ e jmooˋna'. Co̱' 'nʉ́'ˋ lɨ́ɨngˊna' la lɨ́ɨˊ lɨ˜ sɨ'aangˇ 'lɨɨ˜, co̱' dsíng'ˉ jlo'ˆ jíingˋ teeˋ lɨ́'ˆ lɨˊ ni˜, jo̱ dsʉ' lɨ́'ˆ lɨˊ dsíiˊ jolɨɨng˜ tée'˜ ngúuˊ jméˋ e teáang'˜ jóo'˜.
42011045	Jo̱ mɨ˜ canúuˉ i̱ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel e cajíng'ˉ Jesús lado, jo̱ba' dsifɨˊ ladob 'ní'ˋ catɨ́ɨiñˉ júuˆ quiá'ˉ dseaˋ do, jo̱ cañíirˋ quiá'ˉ Jesús jo̱ cajíñ'ˉ: —Tɨfa'ˊ, mɨ˜ fó'ˋ lana la quiéˉ jneab'ˆ jminean'ˆ cajo̱.
42011046	Jo̱ba' cañíiˋ Jesús quiá'ˉ i̱ dseaˋ do jo̱ cajíñ'ˉ casɨ́'ˉreiñ': —¡E ngɨ˜ fɨ́ɨbˉ 'nʉ́'ˋ cajo̱, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel! Co̱' cuø'ˊna' lee˜ laguidseaangˆ jaléng'ˋ dseaˋ jiéng'ˋ e jí̱i̱'˜ jaangˋ jaˋ i̱i̱ˋ quɨ́ɨ'˜ jmɨɨ˜ niró̱'ˋ, jo̱guɨ jí̱i̱'˜ yaang˜na' jaˋ iing˜na' fa' taangˇna' guóoˋna' e niró̱o̱ˉ e lee˜ do.
42011047	’¡E ngɨ˜ fɨ́ɨbˉ 'nʉ́'ˋ jaléng'ˋna', co̱' jmo'ˊna' jlo'ˆ lɨ˜ sɨ'aangˇ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ, jo̱ jaléng'ˋ dseaˋ íbˋ i̱ cajngang'ˊ 'lɨɨ˜ dseaˋ cǿøng'˜ quíiˉna' ie˜ malɨ'ˋguɨ do!
42011048	Dsʉ' jalé'ˋ e jmooˋna' do guǿng'ˋ e lafa' røøbˋ sɨɨng˜na' có̱o̱'˜ jaléng'ˋ 'lɨɨ˜ dseaˋ cǿøng'˜ quíiˉna' jo̱ e lafa' 'nʉ́b'ˋ cajngang'ˊna' jaléng'ˋ i̱ dseaˋ do cajo̱.
42011049	’Jo̱ co̱' lajo̱b lɨ́ɨˊ, jo̱ba' Fidiéeˇ dseaˋ eáangˊ tɨɨiñˋ cajíñ'ˉ lala: “Nisɨ́ɨnˆn jaléng'ˋ dseaˋ i̱ fé'ˋ cuaiñ˜ quiéˉe có̱o̱'˜guɨ jaléng'ˋ dseaˋ apóoˆ i̱ sɨ'íingˆ e ni'ˊ júuˆ quiéˉe jee˜ 'nʉ́'ˋ, jo̱ dsʉ' 'nʉ́'ˋ, seemˋbiñ' do i̱ nijmeáang'˜na' la tíiˊ e jáˉ óoˊna', jo̱guɨ seemˋbiñ' do cajo̱ i̱ nijiúng'ˋ fɨˊ jaguóoˋna' cartɨˊ nijngám'ˆba'r.”
42011050	Jo̱ dsʉ' Fidiéeˇ nijmérˉ e niquíˉ jaléng'ˋ dseaˋ seengˋ jmɨɨ˜ na jalé'ˋ e cangongɨ́ɨngˉ jaléng'ˋ dseaˋ i̱ café'ˋ cuaiñ˜ quiá'rˉ i̱ nɨcalɨséngˋ lají̱i̱'˜ mɨ˜ catɨro̱o̱ˇ jmɨgüíˋ jo̱ latɨˊ lana
42011051	jo̱ latɨˊ mɨ˜ cajnga'ˊ dseaˋ quiá'ˉ Abel jo̱guɨ cartɨˊ mɨ˜ cajnga'ˊ dseaˋ quiá'ˉ Zacarías fɨˊ jeeng˜ lɨ˜ guiaˊ jaléng'ˋ dseaˋ jalé'ˋ e cuø'rˊ Fidiéeˇ. Jo̱ba' fɨ́ɨˉɨ 'nʉ́'ˋ e nijmébˉ Fidiéeˇ e niquíˉ jaléng'ˋ dseaˋ seengˋ jmɨɨ˜ na jalé'ˋ e cangongɨ́ɨngˉ i̱ dseaˋ do.
42011052	’¡E ngɨ˜ fɨ́ɨbˉ 'nʉ́'ˋ, jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel! Co̱' 'nʉ́b'ˋ dseaˋ quié̱ˆna' jalé'ˋ jiˋ lɨ˜ to̱o̱˜ jalé'ˋ júuˆ quiá'ˉ Fidiéeˇ, jo̱ dsʉ' jaˋ iing˜ 'nʉ́'ˋ jmitíˆna' laco̱' fé'ˋ e fɨˊ ni˜ jiˋ do, o̱'guɨ cuøˋna' fɨˊ e nijmiti˜ jaléng'ˋ dseaˋ i̱ iing˜ jméˆ lajo̱.
42011053	Jo̱ mɨ˜ cató'ˊ e cajíingˉ Jesús jaléng'ˋ i̱ dseaˋ fariseo có̱o̱'˜ jaléng'ˋ i̱ tɨfa'ˊ do, jo̱ jaléng'ˋ i̱ dseaˋ do canaaiñˋ jmiquím'ˉ dsíirˊ có̱o̱'˜ jalé'ˋ júuˆ e cajíng'ˉ Jesús, jo̱ jmiguiʉbˊ jalé'ˋ e canaaiñˋ jmɨngɨ́ɨrˋ laco̱' e nijmiguíiñˉ dseaˋ do;
42011054	co̱' jaléng'ˋ i̱ dseaˋ fariseo do có̱o̱'˜ jaléng'ˋ i̱ tɨfa'ˊ do 'nó'rˊ jial ni'nɨ́iñˉ Jesús fɨˊ quiniˇ jaléng'ˋ dseata˜ quiá'rˉ có̱o̱'˜ jalé'ˋ e fé'ˋ dseaˋ do.
42012001	Jo̱ lajeeˇ e fé'ˋ Jesús jalé'ˋ e júuˆ na, caseáng'ˊ lɨ́'ˆ lɨˊ tú̱ˉ 'nɨˊ mil dseaˋ. Jo̱ laco̱' ngóoˊ seáng'ˊ jaléng'ˋ i̱ dseaˋ do, dsíng'ˉ nɨnaaiñˋ 'leng'ˊ rúiñ'ˋ, co̱' lajalém'ˋbre iiñ˜ ninúrˉ jalé'ˋ júuˆ e eˊ Jesús. Jo̱ lajeeˇ jo̱ canaangˋ Jesús féiñ'ˊ jaléng'ˋ dseaˋ guitúungˋ quiá'rˉ jo̱ casɨ́'ˉreiñ': —Ñiing˜ óoˊna' có̱o̱'˜ jalé'ˋ e fé'ˋ jaléng'ˋ dseaˋ Israel i̱ lɨ́ɨngˊ dseaˋ fariseo, co̱' jí̱i̱'˜ yaaiñ˜ jaˋ já'ˉ lɨ́ɨiñˋ jalé'ˋ e fé'rˋ, jo̱ jalé'ˋ e jo̱ íingˆ ta˜ quiá'rˉ e lɨco̱' jmɨjløng'ˆ yaam˜bre fɨˊ quiniˇ jaléng'ˋ dseaˋ fɨɨˋ.
42012002	Dsʉco̱' jaˋ seaˋ co̱o̱ˋ e sɨɨ˜ jneaa˜aa' e ɨɨngˋ e jaˋ tó̱o̱ˋ jmɨɨ˜ nilɨñiˊ jaléng'ˋ dseaˋ, o̱'guɨ co̱o̱ˋ e sɨ'má'ˆnaa' e jaˋ tó̱o̱ˋ jmɨɨ˜ niníˋ jaléng'ˋ dseaˋ cajo̱.
42012003	Jo̱ba' jalé'ˋ e nɨcafée'˜ 'nʉ́'ˋ e ɨɨngˋ, nilɨñibˊ jaléng'ˋ dseaˋ; jo̱guɨ lajo̱bɨ jalé'ˋ e nɨcafée'˜na' fɨˊ sɨnʉ́ʉˆ quíiˉna', nilɨseabˋ júuˆ latøøngˉ fɨɨˋ cajo̱.
42012004	’Jo̱ lala fɨ́ɨˉɨ jaléng'ˋ 'nʉ́'ˋ, dseaˋ rú'ˋnaa'; jaˋ fǿøng'˜na' jaléng'ˋ i̱ iing˜ jngáng'ˆ 'nʉ́'ˋ, co̱' jí̱i̱'˜ e jo̱ba' tɨɨiñˋ jmérˉ.
42012005	Dsʉ' lana nijmée'˜e 'nʉ́'ˋ júuˆ i̱˜ i̱ catɨ́ɨngˉ i̱ niféng'ˊna': güɨféng'ˊna' i̱ dseaˋ i̱ niquiʉ́'ˉ ta˜ lɨ˜ nijúungˉna' jo̱guɨ quɨ́ɨ'r˜ jmɨɨ˜ e guiéiñ'ˊ dseaˋ fɨˊ lɨ˜ 'lɨ'ˆ. Jo̱ba' fɨ́ɨˉɨ 'nʉ́'ˋ ¡güɨféng'ˊna' i̱ dseaˋ íˋ!
42012006	’Jo̱ nɨñíbˆ 'nʉ́'ˋ e 'nɨ́ɨmˋ dseaˋ tá'ˉ la 'ñíingˉ ta̱ˊ có̱o̱'˜ tú̱ˉ 'nɨˊ í'ˋ cuuˉ. Dsʉ' e já'ˉba' e jí̱i̱'˜ camɨ́ɨng'˜ i̱ ta̱ˊ do ni'íingˉ dsíiˊ Fidiéeˇ laco̱'guɨ jaˋ ni'íingˉ dsíirˊ jí̱i̱'˜ jaangˋ 'nʉ́'ˋ cajo̱.
42012007	Jo̱ jɨˋguɨ jalé'ˋ jñʉguíˆ 'nʉ́'ˋ sɨ'í'ˆ Fidiéeˇ tá'ˉ camɨ́'ˆ. Jo̱ba' fɨ́ɨˉɨ 'nʉ́'ˋ e jaˋ fǿøng'˜na' mɨ˜ iing˜ dseaˋ nijngáiñ'ˉ 'nʉ́'ˋ, co̱' eáangˊguɨ quíingˊ 'nʉ́'ˋ laco̱'guɨ fɨ́ɨngˊ ta̱ˊ.
42012008	’Jo̱guɨ jaléng'ˋ 'nʉ́'ˋ, dseaˋ i̱ jaˋ ɨ'ˋ lɨ́ɨngˉna' e nijmée'˜na' dseaˋ júuˆ e cuíingˋna' jnea˜ fɨˊ jmɨgüíˋ la, jo̱ba' jnea˜, dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, lajo̱b nijmee˜e cajo̱ fɨˊ quiniˇ jaléng'ˋ ángeles quiá'ˉ Fidiéeˇ mɨ˜ niguilíingˋ 'nʉ́'ˋ fɨˊ jo̱.
42012009	Dsʉ' jaléng'ˋ dseaˋ i̱ nijíng'ˉ e jaˋ cuíiñˋ jnea˜ jee˜ jaléng'ˋ dseaˋ jmɨgüíˋ, jo̱ba' lajo̱b nifá'ˆa fɨˊ quiniˇ jaléng'ˋ ángeles quiá'ˉ Fidiéeˇ e jaˋ cuíinˋnre cajo̱.
42012010	’Jo̱guɨ doñiˊ i̱i̱ˋ i̱ 'ní'ˋ níingˉ jnea˜, dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, ni'íimˉ Fidiéeˇ dseeˉ quiá'rˉ; jo̱ dsʉ' i̱i̱ˋ i̱ café'ˋ gaˋ uii˜ quiá'ˉ Jmɨguíˋ quiá'ˉ Fidiéeˇ, jo̱ba' joˋ quɨ́'ˉ jmɨɨ˜ fa' e ni'íingˉguɨ Fidiéeˇ dseeˉ quiá'rˉ.
42012011	’Jo̱ jaléng'ˋ 'nʉ́'ˋ, song cajiúng'ˋna' fɨˊ jaguóˋ dseata˜ quiá'ˉ guá'ˉ quíˉnaa' o̱si fɨˊ jaguóˋ dseaˋ i̱ quidsiˊ í'ˋ o̱si dseata˜bɨ é, jo̱ba' jaˋ fǿøng'˜na' fa' e jaˋ ñíˆna' jial nijmɨ'ǿng'ˋ yaang˜na' o̱'guɨ jial ningɨɨˉna' quiá'rˉ mɨ˜ nijmɨngɨ́'rˉ 'nʉ́'ˋ.
42012012	Co̱' mɨ˜ nɨteáangˉna' fɨˊ quiniˇ jaléng'ˋ i̱ dseata˜ do, dsifɨˊ lajo̱b nijméˉ Jmɨguíˋ quiá'ˉ Fidiéeˇ jial ningɨɨˉna' quiá'rˉ mɨ˜ nijmɨngɨ́'rˉ 'nʉ́'ˋ.
42012013	Jo̱ mɨ˜ cangɨ́ˋ e cajíng'ˉ Jesús jalé'ˋ e júuˆ na, jo̱ jee˜ jaléng'ˋ i̱ dseaˋ i̱ teáangˉ núuˋ jalé'ˋ e júuˆ jo̱ guicatǿˉ jaangˋ dseañʉ'ˋ jo̱ guicajíñ'ˉ casɨ́'rˉ Jesús: —Tɨfa'ˊ, síi'˜go̱ rún'ˋn dseaˋ ngáang'˜ có̱o̱'˜o̱ güɨcuǿ'rˉ jnea˜ guiéeˆ quiéˉe jalé'ˋ e caséeˊ 'lɨɨ˜ tiquiéˆe mɨ˜ cajúiñˉ.
42012014	Jo̱ba' cañíiˋ Jesús quiá'ˉ i̱ dseañʉ'ˋ do jo̱ casɨ́'ˉreiñ': —Jaˋ casíingˋ Fidiéeˇ jnea˜ jee˜ 'nʉ́'ˋ fa' e lɨ́ɨnˊn dseata˜ i̱ cajajméeˆ jmá'ˉjiʉ jalé'ˋ e seaˋ quíiˉna'.
42012015	Jo̱guɨ casɨ́'ˉguɨr jaléng'ˋ i̱ dseaˋ teáangˉ do jo̱ cajíñ'ˉ: —Ñiing˜ óoˊna' jo̱ jaˋ jmeeˉna' e dsináangˊna' jalé'ˋ cuuˉ o̱'guɨ doñiˊ eeˋ e seaˋ fɨˊ jmɨgüíˋ, co̱' jí̱i̱'˜ jaangˋ dseaˋ jaˋ quɨ́'ˉ jmɨɨ˜ e niquírˉ quiá'ˉ e niteángˉguɨr huǿøˉ fɨˊ jmɨgüíˋ la fa' jialguɨ la seaˋ quiá'rˉ.
42012016	Jo̱ba' ca'e'ˊ Jesús jaléng'ˋ i̱ dseaˋ do co̱o̱ˋ júuˆ já'ˉ e lafa' júuˆ cuento e fé'ˋ lala jo̱ cajíñ'ˉ: —Co̱o̱ˋ née'˜ calɨséngˋ jaangˋ dseañʉ'ˋ i̱ seaˋ cuuˉ eáangˊ jo̱ óorˋ uǿˉ e jlo'ˆ eáangˊ cajo̱, jo̱ catáiñ'ˋ dseaˋ 'léeng'˜ quiá'rˉ i̱ cajméeˋ ta˜ e uǿˉ do. Jo̱ mɨ˜ carooˋ jalé'ˋ e cajnírˋ do, dsíng'ˉ jlo'ˆ cacuøˊ e uǿˉ do, jo̱ dsʉ' joˋ lɨ˜ seaˋguɨ e ni'meáˉ i̱ dseaˋ seaˋ cuuˉ do jalé'ˋ e caro'rˋ.
42012017	Jo̱ba' canaaiñˋ ɨˊ dsíirˊ: “¿E˜ nijmee˜e có̱o̱'˜ jalé'ˋ e caró'ˋo e ji̱i̱ˋ lana? Co̱' jaˋ seaˋ lɨ˜ ni'meaaˉ jalé'ˋ e jo̱.”
42012018	Jo̱ co̱o̱bˋ mɨ˜ ca'ǿng'ˋ dsíirˊ jial nijmérˉ, jo̱ba' cajíñ'ˉ: “Nɨca'ǿm'ˋ dsiiˉ jial nijmee˜e. Nijiéem˜baa 'nʉ́ʉˊ quiá'ˉ cuɨ́ˋ quiéˉe e té̱e̱ˉ lana, jo̱ nijmée'˜e e cóo'˜guɨ eáangˊ, jo̱ jo̱b ni'meaaˉ jalé'ˋ e caró'ˋo do có̱o̱'˜ lajɨˋ e seaˋ quiéˉe.
42012019	Jo̱ mɨ˜ ni'iéngˋ e 'nʉʉˉ do jo̱guɨ mɨ˜ nɨtée'˜ lɨ́ɨngˊ jalé'ˋ e seaˋ quiéˉe, dsíng'ˉ juguiʉ́ˉ nilɨseenˉ jo̱ jí̱i̱'˜ co̱o̱ˋ fɨ'íˆ joˋ eeˋ nijáaˊ quiéˉe jóng. Jo̱guɨba' nijmi'ín'ˊteáa tú̱ˉ 'nɨˊ jiingˋ, jo̱ lajeeˇ jo̱ nidúu'˜ nidǿø'˜ø jalé'ˋ e seaˋ quiéˉe jo̱ dsíng'ˉ nijmi'iáangˋ dsiiˉ lajeeˇ jo̱.”
42012020	Jo̱ dsʉ' uǿøˋ jo̱b cajíng'ˉ Fidiéeˇ casɨ́'rˉ i̱ dseañʉ'ˋ do: “Dseaˋ tuung˜, náb nitɨ́ˉ í'ˋ e nijúun'ˉ, jo̱ ¿e˜ ta˜ íingˆ quíi'ˉ jalé'ˋ e oo'ˉ lana mɨ˜ niguøng'ˆ fɨˊ jmɨgüíˋ co̱o̱ˋ?”
42012021	Jo̱ lanab dsingɨ́ɨngˉ jaléng'ˋ dseaˋ i̱ sɨlɨ́ɨ'ˇlɨ cuuˉ, co̱' o̱' có̱o̱'˜ e jo̱ nitíiñ'˜ fɨˊ quiniˇ Fidiéeˇ mɨ˜ nitɨ́ˉ oor˜ quiá'rˉ.
42012022	Jo̱ mɨ˜ cangɨ́ˋ jo̱, jo̱ caféng'ˊguɨ Jesús jaléng'ˋ dseaˋ guitúungˋ quiá'rˉ jo̱ casɨ́'ˉreiñ': —Lala fɨ́ɨˉɨ 'nʉ́'ˋ: jaˋ jmeeˉna' fɨ'íˆ quiá'ˉ jalé'ˋ e nicø'ˆna' o̱'guɨ jmeeˉna' fɨ'íˆ quiá'ˉ jalé'ˋ sɨ̱́'ˋna'.
42012023	Co̱' eáangˊguɨ laniingˉ 'néˉ e jmɨta˜ óoˊna' e nigüɨlíimˋba' fɨˊ lɨ˜ guiʉ́ˆ mɨ˜ nitɨ́ˉ fɨɨˋ co̱o̱ˋ e laco̱'guɨ e nijmeeˉna' fɨ'íˆ quiá'ˉ jalé'ˋ e nicø'ˆna' có̱o̱'˜guɨ quiá'ˉ jalé'ˋ sɨ̱́'ˋna'.
42012024	Jo̱ quie̱ˋna' cuente quiá'ˉ jaléng'ˋ quieeˋ; jaˋ jié'ˋ jɨ́ɨˋre' o̱'guɨ jié'ˋ tée'˜ jalé'ˋ e gø'ˊre' o̱'guɨ 'meaˊre' jalé'ˋ e nidǿ'ˉre', dsʉ' Fidiéeˇ ñiˊbre e˜ héiñ'ˊ jaléng'ˋ i̱ jó'ˋ do quiá'rˉ. ¡Jo̱ eáangˊguɨ quíingˊ 'nʉ́'ˋ fɨˊ quiniˇ Fidiéeˇ laco̱'guɨ lajeeˇ fɨ́ɨngˊ ta̱ˊ i̱ seengˋ fɨˊ jmɨgüíˋ!
42012025	Jo̱ ¿i̱˜ jaangˋ 'nʉ́'ˋ niquɨ́'ˉ jmɨɨ˜ nijmeeˉna' e nicuángˋguɨna' ca'ná'ˆ metro laco̱'guɨ jí̱i̱'˜ tíiˊna' lana?
42012026	Jo̱ song jaˋ quɨ́ɨ'˜na' jmɨɨ˜ jmeeˉna' e capí'ˆ lajo̱, jo̱ba' ¿jialɨ'ˊ guiing˜ óoˊna' jalé'ˋ e lɨ́ɨˊ seengˋna'?
42012027	’Jo̱ quie̱ˋna' cuente jial jlo'ˆ jalé'ˋ líˆ e seaˋ fɨˊ jmɨgüíˋ, jo̱guɨ jaˋ eeˋ ta˜ jmóoˋ o̱'guɨ quie̱ˊ fɨ'íˆ jial ni'uíingˉ e jlo'ˆ. Jo̱ dsʉ' carˋ jí̱i̱'˜ dseata˜ Salomón có̱o̱'˜ jalé'ˋ e jlo'ˆ e calɨseáˋ quiá'rˉ jaˋ casíng'ˋ 'ñia'rˊ e jlo'ˆ lɨ́'ˆ laco̱'guɨ la jnéengˉ co̱o̱ˋ líˆ.
42012028	Co̱fa' jlob'ˆ cajméeˋ Fidiéeˇ e jnéengˉ jalé'ˋ líˆ e jaˋ huǿøˉ té'ˋ, dsʉ' jaléng'ˋguɨ 'nʉ́'ˋ, dseaˋ i̱ jaˋ mɨˊ teáangˉ teáˋ có̱o̱'˜ júuˆ quiéˉe, jmiguiʉˊguɨ niñíingˋna' quiá'ˉ Fidiéeˇ jalé'ˋ e 'néˉna'.
42012029	Jo̱ba' fɨ́ɨˉɨ 'nʉ́'ˋ lana, jaˋ jméeˆna' fɨ'íˆ quiá'ˉ jalé'ˋ e ni'u'ˆ nicø'ˆna', dsʉco̱' lajo̱b jmóoˋ jaléng'ˋ dseaˋ jmɨgüíˋ i̱ jaˋ cuíingˋ Fidiéeˇ. Jo̱ dsʉ' 'nʉ́'ˋ seemˋ jaangˋ Tiquíiˆna' dseaˋ guiing˜ ñifɨ́ˉ i̱ nɨñiˊ jalé'ˋ e 'néˉna' laco̱o̱ˋ jmɨɨ˜ laco̱o̱ˋ jmɨɨ˜.
42012031	Jo̱ fɨ́ɨˉguɨ́ɨ 'nʉ́'ˋ lana e 'néˉ nijmɨ'úungˋna' e Fidiéeˇ dseaˋ nicá̱ˋ nifɨˊ quíiˉna', jo̱ lajo̱ba' niñíingˋna' jalé'ˋ e 'néˉna' laco̱o̱ˋ jmɨɨ˜.
42012032	’Jo̱ jaˋ jmeeˉ 'nʉ́'ˋ fɨ'íˆ, dseaˋ i̱ jaˋ fɨ́ɨngˊ mɨˊ cuíingˋ jnea˜, co̱' Tiquíiˆna' dseaˋ guiing˜ ñifɨ́ˉ i̱ quie̱ˊ nifɨˊ quíiˉna' nɨca'ɨ́ˋ dsíirˊ e nicuǿ'rˉ 'nʉ́'ˋ lají̱i̱'˜ e catɨ́ɨngˉna' e iáangˋ dsíirˊ.
42012033	Jo̱ba' 'néˉ e 'nɨ́ɨˆna' jalé'ˋ e seaˋ quíiˉna' jo̱ nijmɨcó̱o̱'˜na' jaléng'ˋ dseaˋ i̱ li˜ 'néˉ quiá'ˉ lajo̱; co̱' jaˋ eeˋ ta˜ íingˆ quíiˉna' fɨng tá'ˉ ca'meáˆ lɨ́'ˋ cuuˉ có̱o̱'˜ jalé'ˋ e seaˋ fɨˊ jmɨgüíˋ la, co̱' dsíng'ˉ fø'ˊ nicá̱ˋ jaléng'ˋ ɨ̱ɨ̱ˋ jalé'ˋ e seaˋ quíiˉna' o̱si nidǿ'ˉ jaléng'ˋ guɨsɨ́ˋ i̱ 'léeˊ é. Co̱' guiʉ́ˉguɨb e nijmeeˉna' e nilɨseaˋ quíiˉna' fɨˊ ñifɨ́ˉ jalé'ˋ e jlo'ˆ, dsʉco̱' fɨˊ jo̱ joˋ seengˋ ɨ̱ɨ̱ˋ o̱'guɨ fa' dseáang'˜ e ni'léˉguɨ guɨsɨ́ˋ.
42012034	Co̱' lɨ˜ seaˋ jalé'ˋ e lɨ́ˋ a'ˊ do, e jo̱bɨ guiing˜ a'ˊ jóng.
42012035	’Jo̱ba' fɨ́ɨˉɨ nʉ́'ˋ e 'néˉ neáangˊna' laco̱' guiing˜ jaangˋ dseaˋ 'léeng'˜ i̱ guiing˜ fɨˊ quiá'ˉ fii˜ e güɨjeeiñˇ e nineárˉ 'nʉ́ʉˊ mɨ˜ niguieng'ˊ fiir˜ i̱ ngɨˊ fɨˊ lɨ˜ cung'ˊ guooˋ dseaˋ, jo̱ 'néˉ sɨjeengˇ i̱ dseaˋ 'léeng'˜ do e jneáˋ jɨbˋ guiiñ˜, jo̱ba' dsifɨbˊ nineárˉ 'nʉ́ʉˊ mɨ˜ niguieng'ˊ fiir˜ e nitǿrˋ.
42012037	Jo̱ juguiʉ́ˉjiʉ quiá'ˉ jaléng'ˋ dseaˋ 'léeng'˜ i̱ sɨjnéeˋ dsíiˊ mɨ˜ niguieng'ˊ fiir˜. Co̱' jnea˜ jmɨtaaˉ óoˊna' e dsíng'ˉ nilɨ'iáangˋ dsíiˊ i̱ fiir˜ do jo̱ nitǿørˋ jaléng'ˋ i̱ dseaˋ 'léeng'˜ i̱ sɨjnéeˋ dsíiˊ do e nidǿ'rˉ co̱lɨɨng˜ có̱o̱iñ'˜ do e uǿøˋ jo̱.
42012038	Jo̱ juguiʉ́ˉjiʉ quiá'ˉ jaléng'ˋ i̱ dseaˋ 'léeng'˜ i̱ sɨjnéeˋ dsíiˊ do mɨ˜ niguieng'ˊ fiir˜, nañiˊ fa' niguieiñ'ˊ do guienʉ́ʉˊ o̱si téeˉ ogóoˊ é.
42012039	Jo̱guɨ cajo̱ fa' jaangˋ dseaˋ nɨñirˊ e˜ oor˜ niguiéeˊ jaangˋ ɨ̱ɨ̱ˋ fɨˊ quiá'rˉ, nijé̱ˉbre e joˋ nigüɨ́iñˋ e uǿøˋ jo̱, jo̱ lajo̱ba' jaˋ nicuǿrˉ fɨˊ e ni'uǿ'ˉ i̱ ɨ̱ɨ̱ˋ do jalé'ˋ e seaˋ quiá'rˉ.
42012040	Jo̱ba' lajo̱b 'néˉ neáangˊ 'nʉ́'ˋ e sɨñiingˇ óoˊba'; co̱' jnea˜, dseaˋ i̱ cajáˉ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, nigáaˊtú̱u̱ calé'ˋ catú̱ˉ fɨˊ jmɨgüíˋ la lajeeˇ e jaˋ ñiing˜ óoˊna'.
42012041	Jo̱ dsifɨˊ mɨ˜ cató'ˊ e ca'eˊ Jesús jalé'ˋ e júuˆ na, jo̱ dsifɨˊ lajo̱b cajmɨngɨ́ɨˋ Tʉ́ˆ Simón cajmɨngɨ'rˊ Jesús jo̱ cajíñ'ˉ: —Tɨfa'ˊ, jalé'ˋ e júuˆ e nɨca'é'ˆ na, ¿su ca'ée'˜ jí̱i̱'˜ jnea'ˆ dseaˋ guitúungˋnaa' o̱fa' quiá'ˉ lajɨɨmˋ dseaˋ é?
42012042	Jo̱ lalab cañíiˋ Jesús: —Lalab lɨ́ɨˊ quiá'ˉ jaangˋ dseaˋ i̱ néeˊ ni˜ jaléng'ˋ dseaˋ 'léeng'˜ i̱ nʉ́ʉ'˜guɨ jalé'ˋ ta˜ quiʉ'ˊ fiir˜, jo̱ guiúngˉguɨr có̱o̱'˜ jaléng'ˋ dseaˋ 'léeng'˜, jo̱guɨ nicuǿ'ˉreiñ' do e nidǿiñ'ˉ mɨ˜ nitɨ́ˉ oor˜ e gø'ˊ dseaˋ. Jo̱ mɨ˜ cagüɨ'ɨ́ɨˊ i̱ fii˜ do e nidsérˉ fɨˊ lɨ˜ jié'ˋ, caséerˊ jalé'ˋ ta˜ quiá'rˉ jo̱ caguiarˊ ni˜ i̱ dseaˋ i̱ néeˊ ni˜ jaléng'ˋ dseaˋ 'léeng'˜ do, jo̱ jo̱guɨba' cangórˉ jóng.
42012043	Jo̱ mɨ˜ niguieng'ˊtu̱ i̱ fiir˜ do, juguiʉ́ˉ oˊ quiá'ˉ i̱ dseaˋ i̱ néeˊ ni˜ dseaˋ 'léeng'˜ do song nɨcató'ˊ jalé'ˋ ta˜ e caséeˊ fiir˜ mɨ˜ cagüɨ'ɨ́ɨrˊ cangórˉ.
42012044	Jo̱ já'ˉba' fɨ́ɨˉɨ 'nʉ́'ˋ e dsíng'ˉ nilɨ'iáangˋ dsíiˊ i̱ fiir˜ do, co̱' calɨtib˜ jalé'ˋ ta˜ e caséerˊ có̱o̱'˜ i̱ dseaˋ néeˊ ni˜ jaléng'ˋ dseaˋ 'léeng'˜ quiá'rˉ do, jo̱ jo̱guɨba' nicuǿ'ˉreiñ' do e nine'ˉ niñ'˜ do jalé'ˋ e seaˋ quiá'rˉ.
42012045	Jo̱ dsʉ' fɨng song jaˋ cajmiti˜ i̱ dseaˋ néeˊ ni˜ i̱ dseaˋ 'léeng'˜ do lají̱i̱'˜ ta˜ caquiʉ'ˊ fiir˜, co̱' ca'ɨ́ˋ dsíirˊ e jaˋ mɨˊ niguieng'ˊ fiir˜ lajmɨnáˉ, jo̱ lajeeˇ jo̱ cajméerˋ sooˋ dsíirˊ có̱o̱'˜ jaléng'ˋ dseaˋ 'léeng'˜ i̱ néeˊ nir˜, jo̱guɨ canáiñˋ ɨ̱́'ˋ gø'rˊ jalé'ˋ e seaˋ, jo̱guɨ cajméerˋ ta˜ ɨ̱́'ˋ méeˊ;
42012046	jo̱ dsʉ' lajeeˇ jmóoˋ i̱ dseaˋ néeˊ ni˜ i̱ dseaˋ 'léeng'˜ do jalé'ˋ e jo̱, lajeeˇ jo̱b caguiéng'ˉ fiir˜, jo̱ dsíng'ˉ nicalɨguíiñ'ˉ do, jo̱ iihuɨ́ɨˊ nicuǿ'ˉreiñ' do lɨ́'ˆ laco̱' catɨ́ɨngˉ e niñíingˋ jaangˋ dseaˋ i̱ jaˋ nʉ́ʉ'˜ jalé'ˋ júuˆ quiá'ˉ fiir˜.
42012047	’Jo̱ i̱ dseaˋ 'léeng'˜ i̱ ñiˊ jial lɨ́ɨˊ jalé'ˋ e iing˜ fiir˜ e nilíˋ jo̱ dsʉ' jaˋ caguiarˊ guiʉ́ˉ o̱'guɨ calɨnʉ́ʉ'r˜ e nijmérˉ jalé'ˋ ta˜ caquiʉ'ˊ fiir˜, jo̱ba' dsíng'ˉ niñíiñˋ iihuɨ́ɨˊ jóng.
42012048	Jo̱ dsʉ' i̱ dseaˋ 'léeng'˜ i̱ jaˋ ñiˊ jalé'ˋ e nijmérˉ jo̱ eáamˊ ca'léerˊ quiá'ˉ fiir˜, jo̱ba' i̱ dseaˋ íˋ jaˋguɨ niñíiñˋ iihuɨ́ɨˊ laco̱'guɨ i̱ jaangˋ do. Jo̱ i̱ dseaˋ i̱ cangɨ́ɨngˋ jmiguiʉˊ, jmiguiʉˊguɨb catɨ́ɨngˉ niguiéerˉ cuente mɨ˜ nitɨ́ˉ í'ˋ lajo̱; jo̱guɨ i̱ dseaˋ i̱ éeˋ guiʉ́ˉ có̱o̱'˜ lají̱i̱'˜ ta˜ e cangɨ́ɨiñˋ e néeˊ nir˜, jo̱ba' eáangˊguɨ guiʉ́ˉ 'néˉ guiérˉ cuente mɨ˜ nitɨ́ˉ í'ˋ lajo̱.
42012049	Jo̱ mɨ˜ calɨ́ˉ e cajíng'ˉ Jesús jalé'ˋ e júuˆ na, jo̱ casɨ́'ˉguɨr jaléng'ˋ i̱ dseaˋ do jo̱ cajíñ'ˉ: —Jnea˜ cagáˉa lafa' e caga'uunˉ jɨˋ fɨˊ jmɨgüíˋ la; jo̱ ¡dsíng'ˉ lɨ́ˋ dsiiˉ fa' jiʉ˜ nɨcooˋ lana!
42012050	Co̱' náˉbɨ nica̱a̱ˉ iihuɨ́ɨˊ e eáangˊ, jo̱ ¡dsíng'ˉ lɨjiuung˜ dsiiˉ cartɨˊ nilɨti˜ lajalé'ˋ e jo̱!
42012051	Jo̱ dsʉ' jaléng'ˋ 'nʉ́'ˋ ɨˊ óoˊna' e cagáˉa fɨˊ jmɨgüíˋ la e gajméeˋe e lɨseengˋna' juguiʉ́ˉ júuˆ røøˋ, dsʉ' o̱' lajo̱; co̱' uíi'˜ jnea˜ náˉbɨ nijméˉ dseaˋ mɨ́ɨ'˜ có̱o̱'˜ dseaˋ rúiñ'ˋ.
42012052	Co̱' latɨˊ lana gaangˋ dseaˋ nijíñˉ có̱o̱'˜ gángˉ dseaˋ la'ó'ˋ dseaˋ sɨnʉ́ʉˆ quiá'rˉ.
42012053	Co̱' tiquiá'ˆ dseaˋ nijíñˉ có̱o̱'˜ jó̱o̱rˊ dseañʉ'ˋ, jo̱ jaléng'ˋ jó̱o̱ˊ dseaˋ dseañʉ'ˋ nijíñˉ có̱o̱'˜ tiquiá'rˆ; jo̱guɨ niquiá'ˆ dseaˋ nijíñˉ có̱o̱'˜ jó̱o̱rˊ dseamɨ́ˋ, jo̱ jaléng'ˋ jó̱o̱ˊ dseaˋ dseamɨ́ˋ nijíñˉ có̱o̱'˜ niquiá'rˆ; jo̱guɨ iemɨséˆ dseaˋ nijíñˉ có̱o̱'˜ dseaˋ mɨloo˜ quiá'rˉ, jo̱guɨ jaléng'ˋ dseaˋ mɨloo˜ quiá'ˉ dseaˋ nijíñˉ có̱o̱'˜ iemɨsérˆ, co̱' jaˋ nisɨ́iñˉ røøˋ uii˜ quiéˉ jnea˜ có̱o̱'˜ jalé'ˋ júuˆ quiéˉe.
42012054	Jo̱ casɨ́'ˉguɨ Jesús jaléng'ˋ i̱ dseaˋ do jo̱ cajíñ'ˉ: —Mɨ˜ móoˉ 'nʉ́'ˋ e ta'ˊ jníiˊ nʉʉˋ fɨˊ yʉ́'ˆ jmɨgüíˋ, jo̱ba' dsifɨˊ lajo̱b fó'ˋna' e nitʉ̱́ˋ jmɨ́ɨˊ, jo̱ lajo̱b dsitíingˋ jóng.
42012055	Jo̱guɨ mɨ˜ móoˉ 'nʉ́'ˋ e ɨ́ɨˋ guíˋ quiʉ̱ʉ̱ˋ, dsifɨˊ lajo̱b fó'ˋna' e jaˋ nitʉ̱́ˋ jmɨ́ɨˊ, jo̱ lajo̱b dsitíingˋ cajo̱.
42012056	¡I̱ jmɨcaang˜ 'nʉ́'ˋ! Co̱' ñíˆba' jalé'ˋ e dsijéeˊ fɨˊ yʉ́'ˆ jmɨgüíˋ jo̱guɨ fɨˊ guóo'˜ uǿˆ; jo̱ba' ¿jialɨ'ˊ jaˋ ñíˆna' e˜ uiing˜ quiá'ˉ jalé'ˋ e dsijéeˊ jee˜ 'nʉ́'ˋ lana?
42012057	Jo̱ mɨ˜ cangɨ́ˋ jo̱, cajíng'ˉguɨ Jesús e júuˆ la: —Jo̱ ¿jialɨ'ˊ jaˋ lí'ˋna' guíi'˜na' jnang˜ e guiʉ́ˉ jo̱guɨ jnang˜ e jaˋ dseengˋ e dsijéeˊ quíiˉna'?
42012058	Co̱' song i̱i̱ˋ dseaˋ i̱ 'ní'ˋ níingˉ 'nʉ́'ˋ cangojéeiñˋ 'nʉ́'ˋ fɨˊ quiniˇ dseata˜, jo̱ba' jmɨ'úungˋna' e nisɨɨng˜tu̱' røøˋ có̱o̱'r˜ lajeeˇ nʉ́'ˉguɨ e niguilíingˉna' fɨˊ quiniˇ i̱ dseata˜ do. Dsʉco̱' song caguilíingˉna' fɨˊ lɨ˜ guiiñ˜, jo̱ba' niquiʉ́'rˉ ta˜ jaléng'ˋ ɨ́ɨ'˜ quiá'rˉ e nisáiñ'ˊ 'nʉ́'ˋ jo̱ nitáiñ'ˊ 'nʉ́'ˋ dsíiˊ 'nʉñíˆ jóng.
42012059	Jo̱ba' fɨ́ɨˉɨ 'nʉ́'ˋ e jaˋ nijúu'˜na' e fɨˊ dsíiˊ 'nʉñíˆ do cartɨˊ niquɨ́'ˆna' jalé'ˋ cuuˉ e nimɨ́rˉ, co̱' lajo̱b lɨ́ɨˊ fɨng catɨ́ˋ fɨˊ quiniˇ dseata˜.
42013001	Jo̱ ie˜ jo̱ caguilíingˉ co̱o̱ˋ tú̱ˉ mɨ́ɨng'˜ dseaˋ fɨˊ lɨ˜ táangˋ Jesús i̱ jmóoˋ júuˆ jalé'ˋ e gaˋ e cajméeˋ dseata˜ Pilato có̱o̱'˜ dseaˋ Israel, co̱' caquiʉ'rˊ ta˜ e cajúngˉ co̱o̱ˋ tú̱ˉ mɨ́ɨng'˜ dseaˋ Israel i̱ seengˋ fɨˊ Galilea, jo̱ e jmɨ'øøngˉ i̱ dseaˋ Israel i̱ cajngaiñ'ˊ do cacáiñ'ˋ có̱o̱'˜ jmɨ˜ jó'ˋ i̱ cajngaiñ'ˊ fɨˊ nife'ˋ quiá'ˉ guá'ˉ e si'ˊ fɨˊ Jerusalén do.
42013002	Jo̱ba' cañíiˋ Jesús casɨ́'rˉ jaléng'ˋ i̱ dseaˋ do jo̱ cajíñ'ˉ: —Jaˋ ɨ́ˆ óoˊna' e calɨ́ngˉ jaléng'ˋ i̱ dseaˋ do jalé'ˋ e fó'ˋna' na dsʉ' uíi'˜ e røøngˋguɨr dseeˉ lajeeˇ lajaléng'ˋ dseaˋ jmɨgüíˋ,
42013003	co̱' o̱' lajo̱; jo̱ song 'nʉ́'ˋ jaˋ niquɨ́ɨ'˜ jíing'˜ yaang˜na' fɨˊ quiniˇ Fidiéeˇ, jo̱ba' fɨˊ lɨ˜ 'lɨb'ˆ nigüɨlíingˋna' dsifɨˊ mɨ˜ nijúungˉna'.
42013004	Jo̱ ¿su jaˋ tó̱o̱ˋ óoˊna' mɨ˜ cajlɨ́ngˉ guijñíingˋ dseaˋ co̱o̱ˋ 'nʉ́ʉˊ e ñíiˊ eáangˊ quiá̱'ˉ ojmɨ́ˆ Siloé e si'ˊ fɨˊ dsíiˊ fɨɨˋ Jerusalén? Jaˋ ɨ́ˆ óoˊna' e cajúngˉ jaléng'ˋ i̱ dseaˋ do dsʉ' uíi'˜ e røøngˋguɨr dseeˉ eáangˊ lajeeˇ lajaléng'ˋ dseaˋ seengˋ fɨˊ Jerusalén,
42013005	co̱' o̱' lajo̱. Jo̱ 'nʉ́'ˋ, song jaˋ niquɨ́ɨ'˜ jíing'˜ yaang˜na' fɨˊ quiniˇ Fidiéeˇ, jo̱ba' fɨˊ lɨ˜ 'lɨb'ˆ nigüɨlíingˋna' dsifɨˊ mɨ˜ nitɨ́ˉ oor˜ quíiˉna'.
42013006	Jo̱ casɨ́'ˉguɨ Jesús jaléng'ˋ i̱ dseaˋ do co̱o̱ˋ júuˆ já'ˉ e lafa' júuˆ cuento jo̱ cajíñ'ˉ: —Co̱o̱ˋ née'˜ jaangˋ dseañʉ'ˋ nicajnírˋ co̱o̱ˋ 'maˋ güɨñí'ˆ fɨˊ uǿˆ quiá'rˉ. Jo̱ mɨ˜ catɨ́ˋ í'ˋ e lɨ́ɨiñˉ e nɨ'ɨ́ɨˋ, jo̱ cangojǿøˆbre su nɨ'íi'˜ ofɨɨˋ quiá'ˉ e 'maˋ güɨñí'ˆ do.
42013007	Jo̱ mɨ˜ caguiérˉ, jo̱ casɨ́'rˉ i̱ dseaˋ néeˊ ni˜ e uǿˆ quiá'rˉ do jo̱ cajíñ'ˉ: “Lajeeˇ 'nɨˊ ji̱i̱ˋ nɨngóoˊ e gaaˉ co̱o̱ˋ née'˜ laco̱o̱ˋ ji̱i̱ˋ e gajǿøˉø fa' nɨ'ɨ́ɨˋ ofɨɨˋ quiá'ˉ e 'maˋ la, dsʉ' jí̱i̱'˜ co̱o̱ˋ jaˋ mɨˊ cadsé'ˋe. Jo̱ba' fɨ́ɨˉɨ 'nʉˋ e nɨ'néˉ nihuí̱b'ˋ, co̱' jaˋ tá'ˉ jmóoˋ jí̱i̱ˊ quiá'ˉ e ni˜ uǿˆ la.”
42013008	Jo̱ dsʉ' i̱ dseaˋ i̱ jmóoˋ íˆ e uǿˆ do cajíñ'ˉ casɨ́'rˉ fiir˜: “Fíiˋi, güɨgui˜guɨ cateáˋ lajeeˇ ji̱i̱ˋ lana, jo̱ lajeeˇ jo̱ nijlén'ˆn i'ˊ jo̱ nitá'ˆa o'ˆ.
42013009	Jo̱ ne˜duu' fɨng lajo̱guɨ ni'ɨ́ˉ ofɨɨˋ quiá'ˉ; jo̱ song jaˋ eeˋ li˜ ni'ɨ́ˉ, jo̱guɨba' nihuí̱'ˋ jóng.”
42013010	Jo̱ mɨ˜ cangɨ́ˋ jo̱, co̱o̱ˋ jmɨɨ˜ lajeeˇ e jmi'íng'ˊ dseaˋ Israel, ca'e'ˊ Jesús jaléng'ˋ dseaˋ do júuˆ quiá'rˉ fɨˊ dsíiˊ co̱o̱ˋ guá'ˉ quiá'ˉ dseaˋ góorˋ dseaˋ Israel.
42013011	Jo̱ jee˜ jaléng'ˋ i̱ dseaˋ i̱ teáang'˜ fɨˊ guá'ˉ do niquiéengˋ jaangˋ dseamɨ́ˋ i̱ nijéeˊ i̱ 'lɨng'ˆ quiá'ˉ, jo̱ nɨngóoˊ mɨˊ guijñiaˊ ji̱i̱ˋ e nicajméeˋ i̱ 'lɨng'ˆ do e calɨtú'ˋ coguiˇ i̱ dseamɨ́ˋ do, jo̱ jí̱i̱'˜ capí'ˆ jaˋ e líˋ niñ'ˉ do.
42013012	Jo̱ mɨ˜ cangángˉ Jesús i̱ dseamɨ́ˋ do, dsifɨˊ ladob catǿ'ˉreiñ' fɨˊ lɨ˜ siñ'ˊ jo̱ casɨ́'ˉreiñ': —Dseamɨ́ˋ rú'ˋuu', jmɨɨ˜ na ni'leáan'ˉ lají̱i̱'˜ jmohuɨ́ɨˊ e quié̱'ˆ na.
42013013	Jo̱ caquidsirˊ guóorˋ fɨˊ mogui˜ i̱ dseamɨ́ˋ do, jo̱ dsifɨˊ ladob cangohuíingˉ i̱ 'lɨng'ˆ do, jo̱ canim'ˉ i̱ dseamɨ́ˋ do, jo̱ canaaiñˋ jmiféiñ'ˊ Fidiéeˇ jóng.
42013014	Jo̱ dsʉ' dsíng'ˉ calɨguíingˉ i̱ dseaˋ i̱ néeˊ ni˜ e guá'ˉ do dsʉ' e cajmi'leáangˉ Jesús i̱ dseamɨ́ˋ do lajeeˇ jmɨɨ˜ e jmi'íng'ˊ jaléng'ˋ dseaˋ góorˋ dseaˋ Israel. Jo̱ba' casɨ́'ˉ i̱ dseaˋ i̱ néeˊ ni˜ guá'ˉ do jaléng'ˋ dseaˋ i̱ teáang'˜ do ie˜ jo̱, jo̱ cajíñ'ˉ: —Laco̱o̱ˋ semaan˜ seaˋ jñʉ́ʉˉ jmɨɨ˜ e jmóoˋ dseaˋ ta˜, jo̱ lajeeˇ jo̱ba' e catɨ́ɨngˉ e ñilíingˉna' e nilíˋ mɨ́ɨˊ quíiˉna', jo̱ dsʉ' jaˋ ñilíingˉna' mɨ˜ jmɨɨ˜ e jmi'íng'ˊnaa'.
42013015	Jo̱ mɨ˜ cajíng'ˉ i̱ dseaˋ néeˊ ni˜ guá'ˉ do lado, jo̱ba' dsifɨˊ lajo̱b cañíiˋ Jesús casɨ́'ˉreiñ' jo̱ cajíñ'ˉ: —¡I̱ jmɨcaang˜ 'nʉ́'ˋ! ¿Su jaˋ güɨlíingˉna' e güɨ'íing'˜na' güɨtáˆ quíiˉna' jmɨɨˋ o̱si bú'ˆ quíiˉna' é laco̱o̱ˋ jmɨɨ˜ mɨ˜ catɨ́ɨngˉ e jmi'íng'ˊnaa'?
42013016	Dsʉ' i̱ dseamɨ́ˋ la lɨ́ɨiñˊ sɨju̱ˇ Abraham, jo̱ nɨngóoˊ guijñiaˊ ji̱i̱ˋ e cajméeˋ Satanás e calɨdsée'r˜ jo̱ caje̱rˊ tuiñ'ˋ. Jo̱ laco̱' güɨjéengˋ 'nʉ́'ˋ jó'ˋ quíiˉna' e dsi'í̱'ˋre' jmɨɨˋ mɨ˜ jmɨɨ˜ e jmi'íng'ˊnaa', lajo̱b catɨ́ɨngˉ e nilaangˉ jnea˜ i̱ dseamɨ́ˋ la fɨˊ jaguóˋ Satanás mɨ˜ jmɨɨ˜ e jmi'íng'ˊnaa' cajo̱.
42013017	Jo̱ mɨ˜ cajíng'ˉ Jesús lado, dsíng'ˉ calɨ́ˉ ɨ'ˋ lɨ́ɨngˉ jaléng'ˋ i̱ dseaˋ i̱ 'ní'ˋ níiˉ quiá'rˉ do. Jo̱ dsʉ' lajaléng'ˋ i̱ dseaˋ caguiaangˉguɨ do dsíng'ˉ calɨ'iáangˋ dsíirˊ dsʉ' e cangárˉ jalé'ˋ e jlo'ˆ e cajméeˋ Jesús ie˜ jmɨɨ˜ jo̱.
42013018	Jo̱ mɨ˜ calɨ́ˉ jo̱, jo̱ cajíng'ˉ Jesús: —¿Jial lɨ́ɨngˉna' e lɨ́ɨˊ mɨ˜ quie̱ˊ Fidiéeˇ nifɨˊ quiá'ˉ jaangˋ dseaˋ? Jo̱guɨ ¿e˜ có̱o̱'˜ cuǿøngˋ nicøøngˇnaa'?
42013019	Co̱' e jo̱ lɨ́ɨˊ la lɨ́ɨˊ camɨ́'ˆ mɨjú̱ˋ 'maˋ e siiˋ mostáaˆ; jo̱ e mɨjú̱ˋ quiá'ˉ e 'maˋ do pí'ˆguɨ lajeeˇ lajalé'ˋ mɨjú̱ˋ 'maˋ e seaˋ fɨˊ jmɨgüíˋ. Jo̱ dsʉ' mɨ˜ nijníˋ dseaˋ e mɨjú̱ˋ do, féb'ˋ cuaangˋ lafa' co̱o̱ˋ 'maˋ, jo̱ fɨˊ yʉ́'ˆ e 'maˋ do dsilíingˋ jaléng'ˋ ta̱ˊ e jmo'ˊre' sɨɨˉre'.
42013020	Jo̱guɨ cajíng'ˉguɨ Jesús casɨ́'rˉ jaléng'ˋ i̱ dseaˋ do: —Jo̱ ¿e˜ có̱o̱'˜ cuǿøngˋ líˋ cøøngˇnaa' mɨ˜ quie̱ˊ Fidiéeˇ nifɨˊ quiá'ˉ jaangˋ dseaˋ?
42013021	Co̱' e jo̱ lɨ́ɨˊ la lɨ́ɨˊ capí'ˆ quie̱'ˆ iñí'ˆ e cáng'ˋ dseaˋ jee˜ fɨ˜ iñí'ˆ quiá'rˉ e laco̱' niró̱o̱ˉ jalé'ˋ e ca̱˜ iñí'ˆ do, jo̱ jí̱i̱'˜ jaˋ ñiˊ dseaˋ jialɨ'ˊ calɨ́ˉ lajo̱. Jo̱ dseáng'ˉ lajo̱b lɨ́ɨˊ cajo̱ mɨ˜ Fidiéeˇ quie̱rˊ nifɨˊ quiá'ˉ dseaˋ.
42013022	Jo̱ mɨ˜ cangɨ́ˋ jo̱, lajeeˇ iuungˉ Jesús fɨˊ e ngóorˊ fɨˊ Jerusalén, ja̱ˊbre e e'rˊ jaléng'ˋ dseaˋ jalé'ˋ júuˆ quiá'rˉ mɨ˜ ngɨ́ɨiñˊ jalé'ˋ fɨɨˋ pí'ˆ o̱si jalé'ˋ fɨɨˋ cóo'˜ é.
42013023	Jo̱ co̱o̱ˋ fɨɨˋ lɨ˜ caguiérˉ, cangoquiéengˊ jaangˋ dseaˋ fɨˊ lɨ˜ caje̱rˊ, jo̱ cajmɨngɨ'ˊ i̱ dseaˋ do írˋ jo̱ cajíñ'ˉ: —Fíiˋi, ¿su jí̱i̱'˜ tú̱ˉ 'nɨˊ mɨ́ɨm'˜ tíiˊ dseaˋ i̱ laangˋ jee˜ jalé'ˋ dseeˉ quiá'ˉ? Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ':
42013024	—Jmɨ'úungˋna' e nigüɨtáang'˜na' fɨˊ o'nʉ́ˆ e dsʉʉˋ, dsʉco̱' dsíng'ˉ fɨ́ɨngˊ dseaˋ nijmérˉ quijí̱ˉ e nidsitáaiñ'˜ fɨˊ jo̱, dsʉ' jí̱i̱'˜ tú̱ˉ 'nɨˊ mɨ́ɨng'˜bing' i̱ nilí'ˆ.
42013025	Co̱' mɨ˜ nitɨ́ˉ oor˜ e nijníˉ i̱ dseaˋ fii˜ do e o'nʉ́ˆ do, jaléng'ˋ 'nʉ́'ˋ, dseaˋ nijá̱ˆna' fɨˊ caluuˇ, nitǿ'ˆna'r jo̱ nifɨ́'ˆna'r lala: “Janú'ˋ, É̱e̱ˊ, jmeeˉ uíˆ diée˜ nea˜go̱ e o'nʉ́ˆ la.” Jo̱ dsʉ' lalab niñíˉ i̱ dseaˋ fii˜ e o'nʉ́ˆ do jo̱ nijíñ'ˉ: “Jaˋ cuíinˋn 'nʉ́'ˋ.”
42013026	Jo̱ mɨ˜ ninúuˆna' e nijíñ'ˉ lajo̱, jo̱ ninaanˉ 'nʉ́'ˋ nifɨ́'ˆna'r: “Co̱lɨɨm˜ nɨca'iéˆee' e nɨca'nee'ˆ caquiee˜ee', jo̱guɨ 'nʉbˋ dseaˋ nɨca'é'ˆ fɨˊ jee˜ fɨɨˋ góoˋnaa'.”
42013027	Jo̱ba' niñíˉ i̱ dseaˋ fii˜ e o'nʉ́ˆ do calé'ˋ catú̱ˉ: “Nɨcafá'ˉbaa e jaˋ cuíinˋn 'nʉ́'ˋ. ¡Do güɨlíingˉna' lɨ́'ˉ do jaléng'ˋ 'nʉ́'ˋ, dseaˋ i̱ sɨtɨ́ɨngˇ 'léeˊ!”
42013028	Jo̱ jo̱b mɨ˜ niquɨ'ˆ 'nʉ́'ˋ jo̱ dsíng'ˉ nilɨjiuung˜ óoˊna' jo̱guɨ nitʉ́ˆna' majá̱ˆna' mɨ˜ nimáang˜na' Abraham có̱o̱'˜ Isáaˊ có̱o̱'˜ Jacóoˆ có̱o̱'˜ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ; co̱' jaléng'ˋ i̱ dseaˋ la nɨneáaiñˊ co̱lɨɨng˜ có̱o̱'˜ Fidiéeˇ fɨˊ ñifɨ́ˉ lana, jo̱ dsʉ' 'nʉ́'ˋ fɨˊ caluubˇ ni'ǿøngˉna'.
42013029	Jo̱ nijalíingˋ jaléng'ˋ dseaˋ quiá'ˉ Dseaˋ Jmáangˉ fɨˊ la'úngˉ fɨˊ jmɨgüíˋ e nigüeárˋ e nidǿ'rˉ ir˜ co̱lɨɨng˜ có̱o̱'˜ Fidiéeˇ fɨˊ ñifɨ́ˉ.
42013030	Jo̱ i̱ lɨɨng˜ dseaˋ i̱ lɨ́ɨngˉ e niiñˉ eáangˊ fɨˊ jmɨgüíˋ la, dsʉ' íˋbing' i̱ jí̱i̱'˜ capí'ˆ jaˋ eeˋ niingˉ mɨ˜ nitɨ́ˉ í'ˋ jo̱. Jo̱ dsʉ' i̱ lɨɨng˜ dseaˋ i̱ lɨ́ɨngˉ e jaˋ eeˋ niiñˉ jí̱i̱'˜ capí'ˆ fɨˊ jmɨgüíˋ la, jo̱ íˋbing' i̱ eáangˊguɨ nilɨniingˉ mɨ˜ nitɨ́ˉ e í'ˋ jo̱.
42013031	Jo̱ e jmɨɨ˜ jo̱ caguilíingˉ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo fɨˊ lɨ˜ táangˋ Jesús jo̱ casɨ́'rˉ dseaˋ do lala jo̱ cajíñ'ˉ: —'Néˉ niguó'ˆ fɨˊ lɨ˜ jié'ˋ, co̱' lana nɨguiaˊ dseata˜ Herodes guiʉ́ˉ e nijngáiñ'ˉ 'nʉˋ.
42013032	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Güɨlíingˋna' güɨsíi'˜na' i̱ 'ná'ˆ dsinóoˊ íˋ: “Lajeeˇ jmɨɨ˜ e seaˋguɨ la 'néˉ nijmité'ˊe lají̱i̱'˜ ta˜ cagáˉa fɨˊ jmɨgüíˋ la e nijmi'leáanˆn jaléng'ˋ dseaˋ dsée'˜ jo̱guɨ nijmihuíinˆn jaléng'ˋ i̱ 'lɨng'ˆ i̱ jéeˊ quiá'ˉ dseaˋ.”
42013033	Dsʉ' lajeeˇ jo̱ 'néˉ niguiéeˊe lají̱i̱'˜ lɨ˜ iuunˉ fɨˊ ngóoˊo, co̱' jaˋ catɨ́ɨngˉ jaangˋ i̱ fé'ˋ cuaiñ˜ quiá'ˉ Fidiéeˇ e nijúuiñˉ fɨˊ caluuˇ fɨɨˋ Jerusalén.
42013034	’Jo̱ dsíng'ˉ fɨ́ɨˉ lɨ́ɨnˉn jaléng'ˋ 'nʉ́'ˋ, dseaˋ seengˋna' fɨˊ Jerusalén, co̱' 'nʉ́b'ˋ dseaˋ nɨcajngang'ˊna' jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ jo̱guɨ nɨcasɨ'lóo'ˇna' cu̱u̱˜ jaléng'ˋ i̱ cajmɨcó̱o̱'˜ quiá'ˉ jaléng'ˋ i̱ dseaˋ íˋ cajo̱. Jo̱ jnea˜, jaˋ ñiiˉ jó'ˋguɨ née'˜ calɨ'iin˜n e nito̱'ˋ fɨ́ɨnˋn 'nʉ́'ˋ laco̱' to̱'ˋ fɨ́ɨngˋ jaangˋ tui'ieeˇ jaléng'ˋ tuyʉ̱ʉ̱ˋ quiáaˉre' fɨˊ nʉ́'ˉ cuéeˊre', jo̱ dsʉ' jaˋ calɨ'iing˜na' lajo̱.
42013035	Jo̱ lana tɨˊ lɨ˜ ni'námˋbaa jee˜ 'nʉ́'ˋ, jo̱ joˋ nimáang˜guɨ' jnea˜ cartɨˊ niguiéeˊ oor˜ e nifo'ˆna' lala: “¡Juguiʉ́ˉ oˊ quiá'ˉ i̱ dseaˋ i̱ casíingˋ Fidiéeˇ fɨˊ jmɨgüíˋ la cuaiñ˜ quiá'rˉ!”
42014001	Jo̱ mɨ˜ cangɨ́ˋ jo̱, co̱o̱ˋ jmɨɨ˜ lajeeˇ e jmi'íng'ˊ dseaˋ Israel, catǿˉ jaangˋ fii˜ quiá'ˉ jaléng'ˋ dseaˋ Israel i̱ lɨ́ɨngˊ dseaˋ fariseo catǿ'rˉ Jesús e nidǿ'ˉ dseaˋ do íiˊ fɨˊ quiá'rˉ. Jo̱ lajeeˇ jo̱, dob teáang'˜ jaléng'ˋ dseaˋ Israel i̱ lɨ́ɨngˊ dseaˋ fariseo i̱ caguiaangˉ do có̱o̱'˜ tɨfa'ˊ quiá'ˉ júuˆ quiʉ'ˊ ta˜ quiá'rˉ e téeiñˋ Jesús lajeeˇ jo̱.
42014002	Jo̱ jee˜ jaléng'ˋ i̱ dseaˋ teáangˉ do niquiéengˋ jaangˋ dseañʉ'ˋ i̱ nilɨ́ɨngˊ jmohuɨ́ɨˊ e yaaiñˋ.
42014003	Jo̱ mɨ˜ cangángˉ Jesús i̱ dseaˋ dsée'˜ do, dsifɨˊ lajo̱b cajmɨngɨ'rˊ jaléng'ˋ i̱ dseaˋ neáangˊ do jo̱ casɨ́'ˉreiñ': —¿Su cuǿøngˋ e nijmi'leáanˆn jaangˋ dseaˋ dsée'˜ lajeeˇ jmɨɨ˜ e jmi'íng'ˊnaa' o̱fa' jaˋ cuǿøngˋ é?
42014004	Dsʉ' tiibˉ caje̱ˊ jaléng'ˋ i̱ dseaˋ do, jí̱i̱'˜ camɨ́'ˆ júuˆ jaˋ eeˋ cañíirˋ. Jo̱ dsifɨˊ lajo̱b catɨ́ɨngˉ Jesús i̱ dseaˋ dsée'˜ do, jo̱ ca'láamˉbiñ' do lají̱i̱'˜ e jmohuɨ́ɨˊ e lamɨ˜ lɨ́ɨiñ'ˊ. Jo̱ba' caquiʉ'ˊ Jesús ta˜ e cangám'ˉbiñ' do.
42014005	Jo̱guɨ dsifɨˊ ladob casɨ́'ˉ Jesús jaléng'ˋ i̱ dseaˋ i̱ teáangˉ do jo̱ cajíñ'ˉ: —¿Jáˆ já'ˉ? jí̱i̱'˜ jaangˋ 'nʉ́'ˋ jaˋ niseáang˜na' jó̱o̱ˋna' o̱si jó'ˋ núuˆ quíiˉna' song calɨngɨɨng˜na' e catǿiñ'ˋ o̱si catǿng'ˋne' fɨˊ co̱o̱ˋ dsíiˊ ɨ̱́ɨ̱ˊ lajeeˇ jmɨɨ˜ e jmi'íng'ˊnaa'.
42014006	Dsʉ' caléb'ˋtu̱ jí̱i̱'˜ jaangˋ i̱ dseaˋ do jaˋ eeˋ cañíirˋ jí̱i̱'˜ camɨ́'ˆ júuˆ quiá'ˉ Jesús.
42014007	Jo̱ lajeeˇ jo̱ cajíng'ˉ i̱ dseaˋ fii˜ jaléng'ˋ dseaˋ Israel i̱ lɨ́ɨngˊ dseaˋ fariseo do e nigüeáˋ dseaˋ e nidǿ'rˉ, jo̱ jalém'ˋ i̱ dseaˋ do cagui'rˊ lɨ˜ niingˉguɨ nigüeárˋ. Jo̱ mɨ˜ cangáˉ Jesús e cajméeˋ jaléng'ˋ i̱ dseaˋ do lado, jo̱ba' ca'e'ˊreiñ' e júuˆ la jo̱ cajíñ'ˉ:
42014008	—Mɨ˜ jaangˋ dseaˋ i̱ cung'ˊ guóˋ tǿ'rˋ 'nʉˋ fɨˊ quiá'rˉ, jo̱ mɨ˜ niguie'ˊ quiá'ˉ i̱ dseaˋ íˋ, jaˋ jmee'ˉ fa' ningɨɨn'˜ e niní'ˆ lɨ˜ niingˉguɨ, co̱' jialfa' caguiéˉ jaangˋ dseaˋ mɨ́ɨng˜ i̱ niingˉguɨ laco̱' 'nʉˋ fɨˊ quiá'ˉ i̱ dseaˋ do.
42014009	Jo̱ song 'nʉˋ nɨguiin'˜ lɨ˜ niingˉguɨ, jo̱ba' i̱ dseaˋ catǿ'ˉ 'nʉˋ do 'néˉ nisɨ́'rˋ 'nʉˋ e nijéen'˜ lɨ˜ nɨguiin'˜ do, jo̱ nigüeáˋ i̱ dseaˋ jaangˋ do, jo̱ jo̱b lɨ˜ nicá̱ˆ 'nʉˋ fɨ'ɨ'ˋ mɨ˜ nijéen'˜ e lɨ˜ nɨguiin'˜ do, jo̱ nigüɨní'ˋ cartɨˊ cøøngˋguɨ fɨˊ lɨ˜ neáangˊ dseaˋ i̱ jaˋ niingˉ.
42014010	Dsʉ' mɨ˜ tǿ'ˋ i̱ dseaˋ do 'nʉˋ fɨˊ lɨ˜ néeˊ júuˆ, 'néˉ niní'ˆ cartɨˊ cøøngˋguɨ lɨ˜ neáangˊ dseaˋ i̱ jaˋ niingˉ mɨ˜ niguie'ˊ quiá'ˉ i̱ dseaˋ íˋ. Jo̱ba' mɨ˜ niníiñˉ 'nʉˋ, nitǿ'rˋ 'nʉˋ jo̱ nijíñ'ˉ: “Fɨˊ la ngɨɨng˜, co̱' fɨˊ lab lɨ˜ guaˋ dseaˋ i̱ niingˉguɨ.” Jo̱ba' niní'ˆ lɨ˜ niingˉguɨ jee˜ jaléng'ˋ dseaˋ i̱ mɨ́ɨng˜ i̱ nɨneáangˊ quiá'rˉ do.
42014011	Dsʉco̱' jaléng'ˋ dseaˋ i̱ jmɨcǿøng'˜ yaangˇ jee˜ jaléng'ˋ dseaˋ rúng'ˋ, íˋbing' i̱ nicá̱ˋ fɨ'ɨ'ˋ, jo̱ jaléng'ˋ dseaˋ i̱ jaˋ jmɨcǿøng'˜ yaang˜ jí̱i̱'˜ capí'ˆ, íˋbing' i̱ niingˉguɨ lajeeˇ lajaléng'ˋ dseaˋ jmɨgüíˋ.
42014012	Jo̱guɨ casɨ́'ˉ Jesús i̱ dseaˋ i̱ catǿˉ quiá'rˉ do jo̱ cajíñ'ˉ: —Mɨ˜ jmooˋ 'nʉˋ jmɨɨ˜ jo̱ iin'˜ nihéen'˜ jaléng'ˋ dseaˋ, jaˋ 'néˉ nitǿ'ˆ jaléng'ˋ i̱ cuíin'ˋ o̱'guɨ jaléng'ˋ rún'ˋ o̱'guɨ jaléng'ˋ i̱ seaˋ cuuˉ. Dsʉco̱' song cajmee'ˉ lajo̱, jo̱ba' lajo̱b nitǿ'ˋtu̱ jaléng'ˋ i̱ dseaˋ do 'nʉˋ mɨ˜ nijmérˉ jmɨɨ˜ lajaangˋ lajaaiñˋ fɨˊ quiá'rˉ.
42014013	Co̱' guiʉ́ˉguɨ e mɨ˜ nijméeˆ 'nʉˋ jmɨɨ˜, nitǿ'ˆ jaléng'ˋ dseaˋ i̱ jaˋ cuíin'ˋ jo̱guɨ jaléng'ˋ dseaˋ tiñíingˉ có̱o̱'˜ jaléng'ˋ dseaˋ i̱ jaˋ líˋ ngɨ́ˉ có̱o̱'˜ jaléng'ˋ dseaˋ bǿøng'˜ jo̱guɨ jaléng'ˋ dseaˋ tiuungˉ.
42014014	Jo̱ jo̱guɨba' dsíng'ˉ nilɨ'iáangˋ o'ˊ jóng dsʉco̱' jaˋ líˋ niquɨ'ˆ jaléng'ˋ i̱ dseaˋ do táaˊ quíi'ˉ fa' nicuǿ'rˉ 'nʉˋ laco̱' cacuǿø'˜re. Jo̱ dsʉ' Fidiéeˇ dseaˋ guiing˜ ñifɨ́ˉ, íbˋ dseaˋ i̱ nicuǿ'ˉ 'nʉˋ mɨ˜ niguiéeˊ oor˜ e nijí̱'ˊtu̱ calé'ˋ catú̱ˉ jaléng'ˋ dseaˋ i̱ nɨsɨguiúngˆ fɨˊ quiniˇ Fidiéeˇ.
42014015	Jo̱ mɨ˜ canúuˉ jaléng'ˋ i̱ dseaˋ do jalé'ˋ júuˆ quiá'ˉ Jesús, jaangˋ i̱ dseaˋ la'ó'ˋ neáaiñˊ gø'rˊ do cajíñ'ˉ casɨ́'rˉ Jesús: —Juguiʉ́ˉ oˊ quiá'ˉ jaléng'ˋ i̱ nitɨ́ngˉ nidǿ'ˉ co̱lɨɨng˜ có̱o̱'˜ Fidiéeˇ fɨˊ ñifɨ́ˉ mɨ˜ nitɨ́ˉ oor˜ quiá'rˉ.
42014016	Jo̱ba' casɨ́'ˉguɨ Jesús jaléng'ˋ i̱ dseaˋ do jo̱ cajíñ'ˉ: —Co̱o̱ˋ née'˜ caguiaˊ jaangˋ dseañʉ'ˋ guiʉ́ˉ e nidǿ'ˉ fɨ́ɨngˊ dseaˋ i̱ mɨ́ɨng˜ fɨˊ quiá'rˉ.
42014017	Jo̱ mɨ˜ catɨ́ˋ oor˜ e nidǿ'rˉ, jo̱ casíiñˋ jaléng'ˋ dseaˋ 'léeng'˜ quiá'rˉ e cangotéerˋ jaléng'ˋ i̱ dseaˋ nɨsɨmɨ́ɨngˇ do. Jo̱ mɨ˜ caguiéˉ i̱ dseaˋ 'léeng'˜ do fɨˊ quiá'ˉ lajaangˋ lajaangˋ i̱ dseaˋ nɨsɨmɨ́ɨngˇ do, jo̱ casɨ́'ˉreiñ': “Güɨlíingˉna' lajmɨnáˉ, co̱' dob nɨgüɨje̱e̱ˇ fíiˋi e nicø'ˆna' co̱lɨɨng˜ có̱o̱'r˜.”
42014018	Jo̱ dsʉ' jí̱i̱'˜ jaangˋ i̱ dseaˋ do joˋ calɨ'iiñ˜ fa' cangolíiñˉ. Jo̱ i̱ la'uii˜ do cajíñ'ˉ: “Síi'˜go̱ fíi'ˋ güɨjméeˋgo̱r féng'ˊ dsíirˊ e jaˋ nilíˋ nii˜i, co̱' nabɨ nɨcaláˋa co̱o̱ˋ jmáang'˜ uǿˆ, jo̱ jo̱bɨ 'néˉ nijǿøˆø lajmɨnáˉ.”
42014019	Jo̱ jaangˋguɨ cajíng'ˉ: “Síi'˜go̱ fíi'ˋ güɨjméeˋgo̱r féng'ˊ dsíirˊ e jaˋ nilíˋ nii˜i, co̱' nabɨ nɨcalǿnˉn 'ñiáˋ jmɨ́ɨngˋ güɨtáˆ quiéˉe, jo̱ íˋbɨ 'néˉ nimoo˜o jial jɨ́ɨˋre'.”
42014020	Jo̱guɨ jaangˋguɨ cajíng'ˉ: “Güɨsíi'˜go̱ fíi'ˋ e jaˋ nilíˋ nii˜i, co̱' la güeam'ˉbɨ́ɨ e ngocúun'˜n guóoˋo, jo̱ güɨjméeˋgo̱r féng'ˊ dsíirˊ uii˜ quiéˉe.”
42014021	Jo̱ mɨ˜ caguiéng'ˉ i̱ dseaˋ 'léeng'˜ do fɨˊ lɨ˜ guiing˜ fiir˜ e cangocó̱o̱rˋ júuˆ e jí̱i̱'˜ jaangˋ i̱ dseaˋ do jaˋ nilíˋ guilíiñˉ, jo̱ba' dsíng'ˉ calɨguíingˉ i̱ fiir˜ do mɨ˜ canúurˉ lajo̱, jo̱ caquiʉ'rˊ ta˜ i̱ dseaˋ 'léeng'˜ do quiá'rˉ jo̱ casɨ́'ˉreiñ': “Gua˜ güɨngɨ˜ lajmɨnáˉ lacaangˋ jee˜ 'nʉ́ʉˊ, jo̱ güɨte'ˊ jaléng'ˋ dseaˋ tiñíingˉ có̱o̱'˜ jaléng'ˋ dseaˋ i̱ jaˋ líˋ ngɨ́ˉ có̱o̱'˜ jaléng'ˋ dseaˋ tiuungˉ có̱o̱'˜ jaléng'ˋ dseaˋ bǿøng'˜, jo̱ güɨjalíiñˉ e nidǿ'rˉ fɨˊ quiéˉe.”
42014022	Jo̱ cangóbˉ i̱ dseaˋ 'léeng'˜ do cangojméerˆ laco̱' ta˜ caquiʉ'ˊ fiir˜. Jo̱ malɨɨ˜guɨ lajo̱ caguiém'ˉtu̱r fɨˊ lɨ˜ guiing˜ fiir˜ jo̱ casɨ́'ˉreiñ' do lala: “Nɨcangotéeˉbaa jaléng'ˋ i̱ dseaˋ i̱ cafée'˜ do 'mɨ́ɨˉ, jo̱ nab nɨneáaiñˊ lana, dsʉ' jóoˋbɨ lɨ˜ nigüeáˋguɨ dseaˋ.”
42014023	Jo̱ba' cajíng'ˉ i̱ fiir˜ do jo̱ casɨ́'ˉreiñ': “Gua˜ güɨngɨ˜guɨ la'úngˉ lacaangˋ lɨ˜ jaˋ mɨˊ caguiée'ˉ, jo̱ güɨte'ˊguɨ jaléng'ˋ dseaˋ, jo̱ güɨjalíiñˉ lɨɨng˜ güɨrǿøngˋ sɨnʉ́ʉˆ quiéˉe.
42014024	Dsʉco̱' jí̱i̱'˜ jaangˋ i̱ dseaˋ i̱ catǿøˉø la'uii˜ do joˋ nidǿ'rˉ jí̱i̱'˜ capí'ˆ fɨˊ quiéˉe.”
42014025	Jo̱ mɨ˜ cangɨ́ˋ jo̱, dsíng'ˉ fɨ́ɨngˊ jaléng'ˋ dseaˋ ngolíiñˉ fɨˊ lɨ˜ ngóoˊ Jesús. Jo̱ba' caje̱rˊ jo̱ casɨ́'rˉ jaléng'ˋ i̱ dseaˋ do jo̱ cajíñ'ˉ:
42014026	—Song i̱i̱ˋ iing˜ ni'uíingˉ dseaˋ quiéˉe, 'néˉ nilɨ'iing˜guɨr jnea˜ laco̱'guɨ tiquiá'rˆ o̱si niquiá'rˆ o̱si jaléng'ˋ rúiñ'ˋ o̱si dseamɨ́ˋ quiá'rˉ o̱si dseañʉ'ˋ quiá'rˉ é o̱si jaléng'ˋ jó̱o̱rˊ, jo̱guɨ 'néˉ nilɨ'iing˜guɨr jnea˜ laco̱'guɨ 'ñia'rˊ cajo̱.
42014027	Jo̱ song i̱i̱ˋ dseaˋ i̱ jaˋ niseáng'ˊ lafa' crúuˆ quiá'rˉ e laco̱' cuøˊ li˜ e guiaˊ dsíirˊ e nidsingɨ́ɨiñˋ e huɨ́ɨngˊ uíi'˜ e lɨ́ɨiñˊ dseaˋ quiéˉe jo̱guɨ jaˋ ningɨ́rˉ có̱o̱'˜ jnea˜, jo̱ba' i̱ dseaˋ íˋ jaˋ quɨ́'ˉ jmɨɨ˜ e nilíiñˉ dseaˋ quiéˉe.
42014028	Fa' jaangˋ 'nʉ́'ˋ iing˜na' nijmée'˜na' co̱o̱ˋ 'nʉ́ʉˊ, 'néˉ nijmée'˜na' cuante quíiˉna' su seabˋ cuuˉ quiá'ˉ e ninaangˉna' e nijmée'˜na' e 'nʉ́ʉˊ do carˋ nité'ˊ.
42014029	Dsʉco̱' fa' lɨ́'ˆ canaangˋ e lɨ́ɨˋ e 'nʉ́ʉˊ do lajo̱ e jaˋ mɨˊ calɨ́ɨˉ cuante røøˋ jial tíiˊ cuuˉ nilɨ'néˉ, jo̱ jialfa' jaˋ cató'ˊ, jo̱ dsíng'ˉ ningɨ́ɨngˉ dseaˋ i̱ dseaˋ fii˜ e 'nʉ́ʉˊ e gui'ná'ˆ lɨ́ɨˋ do
42014030	jo̱ nijíñ'ˉ: “I̱ dseañʉ'ˋ do nɨcajmɨcaaiñ˜ e cajme'rˊ 'nʉr˜ o̱fa' niseaˋ cuuˉ e nijmité'rˊ carˋ ca'ieengˋ.”
42014031	O̱si jaangˋ dseata˜ iiñ˜ nijmérˉ mɨ́ɨ'˜ có̱o̱'˜ jaangˋguɨ dseata˜ i̱ jiéng'ˋ, jo̱ba' 'néˉ ni'ɨ́ˉ dsíirˊ su niquɨ́'ˉ jmɨɨ˜ e nitíñˉ có̱o̱'˜ i̱ dseata˜ do song i̱ dseata˜ íˋ jéeiñˋ tú̱ˉ 'lé'ˋguɨ dseaˋ laco̱'guɨ 'ñia'rˊ.
42014032	Jo̱ song calɨlí'ˆ i̱ dseata˜ do e jaˋ niquɨ́ɨ'˜ dseaˋ quiá'rˉ jmɨɨ˜ e nitíñˉ có̱o̱'˜ i̱ fɨ́ɨngˊguɨ do, jo̱ba' 'néˉ nisíñˉ dseaˋ quiá'rˉ e nidsimɨiñ'˜ do jmɨ'eeˇ e joˋ nitíñˉ có̱o̱'˜ i̱ dseata˜ i̱ jaangˋguɨ do.
42014033	Jo̱ lajo̱b lɨ́ɨˊ, doñiˊ i̱i̱ˋ 'nʉ́'ˋ i̱ jaˋ ni'nángˋ ca'ˊ lajalé'ˋ e lɨ́ˋ dsíirˊ e seaˋ fɨˊ jmɨgüíˋ la, jo̱ba' jaˋ quɨ́'ˉ jmɨɨ˜ jóng e nilíiñˉ dseaˋ quiéˉe.
42014034	Jo̱ cajíng'ˉguɨ Jesús casɨ́'rˉ jaléng'ˋ i̱ dseaˋ do lala: —Dsíng'ˉ íingˆ ta˜ jalé'ˋ ñi˜, jo̱ dsʉ' song ca'íngˉ lají̱i̱'˜ e ñii˜ do, jo̱ba' joˋ eeˋ ta˜ íingˆ jí̱i̱'˜ co̱o̱ˋ jóng, jo̱ lɨco̱' nibíbˋ dseaˋ, dsʉco̱' jaˋ mɨ́ɨˊ seaˋ quiá'ˉ fa' e nilɨñii˜tu̱. Jo̱ba' fɨ́ɨˉɨ 'nʉ́'ˋ e i̱i̱ˋ 'nʉ́'ˋ seaˋ loguáˆna', nʉ́ʉˉna' jalé'ˋ júuˆ quiéˉe.
42015001	Jo̱ ie˜ jo̱ dsíng'ˉ fɨ́ɨngˊ jaléng'ˋ nodsicuuˉ quiá'ˉ Roma có̱o̱'˜guɨ jaléng'ˋ dseaˋ i̱ seaˋ júuˆ e dsíng'ˉ røøiñˋ dseeˉ ngolíiñˉ fɨˊ lɨ˜ sing'ˊ Jesús e núurˋ jalé'ˋ júuˆ quiá'ˉ dseaˋ do.
42015002	Jo̱ mɨ˜ cangáˉ jaléng'ˋ dseaˋ Israel i̱ lɨ́ɨngˊ dseaˋ fariseo có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ e ngolíingˉ jaléng'ˋ i̱ dseaˋ do fɨˊ lɨ˜ sing'ˊ Jesús, jo̱ba' canaaiñ'ˋ do éeiñˋ Jesús jo̱ fé'rˋ: —I̱ dseañʉ'ˋ na co̱lɨɨm˜ ngɨrˊ jo̱guɨ gø'rˊ có̱o̱'˜ jaléng'ˋ dseaˋ seaˋ júuˆ e dsíng'ˉ røøiñˋ dseeˉ.
42015003	Jo̱ mɨ˜ canúuˉ Jesús e fé'ˋ jaléng'ˋ i̱ dseaˋ do lado, jo̱ba' ca'e'ˊreiñ' júuˆ já'ˉ e lafa' júuˆ cuento jo̱ cajíñ'ˉ:
42015004	—Faco̱' jaangˋ 'nʉ́'ˋ aangˉna' cien jo'se'ˋ, jo̱ calɨngɨɨng˜na' cango'íingˊ jaangˋ lajeeˇ taangˇna' e móoˉna're', 'néˉ nitiúung˜tea' i̱ caguiaangˉguɨ do lajeeˇ nigüɨ'néng'ˊna' i̱ cango'íingˊ do cartɨˊ niguiéng'ˊna're'.
42015005	Jo̱ mɨ˜ niguiéng'ˊna're', dsíng'ˉ nilɨ'iáangˋ óoˊna' jo̱ nitøøˉna're' e dsíingˉne' yʉ́'ˆ 'náˆna'.
42015006	Jo̱ mɨ˜ niguilíingˋna' fɨˊ quíiˉna', niseáang˜na' jaléng'ˋ dseaˋ cuíingˋna' jo̱ nifɨ́'ˆna'r: “Lana nijmi'iáangˋ dsiˋnaa', co̱' cadsém'ˋbaa jaangˋ jo'se'ˋ quiéˉe i̱ calɨngɨɨn˜n cango'íingˊ.”
42015007	Jo̱ laco̱' lɨ'iáangˋ óoˊ 'nʉ́'ˋ mɨ˜ dséng'ˊna' jaangˋ jo'se'ˋ i̱ dsi'íingˊ quíiˉna', jo̱ba' lajo̱b lɨ'iáangˋ dsíiˊ Fidiéeˇ co̱lɨɨng˜ có̱o̱'˜ jaléng'ˋ i̱ neáangˊ fɨˊ ñifɨ́ˉ quiá'rˉ mɨ˜ caquɨ́'ˉ jíng'ˋ 'ñia'ˊ jaangˋ dseaˋ i̱ calɨlí'ˆ e lɨ́ɨiñˊ dseaˋ dseeˉ dseaˋ quiˊ fɨˊ quinirˇ laco̱'guɨ noventa y nueve dseaˋ i̱ lɨ́ɨngˉ e jaˋ lɨ́ɨiñˊ lajo̱ fɨˊ quiniˇ Fidiéeˇ.
42015008	Jo̱ba' cajíng'ˉguɨ Jesús casɨ́'rˉ jaléng'ˋ i̱ dseaˋ do: —Fa' jaangˋ dseamɨ́ˋ i̱ óoˋ guíˉ cunéeˇ, jo̱ calɨngɨɨiñ˜ e cango'íingˊ co̱o̱ˋ e cuuˉ do fɨˊ dsíiˊ sɨnʉ́ʉˆ quiá'rˉ. Jo̱ba' dsifɨbˊ nijmijneárˋ co̱o̱ˋ jɨˋ jo̱ ni'írˋ niquiáaiñˉ røøˋ la'úngˉ e sɨnʉ́ʉˆ do, jo̱ ni'nó'rˊ e cuuˉ do carˋ niguié'rˊ.
42015009	Jo̱ mɨ˜ niguié'rˊ e cuuˉ do, jo̱ nitǿ'rˋ jaléng'ˋ dseaˋ i̱ cuíiñˋ jo̱ nisɨ́'ˋreiñ': “Lana nijmi'iáangˋ dsiˋnaa', co̱' cadsé'ˋbaa co̱o̱ˋ cunéeˇ quiéˉe e calɨngɨɨn˜n cango'íingˊ.”
42015010	Jo̱ laco̱' lɨ'iáangˋ dsíiˊ jaangˋ dseaˋ i̱ dsé'ˊ cuuˉ quiá'ˉ, jo̱ba' lajo̱b lɨ'iáangˋ dsíiˊ jaléng'ˋ ángeles quiá'ˉ Fidiéeˇ mɨ˜ caquɨ́'ˉ jíng'ˋ 'ñia'ˊ jaangˋ dseaˋ i̱ calɨlí'ˆ e lɨ́ɨiñˊ dseaˋ dseeˉ dseaˋ quiˊ fɨˊ quiniˇ Fidiéeˇ.
42015011	Jo̱ mɨ˜ calɨ́ˉ jo̱, jo̱ ca'e'ˊguɨ Jesús jaléng'ˋ i̱ dseaˋ do co̱o̱ˋguɨ júuˆ já'ˉ e lafa' júuˆ cuento jo̱ cajíñ'ˉ: —Co̱o̱ˋ née'˜ calɨséngˋ jaangˋ dseañʉ'ˋ, jo̱ calɨséngˋ gángˉ jó̱o̱rˊ dseañʉ'ˋ.
42015012	Jo̱ i̱ jiuung˜guɨ do co̱o̱ˋ née'˜ casɨ́'rˉ tiquiá'rˆ jo̱ cajíñ'ˉ: “Teaa˜, mɨ˜ nijúungˉ 'nʉˋ, 'néˉ nilíˋ jmá'ˉjiʉ røøˋ jalé'ˋ e seaˋ quíi'ˉ lana. Jo̱ba' fɨ́ɨˉɨ 'nʉˋ fa' jméeˆba' jmá'ˉjiʉ jalé'ˋ e jo̱ na la seengˋguɨ'.” Jo̱ dsifɨˊ lajo̱b cacuøˊ i̱ tiquiá'rˆ do lají̱i̱'˜ e catɨ́ɨiñ'ˉ do.
42015013	Jo̱ mɨ˜ cangɨ́ˋ tú̱ˉ 'nɨˊ jmɨɨ˜ lajo̱, ca'nɨ́ɨbˋ i̱ sɨming'ˋ do jalé'ˋ e nicangɨ́ɨiñˋ cacuøˊ tiquiá'rˆ, jo̱ có̱o̱'˜ jalé'ˋ e cuuˉ e calɨ́'rˉ do cagüɨ'ɨ́ɨˊbre góorˋ jo̱ cangórˉ fɨˊ lɨ˜ huí̱i̱ˆ eáangˊ, jo̱ fɨˊ jo̱b ca'íiñˉ jalé'ˋ e cuuˉ quiá'rˉ do, jo̱ cajmɨrǿngˋ dseeˉ 'ñia'rˊ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ.
42015014	Jo̱ dsʉ' mɨ˜ cangɨ́ˋ e cadseá'rˉ jalé'ˋ e cuuˉ quiá'rˉ do, lajeeˇ jo̱b calɨ'ǿøngˋ jalé'ˋ e gø'ˊ dseaˋ e fɨˊ lɨ˜ táaiñ'ˋ do, jo̱ co̱o̱ˋ mɨ˜ cangɨrˊ e joˋ eeˋ seaˋ dǿ'rˉ.
42015015	Jo̱ jo̱guɨba' cajméerˋ quijí̱ˉ ta˜ nijmérˉ có̱o̱'˜ jaangˋ dseañʉ'ˋ i̱ seengˋ e fɨˊ lɨ˜ táaiñˋ do, jo̱ cangɨ́ɨiñˋ co̱o̱ˋ ta˜ e jmóorˋ íˆ cúˆ.
42015016	Jo̱ dsíng'ˉ lɨ́ˋ dsíirˊ fa' nidǿ'ˉbɨjiʉr jalé'ˋ e gø'ˊ i̱ cúˆ do laco̱o̱ˋ jmɨɨ˜, co̱' jaˋ eeˋ 'ga'ˊ lɨˊ ngɨ́ɨiñˋ e nidǿ'rˉ 'ñia'rˊ.
42015017	Jo̱ lajeeˇ jo̱ dsíng'ˉ cajo'ˉ dsíirˊ quiá'ˉ jalé'ˋ e cajméerˋ lamɨ˜ jéengˊguɨ do jo̱ ca'ɨ́ˋ dsíirˊ: “¡Jaˋ ñíˆ jǿng'ˋguɨ dseaˋ jmóoˋ ta˜ quiá'ˉ tiquiéˆe jo̱ seabˋ e gø'rˊ lalíingˋ lana, jo̱ dsʉ' jnea˜ lab táanˋn nijúunˉn ooˉ!
42015018	Jo̱ba' ním'ˆtú̱u̱ fɨˊ góoˊo jo̱ ni'ném'ˆtú̱u̱ tiquiéˆe jo̱ nifɨ́ɨˆɨre: Teaa˜, dsíng'ˉ nɨcajmɨrǿøngˋ dseeˉ 'ñiá'ˋa fɨˊ quiniˇ Fidiéeˇ jo̱guɨ fɨˊ quiní'ˆ cajo̱.
42015019	Jo̱ lana gán'ˊn e iin˜n nijmée'˜e ta˜ lafa' jaangˋ dseaˋ 'léeng'˜ quíiˆba', jo̱ joˋ jmée'˜ cuente e jó̱o̱'ˋ jnea˜.”
42015020	Jo̱ mɨ˜ cangɨ́ˋ e ca'ɨ́ˋ dsíirˊ lado, dsifɨˊ lajo̱b cangáng'ˉtu̱r fɨˊ góorˋ, jo̱ cango'néeng'ˇtu̱r tiquiá'rˆ. ’Jo̱ jaquiéemˊ niguieiñ'ˊ quiá'rˉ mɨ˜ tɨˊ lɨ˜ cangáˉ tiquiá'rˆ e nɨngaiñ'ˊ. Jo̱ dsíng'ˉ calɨ́ˉ fɨ́ɨˉ lɨ́ɨngˉ i̱ dseañʉ'ˋ do i̱ jó̱o̱rˊ do, jo̱ e cuí̱i̱ˋbre cangojmijíng'ˊneiñ' jo̱ carǿøngˋ rúiñ'ˋ.
42015021	Jo̱ba' cajíng'ˉ i̱ sɨming'ˋ do casɨ́'rˉ tiquiá'rˆ: “Teaa˜, dsíng'ˉ nɨca'lee˜e fɨˊ quiniˇ Fidiéeˇ jo̱guɨ nɨca'lee˜baa fɨˊ quiní'ˆ cajo̱, jo̱ joˋ jmée'˜ cuente e jó̱o̱'ˋ jnea˜.”
42015022	Dsʉ' i̱ tiquiá'rˆ do dsifɨˊ lajo̱b caquiʉ'rˊ ta˜ dseaˋ 'léeng'˜ i̱ néeˊ ni˜ sɨnʉ́ʉˆ quiá'rˉ jo̱ casɨ́'ˉreiñ': “Güɨquie̱ˋdu' 'mɨ'ˊ e jlo'ˆguɨ lajeeˇ lajalé'ˋ e seaˋ jo̱ niquɨ́'ˊ i̱ jó̱o̱ˋo̱ la, jo̱guɨ güɨquie̱ˋna' co̱o̱ˋ ñíˆ iʉ˜ niguooˋ jo̱ ñicuǿø'˜na'r, jo̱guɨ cuǿø'˜na'r caneáangˊ mɨlooˋ e 'mɨ́ɨˉ e ni'ǿ'rˉ.
42015023	Jo̱guɨ güɨteeˉna' jaangˋ güɨtáˆ jiuung˜ i̱ nɨ'úung'˜guɨ lajeeˇ lajaléng'ˋne', jo̱ nijngáang'˜na're' jo̱ nilíingˉne' jmiñiˇ. ¡Ná nijmóˆoo' co̱o̱ˋ jmɨɨ˜ jo̱ ni'né'ˆ niquiee˜naa' lajalé'ˋnaa'!
42015024	Dsʉco̱' i̱ jó̱o̱ˋo̱ la huí̱i̱bˉ eáangˊ nɨcangórˉ jo̱guɨ huǿøbˉ eáangˊ nɨcango'íiñˊ; jo̱ lajeeˇ jo̱ ca'ɨ́ˋ dsiiˉ e nɨcajúmˉbre, jo̱ lana lɨ́nˉn e lafa' nɨcají̱'ˊtu̱r e nɨsiñ'ˊ la.” Jo̱ lajalém'ˋ i̱ dseaˋ do canaaiñˋ guiarˊ guiʉ́ˉ e cajmeáiñ'ˋ jmɨɨ˜ i̱ sɨming'ˋ i̱ caguiéng'ˉ do.
42015025	’Jo̱ lajeeˇ jo̱ dob nitáangˋ i̱ rúiñ'ˋ dseaˋ féng'ˊ do fɨˊ lɨ˜ jmóorˋ ta˜ quiá'ˉ tiquiá'rˆ. Jo̱ mɨ˜ cangoquiéeiñˊ fɨˊ quiá'rˉ mɨ˜ tɨˊ lɨ˜ canʉʉˋ, jo̱ canúurˉ e i̱i̱ˉ lúuˊ jo̱ nɨnaangˋ e néeˊ tadséengˋ fɨˊ quiá'rˉ.
42015026	Jo̱ mɨ˜ caguiéiñ'ˉ quiá̱'ˉ o'nʉ́ˆ quiá'rˉ, jo̱b sing'ˊ jaangˋ dseaˋ 'léeng'˜, jo̱ cajmɨngɨ́'rˉ i̱ dseaˋ do jo̱ casɨ́'ˉreiñ': “¿E˜guɨ' jmooˋna' teáang'˜na' na?”
42015027	Jo̱ba' cañíiˋ i̱ dseaˋ 'léeng'˜ do jo̱ cajíñ'ˉ: “'Mɨ́ɨˉ cagüeang'ˉ i̱ sɨming'ˋ rún'ˋ i̱ tá'ˉ cangongɨˊ do. Jo̱ba' dsíng'ˉ calɨ'iáangˋ dsíiˊ tiquíi'ˆ, jo̱ caquiʉ'rˊ ta˜ e cajúngˉ jaangˋ güɨtáˆ jiuung˜ i̱ niguang'ˆguɨ lajeeˇ lajaléng'ˋ i̱ seengˋ quíi'ˉ, jo̱ba' jmóorˋ jmɨɨ˜ lana.”
42015028	Jo̱ dsʉ' mɨ˜ canúuˉ i̱ sɨming'ˋ do lado sóongˆ calɨguíiñˉ, jo̱ joˋ calɨ'iiñ˜ fa' ca'íˉguɨr e sɨnʉ́ʉˆ lɨ˜ néeˊ jmɨɨ˜ do. Jo̱ mɨ˜ calɨlí'ˆ tiquiá'rˆ e táangˋ i̱ jó̱o̱rˊ do caluuˇ, dsifɨˊ lajo̱b cagüɨ'ɨ́ɨrˊ jo̱ caguitéeˋreiñ'.
42015029	Jo̱ba' cajíng'ˉ i̱ sɨming'ˋ do casɨ́'rˉ tiquiá'rˆ: “Contøømˉ nɨcajméˉe ta˜ quíi'ˆ jo̱ jí̱i̱'˜ co̱o̱ˋ née'˜ jaˋ mɨˊ cajméˉe fa' e jaˋ nʉ́ʉ'˜ʉ jalé'ˋ ta˜ quiʉ́'ˋ, dsʉ' jí̱i̱'˜ co̱o̱ˋ née'˜ jaˋ mɨˊ cajmeáan'˜ jnea˜ jmɨɨ˜, o̱'guɨ mɨˊ cacuǿøn'˜ jnea˜ fa' jaamˋ jo'chí'ˆ quíi'ˉ e laco̱' nijmeáang'˜ 'ñiá'ˋa jmɨɨ˜ có̱o̱'˜ jaléng'ˋ dseaˋ cuíinˋn.
42015030	Jo̱ dsʉ' lanaguɨ e nɨcagüeang'ˉtu̱ i̱ rún'ˋn na, dseaˋ nɨca'íiñˉ jalé'ˋ cuuˉ quíi'ˉ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ, jo̱ 'nʉˋ nɨcajngang'ˊ jaangˋ güɨtáˆ jiuung˜ i̱ niguo'ˆguɨ lajeeˇ lajaléng'ˋ i̱ seengˋ quíˉii'.”
42015031	’Jo̱ba' cañíiˋ tiquiá'rˆ jo̱ casɨ́'ˉreiñ': “Yʉ̱ʉ̱ˋ quíˉii', contøømˉ guiingˇ 'nʉˋ có̱o̱'˜ jnea˜, jo̱ jalé'ˋ e seaˋ quiéˉe e quíiˉba' cajo̱.
42015032	Jo̱ dsʉ' lana e nɨcagüeang'ˉ i̱ rún'ˋ na dsi˜ í'ˋ e nijmeáang'˜naa'r jmɨɨ˜ jo̱ nijmi'iáangˋ dsiˋnaa' jalé'ˋnaa'. Co̱' huǿøbˉ nɨcango'íiñˊ, jo̱ lajeeˇ jo̱ nɨca'ɨ́ˋ dsiˋnaa' e nɨcajúmˉbre; jo̱ dsʉ' lanaguɨ e nɨcagüeang'ˉtu̱r, lɨ́ɨˊ e lafa' nɨcají̱b'ˊtu̱r.”
42016001	Jo̱ mɨ˜ cangɨ́ˋ jo̱, jo̱ ca'e'ˊguɨ Jesús jaléng'ˋ dseaˋ i̱ núuˋ jalé'ˋ júuˆ quiá'rˉ co̱o̱ˋguɨ júuˆ já'ˉ e lafa' júuˆ cuento jo̱ casɨ́'ˉreiñ': —Co̱o̱ˋ née'˜ calɨséngˋ jaangˋ dseañʉ'ˋ i̱ seaˋ cuuˉ, jo̱ seengˋ jaangˋ dseañʉ'ˋ i̱ jmóoˋ ta˜ contøøngˉ quiá'rˉ i̱ néeˊ ni˜ jalé'ˋ e seaˋ quiá'rˉ. Jo̱ co̱o̱ˋ jmɨɨ˜ caguilíiˋ dseeˉ quiá'ˉ i̱ dseaˋ 'léeng'˜ do e lɨ́'ˆ nɨcadseá'rˉ nɨca'íiñˉ lajo̱ jalé'ˋ e seaˋ quiá'ˉ fiir˜.
42016002	Jo̱ dsifɨˊ lajo̱b catǿˉ i̱ dseaˋ seaˋ cuuˉ do catǿ'rˉ i̱ dseaˋ 'léeng'˜ quiá'rˉ do jo̱ casɨ́'ˉreiñ': “¿Su jáb'ˆ jalé'ˋ dseeˉ e nɨcajméeˋ jaléng'ˋ dseaˋ uii˜ quíi'ˉ? Lana nijá̱a̱'˜ jnea˜ cuente quiá'ˉ jalé'ˋ e seaˋ quiéˉe, co̱' latɨˊ lanab joˋ nijmée'ˆ ta˜ có̱o̱'˜ jnea˜ co̱' joˋ 'neánˉn 'nʉˋ.”
42016003	Jo̱ mɨ˜ cangɨ́ˋ jo̱, mɨ˜ caguiéng'ˉ i̱ dseaˋ 'léeng'˜ do fɨˊ quiá'rˉ, jo̱ canaaiñˋ ɨˊ dsíirˊ: “¿E˜guɨ nijmee˜e náng? Ná la catúunˋn e joˋ eeˋ ta˜ cuø'ˊ dseaˋ jnea˜. Dsíng'ˉ fɨ́n'ˉn nijmee˜e ta˜ jenuuˋ, jo̱guɨ dsíng'ˉ ɨ'ˋ lɨ́ɨnˉn nimɨɨˆ cuuˉ fɨˊ jee˜ 'nʉ́ʉˊ.
42016004	Dsʉ' nɨca'ǿm'ˋ dsiiˉ e˜ nijmee˜e e laco̱' nilɨseengˋ dseaˋ i̱ nilɨguiúngˉ có̱o̱'˜ jnea˜ mɨ˜ nɨngɨ́ˋ e joˋ ta˜ seaˋ jmee˜e.”
42016005	Jo̱ba' canaaiñˋ tǿ'rˋ lajaangˋ lajaangˋ i̱ nirøøngˋ quiá'ˉ fiir˜. Jo̱ mɨ˜ caguiéˉ la'uii˜ i̱ dseaˋ i̱ nirøøngˋ do jo̱ cajmɨngɨ́'ˉreiñ': “¿Jial tíiˊ røøngˋ 'nʉˋ quiá'ˉ fíiˋi?”
42016006	Jo̱ba' cañíiˋ i̱ dseaˋ do: “Cien sɨ́ɨˊ e a˜ aceite røønˉ quiá'rˉ.” Jo̱ dsifɨˊ lajo̱b cajíng'ˉ i̱ dseaˋ 'léeng'˜ do casɨ́'rˉ i̱ dseaˋ do: “Lab ró̱o̱ˋ jiˋ lɨ˜ táan'ˋ e røøn'ˋ. Té̱e̱ˊ lana e røøn'ˋ jí̱i̱'˜ cincuenta sɨ́ɨˊ.”
42016007	Jo̱ mɨ˜ cangɨ́ˋ lajo̱, cajmɨngɨ́'rˉ jaangˋguɨ i̱ dseaˋ i̱ røøngˋ do jo̱ casɨ́'ˉreiñ': “Jo̱guɨ 'nʉˋ ¿jial tíiˊ røøn'ˋ?” Jo̱ba' cañíiˋ i̱ dseaˋ do: “Cien cuée'˜ mɨcuɨ'ieeˋ.” Jo̱ba' casɨ́'ˉ i̱ dseaˋ do jo̱ cajíñ'ˉ: “Lab ró̱o̱ˋ jiˋ lɨ˜ táan'ˋ e røøn'ˋ, jo̱ té̱e̱ˊ e røøn'ˋ jí̱i̱'˜ ochenta.”
42016008	Jo̱ba' calɨlí'ˆ i̱ fii˜ quiá'ˉ i̱ dseaˋ 'léeng'˜ do e jaˋ ca'éeiñ'ˋ do røøˋ có̱o̱'˜ ta˜ quiá'rˉ, jo̱ lɨfa' eáamˊbre lí'rˆ có̱o̱'˜ jalé'ˋ e cajméerˋ do. Jo̱ lajo̱b lɨ́ɨˊ cajo̱ có̱o̱'˜ jaléng'ˋ i̱ dseaˋ i̱ jaˋ cuíingˋ Fidiéeˇ, eáangˊguɨ lí'rˆ jmóorˋ jalé'ˋ e jmɨgǿøiñˋ dseaˋ rúiñ'ˋ laco̱'guɨ i̱ dseaˋ i̱ nɨlɨ́ɨngˊ dseaˋ quiá'ˉ Fidiéeˇ.
42016009	’Jo̱ba' liúun'˜n 'nʉ́'ˋ e jméaang'˜na' ta˜ jalé'ˋ e seaˋ e fɨˊ jmɨgüíˋ lɨ˜ seengˋ dseaˋ dseeˉ dseaˋ quiˊ e laco̱' nilí'ˋna' jaléng'ˋ dseaˋ i̱ nilɨseengˋ guiʉ́ˉ có̱o̱'˜ 'nʉ́'ˋ. Jo̱ lajo̱ba' mɨ˜ niguiáˋ jalé'ˋ e seaˋ quíiˉna' fɨˊ jmɨgüíˋ, nilɨseemˋbing' i̱ ni'íng'ˋ 'nʉ́'ˋ mɨ˜ nitɨ́ˉ fɨˊ fɨɨˋ co̱o̱ˋ jóng.
42016010	’Jo̱ i̱i̱ˋ i̱ ca'éeˋ jmang'ˉ e guiʉ́ˉ có̱o̱'˜ capí'ˆ e seaˋ quiá'rˉ, jo̱ba' lajo̱b ni'érˉ mɨ˜ nɨseaˋ jmiguiʉˊ quiá'rˉ cajo̱. Jo̱ i̱i̱ˋ i̱ jaˋ jmóoˋ e guiʉ́ˉ có̱o̱'˜ capí'ˆ e seaˋ quiá'rˉ, jo̱ba' lajo̱b jaˋ jmérˉ e guiʉ́ˉ fa' jialguɨ la jmiguiʉˊ e seaˋ quiá'rˉ.
42016011	Jo̱ song jaˋ jmooˋna' e guiʉ́ˉ có̱o̱'˜ jalé'ˋ e seaˋ quíiˉna' fɨˊ jmɨgüíˋ lɨ˜ seengˋ dseaˋ dseeˉ dseaˋ quiˊ, jo̱ba' lajo̱b jaˋ nicuǿ'ˉ Fidiéeˇ 'nʉ́'ˋ lají̱i̱'˜ e catɨ́ɨngˉna', dseaˋ lɨ́ɨngˊna' dseaˋ quiá'rˉ.
42016012	Jo̱ song jaˋ eeˉna' røøˋ có̱o̱'˜ jalé'ˋ e seaˋ quiá'ˉ dseaˋ jiéng'ˋ, jo̱ba' ¿i̱˜ i̱ nicuǿ'ˉ 'nʉ́'ˋ jalé'ˋ e catɨ́ɨngˉna' do jóng?
42016013	Jo̱ cajíng'ˉguɨ Jesús e júuˆ la: —Jí̱i̱'˜ jaangˋ dseaˋ 'léeng'˜ jaˋ quɨ́'ˉ jmɨɨ˜ fa' nijmérˉ ta˜ fɨˊ quiniˇ gángˉ fiir˜ co̱lɨɨng˜, dsʉco̱' song cajméerˋ lajo̱, jo̱ba' nilíˋ 'ní'ˋ níimˉbre jaangˋ jo̱guɨ nijmiti˜bre ta˜ e niquiʉ́'ˉ i̱ jaangˋguɨ do. Jo̱ co̱' lajo̱b lɨ́ɨˊ, jo̱ba' jaˋ quɨ́'ˉ jmɨɨ˜ fa' e nijmitíˆna' jalé'ˋ ta˜ quiʉ'ˊ Fidiéeˇ jo̱guɨ e nijmitíˆna' cajo̱ jalé'ˋ ta˜ seáng'ˋ jmiguiʉˊ cuuˉ fɨˊ jmɨgüíˋ.
42016014	Jo̱ mɨ˜ canúuˉ jaléng'ˋ dseaˋ Israel i̱ lɨ́ɨngˊ dseaˋ fariseo e cajíng'ˉ Jesús jalé'ˋ e júuˆ na, jo̱ba' dsifɨˊ lajo̱b canaaiñˋ e lǿøiñˉ dseaˋ do, co̱' eáamˊ lɨ́ˋ dsíiñ'ˊ jalé'ˋ cuuˉ quiá'rˉ.
42016015	Jo̱ lalab cajíng'ˉ Jesús casɨ́'rˉ jaléng'ˋ i̱ dseaˋ do: —'Nʉ́'ˋbing' i̱ tɨˊ dsíiˊ i̱ ngɨˊ jmɨjløng'ˆ yaang˜ e eeˉna' røøˋ fɨˊ quiniˇ jaléng'ˋ dseaˋ jmɨgüíˋ, jo̱ dsʉ' Fidiéeˇ dseaˋ guiing˜ ñifɨ́ˉ nɨñiˊbre guiʉ́ˉ jial lɨ́ɨngˊna' lajaangˋ lajaangˋna'. Jo̱ jalé'ˋ e jmɨ'góˋ dseaˋ eáangˊ fɨˊ jmɨgüíˋ la, dseáng'ˉ 'ní'ˋ níimˉ Fidiéeˇ jalé'ˋ e jo̱.
42016016	Jo̱ mɨ˜ cangɨ́ˋ e cajíng'ˉ Jesús lajo̱, jo̱ casɨ́'ˉguɨr jaléng'ˋ i̱ dseaˋ do jo̱ cajíñ'ˉ: —Mɨ˜ cajáˉ Juan i̱ seáangˋ dseaˋ jmɨɨˋ, lají̱i̱'˜ júuˆ quiʉ'ˊ ta˜ quiá'ˉ Moi˜ba' mɨˊ seaˋ có̱o̱'˜guɨ jalé'ˋ júuˆ e café'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ latɨˊ ie˜ jo̱b jáaˊ e guiaˊ dseaˋ júuˆ quiá'ˉ Fidiéeˇ quiá'ˉ jial íingˉ dseaˋ do dseeˉ quiá'ˉ dseaˋ jmɨgüíˋ jo̱guɨ jial iiñ˜ nicá̱rˋ nifɨˊ quiá'ˉ lajaangˋ lajaangˋ dseaˋ. Jo̱ latɨˊ ie˜ jo̱b cuø'ˊ bíˋ yaang˜ dseaˋ e nitíiñ'˜ fɨˊ quiniˇ Fidiéeˇ.
42016017	’Jo̱ eáangˊguɨ jaˋ huɨ́ɨngˊ e ni'íingˉ guóo'˜ uǿˉ jmɨgüíˋ e laco̱'guɨ jaˋ nilɨti˜ fa' camɨ́'ˆ júuˆ quiʉ'ˊ ta˜ quiá'ˉ Moi˜.
42016018	Jo̱ mɨ˜ cangɨ́ˋ e cajíng'ˉ Jesús lajo̱, jo̱ casɨ́'ˉguɨr jaléng'ˋ i̱ dseaˋ do jo̱ cajíñ'ˉ lala: —Song jaangˋ dseañʉ'ˋ catiúuiñˉ dseamɨ́ˋ quiá'rˉ jo̱ nicúng'ˋtu̱r guóorˋ có̱o̱'˜ jaangˋguɨ dseamɨ́ˋ i̱ jiéng'ˋ, jo̱ba' 'léeˊbre jóng fɨˊ quiniˇ Fidiéeˇ, co̱' dseebˉ éerˋ. Jo̱guɨ i̱ dseañʉ'ˋ i̱ cúng'ˋ guooˋ có̱o̱'˜ jaangˋ dseamɨ́ˋ i̱ catiúungˉ dseañʉ'ˋ quiá'ˉ, jo̱ba' 'léeˊbre cajo̱, co̱' dseebˉ éerˋ fɨˊ quiniˇ Fidiéeˇ.
42016019	Jo̱ mɨ˜ cangɨ́ˋ e cajíng'ˉ Jesús jalé'ˋ e júuˆ na, jo̱ casɨ́'ˉguɨr jaléng'ˋ i̱ dseaˋ do jo̱ cajíñ'ˉ: —Co̱o̱ˋ née'˜ calɨséngˋ jaangˋ dseañʉ'ˋ i̱ seaˋ cuuˉ eáangˊ, jo̱ dsíng'ˉ jlo'ˆ jalé'ˋ sɨ̱'rˆ e quie̱rˊ, jo̱guɨ laco̱o̱ˋ jmɨɨb˜ jmáng'ˋ jmɨɨ˜ 'ñia'rˊ.
42016020	Jo̱guɨ cajo̱ seengˋ jaangˋ dseañʉ'ˋ dseaˋ dsée'˜ i̱ siiˋ Lázaro i̱ tiñíingˉ eáangˊ i̱ lɨ́ɨngˊ 'mi'ˊ latøøngˉ. Jo̱ laco̱o̱ˋ jmɨɨ˜ guaˋ i̱ dseaˋ dsée'˜ do fɨˊ o'nʉ́ˆ quiá'ˉ i̱ dseaˋ seaˋ cuuˉ do
42016021	e güɨje̱rˇ fa' niñíiñˋ nidǿ'rˉ jalé'ˋ e sojiʉ́'ˋ 'nɨ'ˋ mes˜ quiá'ˉ i̱ dseaˋ seaˋ cuuˉ do lajeeˇ guiiñˇ e gø'rˊ; jo̱ jɨˋguɨ jaléng'ˋ dsiiˋ dsilíingˉne' e 'lʉ'ˊre' lacaangˋ lɨ˜ lɨ́ɨˊ 'mi'ˊ quiá'ˉ i̱ dseaˋ dsée'˜ do.
42016022	Jo̱ co̱o̱ˋ mɨ˜ caguiéˉ jmɨɨ˜ e cajúmˉ i̱ dseaˋ dsée'˜ do, jo̱ casíingˋ Fidiéeˇ jaléng'ˋ ángeles quiá'rˉ jo̱ catǿˉreiñ' do fɨˊ lɨ˜ guiingˇ Abraham fɨˊ ñifɨ́ˉ. Jo̱ joˋ huǿøˉ ngóˉ mɨ˜ cajúngˉ Lázaro jo̱ cajúmˉ i̱ dseaˋ seaˋ cuuˉ do cajo̱. Jo̱ jaléng'ˋ dseaˋ rúiñ'ˋ cangojéengˋneiñ' do fɨˊ codsiiˇ jo̱ ca'áamˉbreiñ' do.
42016023	’Jo̱ mɨ˜ cajnéˉ dsíiˊ i̱ dseaˋ seaˋ cuuˉ do fɨˊ jmɨgüíˋ co̱o̱ˋ, jo̱ba' fɨˊ lɨ˜ 'lɨb'ˆ nɨ'iuuiñˉ jóng, jo̱ nɨcá̱rˉ jalé'ˋ iihuɨ́ɨˊ. Jo̱ lajeeˇ jo̱ caséerˋ nir˜ fɨˊ yʉ́'ˆ jo̱ cangáiñˉ Abraham có̱o̱'˜ Lázaro e neáaiñˊ do co̱lɨɨng˜ fɨˊ ñifɨ́ˉ.
42016024	Jo̱ba' canaangˋ i̱ dseaˋ seaˋ cuuˉ do áiñ'ˋ i̱ dseaˋ do jo̱ casɨ́'ˉreiñ': “Teaa˜ Abraham, fɨ́ɨˉ güɨlíin'ˋ jnea˜ jo̱ síingˋgo̱ Lázaro fa' nicuǿ'rˉ jnea˜ capí'ˆ jmɨɨˋ, co̱' nilɨ'leaˋ nisɨ́'ˋɨ, co̱' dsíng'ˉ quie̱e̱ˉ iihuɨ́ɨˊ e fɨˊ ni˜ jɨˋ la.”
42016025	Jo̱ba' cañíiˋ Abraham quiá'ˉ i̱ dseaˋ seaˋ cuuˉ do jo̱ casɨ́'ˉreiñ': “Jó̱o̱ˋo̱, té̱e̱ˊ o'ˊ, eáamˊ juguiʉ́ˉ cateaang˜ 'nʉˋ fɨˊ jmɨgüíˋ, jo̱guɨ Lázaro eáamˊ cangárˉ iihuɨ́ɨˊ lajeeˇ jo̱. Jo̱ lanaguɨba' nɨníˋ Lázaro juguiʉ́ˉ, dsʉ' 'nʉˋ nabɨ nɨcatɨ́ˋ í'ˋ e nimó'ˆ jalé'ˋ iihuɨ́ɨˊ.
42016026	Jo̱guɨ jí̱i̱'˜ jaangˋ jneaa˜aa' jaˋ cuǿøngˋ ngɨɨng˜naa' lacataangˋ cataangˋ, co̱' co̱o̱ˋ 'nɨ'ˋ e a'ˊ eáamˊ lɨ́ɨˊ jee˜ laco̱' teáang'˜na' jo̱guɨ laco̱' néeˊ jnea'ˆ, jo̱ jaˋ cuǿøngˋ fa' i̱ dseaˋ neáangˊ la ningɨ́iñˉ fɨˊ na o̱'guɨ i̱ dseaˋ teáang'˜ na cuǿøngˋ jalíiñˋ fɨˊ la.”
42016027	’Jo̱ba' cañíiˋ i̱ dseaˋ seaˋ cuuˉ do quiá'ˉ Abraham jo̱ casɨ́'ˉreiñ': “Su jaˋ jiéeˋ o'ˊ, Teaa˜ Abraham, fa' niguiéen'˜ Lázaro fɨˊ jmɨgüíˋ fɨˊ lɨ˜ neáangˊ 'ñíingˉ rún'ˋn dseaˋ ngáang'˜ có̱o̱'˜o̱ e nidsijmée'˜reiñ' júuˆ jial niteáiñˉ fɨˊ jmɨgüíˋ, jo̱ lajo̱ba' nitíiñ'˜ fɨˊ lɨ˜ guiʉ́ˆ mɨ˜ nijúuiñˉ, jo̱ jaˋ nijalíiñˋ fɨˊ lɨ˜ iuunˉ lana e quie̱e̱ˉ jalé'ˋ iihuɨ́ɨˊ.”
42016029	Jo̱ba' cañíiˋ Abraham quiá'ˉ i̱ dseaˋ seaˋ cuuˉ do jo̱ casɨ́'ˉreiñ': “Dob seaˋ jalé'ˋ jiˋ lɨ˜ fé'ˋ jalé'ˋ júuˆ quiá'ˉ Moi˜ có̱o̱'˜guɨ jalé'ˋ júuˆ quiá'ˉ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, jo̱ güɨjmitir˜ jalé'ˋ e jo̱.”
42016030	Jo̱ cañíiˋtu̱ i̱ dseaˋ seaˋ cuuˉ do jo̱ casɨ́'rˉ Abraham: “Lajo̱b lɨ́ɨˊ, Teaa˜ Abraham. Dsʉ' eáangˊguɨ jaˋ huɨ́ɨngˊ niquɨ́'ˉ nijíng'ˋ yaaiñ˜ fɨˊ quiniˇ Fidiéeˇ fɨng song caguiéng'ˉ jaangˋ 'lɨɨ˜ jo̱ niguiárˉ júuˆ e˜ jalé'ˋ iihuɨ́ɨˊ e cá̱ˋ dseaˋ fɨˊ la.”
42016031	Jo̱ba' cañíiˋtu̱ Abraham quiá'ˉ i̱ dseaˋ seaˋ cuuˉ do jo̱ casɨ́'ˉreiñ': “Song jaˋ jíi'r˜ o̱'guɨ já'ˉ lɨ́ɨiñˋ jalé'ˋ júuˆ quiá'ˉ Moi˜ có̱o̱'˜guɨ jalé'ˋ júuˆ quiá'ˉ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ, jo̱ba' lajo̱b jaˋ nilɨjíi'r˜ o̱'guɨ já'ˉ nilíiñˋ cajo̱ nañiˊ fa' jaangˋ 'lɨɨ˜ nijí̱'rˊ jo̱ niguieng'ˊtu̱r fɨˊ jmɨgüíˋ calé'ˋ catú̱ˉ.”
42017001	Co̱o̱ˋ née'˜ cajíng'ˉ Jesús casɨ́'rˉ jaléng'ˋ dseaˋ quiá'rˉ: —Contøømˉ nilɨseaˋ jalé'ˋ e seaˋ fɨˊ jmɨgüíˋ e nijméˉ e nijiúng'ˋ dseaˋ fɨˊ ni˜ dseeˉ, jo̱ dsʉ' e ngɨ˜ fɨ́ɨˉ i̱ dseaˋ i̱ nijméˉ e niténg'ˋ jaangˋguɨ dseaˋ rúiñ'ˋ fɨˊ ni˜ dseeˉ.
42017002	Jo̱ i̱ dseaˋ i̱ nijméˉ lajo̱, guiʉ́ˉguɨ ni'uíingˉ quiá'rˉ e ni'ñʉ́'ˋ dseaˋ fɨˊ moluurˇ co̱o̱ˋ cu̱u̱˜ fé'ˋ jo̱ nidsibíiñˉ fɨˊ é̱'ˋ jmɨñí'ˆ e laco̱'guɨ e nijmérˉ e niténg'ˋ fɨˊ ni˜ dseeˉ jaangˋ dseaˋ i̱ jaˋ mɨˊ ngóoˊ eáangˊ já'ˉ lɨ́ɨngˋ júuˆ quiéˉe.
42017003	Jo̱ba' dsíng'ˉ 'néˉ ñiing˜ óoˊna' có̱o̱'˜ jalé'ˋ e jmooˋna'. Jo̱ song jaangˋ dseaˋ rúng'ˋna' ca'éerˋ dseeˉ, jo̱ba' síi'˜na'r e jaˋ dseengˋ e jmérˉ lajo̱. Jo̱guɨ song caquɨ́'ˉ jíng'ˋ 'ñia'rˊ fɨˊ quiniˇ Fidiéeˇ uíi'˜ e dseeˉ do, jo̱ba' íingˊna' dseeˉ uii˜ quiá'rˉ jóng.
42017004	Jo̱ doñiˊ fa' ca'léerˊ quiíˉna' guiéˉ née'˜ lajeeˇ co̱o̱ˋ jmɨɨ˜, jo̱guɨ guiéˉ née'˜ cajárˉ cajasíi'r˜ 'nʉˋ: “Íingˊ dseeˉ uii˜ quiéˉe quiá'ˉ jalé'ˋ e nɨcajmeáan'˜n 'nʉˋ, dsʉ' lana joˋ nijmee˜guɨ́ɨ”, jo̱ba' 'nʉ́'ˋ 'néˉ íim˜ba' dseeˉ uii˜ quiá'rˉ laco̱o̱ˋ née'˜ e járˉ jamɨ́ɨ'r˜ 'nʉ́'ˋ jmɨ'eeˇ.
42017005	Jo̱ mɨ˜ cangɨ́ˋ jo̱, cajíng'ˉ i̱ dseaˋ guitúungˋ do casɨ́'rˉ Jesús: —Jmeeˉ e já'ˉ nilíingˋguɨ́ɨ' jalé'ˋ júuˆ quíi'ˉ.
42017006	Jo̱ba' cañíiˋ Jesús casɨ́'rˉ i̱ dseaˋ quiá'rˉ do: —U̱˜, fa' có̱o̱'˜ capí'ˆba' e já'ˉ lɨ́ɨngˋna' júuˆ quiéˉe, jo̱ba' cuǿømˋ nifɨ́'ˆna' e 'maˋ fé'ˋ si'ˊ la e niráangˉ 'ñia'ˊ catɨˊ jmóˆ jo̱ nidsisíng'ˋ 'ñia'ˊ fɨˊ ni˜ jmɨñí'ˆ, jo̱ dsifɨˊ lajo̱b nilɨti˜ jalé'ˋ e ta˜ e niquiʉ́'ˆna' do.
42017007	Jo̱ mɨ˜ cangɨ́ˋ jo̱, jo̱ cajíng'ˉguɨ Jesús e júuˆ la: —Fa' 'nʉ́'ˋ seengˋ jaangˋ dseaˋ 'léeng'˜ quíiˆna' i̱ jmóoˋ jalé'ˋ ta˜ caluuˇ có̱o̱'˜ jalé'ˋ ta˜ sɨnʉ́ʉˆ quíiˉna', jo̱ laco̱o̱ˋ jmɨɨ˜ mɨ˜ niniúiñ'ˊ ta˜ jɨ́ɨˋ o̱si ta˜ níˋ güɨtáˆ é, jaˋ nitøøˉna'r e ni'ɨ̱́'ˋ nidǿ'rˉ có̱o̱'˜ 'nʉ́'ˋ,
42017008	co̱' niquiʉ́'ˆna're ta˜ jo̱ nifɨ́'ˆna'r: “Guia˜ guiʉ́ˉ e nidǿø'˜ø jo̱ ningɨ́ɨn'ˉ fɨˊ quiniiˉ jalé'ˋ e jo̱. Jo̱ mɨ˜ ningɨ́ˋ jo̱guɨba' ni'u'ˆ nicø'ˆ 'nʉˋ uø'ˊ.”
42017009	Jo̱ mɨ˜ cató'ˊ e jmóorˋ jalé'ˋ e jo̱, jaˋ ngɨ́ɨiñˋ gui'máang'ˇ quiá'ˉ fiir˜, co̱' jí̱i̱'˜ do ta˜ quiá'ˉbre.
42017010	Jo̱ lajo̱b catɨ́ɨngˉ nijméeˆ 'nʉ́'ˋ cajo̱ mɨ˜ ningɨ́ˋ e jmitíˆna' jalé'ˋ ta˜ quiʉ'ˊ Fidiéeˇ, co̱' 'néˉ fo'ˆna': “Jí̱i̱'˜ dseaˋ 'léeng'˜ lɨ́ɨˊ jnea'ˆ, co̱' jaˋ caquɨ́ɨ'˜naa' jmɨɨ˜ e nijmóˆnaa' lɨ́ɨˊguɨ, co̱' lɨco̱' nicajmóˆnaa' jí̱i̱'˜ laco̱' catɨ́ɨmˉbaa'.”
42017011	Jo̱ mɨ˜ cangɨ́ˋ jo̱, lajeeˇ iuungˉ Jesús fɨˊ e ngóorˊ fɨˊ Jerusalén, cangɨ́ɨiñˊ jee˜ uǿˉ lɨ˜ iáng'ˊ Samaria có̱o̱'˜ Galilea.
42017012	Jo̱ mɨ˜ cangɨ́ɨiñˊ co̱o̱ˋ 'nɨ'ˋ fɨɨˋ, jo̱b ca'uøøngˋ guíngˉ dseaˋ dsée'˜ i̱ lɨ́ɨngˊ jmohuɨ́ɨˊ 'lɨ'ˆ fɨˊ ngúuˊ táangˋ. Jo̱ mɨ˜ cangáiñˉ Jesús, huí̱i̱bˉ caje̱rˊ e áiñ'ˋ dseaˋ do
42017013	jo̱ casɨ́'rˉ: —¡Tɨfa'ˊ Jesús, fɨ́ɨˉ güɨlíin'ˋ jnea'ˆ e lɨ́ɨˊnaa' lala!
42017014	Jo̱ mɨ˜ canúuˉ Jesús e tǿˋ i̱ dseaˋ do, dsifɨˊ ladob casɨ́'ˉreiñ': —Güɨlíingˋna' güɨjeaang˜ yaangˇna' fɨˊ quiniˇ jmidseaˋ lɨ́'ˆ laco̱' ta˜ quiʉ'ˊ fɨˊ ni˜ jiˋ quiá'ˉ Moi˜. Jo̱ dsifɨˊ ladob caquɨng'ˉ lajɨˋ guíngˉ i̱ dseaˋ dsée'˜ do e nijmitir˜ lají̱i̱'˜ ta˜ caquiʉ'ˊ Jesús. Jo̱ lajeeˇ teáaiñ'ˇ fɨˊ, ladob ca'láaiñˉ lají̱i̱'˜ jmohuɨ́ɨˊ e lɨ́ɨiñ'ˊ do.
42017015	Jo̱ dsifɨˊ mɨ˜ calɨlí'ˆ jaangˋ i̱ dseaˋ dsée'˜ do e ca'láaiñˉ, dsifɨˊ lajo̱b caquɨng'ˉtu̱r fɨˊ lɨ˜ sing'ˊ Jesús jo̱ canaaiñˋ jmiféiñ'ˊ Fidiéeˇ e ngocángˋ dsíirˊ.
42017016	Jo̱guɨ casí'rˋ uǿˆ jnir˜ fɨˊ quiniˇ Jesús, jo̱ catúuiñˊ carˋ cajnúuˉ nir˜ tɨˊ ni˜ uǿˉ, jo̱ lajo̱b cacuø'rˊ gui'máang'ˇ dseaˋ do e cajmi'leáangˉneiñ'. Jo̱ i̱ dseañʉ'ˋ do seeiñˋ fɨˊ Samaria, dseaˋ i̱ 'ní'ˋ níingˉ rúng'ˋ có̱o̱'˜ dseaˋ Israel.
42017017	Jo̱ba' cajíng'ˉ Jesús casɨ́'rˉ i̱ dseañʉ'ˋ do: —¿Su o̱' guíngˉ 'nʉ́'ˋ tíiˊna' dseaˋ ca'láangˉna' lají̱i̱'˜ jmohuɨ́ɨˊ e lamɨ˜ lɨ́ɨngˊna'? Jo̱ ¿jnang˜guɨ i̱ ñúngˉguɨ do?
42017018	¿Su jí̱i̱'˜ 'nʉbˋ dseaˋ seen'ˋ fɨˊ Samaria dseaˋ cañijmiféng'ˊ Fidiéeˇ dseaˋ guiing˜ ñifɨ́ˉ?
42017019	Jo̱ba' cajíng'ˉ Jesús casɨ́'ˉguɨr i̱ dseaˋ do: —Ráan'ˉ jo̱ guǿng'ˊ fɨˊ quíi'ˉ, co̱' nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ, co̱' jáb'ˉ calɨ́n'ˉ lají̱i̱'˜ júuˆ quiéˉe.
42017020	Jo̱ cajmɨngɨ́ɨˋtu̱ dseaˋ Israel i̱ lɨ́ɨngˊ dseaˋ fariseo cajmɨngɨ́'rˉ Jesús jo̱ cajíñ'ˉ: —¿Lɨ˜ ninángˋ e nicá̱ˋ Fidiéeˇ nifɨˊ quiá'ˉ jaléng'ˋ dseaˋ jmɨgüíˋ? Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Mɨ˜ ninángˋ e jo̱ jee˜ jaléng'ˋ dseaˋ jmɨgüíˋ, jaˋ lɨ́ɨˊ la lɨ́ɨˊ co̱o̱ˋ e cuǿøngˋ líˋ jǿøˆna';
42017021	o̱'guɨ cuǿøngˋ nijíng'ˉ dseaˋ: “Lab canaangˋ”, o̱si “Dob canaangˋ é”; co̱' latɨˊ lanab nɨnaangˋ e quie̱ˊ Fidiéeˇ nifɨˊ jee˜ 'nʉ́'ˋ.
42017022	Jo̱guɨ canaangˋ Jesús sɨ́'rˋ jaléng'ˋ i̱ dseaˋ quiá'rˉ do jo̱ cajíñ'ˉ: —Niguiéeˊ jmɨɨ˜ mɨ˜ nilɨ'iing˜na' e nimáang˜guɨ' jnea˜, dseaˋ i̱ jáaˊ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jo̱ dsʉ' joˋ quɨ́'ˉ jmɨɨ˜ fa' e nimáang˜guɨ' jnea˜, co̱' joˋ seenˉ fɨˊ jmɨgüíˋ la ie˜ jo̱.
42017023	Jo̱guɨ fɨ́ɨngˊ dseaˋ nijmɨgóorˋ jo̱ nijíñ'ˉ: “Fɨˊ lab táaiñˋ”, o̱si: “Fɨˊ dob táaiñˋ é”, dsʉ' jaˋ já'ˉ güɨlíingˋna', o̱'guɨ güɨlíingˉna' fɨˊ lɨ˜ nitǿ'rˋ 'nʉ́'ˋ.
42017024	Dsʉco̱' la jnéengˉ fɨˊ yʉ́'ˆ jmɨgüíˋ mɨ˜ jmijneáˋ güɨ'ñiáˆ jɨ˜re', lajo̱b nilíˋ mɨ˜ nigáaˊtú̱u̱ fɨˊ jmɨgüíˋ la, jnea˜ dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ.
42017025	Jo̱ dsʉ' nʉ́'ˉguɨ e nidsijéeˊ jalé'ˋ e jo̱, 'néˉ nica̱a̱ˉ jalé'ˋ iihuɨ́ɨˊ, jo̱ fɨ́ɨmˊ dseaˋ jmɨgüíˋ nilíˋ 'ní'ˋ níiñˉ jnea˜.
42017026	Jo̱ laco̱' calɨ́ˉ mɨ˜ cateáangˋ Noé fɨˊ jmɨgüíˋ la malɨɨ˜guɨ eáangˊ, lajo̱b nijméˉ dseaˋ jmɨgüíˋ cajo̱ lajeeˇ nʉ́'ˉguɨ e nigáaˊ jnea˜ calé'ˋ catú̱ˉ fɨˊ jmɨgüíˋ, jnea˜ dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ.
42017027	Co̱' ie˜ jo̱ cajméeˋ dseaˋ e joˋ e guiing˜ dsíirˊ e jié'ˋ, co̱' lɨco̱' guiing˜ dsíirˊ quiá'ˉ jí̱i̱'˜ e ni'ɨ̱́'ˋ nidǿ'ˉbre jo̱guɨ quiá'ˉ e nicúng'ˉ guóˋ jó̱o̱rˊ; jo̱ lajo̱b cajméerˋ cartɨˊ mɨ˜ caquiʉ'ˊ Fidiéeˇ ta˜ quiá'ˉ Noé e ni'írˋ có̱o̱'˜ dseaˋ sɨnʉ́ʉˆ quiá'rˉ fɨˊ dsíiˊ e móoˊ e nɨcajme'rˊ do. Jo̱ lajeeˇ jo̱ catɨ́ˋ í'ˋ e tu̱u̱ˋ jmɨ́ɨˊ jo̱ ca'áˋ jmɨɨˋ la'úngˉ fɨˊ jmɨgüíˋ, jo̱ jalém'ˋ dseaˋ jmɨgüíˋ cajúiñˉ ie˜ jo̱. Jo̱ dseáng'ˉ jí̱i̱'˜ Noé có̱o̱'˜ dseaˋ sɨnʉ́ʉˆ quiá'ˉbre caláaiñˉ ie˜ jo̱.
42017028	Jo̱ lajo̱b cajméeˋ dseaˋ cajo̱ mɨ˜ cateáangˋ jaangˋ i̱ calɨsíˋ Lot fɨˊ jmɨgüíˋ la; joˋ eeˋ guiing˜ dsíirˊ e jié'ˋ, co̱' lɨco̱' guiing˜ dsíirˊ jí̱i̱'˜ e ni'ɨ̱́'ˋ nidǿ'ˉbre cajo̱, jo̱guɨ e teáaiñ'˜ ta˜ 'nɨ́ɨˋ jo̱guɨ ta˜ láaˊ jalé'ˋ e seaˋ fɨˊ jmɨgüíˋ, jo̱guɨ jmóorˋ ta˜ jniˊ jalé'ˋ e seaˋ jo̱guɨ ta˜ jmo'ˊ jalé'ˋ 'nʉ́ʉˊ e jlo'ˆ cajo̱.
42017029	Jo̱ co̱o̱bˋ mɨ˜ caquiʉ'ˊ Fidiéeˇ ta˜ e cagüɨ'ɨ́ɨˊ Lot fɨˊ fɨɨˋ Sodoma, jo̱ jmɨɨ˜ jo̱b cajméerˋ e cajiʉ́'ˋ jɨˋ e quiéengˋ azufre fɨˊ yʉ́'ˆ jmɨgüíˋ, jo̱ lajo̱ba' ca'ímˉ conguiaˊ lajaléng'ˋ i̱ dseaˋ i̱ neáangˊ fɨˊ fɨɨˋ Sodoma ie˜ jo̱.
42017030	Jo̱ laco̱' cajméeˋ dseaˋ ie˜ jo̱, lajo̱b nijméˉtu̱ dseaˋ jmɨgüíˋ mɨ˜ tɨˊ lɨ˜ nɨjaquiéengˊ e nigáaˊtú̱u̱ fɨˊ jmɨgüíˋ la, jnea˜ dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ.
42017031	’Jo̱ mɨ˜ niguiéeˊ e jmɨɨ˜ jo̱, i̱i̱ˋ dseaˋ i̱ taang˜ fɨˊ caluuˇ o̱si fɨˊ yʉ́'ˆ 'nʉ́ʉˊ é, ǿøngˉguɨ quiá'rˉ güɨcuí̱i̱ˋbre jo̱ jaˋ güɨ'ɨ́ˆ dsíirˊ fa' e niquɨɨiñˋ e nidsi'uǿø'r˜ jalé'ˋ e seaˋ quiá'rˉ. Jo̱guɨ i̱i̱ˋ dseaˋ i̱ táangˋ fɨˊ lɨ˜ jmóorˋ ta˜ quiá'rˉ, ǿøngˉguɨ quiá'rˉ güɨcuí̱i̱ˋbre jo̱ jaˋ güɨ'ɨ́ˆ dsíirˊ fa' e nidséng'ˉguɨr fɨˊ quiá'rˉ.
42017032	Jo̱ té̱e̱ˊ óoˊna' jial cangongɨ́ɨngˉ dseamɨ́ˋ quiá'ˉ Lot mɨ˜ cajǿørˉ jial sojiʉ́'ˋ jɨˋ jee˜ fɨɨˋ Sodoma.
42017033	Jo̱ jaléng'ˋ dseaˋ i̱ lɨ́ɨngˉ e quɨ́ɨ'˜bre jmɨɨ˜ e nileángˉ yaaiñ˜, jo̱ba' íˋbing' i̱ nijúungˉ mɨ˜ nitɨ́ˉ í'ˋ lajo̱. Jo̱guɨ jaléng'ˋ dseaˋ i̱ lí'ˆ e jaˋ quɨ́ɨ'r˜ jmɨɨ˜ e nileángˉ yaaiñ˜, jo̱ba' íˋbing' nitíing'˜ fɨˊ quiniˇ Fidiéeˇ mɨ˜ nitɨ́ˉ í'ˋ lajo̱.
42017034	’Jo̱ba' fɨ́ɨˉɨ 'nʉ́'ˋ lana, mɨ˜ niguiéeˊ e oor˜ jo̱, gángˉ dseaˋ teiñ'ˊ jmi'íñ'ˊ fɨˊ ni˜ co'maˋ; jo̱ jaaiñ'ˋ do nijé̱rˉ, jo̱guɨ jaangˋguɨr nidséiñ'ˉ có̱o̱'˜ jnea˜ fɨˊ ñifɨ́ˉ.
42017035	Jo̱ gángˉ dseamɨ́ˋ i̱ teáang'˜ dsiˊ co̱lɨɨng˜; jaaiñ'ˋ do nijé̱rˉ, jo̱guɨ i̱ jaangˋguɨ do nidséiñ'ˉ có̱o̱'˜ jnea˜.
42017036	Jo̱ gángˉ dseañʉ'ˋ taaiñ˜ co̱lɨɨng˜ e jmóorˋ ta˜ quiá'rˉ; jaaiñ'ˋ do nijé̱rˉ, jo̱guɨ i̱ jaangˋguɨ do nidséiñ'ˉ có̱o̱'˜ jnea˜.
42017037	Jo̱ mɨ˜ canúuˉ jaléng'ˋ i̱ dseaˋ do e cajíng'ˉ Jesús lado, jo̱ba' cajmɨngɨ'rˊ dseaˋ do lala: —Fíiˋi, ¿jie˜ fɨˊ lɨ˜ nidsijéeˊ jalé'ˋ e jo̱, faa˜aa'? Jo̱ba' cañíiˋ Jesús quiá'ˉ jaléng'ˋ i̱ dseaˋ do jo̱ cajíñ'ˉ: —Jié'ˋ lɨ˜ ró̱o̱ˋ ngúuˊ jméˋ, fɨˊ jo̱b lɨ˜ niseáng'ˊ jaléng'ˋ tujlɨ́ɨˋ.
42018001	Jo̱ mɨ˜ cangɨ́ˋ jo̱, canaangˋ Jesús e'rˊ jaléng'ˋ i̱ dseaˋ do co̱o̱ˋ júuˆ já'ˉ e lafa' júuˆ cuento, jo̱ ca'e'ˊreiñ' e 'néˉ féiñ'ˊ Fidiéeˇ contøøngˉ e ngocángˋ dsíirˊ,
42018002	jo̱ lalab casɨ́'rˉ: —Co̱o̱ˋ née'˜ calɨséngˋ jaangˋ dseaˋ i̱ quidsiˊ í'ˋ fɨˊ co̱o̱ˋ fɨɨˋ, jo̱ i̱ dseaˋ do jaˋ eeˋ jmiféiñ'ˊ Fidiéeˇ jí̱i̱'˜ capí'ˆ o̱'guɨ jmɨ'górˋ jaléng'ˋ dseaˋ rúiñ'ˋ.
42018003	Jo̱ fɨˊ jo̱b niseengˋ jaangˋ dseamɨ́ˋ i̱ 'nɨ́ɨˉ, jo̱ nɨnicajméerˋ mɨ́ɨ'˜ có̱o̱'˜ jaangˋ dseaˋ góorˋ. Jo̱ba' i̱ dseamɨ́ˋ do contøømˉ dséerˊ fɨˊ quiá'ˉ i̱ dseaˋ i̱ quidsiˊ í'ˋ do e dsimɨ́ɨ'˜reiñ' fa' e niquidsiñ'ˊ do í'ˋ lají̱i̱'˜ e lɨ́ɨˊ seeiñˋ.
42018004	Jo̱ huǿøbˉjiʉ cangoca̱ˊ jaˋ eeˋ jmijíiˉ i̱ dseaˋ i̱ quidsiˊ í'ˋ do lají̱i̱'˜ júuˆ quiá'ˉ i̱ dseamɨ́ˋ do, jo̱ dsʉ' co̱o̱bˋ mɨ˜ ca'ɨ́ˋ dsíirˊ: “Jaˋ iing˜ jnea˜ jmifén'ˊn Fidiéeˇ o̱'guɨ jmɨ'gooˉ jí̱i̱'˜ jaangˋ dseaˋ jmɨgüíˋ,
42018005	dsʉ' nʉ́'ˉguɨ e niguiáˉ féng'ˊ dsiiˉ có̱o̱'˜ i̱ dseamɨ́ˋ 'nɨ́ɨˉ la, nijmɨ'ǿm'ˋbaar e laco̱' joˋ ningɨ́ˉguɨr ta˜ jmiguíingˉ jnea˜ laco̱o̱ˋ jmɨɨ˜.”
42018006	Jo̱ mɨ˜ calɨ́ˉ e cajíng'ˉ Jesús e júuˆ na, jo̱ casɨ́'rˉ jaléng'ˋ i̱ dseaˋ do jo̱ cajíñ'ˉ: —Lanab jí̱i̱'˜ lɨ́ɨˊ e cajíng'ˉ i̱ dseaˋ i̱ jaˋ quidsiˊ í'ˋ laco̱' catɨ́ɨngˉ do.
42018007	Jo̱ dsʉ' eáangˊguɨ jmɨ'ǿng'ˋ Fidiéeˇ jaléng'ˋ dseaˋ quiá'rˉ i̱ féng'ˊ írˋ uǿøˋ jmɨ́ɨˋ.
42018008	Co̱' fɨ́ɨˉɨ 'nʉ́' e jaˋ nijmɨ'ɨɨiñ˜ lají̱i̱'˜ jmɨ'eeˇ e nilɨmɨ́'rˆ. Dsʉ' mɨ˜ nigáaˊtu̱ jnea˜ calé'ˋ catú̱ˉ, jnea˜ dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, ne˜duu' su niguiéng'ˊguɨ́ɨ co̱o̱ˋ tú̱ˉ mɨ́ɨng'˜ dseaˋ i̱ já'ˉ lɨ́ɨngˋ júuˆ quiéˉe.
42018009	Jo̱ mɨ˜ cangɨ́ˋ jo̱, ca'eˊguɨ Jesús co̱o̱ˋguɨ júuˆ e catɨ́ɨngˉ jaléng'ˋ i̱ dseaˋ i̱ jmóoˋ ta˜ jmɨcǿøng'˜ yaang˜ jo̱guɨ e gǿømˋ níiñˉ dseaˋ caguiaangˉ, jo̱ lalab casɨ́'rˉ i̱ dseaˋ íˋ:
42018010	—Co̱o̱ˋ née'˜ cangolíingˉ gángˉ dseañʉ'ˋ e cangoféeiñ'ˇ Fidiéeˇ fɨˊ guá'ˉ: jo̱ jaaiñ'ˋ do lɨ́ɨiñˊ dseaˋ Israel i̱ lɨ́ɨngˊ dseaˋ fariseo, jo̱ i̱ jaangˋ do jmóorˋ ta˜ mɨˊ cuuˉ e catɨ́ɨngˉ dseata˜ seengˋ fɨˊ Roma.
42018011	Jo̱ laco̱' sim'ˊ i̱ dseaˋ Israel i̱ lɨ́ɨngˊ dseaˋ fariseo do mɨ˜ canaaiñˋ fé'rˋ fa'ˊ quiá'rˉ jo̱ cajíñ'ˉ lala: “Fidiéeˇ quíˉii', gui'máam'ˇba' 'leáangˉ co̱' jaˋ lɨ́ɨngˊ jnea˜ laco̱' lɨ́ɨngˊ dseaˋ caguiaangˉ; co̱' seengˋ dseaˋ i̱ jmóoˋ ɨ̱ɨ̱ˋ jo̱guɨ seengˋ dseaˋ i̱ sooˋ dsíiˊ jo̱guɨ seengˋ dseaˋ i̱ ngɨˊ 'léeˊ e güɨɨiñˋ có̱o̱'˜ dseañʉ'ˋ o̱si dseamɨ́ˋ i̱ o̱' quiá'rˉ. Jo̱guɨ jaˋ lɨ́ɨnˊn jí̱i̱'˜ capí'ˆ laco̱' lɨ́ɨngˊ 'ná'ˆ nodsicuuˉ i̱ sing'ˊ do.
42018012	Co̱' jnea˜ jmóoˋo ayuno tú̱ˉ née'˜ laco̱o̱ˋ semaan˜, jo̱guɨ cuǿøˉbaa 'nʉˋ lají̱i̱'˜ e seaˋjiʉ quiéˉe laco̱'guɨ ta˜ huɨ̱́'ˋ fɨˊ ni˜ jiˋ quiá'ˉ Moi˜.”
42018013	Jo̱ lajeeˇ fé'ˋ i̱ dseaˋ Israel i̱ lɨ́ɨngˊ dseaˋ fariseo do lado, huíimˉjiʉ caje̱ˊ i̱ nodsicuuˉ do, jo̱ jaˋ cateáˉ dsíirˊ fa' caséerˋ nir˜ fɨˊ yʉ́'ˆ, jo̱ lɨco̱' catúˋ gui˜bre jo̱ canaaiñˋ quiʉ̱́ʉ̱rˋ nidsíirˊ jo̱ lajeeˇ jo̱ fé'rˋ: “¡Fíiˋi Fidiéeˇ dseaˋ guiin'˜ ñifɨ́ˉ, íingˊ dseeˉ uii˜ quiéˉe, co̱' dseaˋ dseeˉ dseaˋ quibˊ lɨ́ɨnˊn!”
42018014	Jo̱ lalab cajíng'ˉguɨ Jesús: —Lala fɨ́ɨˉɨ 'nʉ́'ˋ e iáamˋ dsíiˊ i̱ nodsicuuˉ do mɨ˜ cangáiñ'ˉ fɨˊ quiá'rˉ, co̱' nɨca'íimˉ Fidiéeˇ dseeˉ quiá'rˉ, jo̱ dsʉ' jaˋ ca'íingˉre'r dseeˉ quiá'ˉ i̱ dseaˋ fariseo do. Jo̱ lajo̱b nidsingɨ́ɨngˉ jaléng'ˋ dseaˋ i̱ jmɨcǿøng'˜ yaang˜, co̱' íˋbing' i̱ nicá̱ˋ fɨ'ɨ'ˋ, jo̱ dsʉ' jaléng'ˋ dseaˋ i̱ jaˋ jmɨcǿøng'˜ yaang˜ jí̱i̱'˜ capí'ˆ, íˋbing' i̱ nilɨniingˉguɨ fɨˊ quiniˇ Fidiéeˇ mɨ˜ nitɨ́ˉ í'ˋ lajo̱.
42018015	Jo̱ mɨ˜ cangɨ́ˋ jo̱, fɨ́ɨngˊ dseaˋ caguilíiñˉ e jéeiñˋ jaléng'ˋ jiuung˜ quiá'rˉ fɨˊ lɨ˜ táangˋ Jesús e iiñ˜ e nijmigüeang'ˆ dseaˋ do jaléng'ˋ i̱ jiuung˜ do. Jo̱ mɨ˜ cangáˉ i̱ dseaˋ guitúungˋ do e jmóoˋ dseaˋ lajo̱, jo̱ba' canaaiñˋ 'gaamˋbre quiá'ˉ jaléng'ˋ i̱ sejmiiˋ i̱ jiuung˜ do.
42018016	Jo̱ dsʉ' dsifɨˊ ladob catǿ'ˉ Jesús jaléng'ˋ i̱ dseaˋ quiá'rˉ do jo̱ casɨ́'ˉreiñ': —Cuǿø'˜na' fɨˊ jaléng'ˋ i̱ jiuung˜ na güɨjalíiñˉ fɨˊ la, jo̱ jaˋ jnɨɨng˜na' quiá'rˉ. Dsʉco̱' jaléng'ˋ dseaˋ i̱ lɨ́ɨngˊ laco̱' la lɨ́ɨngˊ i̱ jiuung˜ na, íˋbing' i̱ catɨ́ɨngˉ e Fidiéeˇ quie̱ˊ nifɨˊ quiá'rˉ.
42018017	Jo̱ jnea˜ jmɨtaaˉ óoˊna' e dseáng'ˉ i̱i̱ˋ i̱ jaˋ iing˜ ni'íng'ˋ e Fidiéeˇ nicá̱rˋ nifɨˊ quiá'rˉ laco̱'guɨ íng'ˋ jaangˋ jiuung˜, jo̱ba' jaˋ to̱o̱˜ jmɨɨ˜ e ni'íng'ˋ Fidiéeˇ dseaˋ do cajo̱.
42018018	Jo̱ mɨ˜ cangɨ́ˋ jo̱, cangoquiéengˊ fɨˊ lɨ˜ táangˋ Jesús jaangˋ dseañʉ'ˋ i̱ lɨ́ɨngˊ jaangˋ fii˜ quiá'ˉ jaléng'ˋ dseaˋ i̱ néeˊ ni˜ guá'ˉ quiá'ˉ dseaˋ Israel, jo̱ cajmɨngɨ́'rˉ dseaˋ do jo̱ cajíñ'ˉ: —Tɨfa'ˊ i̱ guiʉ́ˉ dsíiˊ, ¿e˜ 'néˉ nijmee˜e e laco̱' nilí'ˋi e nilɨseenˉ cøøngˋ có̱o̱'˜ Fidiéeˇ carˋ ngongɨ́ɨˋ jmɨɨ˜?
42018019	Jo̱ba' cañíiˋ Jesús quiá'ˉ i̱ dseañʉ'ˋ do jo̱ casɨ́'ˉreiñ': —¿Jialɨ'ˊ fɨ'ˊ jnea˜ e guiʉ́ˉ dsiiˉ? Co̱' jí̱i̱'˜ Fidiéebˇ dseaˋ guiing˜ ñifɨ́ˉbing' i̱ lɨ́ɨngˊ lajo̱.
42018020	Jo̱ nɨñíbˆ 'nʉˋ jalé'ˋ júuˆ quiʉ'ˊ ta˜ quiá'ˉ Fidiéeˇ e fé'ˋ lala: “Jaˋ 'lee'˜ e güɨ́n'ˋ có̱o̱'˜ dseamɨ́ˋ o̱si dseañʉ'ˋ i̱ o̱' quíi'ˉ; jaˋ jngán'ˋ dseaˋ rún'ˋ; jaˋ jmée'ˆ ɨ̱ɨ̱ˋ; jaˋ cá̱'ˆ júuˆ e o̱' já'ˉ; jo̱guɨ jmɨ'gooˋ tiquíi'ˆ có̱o̱'˜ niquíi'ˆ.”
42018021	Jo̱ dsifɨˊ ladob cañíiˋ i̱ dseañʉ'ˋ do quiá'ˉ Jesús jo̱ casɨ́'rˉ dseaˋ do: —Lajaléb'ˋ e jo̱ nɨcajméˉe nʉ́ʉ'ˇʉ latɨˊ jí̱i̱'˜ mɨ˜ sɨmim'ˋbaa.
42018022	Jo̱ mɨ˜ canúuˉ Jesús e cajíng'ˉ i̱ dseañʉ'ˋ do lado, jo̱ dsifɨˊ ladob cañíiˋtu̱r quiáiñ'ˉ do jo̱ casɨ́'ˉreiñ': —Co̱o̱ˋguɨ 'néˉ e nijmití'ˆ: guǿng'ˊ fɨˊ quíi'ˉ jo̱ güɨ'nɨɨ˜ lajalé'ˋ e seaˋ quíi'ˉ, jo̱ e nilí'ˋ quiá'ˉ e jo̱ güɨjmeeˉ guiéeˆ jee˜ jaléng'ˋ dseaˋ tiñíingˉ, jo̱ jo̱guɨba' nilɨseaˋ juguiʉ́ˉ quíi'ˉ mɨ˜ nitɨ́ˉ fɨˊ jmɨgüíˋ co̱o̱ˋ. Jo̱ mɨ˜ calɨ́ˉ e nijmé'ˆ lajo̱, jo̱guɨba' niñi'ˊ jo̱ dséˆee' có̱o̱'˜ jnea˜ jóng.
42018023	Dsʉ' mɨ˜ canúuˉ i̱ dseañʉ'ˋ do e cajíng'ˉ Jesús lado, dsíng'ˉ calɨ́ˉ jiuung˜ dsíirˊ, co̱' dsíng'ˉ seaˋ cuuˉ quiá'rˉ.
42018024	Jo̱ mɨ˜ cangáˉ Jesús e calɨ́ˉ jiuung˜ dsíiˊ i̱ dseañʉ'ˋ do dsʉ' canúurˉ lado, jo̱ba' dsifɨˊ ladob casɨ́'rˉ jaléng'ˋ i̱ dseaˋ i̱ teáangˉ do jo̱ cajíñ'ˉ: —¡Dsíng'ˉ huɨ́ɨngˊ lɨ́ɨˊ quiá'ˉ jaléng'ˋ dseaˋ seaˋ cuuˉ e nijáng'ˋ yaaiñ˜ fɨˊ jaguóˋ Fidiéeˇ e laco̱' dseaˋ do nicá̱ˋ nifɨˊ quiá'rˉ!
42018025	Jo̱ eáangˊguɨ jaˋ huɨ́ɨngˊ e jaangˋ jó'ˋ camello ningɨ́ngˉne' fɨˊ dsíiˊ tooˋ jminiˇ mocuuˉ e laco̱'guɨ jaangˋ dseaˋ seaˋ cuuˉ nijáng'ˋ 'ñia'rˊ fɨˊ jaguóˋ Fidiéeˇ e laco̱' dseaˋ do nicá̱ˋ nifɨˊ quiá'rˉ.
42018026	Jo̱ mɨ˜ canúuˉ jaléng'ˋ i̱ dseaˋ i̱ teáangˉ do e cajíng'ˉ Jesús lado, dsifɨˊ ladob cajmɨngɨ'rˊ dseaˋ do jo̱ cajíñ'ˉ: —Jo̱ ¿i̱˜ jaléng'ˋ i̱ nitíing'˜ fɨˊ quiniˇ Fidiéeˇ jóng song lajo̱bɨ nilɨ́ɨˊ?
42018027	Jo̱ba' cañíiˋ Jesús quiá'ˉ jaléng'ˋ i̱ dseaˋ do jo̱ casɨ́'ˉreiñ': —Jalé'ˋ e jaˋ quɨ́ɨ'˜ dseaˋ jmɨgüíˋ jmɨɨ˜ nijmérˉ, lajɨbˋ cuǿøngˋ líˋ jméˉ Fidiéeˇ dseaˋ guiing˜ ñifɨ́ˉ.
42018028	Jo̱ mɨ˜ canúuˉ i̱ Tʉ́ˆ Simón do e cajíng'ˉ Jesús lado, jo̱ dsifɨˊ ladob casɨ́'rˉ dseaˋ do jo̱ cajíñ'ˉ: —Fíiˋi, jnea'ˆ, dseaˋ ngɨˋnaa' contøøngˉ có̱o̱'˜ 'nʉˋ, nɨcatʉ́ˆbaa' lajalé'ˋ e seaˋ quíˉnaa', co̱' ii˜naa' e ngɨ́ˆnaa' có̱o̱'˜ 'nʉˋ latab˜.
42018029	Jo̱ba' cañíiˋ Jesús quiá'ˉ i̱ Tʉ́ˆ Simón do jo̱ casɨ́'ˉreiñ': —E já'ˉ e fɨ́ɨˉɨ 'nʉ́'ˋ, doñiˊ i̱i̱ˋ 'nʉ́'ˋ catʉ́ʉˊna' 'nʉ́ˆna', o̱si ca'naangˋna' quiá'ˉ tiquíiˆna' o̱si niquíiˆna' o̱si jaléng'ˋ rúng'ˋna' o̱si dseamɨ́ˋ quíiˉna' o̱si jaléng'ˋ jó̱o̱ˋna' é dsʉ' uíi'˜ e nɨcajáang'˜ yaang˜na' fɨˊ jaguóˋ Fidiéeˇ e laco̱' quie̱rˊ nifɨˊ quíiˉna', jo̱ i̱i̱ˋ dseaˋ i̱ nijméˉ lajo̱,
42018030	íˋbing' i̱ niñíingˋ jalé'ˋ e 'nérˉ fɨˊ jmɨgüíˋ la; jo̱ mɨ˜ nitɨ́ˉ fɨˊ jmɨgüíˋ co̱o̱ˋ, niñíiñˋ e nilɨseeiñˋ cøøngˋ có̱o̱'˜ dseaˋ do lata˜.
42018031	Jo̱ mɨ˜ cangɨ́ˋ jo̱, lajeeˇ iuungˉ Jesús fɨˊ e ngóorˊ fɨˊ Jerusalén có̱o̱'˜ jaléng'ˋ dseaˋ i̱ ngolíingˉ có̱o̱'r˜, jo̱ lajeeˇ jo̱ co̱' catǿ'ˉbre i̱ dseaˋ guitúungˋ quiá'rˉ do jo̱ casɨ́'ˉreiñ': —Lana ningóoˊo fɨˊ Jerusalén fɨˊ lɨ˜ nilɨti˜ jalé'ˋ júuˆ e cajíng'ˉ uii˜ quiéˉe jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ, jnea˜ dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ.
42018032	Jo̱ fɨˊ jo̱b lɨ˜ nijáng'ˋ jaléng'ˋ dseaˋ góoˋnaa' jnea˜ fɨˊ jaguóˋ jaléng'ˋ dseaˋ i̱ jaˋ cuíingˋ Fidiéeˇ. Jo̱ jaléng'ˋ i̱ dseaˋ íˋ nilǿøiñˉ jnea˜ jo̱guɨ nijmineaiñ'ˆ jnea˜ jo̱guɨ ni'ñíñˉ jnea˜
42018033	jo̱ nijmɨhuɨ́ɨiñˋ jnea˜ la tíiˊ e jáˉ dsíirˊ cartɨˊ nijngáiñ'ˉ jnea˜; jo̱ dsʉ' mɨ˜ nitɨ́ˉ 'nɨˊ jmɨɨ˜ lajo̱ e nijngáng'ˉ dseaˋ do jnea˜, jo̱ba' nijí̱b'ˊtú̱u̱ calé'ˋ catú̱ˉ.
42018034	Jo̱ mɨ˜ canúuˉ i̱ dseaˋ guitúungˋ do e cajíng'ˉ Jesús lado, jí̱i̱'˜ camɨ́'ˆ júuˆ jaˋ cangáiñ'ˋ o̱'guɨ ñirˊ e˜ uiing˜ quiá'ˉ e café'ˋ dseaˋ do lado.
42018035	Jo̱ mɨ˜ cangɨ́ˋ e casɨ́ɨngˉ Jesús có̱o̱'˜ i̱ dseaˋ guitúungˋ do, catam'ˉtu̱r fɨˊ teáaiñ'˜ jo̱ caguilíiñˉ quiá̱'ˉ co̱o̱ˋ fɨɨˋ lɨ˜ siiˋ Jericó. Jo̱ 'nɨ'ˋ fɨˊ niguiing˜ jaangˋ dseaˋ tiuungˉ e mɨrˊ jalé'ˋ e 'nérˉ có̱o̱'˜ jaléng'ˋ dseaˋ i̱ ngɨ́ɨngˊ e fɨˊ lɨ˜ guiiñ˜ do.
42018036	Jo̱ mɨ˜ canúuˉ i̱ dseaˋ tiuungˉ do e dsíng'ˉ fɨ́ɨngˊ dseaˋ guijalíingˉ fɨˊ lɨ˜ guiiñ˜, jo̱ cajmɨngɨ́'rˉ i̱ dseaˋ i̱ ngɨ́ɨngˊ quiá̱'ˉ do e˜guɨ' calɨ́ˉ e jalíingˉ fɨ́ɨngˊ dseaˋ.
42018037	Jo̱ba' cajme'ˊ dseaˋ júuˆ i̱ dseaˋ tiuungˉ do e Jesús dseaˋ seengˋ fɨˊ Nazaret gui'ná'ˆ ngɨ́ɨiñˊ fɨˊ do có̱o̱'˜ dseaˋ quiá'rˉ.
42018038	Jo̱ mɨ˜ canúuˉ i̱ dseaˋ tiuungˉ do lado, jo̱ canaaiñˋ áiñ'ˋ Jesús jo̱ casɨ́'rˉ dseaˋ do: —¡Jesús, sɨju̱ˇ dseata˜ Daví'ˆ, fɨ́ɨˉ güɨlíin'ˋ jnea˜!
42018039	Jo̱ dsʉ' mɨ˜ canúuˉ i̱ dseaˋ ngolíingˉ nifɨˊ do e canaangˋ i̱ dseaˋ tiuungˉ do e áiñ'ˋ Jesús, jo̱ba' canaaiñˋ 'gaamˋbre quiáiñ'ˉ do e laco̱' joˋ nifé'ˋguɨiñ' lajo̱. Jo̱ dsʉ' i̱ dseaˋ tiuungˉ do lɨ́'ˆ lɨˊ teáˋguɨ canaaiñˋ ám'ˋbre dseaˋ do jo̱ fé'ˋtu̱r lala: —¡Jesús, sɨju̱ˇ dseata˜ Daví'ˆ, fɨ́ɨˉ güɨlíin'ˋ jnea˜!
42018040	Jo̱ dsifɨˊ mɨ˜ canúuˉ Jesús e tǿˋ i̱ dseaˋ tiuungˉ do, dsifɨˊ ladob caje̱rˊ, jo̱ caquiʉ'rˊ ta˜ e cangotéeˋ dseaˋ i̱ dseaˋ tiuungˉ do jo̱ cangojéengˋneiñ' tɨˊ quiá̱'ˉ lɨ˜ sing'ˊ Jesús. Jo̱ mɨ˜ caguiéiñ'ˉ do quiá̱'ˉ, jo̱ cajmɨngɨ'ˊreiñ':
42018041	—¿E˜ iin'˜ e nijmee˜e quíi'ˆ? Jo̱ba' cañíiˋ i̱ dseaˋ tiuungˉ do jo̱ casɨ́'rˉ Jesús: —Fíiˋi, iin˜n e nijmée'ˆ e nilɨjné'ˋbaa.
42018042	Jo̱ba' cañíiˋ Jesús casɨ́'rˉ i̱ dseaˋ tiuungˉ do: —¡Güɨlɨjné'ˋ jo̱! Jo̱ nɨca'láamˉba', co̱' jáb'ˉ nɨcalɨ́n'ˉ júuˆ quiéˉe.
42018043	Jo̱ dsifɨˊ lajo̱b calɨjné'ˋ i̱ dseaˋ tiuungˉ do, jo̱ canaaiñˋ jmiféiñ'ˊ Fidiéeˇ lajeeˇ e ngóorˊ có̱o̱'˜ Jesús. Jo̱ jaléng'ˋ dseaˋ i̱ cangáˉ e cajméeˋ Jesús ie˜ jo̱, cajmifém'ˊbre Fidiéeˇ cajo̱.
42019001	Jo̱ mɨ˜ cangɨ́ˋ jo̱, caguiébˉ Jesús fɨˊ Jericó. Jo̱ mɨ˜ cangɨ́ɨiñˊ jee˜ fɨɨˋ, dsíng'ˉ fɨ́ɨngˊ dseaˋ caseáiñ'ˊ.
42019002	Jo̱ e fɨˊ jo̱ niseengˋ jaangˋ fii˜ jaléng'ˋ nodsicuuˉ i̱ siiˋ Zaqueo i̱ seaˋ cuuˉ eáangˊ,
42019003	jo̱guɨ eáamˊ iiñ˜ do nijmicuíiñˋ Jesús, dsʉ' jaˋ lí'rˋ niníiñˉ dseaˋ do co̱' dsíng'ˉ fɨ́ɨngˊ dseaˋ caseáiñ'ˊ ie˜ jo̱, jo̱guɨ Zaqueo lɨ́ɨiñˊ jaangˋ dseañʉ'ˋ i̱ jaˋ 'ga'ˊ lɨˊ féng'ˊ.
42019004	Jo̱ mɨ˜ calɨlí'rˆ e jaˋ tɨ́iñˉ fa' niníiñˉ Jesús, jo̱ cangojéemˊbre quiá'ˉ jaléng'ˋ i̱ dseaˋ do, jo̱ cajgóorˉ fɨˊ co̱o̱ˋ yʉ́'ˆ 'maˋ e siiˋ sicómoro, co̱' calɨlí'rˆ e fɨˊ jo̱b cuǿøngˋ niníiñˉ dseaˋ do.
42019005	Jo̱ joˋ huǿøˉ lɨ'ɨɨ˜ cangɨ́ɨngˊ Jesús uii˜ e 'maˋ lɨ˜ dsíingˉ Zaqueo do, jo̱ cajǿøngˉneiñ' do lɨ˜ dsíiñ'ˉ jo̱ casɨ́'ˉreiñ': —Jmɨnáˉ güɨ́ɨngˊ lɨ˜ dsíin'ˆ na, Zaqueo, co̱' lana 'néˉ nija̱a̱ˉ fɨˊ quíi'ˉ.
42019006	Jo̱ mɨ˜ canúuˉ Zaqueo lajo̱, guiʉ́bˉ jmóorˋ, jo̱ dsifɨˊ ladob cajgáiñˉ e cango'íiñ'ˇ Jesús, jo̱ co̱lɨɨm˜ cangáiñ'ˉ có̱o̱'˜ dseaˋ do fɨˊ quiá'rˉ.
42019007	Jo̱ mɨ˜ cangáˉ jaléng'ˋ dseaˋ e cangóˉ Jesús fɨˊ quiá'ˉ i̱ nodsicuuˉ i̱ siiˋ Zaqueo do, dsifɨˊ lajo̱ canaaiñˋ éeiñˋ Jesús, jo̱ fé'rˋ e dseaˋ do cangoje̱r˜ fɨˊ quiá'ˉ jaangˋ dseaˋ i̱ røøngˋ dseeˉ eáangˊ.
42019008	Jo̱ mɨ˜ nineáaiñˊ fɨˊ quiá'ˉ Zaqueo, lalab cajíñ'ˉ do casɨ́'rˉ Fíiˋnaa' Jesús: —Janú'ˋ, Fíiˋi, lana nicuǿˆø jaléng'ˋ dseaˋ tiñíingˉ condseá'ˉ jalé'ˋ e seaˋ quiéˉe, jo̱ quiá'ˉ lajaangˋ lajaangˋ dseaˋ i̱ nɨcajméˉe ɨ̱ɨ̱ˋ quiá'ˉ, lana nijá̱a̱'˜a̱re quiʉ̱́ˋ 'lé'ˋguɨ laco̱' jí̱i̱'˜ e nɨcacá̱ˉa̱ quiá'rˉ do.
42019009	Jo̱ mɨ˜ canúuˉ Jesús lajo̱, lalab casɨ́'rˉ dseaˋ do: —Jmɨɨ˜ na nɨseengˋ dseaˋ e fɨˊ dsíiˊ sɨnʉ́ʉˆ la i̱ nɨcaláangˉ jee˜ jalé'ˋ dseeˉ quiá'ˉ, co̱' i̱ dseañʉ'ˋ na nɨcajmilir˜ e lɨ́ɨmˊbre sɨju̱ˇ 'lɨɨ˜ yʉ́ʉ'˜ Abraham cajo̱.
42019010	Co̱' jnea˜, dseaˋ i̱ jáaˊ fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, cagáˉa e lɨ́'ˆ laco̱' caga'nén'ˋn jo̱guɨ e cagaleaanˆ jaléng'ˋ dseaˋ i̱ røøngˋ dseeˉ fɨˊ quiniˇ Fidiéeˇ.
42019011	Jo̱ mɨ˜ cangɨ́ˋ jo̱, lajeeˇ iuungˉ Jesús fɨˊ e ngóorˊ có̱o̱'˜ dseaˋ quiá'rˉ fɨˊ Jerusalén, jo̱ ca'e'rˊ jaléng'ˋ dseaˋ do co̱o̱ˋ júuˆ já'ˉ e lafa' júuˆ cuento, dsʉco̱' nɨjaquiéemˊ e niguilíiñˉ fɨˊ Jerusalén, jo̱ fɨˊ jo̱b ɨˊ dsíiˊ jaléng'ˋ dseaˋ e Jesús niquiʉ́'rˉ ta˜ jee˜ jaléng'ˋ dseaˋ góorˋ dseaˋ Israel lɨ́'ˆ laco̱'guɨ la jmóoˋ jaangˋ dseata˜ dseaˋ féng'ˊ i̱ seengˋ fɨˊ jmɨgüíˋ la.
42019012	Jo̱ lalab casɨ́'rˉ jaléng'ˋ i̱ dseaˋ do: —Co̱o̱ˋ née'˜ calɨséngˋ jaangˋ dseaˋ 'gooˋ, jo̱ calɨ'iiñ˜ e nilíiñˉ dseata˜ dseaˋ féng'ˊ fɨˊ co̱o̱ˋ fɨɨˋ lɨ˜ huí̱i̱ˆ. Jo̱ mɨ˜ ca'íñ'ˋ e ta˜ do, 'néˉ niquɨm'ˉtu̱r fɨˊ góorˋ, co̱' fɨˊ jo̱b lɨ˜ nilíiñˉ dseata˜ dseaˋ féng'ˊ.
42019013	Dsʉ' nʉ́'ˉguɨ e nigüɨ'ɨ́ɨrˊ lɨ˜ nidsi'íiñ'˜ e ta˜ do, catǿ'rˉ guíngˉ dseaˋ 'léeng'˜ quiá'rˉ, jo̱ cacuø'ˊreiñ' do jmá'ˉ có̱ˋ cuuˉ e 'mo'ˆ eáangˊ lajaangˋ lajaaiñˋ jo̱ cajíñ'ˉ casɨ́'ˉreiñ': “Jmeeˉna' ta˜ có̱o̱'˜ e cuuˉ la lajeeˇ ninii˜i jo̱ cartɨˊ nigüeáng'ˊtú̱u̱.”
42019014	Jo̱ dsʉ' jaléng'ˋ dseaˋ góoˋ i̱ dseata˜ dseaˋ féng'ˊ do jaˋ iiñ˜ e nilíiñ'ˉ do e ta˜ jo̱, co̱' dsíng'ˉ 'ní'ˋ níingˉneiñ', jo̱ba' casíiñ'ˋ do nifɨˊguɨ tú̱ˉ 'nɨˊ mɨ́ɨng'˜ dseaˋ i̱ caguijmée'ˇ júuˆ i̱ dseaˋ nija̱'ˉ ta˜ do e jaˋ jíi'r˜ i̱ dseaˋ góorˋ do fa' e i̱ do nilíingˉ dseata˜ dseaˋ féng'ˊ quiá'rˉ.
42019015	’Jo̱ dsʉ' jaˋ lɨ˜ cacǿng'ˋ, co̱' calɨ́mˉ i̱ dseaˋ do dseata˜ dseaˋ féng'ˊ lají̱i̱'˜ laco̱' ta˜ cahuɨ̱́'ˋ. Jo̱ mɨ˜ cangoyúung'˜ jo̱, cangám'ˉtu̱r fɨˊ góorˋ. Jo̱ mɨ˜ caguiéiñ'ˉ fɨˊ quiá'rˉ, jo̱ caquiʉ'rˊ ta˜ e calɨté'ˆ i̱ dseaˋ guíngˉ i̱ cacuø'rˊ cuuˉ do lamɨ˜ nʉ́'ˉguɨ e nigüɨ'ɨ́ɨrˊ nidsérˉ, co̱' calɨ'iiñ˜ e calɨdseáangˊ dsíirˊ jial tíiˊ cuuˉ nɨcalɨ́iñ'ˉ do lajaangˋ lajaaiñˋ.
42019016	Jo̱ mɨ˜ caguiéˉ i̱ la'uii˜ do, jo̱ba' cajíñ'ˉ casɨ́'rˉ i̱ dseata˜ dseaˋ féng'ˊ do: “Fíiˋi, cajméˉbaa ta˜ có̱o̱'˜ e cuuˉ e casee'˜ có̱o̱'˜ jnea˜ do, jo̱ nɨcalɨ́'ˉbaa guíˉ 'lé'ˋguɨ e laco̱' jí̱i̱'˜ e casee'˜ do.”
42019017	Jo̱ba' cajíng'ˉ i̱ dseata˜ dseaˋ féng'ˊ do casɨ́'rˉ i̱ dseaˋ 'léeng'˜ quiá'rˉ do: “Eáamˊ guiʉ́ˉ lajo̱, 'nʉbˋ jaangˋ dseaˋ 'léeng'˜ i̱ guiúngˉ, co̱' tɨɨmˋba' jmé'ˆ ta˜ có̱o̱'˜ capí'ˆ cuuˉ, jo̱ lana nicuǿøˆø 'nʉˋ e nilíin'ˉ jaangˋ dseata˜ quiá'ˉ guíˉ fɨɨˋ.”
42019018	Jo̱ mɨ˜ cangɨ́ˋ jo̱, caguiéˉ jaangˋguɨ i̱ dseaˋ 'léeng'˜ do, jo̱ casɨ́'rˉ i̱ dseata˜ dseaˋ féng'ˊ do jo̱ cajíñ'ˉ: “Fíiˋi, cajméˉbaa ta˜ có̱o̱'˜ e cuuˉ e casee'˜ có̱o̱'˜ jnea˜ do, jo̱ lana nɨcalɨ́'ˉɨ 'ñiáˋ 'lé'ˋguɨ lajo̱.”
42019019	Jo̱ba' cañíiˋ i̱ dseata˜ dseaˋ féng'ˊ do quiá'ˉ i̱ dseaˋ 'léeng'˜ quiá'rˉ do jo̱ casɨ́'ˉreiñ': “Nicuǿøˆbaa 'nʉˋ e nilíin'ˉ dseata˜ quiá'ˉ 'ñiáˋ fɨɨˋ cajo̱.”
42019020	Jo̱ mɨ˜ cangɨ́ˋ jo̱, caguiéˉ jaangˋguɨ i̱ dseaˋ 'léeng'˜ do, jo̱ casɨ́'rˉ i̱ dseata˜ dseaˋ féng'ˊ do jo̱ cajíñ'ˉ: “Fíiˋi, lab quie̱e̱˜e̱ cuuˉ quíi'ˉ e casee'˜ có̱o̱'˜ jnea˜ do. Ca'meáˋbaa laco̱' mɨ˜ ca'íin'˜n do,
42019021	co̱' 'gǿm'ˋbaa 'nʉˋ, co̱' lɨ́'ˆ tɨˊ o'ˊ e sɨtɨ́ɨng'ˇ jalé'ˋ ta˜ jmóoˋ dseaˋ jiém'ˋ.”
42019022	Jo̱ba' cañíiˋ i̱ dseata˜ dseaˋ féng'ˊ do quiá'ˉ i̱ dseaˋ 'léeng'˜ quiá'rˉ do jo̱ casɨ́'ˉreiñ': “'Nʉbˋ jaangˋ dseaˋ 'léeng'˜ i̱ fɨ'ˊ i̱ sooˋ dsíiˊ, jo̱ lana nijmiti˜baa lají̱i̱'˜ e nɨcafée'˜ na.
42019023	Song niñíˆbɨ' e sɨtɨ́ɨnˇn cuuˉ quiá'ˉ jalé'ˋ ta˜ jmóoˋ jaléng'ˋ dseaˋ jiéng'ˋ, jo̱ba' ¿jialɨ'ˊ jaˋ caguite̱'ˋ e cuuˉ quiéˉe do fɨˊ banco e laco̱' seaˋba' e dsíˋ mɨ˜ cagüean'ˉn?”
42019024	Jo̱ba' caquiʉ'ˊ i̱ dseata˜ dseaˋ féng'ˊ do ta˜ quiá'ˉ jaléng'ˋ i̱ dseaˋ i̱ teáangˉ do jo̱ casɨ́'ˉreiñ': “Gui˜na' cuuˉ e quie̱rˊ na, jo̱ cuǿø'˜na' i̱ dseaˋ i̱ quie̱ˊ jmiguiʉˊguɨ na.”
42019025	Jo̱ mɨ˜ canúuˉ jaléng'ˋ i̱ dseaˋ do e cajíng'ˉ i̱ dseata˜ dseaˋ féng'ˊ do lado, jo̱ cañíirˋ lajaléiñ'ˋ do jo̱ cajíñ'ˉ: “Fíiˋnaa', jialɨ'ˊ e i̱ na niñíiñˋ, co̱' guíˉguɨ cuuˉ nɨquie̱rˊ.”
42019026	Jo̱ba' cañíiˋ i̱ dseata˜ dseaˋ féng'ˊ do quiá'ˉ i̱ dseaˋ do jo̱ casɨ́'ˉreiñ': “Nɨñíbˆ 'nʉ́'ˋ e jaléng'ˋ dseaˋ i̱ seaˋ quiá'ˉ, jmiguiʉˊguɨ nilɨseaˋ quiá'rˉ; dsʉ' jaléng'ˋ dseaˋ i̱ jaˋ seaˋ quiá'ˉ, conguiabˊ ni'íingˉ e capí'ˆ e seaˋ quiá'rˉ.
42019027	Jo̱ lana niñijéengˋdu' jaléng'ˋ dseaˋ i̱ jaˋ calɨ'iing˜ e nilíinˉn dseata˜ dseaˋ féng'ˊ, jo̱ nijngáng'ˆna'r fɨˊ quiniiˉ la lana.”
42019028	Jo̱ mɨ˜ cangɨ́ˋ e ca'e'ˊ Jesús jaléng'ˋ i̱ dseaˋ do e júuˆ na, jo̱ba' ca'íbˉtu̱r fɨˊ iuuiñˉ e ngóorˊ fɨˊ Jerusalén.
42019029	Jo̱ mɨ˜ nɨjaquiéengˊ e niguiéerˊ fɨˊ quiá̱'ˉ co̱o̱ˋ fɨɨˋ e siiˋ Betania có̱o̱'˜ co̱o̱ˋguɨ fɨɨˋ e siiˋ Betfagé, fɨɨˋ e néeˊ tɨɨˉ mó'ˋ e siiˋ Olivos quiá̱'ˉ fɨɨˋ Jerusalén, jo̱ fɨˊ jo̱b casíiñˋ gángˉ i̱ dseaˋ guitúungˋ quiá'rˉ do
42019030	jo̱ cajíñ'ˉ casɨ́'ˉreiñ': —Güɨlíingˉdu' e fɨɨˋ e néeˊ quiá̱'ˉguɨ na, jo̱ mɨ˜ niguilíingˉna' fɨˊ jo̱, jo̱ nimáang˜na' jaangˋ bú'ˆ i̱ sing'ˊ 'ñúung'˜ i̱ jaˋ i̱i̱ˋ mɨˊ caguáˋ jí̱i̱'˜ jaangˋ. Jo̱ síing'˜na're' jo̱ ñijéengˋna're' fɨˊ la.
42019031	Jo̱ song i̱i̱ˋ jmɨngɨ́'ˉ 'nʉ́'ˋ jialɨ'ˊ sɨ́ɨng'˜na're', jo̱ba' nifɨ́'ˆna'r: “E Fíiˋbaa' 'neángˉtear i̱ bú'ˆ la lana.”
42019032	Jo̱ mɨ˜ cangoyúung'˜ e canúuˉ i̱ dseaˋ gángˉ do lado, jo̱ cangolíimˉbre jóng. Jo̱ mɨ˜ caguilíiñˉ e fɨɨˋ do, jo̱b calɨti˜ jí̱i̱'˜ laco̱' cajíng'ˉ Jesús lamɨ˜ jéengˊguɨ do.
42019033	Jo̱ lajeeˇ e taaiñ˜ e sɨ'rˊ lɨ˜ 'ñʉ́ʉˊ quiá'ˉ i̱ bú'ˆ do, dob caguilíingˉ dseaˋ fii˜ i̱ jó'ˋ do, jo̱ casɨ́'rˉ i̱ dseaˋ gángˉ do jo̱ cajíñ'ˉ: —¿Jialɨ'ˊ sɨ́ɨng'˜na' bú'ˆ quíˉnaa'?
42019034	Jo̱ba' cañíiˋ i̱ dseaˋ gángˉ do quiá'ˉ i̱ dseaˋ fii˜ bú'ˆ do jo̱ casɨ́'ˉreiñ': —Co̱' lana 'neángˉtea Fíiˋnaa' i̱ bú'ˆ la, jo̱ba' sɨ́ɨng'˜na're'.
42019035	Jo̱ catǿbˉ i̱ dseaˋ gángˉ do i̱ jó'ˋ do, jo̱ casɨfɨ́rˋ tú̱ˉ 'nɨˊ sɨ̱'rˆ fɨˊ mocóoiñ'˜ do. Jo̱ mɨ˜ caguilíiñˋ fɨˊ lɨ˜ táangˋ Jesús, mɨfɨ́ɨngˋ caguiéemˋbre dseaˋ do.
42019036	Jo̱ laco̱' iuungˉ Jesús fɨˊ e ngóorˊ fɨˊ Jerusalén, lajaléng'ˋ dseaˋ i̱ ngolíingˉ có̱o̱'r˜ do canaaiñˋ ni'rˊ jalé'ˋ sɨ̱'rˆ guiá'ˆ fɨˊ fɨˊ lɨ˜ ningɨ́ngˉ dseaˋ do.
42019037	Jo̱ mɨ˜ canaangˋ jgáangˋ lajaléng'ˋ i̱ dseaˋ do fɨˊ dse'ˋ mó'ˋ Olivos, canaaiñˋ tɨ'áiñ'ˋ Fidiéeˇ e iáangˋ dsíirˊ jo̱guɨ jmiféiñ'ˊ dseaˋ do quiá'ˉ jalé'ˋ e quɨ́ɨ'˜ jmɨɨ˜ e nɨcajméeˋ dseaˋ do e dsigáˋ dsíiˊ dseaˋ.
42019038	Jo̱ jalém'ˋ i̱ dseaˋ do canaaiñˋ fé'rˋ jo̱ cajíñ'ˉ: —¡Majmiféng'ˊnaa' i̱ dseata˜ dseaˋ féng'ˊ i̱ güeang'ˆ i̱ jáaˊ cuaiñ˜ quiá'ˉ Fidiéeˇ! ¡Jo̱ lana juguiʉ́ˉjiʉ quiá'ˉ dseaˋ fɨˊ ñifɨ́ˉ, jo̱ güɨjmɨ'gooˉbaa' Fidiéeˇ dseaˋ guiing˜ fɨˊ jo̱!
42019039	Jo̱ mɨ˜ canúuˉ jaléng'ˋ dseaˋ Israel i̱ lɨ́ɨngˊ dseaˋ fariseo i̱ ngolíingˉ do e fé'ˋ jaléng'ˋ i̱ dseaˋ do lado, jo̱ba' casɨ́'rˉ Jesús lala jo̱ cajíñ'ˉ: —Tɨfa'ˊ, jíingˊ jaléng'ˋ dseaˋ quíi'ˉ laco̱' joˋ güɨjmiféng'ˊlɨr 'nʉˋ.
42019040	Dsʉ' Jesús cañíirˋ quiá'ˉ i̱ dseaˋ Israel i̱ lɨ́ɨngˊ dseaˋ fariseo do jo̱ casɨ́'ˉreiñ' jo̱ cajíñ'ˉ: —Lɨ́'ˆ jí̱i̱'˜ laba' lɨ́ɨˊ, co̱' fɨng song joˋ jmiféng'ˊ jaléng'ˋ i̱ dseaˋ la jnea˜, jo̱ba' jalé'ˋ cu̱u̱b˜ niró̱o̱ˉ jóng jo̱ nifé'ˋ e jmiféng'ˊ jnea˜.
42019041	Jo̱ malɨɨ˜guɨjiʉ lajo̱, mɨ˜ caguilíiñˉ quiá̱'ˉ Jerusalén fɨˊ lɨ˜ nɨjnéengˉ e fɨɨˋ jo̱, jo̱ canaangˋ Jesús quɨ'ˊbre uii˜ quiá'ˉ jaléng'ˋ dseaˋ i̱ neáangˊ fɨˊ jo̱
42019042	jo̱ cajíñ'ˉ: —¡Fa'jiʉ e já'ˉ lɨ́ɨngˋ 'nʉ́'ˋ, dseaˋ neáangˊna' fɨˊ na, jalé'ˋ júuˆ quiéˉe, jo̱ba' latɨˊ lanab jóng nilɨseengˋna' juguiʉ́ˉ júuˆ røøˋ có̱o̱'˜ Fidiéeˇ! Jo̱ dsʉ' lana jaˋ quɨ́'ˉ jmɨɨ˜ ningáng'ˋna' jalé'ˋ júuˆ quiéˉe, co̱' jaˋ iing˜na' núuˆna'.
42019043	Jo̱ dsʉ' niguiéebˊ jmɨɨ˜ mɨ˜ nidsingɨ́ɨngˉna' iihuɨ́ɨˊ mɨ˜ tɨˊ lɨ˜ nirɨ̱́ˉ jaléng'ˋ dseaˋ i̱ 'ní'ˋ níingˉ 'nʉ́'ˋ lacúng'ˊ lajíingˋ e fɨɨˋ la, jo̱ nijmérˉ mɨ́ɨ'˜ có̱o̱'˜ 'nʉ́'ˋ,
42019044	jo̱ nijngáiñ'ˉ jaléng'ˋ 'nʉ́'ˋ. Jo̱ lɨ́ˉ jo̱, niquɨ́'rˋ jalé'ˋ 'nʉ́ˆna' catɨˊ tɨɨˉ fɨɨˋ, jo̱ jí̱i̱'˜ co̱o̱ˋ cu̱u̱˜ joˋ nisérˉ fa' e sɨfɨ́ɨngˇguɨ e quie̱ˊguɨ eáangˆ 'nʉ́ˆna', dsʉco̱' jaˋ calɨcuíingˋna' jnea˜ e lɨ́ɨnˊn Dseaˋ Jmáangˉ mɨ˜ cataan˜n jee˜ 'nʉ́'ˋ fɨˊ jmɨgüíˋ la.
42019045	Jo̱ mɨ˜ cangɨ́ˋ jo̱, mɨ˜ caguiéˉ Jesús fɨˊ Jerusalén, dsifɨˊ ladob ca'írˉ fɨˊ dsíiˊ sɨnʉ́ʉˆ guá'ˉ quiá'ˉ dseaˋ góorˋ dseaˋ Israel. Jo̱ mɨ˜ cangáiñˉ jaléng'ˋ dseaˋ i̱ teáang'˜ ta˜ jmóoˋ 'móo'˜ có̱o̱'˜ jalé'ˋ e 'nɨ́ɨrˋ, jo̱ dsifɨˊ ladob ca'ǿøngˋneiñ'
42019046	jo̱ cajíñ'ˉ casɨ́'ˉreiñ': —Lalab fé'ˋ fɨˊ ni˜ jiˋ quiá'ˉ Fidiéeˇ: “E fɨˊ dsíiˊ sɨnʉ́ʉˆ guá'ˉ quiéˉe la íingˆ ta˜ e jmiféng'ˊ dseaˋ jneab˜”; jo̱ dsʉ' 'nʉ́'ˋ nɨcajmeeˉna' lɨ˜ cúng'ˊ seáng'ˊ jaléng'ˋ ɨ̱ɨ̱ˋ có̱o̱'˜ jalé'ˋ e jmooˋna' lana.
42019047	Jo̱ mɨ˜ cangɨ́ˋ jo̱, laco̱o̱ˋ jmɨɨb˜ dséeˊ Jesús e dsi'ée'r˜ jaléng'ˋ dseaˋ jalé'ˋ júuˆ quiá'ˉ Fidiéeˇ e fɨˊ guá'ˉ do. Jo̱ lajeeˇ jo̱ jaléng'ˋ fii˜ jmidseaˋ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel có̱o̱'˜guɨ jaléng'ˋ dseata˜ i̱ seengˋ fɨˊ Jerusalén jmóorˋ quijí̱ˉ quiá'ˉ jial nijngáiñ'ˉ dseaˋ do,
42019048	jo̱ dsʉ' jaˋ lɨɨng˜ niguié'rˊ jial nijmérˉ lajo̱, co̱' jalém'ˋ i̱ dseaˋ teáang'˜ núuˋ do tɨbˊ dsíirˊ e núurˋ jalé'ˋ júuˆ e eˊ dseaˋ do.
42020001	Jo̱ co̱o̱ˋ jmɨɨ˜ mɨ˜ cangɨ́ˋ e jo̱, lajeeˇ e táangˋ Jesús fɨˊ guá'ˉ e erˊ jo̱guɨ guiarˊ júuˆ quiá'ˉ Fidiéeˇ jee˜ jaléng'ˋ dseaˋ quiá'ˉ jial nileángˋ dseaˋ jee˜ jalé'ˋ dseeˉ quiá'rˉ, jo̱ lajeeˇ jo̱b caguilíingˉ jaléng'ˋ fii˜ jmidseaˋ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ góorˋ dseaˋ Israel có̱o̱'˜guɨ jaléng'ˋ yʉ́ʉ'˜ dseaˋ cǿøng'˜ quiá'ˉ e guá'ˉ do,
42020002	jo̱ casɨ́'rˉ Jesús lala jo̱ cajíñ'ˉ: —Jmeeˉ júuˆ i̱˜ quiʉ'ˊ ta˜ quíi'ˉ e jmoo'ˋ jalé'ˋ e jmoo'ˋ na. Jo̱ ¿i̱˜ cacuø'ˊ 'nʉˋ e ta˜ na?
42020003	Jo̱ba' cañíiˋ Jesús quiá'ˉ jaléng'ˋ i̱ dseaˋ do jo̱ casɨ́'ˉreiñ': —Seaˋbɨ co̱o̱ˋ e 'néˉ nijmɨngɨ́ɨ'ˇ jnea˜ 'nʉ́'ˋ cajo̱. Ñiiˉna' quiéˉe lana.
42020004	¿I̱˜ i̱ caquiʉ'ˊ ta˜ quiá'ˉ i̱ Juan e caseáaiñˋ dseaˋ jmɨɨˋ? ¿Su Fidiéeˇ o̱fa' dseaˋ jmɨgüíbˋ é?
42020005	Jo̱ mɨ˜ canúuˉ jaléng'ˋ i̱ dseaˋ do e cajíng'ˉ Jesús lado, jo̱ lajeeˇ yaam˜bre canaaiñˋ sɨ́ɨiñˋ jo̱ sɨ́'ˋ rúiñ'ˋ: —¿Jial nisíi'˜naa'r, faa˜aa'? Song casíi'˜naa'r e Fidiéebˇ casíingˋ dseaˋ do, jo̱ba' nijíñ'ˉ nisɨ́'rˋ jneaa˜aa' jóng: “¿Jialɨ'ˊ jaˋ já'ˉ calɨ́ngˉna' jalé'ˋ júuˆ quiá'rˉ?”
42020006	Jo̱ song nisíi'˜na'r e dseaˋ jmɨgüíbˋ caquiʉ'ˊ ta˜ quiá'ˉ i̱ Juan do, jo̱ba' jaléng'ˋ i̱ dseaˋ la fø'ˊ nijngám'ˉbre jneaa˜aa' jóng có̱o̱'˜ jmang'ˉ cu̱u̱˜, co̱' ñiˊbre guiʉ́ˉ e cajáˉ i̱ Juan do e fé'rˋ cuaiñ˜ quiá'ˉ Fidiéeˇ.
42020007	Jo̱ jí̱i̱'˜ jaangˋ i̱ dseaˋ do jaˋ cateáˉ dsíirˊ fa' eeˋ cañíirˋ quiá'ˉ Jesús cuaiñ˜ quiá'ˉ i̱ Juan do, jo̱ lɨ́'ˆ casɨ́'rˉ dseaˋ do e jaˋ ñiˊbre.
42020008	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —O̱'guɨ jnea˜ nijmée'˜ 'nʉ́'ˋ júuˆ cajo̱ i̱˜ i̱ quiʉ'ˊ ta˜ quiéˉe e jmóoˋo jalé'ˋ e jmóoˋo la lana.
42020009	Jo̱ dsifɨˊ mɨ˜ cangɨ́ˋ jo̱, jo̱ canaangˋ Jesús e e'rˊ jaléng'ˋ i̱ dseaˋ do co̱o̱ˋ júuˆ já'ˉ e lafa' júuˆ cuento, jo̱ casɨ́'ˉreiñ' do lala jo̱ cajíñ'ˉ: —Co̱o̱ˋ née'˜ nicalɨséngˋ jaangˋ dseañʉ'ˋ jo̱ nicajnírˋ jmang'ˉ huɨɨngˋ jǿ'ˆ latøøngˉ fɨˊ ni˜ uǿˉ quiá'rˉ. Jo̱ mɨ˜ cató'ˊ e caguiarˊ guiʉ́ˉ lajalé'ˋ e do, jo̱ catáiñ'ˋ dseaˋ 'léeng'˜ i̱ cane'ˉ ni˜ latøøngˉ e uǿˉ do i̱ nijméˉ ta˜ jmá'ˉjiʉ. Jo̱ mɨ˜ calɨ́ˉ jo̱, jo̱ cagüɨ'ɨ́ɨˊbre jo̱ cangórˉ fɨˊ lɨ˜ huí̱i̱ˆ.
42020010	Jo̱ mɨ˜ catɨ́ˋ í'ˋ e carooˋ e mɨ́'ˆ huɨɨngˋ jǿ'ˆ do, jo̱ caguiéiñ'ˊ jaangˋ dseaˋ quiá'rˉ e tɨˊ lɨ˜ táaiñˋ do i̱ cangomɨɨ˜ lají̱i̱'˜ guiéeˆ quiá'rˉ e catɨ́ɨiñˉ quiá'ˉ e ta˜ jmá'ˉjiʉ e jmóoˋ i̱ dseaˋ do fɨˊ ni˜ guóo'˜ uǿˉ quiá'rˉ. Jo̱ dsʉ' mɨ˜ caguiéng'ˉ i̱ dseaˋ quiá'rˉ do e lɨ˜ taang˜ i̱ dseaˋ jmóoˋ ta˜ e uǿˉ do, caquié'ˊbiñ' do quiá'rˉ e lafa' e nicuǿ'ˉreiñ' do lají̱i̱'˜ guiéeˆ quiá'ˉ i̱ dseaˋ fii˜ uǿˉ do, jo̱ caguiém'ˊbreiñ' do calé'ˋ catú̱ˉ fɨˊ lɨ˜ cajárˉ, jo̱ jaˋ eeˋ cacuø'ˊreiñ' do jí̱i̱'˜ co̱o̱ˋ.
42020011	Jo̱ mɨ˜ calɨñiˊ i̱ dseaˋ fii˜ uǿˉ do e calɨ́ˉ lado, dsifɨˊ ladob caguiéiñ'ˊ jaangˋguɨ dseaˋ quiá'rˉ i̱ cangomɨɨ˜ guiéeˆ quiá'rˉ quiá'ˉ lají̱i̱'˜ ta˜ jmóoˋ uǿˉ quiá'rˉ. Jo̱ dsʉ' mɨ˜ caguiéng'ˉ i̱ dseaˋ quiá'rˉ do fɨˊ lɨ˜ taang˜ i̱ dseaˋ jmóoˋ ta˜ do, cacǿøm'˜bre cajo̱ lɨ́'ˆ laco̱'guɨ cangongɨ́ɨngˉ i̱ dseaˋ la'uii˜ do, jo̱ jí̱i̱'˜ co̱o̱ˋ jaˋ eeˋ cacuø'ˊreiñ' do cajo̱.
42020012	Jo̱ mɨ˜ calɨñiˊtu̱ i̱ dseaˋ fii˜ do e calɨ́ˉ lado, jo̱ caguiém'ˊbre jaangˋguɨ dseaˋ quiá'rˉ. Jo̱ dsʉ' gabˋ cajméeˋ i̱ dseaˋ jmóoˋ ta˜ do có̱o̱'˜ i̱ dseaˋ do cajo̱, co̱' caquiém'ˊbreiñ' jo̱guɨ cacuing'ˊneiñ', jo̱ jaˋ eeˋ cacuø'ˊreiñ' do jí̱i̱'˜ co̱o̱ˋ cajo̱, jo̱ ca'ǿømˋbreiñ' do.
42020013	’Jo̱ mɨ˜ cangɨ́ˋ jo̱, jo̱ ca'ɨ́ˋ dsíiˊ i̱ dseaˋ fii˜ uǿˉ do: “¿E˜ nijmee˜e náng? Jo̱ seemˋ camɨ́ɨng'˜ jó̱o̱ˋo̱ i̱ 'neáanˋn eáangˊ, jo̱ íbˋ niguiéen'˜n lana, jo̱ jangámˉ íˋguɨb i̱ nijmɨ'górˋ.”
42020014	Jo̱ dsʉ' mɨ˜ caguiéng'ˉ i̱ sɨming'ˋ do lɨ˜ taang˜ i̱ dseaˋ jmóoˋ ta˜ do, jo̱ dsifɨˊ ladob canaaiñ'ˋ do sɨ́ɨiñˋ lajeeˇ yaaiñˇ: “Jí̱i̱'˜ i̱ nabing' i̱ seengˋ i̱ nilíingˉ fii˜ e uǿˉ la mɨ˜ nijúungˉ tiquiá'rˆ. Jo̱ba' majngáang'ˇnaa'r lana, ná la cagüéiñˉ fɨˊ la, jo̱ jnea'ˆ dseaˋ nilíiˉii' fii˜ latøøngˉ e uǿˉ la.”
42020015	Jo̱ mɨ˜ cangoyúung'˜ e casɨ́ɨngˉ i̱ dseaˋ do røøˋ lado, jo̱ caguíimˋbre i̱ sɨming'ˋ do jee˜ e uǿˉ e lɨ˜ sɨjnea˜ e huɨ̱ɨ̱ˋ huɨɨngˋ jǿ'ˆ do jo̱ fɨˊ jo̱b cajngang'ˊneiñ'. Jo̱ mɨ˜ cató'ˊ e jmóoˋ Jesús e júuˆ na, jo̱ cajmɨngɨ'rˊ lajaléng'ˋ i̱ dseaˋ i̱ teáangˉ do jo̱ casɨ́'ˉreiñ' lala jo̱ cajíñ'ˉ: —¿E˜ lɨ́ɨngˉna' e nijméˉ i̱ dseaˋ fii˜ e uǿˉ do mɨ˜ nilɨñirˊ e nɨcajngam'ˊ jaléng'ˋ i̱ dseaˋ 'léeng'˜ do jó̱o̱rˊ?
42020016	Co̱' nidsém'ˉbre, jo̱ mɨ˜ niguieiñ'ˊ nijngám'ˉbre lajaléng'ˋ i̱ dseaˋ 'léeng'˜ do, jo̱ i̱ jiém'ˋ nitáiñ'ˊ i̱ nijméˉ ta˜ e uǿˉ quiá'rˉ do. Jo̱ mɨ˜ canúuˉ jaléng'ˋ i̱ dseaˋ i̱ teáangˉ do e cajíng'ˉ Jesús lado, lajalém'ˋbre cañíirˋ jo̱ cajíñ'ˉ: —Jaˋ güɨlɨ'iing˜ dsíiˊ Fidiéeˇ e nilíˋ lajo̱.
42020017	Jo̱ mɨ˜ canúuˉ Jesús e cajíng'ˉ jaléng'ˋ i̱ dseaˋ do lado, jo̱ lɨ́'ˆ cajǿømˉbreiñ' do, jo̱ lɨ́ˉ jo̱ casɨ́'ˉreiñ' do lala jo̱ cajíñ'ˉ: —¿E˜ e lɨ́ɨngˉna' e guǿng'ˋ e tó̱o̱ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala?: E cu̱u̱˜ e jaˋ calɨjíi'˜ i̱ dseaˋ i̱ jmo'ˊ 'nʉ́ʉˊ, lana nɨlɨ́ɨˊ co̱o̱ˋ cu̱u̱˜ e niingˉguɨ quiá'ˉ tɨɨˉ fɨɨˋ.
42020018	Jo̱ doñiˊ i̱i̱ˋ i̱ catɨtaangˇ e fɨˊ ni˜ e cu̱u̱˜ do, jo̱ba' cuib'ˆ nilíiñˉ jóng. Jo̱guɨ fɨng song e cu̱u̱˜ do cató'ˋ jo̱ cajlɨ́ngˉ jaangˋ dseaˋ, jo̱ba' conguiaˊ tʉ́ʉb'˜ nilíiñˉ jóng.
42020019	Jo̱ mɨ˜ canúuˉ jaléng'ˋ fii˜ jmidseaˋ có̱o̱'˜ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel e cajíng'ˉ Jesús lado, jo̱ba' lajmɨnábˉ lamɨ˜ iiñ˜ nisáiñ'ˊ dseaˋ do, co̱' calɨlí'rˆ e uii˜ quiá'ˉbre café'ˋ dseaˋ do. Jo̱ dsʉ' jí̱i̱'˜ co̱o̱ˋ jaˋ eeˋ cateáˉ dsíirˊ fa' eeˋ cajmeáiñ'ˋ dseaˋ do, co̱' 'gǿm'ˋbre jaléng'ˋ dseaˋ fɨɨˋ i̱ tɨˊ dsíiˊ núuˋ jalé'ˋ júuˆ quiá'ˉ Jesús.
42020020	Jo̱ mɨ˜ cangɨ́ˋ jo̱, jaléng'ˋ i̱ tɨfa'ˊ do có̱o̱'˜guɨ jaléng'ˋ jmidseaˋ casɨ́ɨiñˉ lajeeˇ la'ó'ˋ yaaiñ˜ e casíiñˋ co̱o̱ˋ tú̱ˉ mɨ́ɨng'˜ dseaˋ i̱ nijméˉ lafa' dseaˋ guiʉ́ˉ dsíiˊ có̱o̱'˜ Jesús, jo̱ cajméerˋ lajo̱ quiá'ˉ e nijméiñ'ˉ do quijí̱ˉ jial nifé'ˋ dseaˋ do júuˆ guíiˉ, co̱' ɨˊ dsíirˊ e fa' lajo̱ nilí'rˋ e nitɨsɨ́ɨng'ˇ dseaˋ do fɨˊ quiniˇ dseata˜.
42020021	Jo̱ba' mɨ˜ caguilíiñ'ˉ do fɨˊ lɨ˜ táangˋ Jesús, jo̱ cajmɨngɨ'rˊ dseaˋ do lala jo̱ cajíñ'ˉ: —Tɨfa'ˊ, nɨneb˜ jnea'ˆ røøˋ e jmang'ˉ júuˆ jáb'ˉ jalé'ˋ e eˋ 'nʉˋ, jo̱guɨ jaˋ jǿøˉ 'nʉˋ cajo̱ jial lɨ́ɨngˊ dseaˋ lɨ́'ˆ caluuˇ, jo̱guɨ 'nʉˋ e'ˊ jnea'ˆ jial dseáng'ˉ laco̱' iing˜ Fidiéeˇ e se̱e̱ˉnaa'.
42020022	Jo̱ba' cajajmɨngɨ́ɨ'ˇnaa' 'nʉˋ: ¿Su 'néˆ niquíˆnaa' cuuˉ e catɨ́ɨngˉ dseata˜ dseaˋ féng'ˊ i̱ guiing˜ fɨˊ Roma o̱si jaˋ 'néˉ quíˆnaa' é?
42020023	Jo̱ dsʉ' dsifɨˊ ladob calɨlí'ˆ Jesús e iing˜ i̱ dseaˋ do nijmɨgǿøngˋneiñ', jo̱ba' cajíñ'ˉ casɨ́'ˉreiñ':
42020024	—Ée'˜na' jnea˜ co̱o̱ˋ cuuˉ. Jo̱ba' neˇduu' jial lɨ́ɨˊ, jo̱ ¿i̱˜ dseaˋ i̱ táangˋ fɨˊ ni˜ la jo̱guɨ jial siirˋ? Jo̱ba' cañíiˋ i̱ dseaˋ do casɨ́'rˉ Jesús jo̱ cajíñ'ˉ: —Dseata˜ dseaˋ féng'ˊ i̱ guiing˜ fɨˊ Romab táangˋ fɨˊ na.
42020025	Jo̱ba' cañíiˋtu̱ Jesús jo̱ casɨ́'rˉ i̱ dseaˋ do: —Lají̱i̱'˜ e catɨ́ɨngˉ dseata˜ dseaˋ féng'ˊ, cuǿø'˜na' dseata˜ dseaˋ féng'ˊ; jo̱guɨ lají̱i̱'˜ e catɨ́ɨngˉ Fidiéeˇ, cuǿø'˜na' Fidiéeˇ cajo̱.
42020026	Jo̱ dsíng'ˉ cangogáˋ dsíiˊ i̱ dseaˋ i̱ téengˋ Jesús do mɨ˜ cañíiˋ dseaˋ do lado fɨˊ quiniˇ jaléng'ˋ i̱ dseaˋ i̱ teáangˉ do, co̱' lɨ́'ˆ lɨˊ cango'góˋguɨ dsíiˊbre lají̱i̱'˜ e cañíiˋ dseaˋ do, jo̱ tiibˉ caje̱rˊ lajɨɨiñˋ do.
42020027	Jo̱ mɨ˜ cangɨ́ˋ jo̱, caguilíingˉ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ saduceo fɨˊ lɨ˜ táangˋ Jesús. Jo̱ jaléng'ˋ i̱ dseaˋ saduceo do jaˋ já'ˉ lɨ́ɨiñˋ e nijí̱'ˊtu̱ jaléng'ˋ 'lɨɨ˜. Jo̱ba' cangojmɨngɨ́ɨ'rˇ dseaˋ do jo̱ cajíñ'ˉ:
42020028	—Tɨfa'ˊ, Moi˜ cajme'rˊ fɨˊ ni˜ jiˋ quiá'rˉ e song cajúngˉ jaangˋ dseañʉ'ˋ jo̱ jaˋ jó̱o̱rˊ calɨséngˋ có̱o̱'˜ dseamɨ́ˋ quiá'rˉ, jo̱ba' 'néˉ nicúng'ˉ guóˋ i̱ dseamɨ́ˋ 'nɨ́ɨˉ do có̱o̱'˜ rúng'ˋ dseaˋ ngáang'˜ có̱o̱'˜ i̱ 'lɨɨ˜ do. Jo̱ i̱ yʉ̱ʉ̱ˋ la'uii˜ i̱ nilɨseengˋ quiá'rˉ có̱o̱'˜ i̱ dseañʉ'ˋ do, 'néˉ nijmérˉ e lafa' jó̱o̱bˊ i̱ dseañʉ'ˋ quiá'rˉ lamɨ˜ uii˜ do, co̱' lanab fé'ˋ fɨˊ ni˜ jiˋ quiá'ˉ Moi˜.
42020029	Jo̱ba' síi'˜na' 'nʉˋ e júuˆ la: Co̱o̱ˋ ya̱'ˊ calɨséngˋ guiángˉ dseañʉ'ˋ la'ó'ˋ rúiñ'ˋ, jo̱ i̱ dseaˋ nifɨˊ do cacúm'ˋ guóorˋ, jo̱ jaˋ e huǿøˉ cateáaiñˋ fɨˊ jmɨgüíˋ la co̱' cajúmˉbre, jo̱ jí̱i̱'˜ jaangˋ jó̱o̱rˊ jaˋ i̱i̱ˋ calɨséngˋ.
42020030	Jo̱ mɨ˜ cangɨ́ˋ e cajúngˉ i̱ dseañʉ'ˋ do, jo̱ cacúm'ˋ guooˋ i̱ dseamɨ́ˋ 'nɨ́ɨˉ do có̱o̱'˜ rúng'ˋ i̱ 'lɨɨ˜ dseañʉ'ˋ quiá'rˉ i̱ catɨ́ˋ gángˉ do. Jo̱ dsʉ' lajo̱b cangongɨ́ɨiñˉ cajo̱, co̱' cajúmˉbre, jo̱ jí̱i̱'˜ jaangˋ jó̱o̱rˊ jaˋ i̱i̱ˋ calɨséngˋ.
42020031	Jo̱ mɨ˜ cangɨ́ˋ jo̱, cacúm'ˋtu̱ guooˋ i̱ dseamɨ́ˋ do có̱o̱'˜ i̱ rúng'ˋ i̱ 'lɨɨ˜ dseañʉ'ˋ quiá'rˉ i̱ catɨ́ˋ gaangˋ do, jo̱ jaˋ huǿøˉ cangóˉ jo̱ cajúmˉbre cajo̱, jo̱ jí̱i̱'˜ jaangˋ jó̱o̱rˊ jaˋ i̱i̱ˋ calɨséngˋ. Jo̱ lajo̱b cangongɨ́ɨiñˉ lajaléiñ'ˋ do. Jo̱ co̱o̱bˋ mɨ˜ cató'ˊ júuiñˉ lajɨˋ guiáiñˉ do, jo̱ jí̱i̱'˜ jaangˋ jó̱o̱rˊ jaˋ i̱i̱ˋ calɨséngˋ.
42020032	Jo̱ dsʉ' joˋ huǿøˉ ngóˉ mɨ˜ cangɨ́ˋ jo̱, jo̱ cajúmˉ i̱ dseamɨ́ˋ do cajo̱.
42020033	Jo̱ba' jmɨngɨ́ɨ'ˇnaa' 'nʉˋ lana jial lɨ́ɨˊ mɨ˜ nitɨ́ˉ fɨɨˋ co̱o̱ˋ. ¿I̱˜ dseáng'ˉ dseamɨ́ˋ quiá'ˉ nilíingˉ i̱ dseamɨ́ˋ do lajeeˇ lajɨˋ guiángˉ i̱ dseañʉ'ˋ do? Co̱' lajɨˋ guiámˉbre cacúng'ˉ guórˋ có̱o̱'˜ i̱ dseamɨ́ˋ do fɨˊ jmɨgüíˋ la.
42020034	Jo̱ba' cañíiˋ Jesús quiá'ˉ i̱ dseaˋ saduceo do jo̱ cajíñ'ˉ casɨ́'ˉreiñ': —Cum'ˊ guooˋ jaléng'ˋ dseañʉ'ˋ dseamɨ́ˋ fɨˊ jmɨgüíˋ la.
42020035	Jo̱ dsʉ' jaléng'ˋ dseaˋ i̱ niñíingˋ e nijí̱'ˊtu̱r calé'ˋ catú̱ˉ jee˜ jaléng'ˋ 'lɨɨ˜ fɨˊ jmɨgüíˋ co̱o̱ˋ joˋ nicúng'ˉguɨ guoorˋ fɨˊ jo̱,
42020036	jo̱guɨ jaˋ quɨ́'ˉ jmɨɨ˜ fa' e nijúungˉguɨr, co̱' lajo̱b lɨ́ɨngˊ jaléng'ˋ ángeles quiá'ˉ Fidiéeˇ fɨˊ ñifɨ́ˉ, jaˋ cúng'ˋ guóorˋ o̱'guɨ júuiñˉ; jo̱guɨ jó̱o̱ˊ Fidiéeˇ nilíingˉ jaléng'ˋ i̱ dseaˋ do uíi'˜ e nɨcají̱'ˊtu̱r calé'ˋ catú̱ˉ.
42020037	Jo̱ jɨˋguɨ Moi˜ cajme'rˊ fɨˊ ni˜ jiˋ quiá'ˉ Fidiéeˇ e nijí̱b'ˊtu̱ 'lɨɨ˜, co̱' ie˜ lamɨ˜ cangárˉ e gui˜ co̱o̱ˋ 'mató̱o̱ˊ e gui˜ jɨˋ, jo̱ jee˜ e jɨˋ do café'ˋ Fíiˋnaa' jo̱ cajméerˋ júuˆ e íˋbre lɨ́ɨiñˊ Fidiéeˇ quiá'ˉ Abraham có̱o̱'˜guɨ Isáaˊ jo̱guɨ Jacóoˆ.
42020038	Dsʉco̱' Fidiéeˇ lɨ́ɨiñˊ Fidiéeˇ quiá'ˉ jaléng'ˋ dseaˋ jí̱'ˋ, jo̱ jaˋ lɨ́ɨiñˊ Fidiéeˇ quiá'ˉ jaléng'ˋ 'lɨɨ˜, co̱' jmang'ˆ dseaˋ jí̱'ˋbing' i̱ seengˋ cøøngˋ có̱o̱'˜ Fidiéeˇ.
42020039	Jo̱ mɨ˜ canúuˉ i̱ lɨɨng˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel do e cajíng'ˉ Jesús lado, jo̱ba' dsifɨˊ ladob cañíirˋ quiá'ˉ Jesús jo̱ casɨ́'rˉ dseaˋ do lala jo̱ cajíñ'ˉ: —Eáamˊ guiʉ́ˉ laco̱' cafée'˜ na, Tɨfa'ˊ.
42020040	Jo̱ mɨ˜ cangɨ́ˋ jo̱, jí̱i̱'˜ jaaiñ'ˋ do joˋ eeˋ cateáˉguɨ dsíirˊ fa' eeˋ cajmɨngɨ'ˊguɨr Jesús.
42020041	Jo̱ mɨ˜ cangɨ́ˋ jo̱, jo̱ cajmɨngɨ'ˊ Jesús jaléng'ˋ i̱ dseaˋ do jo̱ cajíñ'ˉ casɨ́'ˉreiñ': —¿Jialɨ'ˊ fé'ˋ dseaˋ e sɨju̱ˇ dseata˜ Davíb'ˆ lɨ́ɨngˊ Dseaˋ Jmáangˉ?
42020042	Co̱' lalab cajíng'ˉ dseata˜ Daví'ˆ fɨˊ ni˜ jiˋ quiá'ˉ Fidiéeˇ: Lalab cajíng'ˉ Fidiéeˇ casɨ́'rˉ Fíiˋi: “Níˋ lɨ́'ˉ lɨˊ dséeˊ laco̱' guiin˜n
42020043	cartɨˊ mɨ˜ nijmee˜e e jaléng'ˋ dseaˋ i̱ 'ní'ˋ níingˉ 'nʉˋ nisí'rˋ uǿˉ jnir˜ fɨˊ quiní'ˆ e laco̱' nijmɨ'górˋ 'nʉˋ.”
42020044	Jo̱ba' jmɨngɨɨˉ jnea˜ e song 'ñia'ˊbɨ dseata˜ Daví'ˆ sɨ́'rˋ Dseaˋ Jmáangˉ Fíiˋi, jo̱ba' ¿jial cuǿøngˋ e Dseaˋ Jmáangˉ lɨ́ɨiñˊ dseaˋ sɨju̱ˇ dseata˜ Daví'ˆ jóng?
42020045	Jo̱ lajeeˇ jo̱, fɨ́ɨmˊ dseaˋ teáaiñ'˜ e núurˋ jalé'ˋ júuˆ quiá'ˉ Jesús, jo̱ cajíng'ˉ dseaˋ do casɨ́'rˉ jaléng'ˋ dseaˋ i̱ ngɨˊ có̱o̱'r˜ do lala:
42020046	—Ñiing˜ óoˊna' có̱o̱'˜ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ góoˋnaa' dseaˋ Israel, co̱' jaléng'ˋ íˋ tɨˊ dsíirˊ e ngɨrˊ quie̱rˊ jalé'ˋ sɨ̱'ˆ dseaˋ 'gooˋ, jo̱guɨ dsíng'ˉ iiñ˜ e nijmiféng'ˊ dseaˋ írˋ mɨ˜ jié'ˋ jíñ'ˊ dseaˋ lacaangˋ fɨˊ jee˜ 'nʉ́ʉˊ, jo̱ mɨrˊ 'masii˜ e niingˉguɨ mɨ˜ dsilíiñˉ fɨˊ sɨnʉ́ʉˆ guá'ˉ, jo̱guɨ mɨ˜ tɨˊ jmɨɨ˜ e ngɨ́ɨiñˋ e gø'rˊ, mɨrˊ lali˜ lɨ˜ jlo'ˆguɨ e nigüeárˋ, jo̱ lajo̱ba' e jlo'ˆguɨ jnéeiñˉ fɨˊ quiniˇ jaléng'ˋ dseaˋ rúiñ'ˋ.
42020047	Jo̱guɨ uø'rˊ jalé'ˋ e seaˋ quiá'ˉ jaléng'ˋ dseamɨ́ˋ i̱ 'nɨ́ɨˉ, jo̱guɨ jmɨcaaiñ˜ e fé'rˋ fa'ˊ e cueeˋ eáangˊ fɨˊ quiniˇ dseaˋ. Jo̱ co̱' dseáng'ˉ lajo̱b lɨ́ɨiñˊ, jo̱ba' íˋbing' i̱ eáangˊguɨ ni'íng'ˋ iihuɨ́ɨˊ mɨ˜ nitɨ́ˉ í'ˋ lajo̱.
42021001	Jo̱ mɨ˜ cangɨ́ˋ jo̱, lajeeˇ táangˋ Jesús fɨˊ sɨnʉ́ʉˆ guá'ˉ, jo̱ cangárˉ e dsitea'ˊ dseaˋ seaˋ cuuˉ jmiguiʉˊ cuuˉ quiá'rˉ fɨˊ dsíiˊ guóoˊ quiá'ˉ guá'ˉ.
42021002	Jo̱ dsʉ' lajeeˇ jo̱b mɨ˜ cangáiñˉ jaangˋ dseamɨ́ˋ i̱ 'nɨ́ɨˉ i̱ tiñíingˉ eáangˊ i̱ catá̱'ˉ dsíiˊ e guóoˊ do tú̱ˉ cuuˉ e jiáangˋ eáangˊ e quíingˊ co̱o̱ˋ ñinéeˉ.
42021003	Jo̱ mɨ˜ cangáˉ Jesús e calɨ́ˉ lado, jo̱ casɨ́'rˉ jaléng'ˋ i̱ dseaˋ i̱ teáangˉ do jo̱ cajíñ'ˉ: —Dseáng'ˉ e já'ˉ e fɨ́ɨˉɨ 'nʉ́'ˋ e i̱ dseamɨ́ˋ 'nɨ́ɨˉ nabing' i̱ nɨcacuøˊ jmiguiʉˊguɨ cuuˉ lajeeˇ lajaléng'ˋ i̱ dseaˋ seaˋ cuuˉ i̱ nɨngɨ́ɨngˊ na.
42021004	Co̱' jaléng'ˋ i̱ dseaˋ seaˋ cuuˉ na nɨcacuørˊ jalé'ˋ e nɨseángˉ quiá'ˉbre, jo̱ dsʉ' i̱ dseamɨ́ˋ 'nɨ́ɨˉ na nɨcacuørˊ jalé'ˋ e seaˋ quiá'rˉ jo̱ có̱o̱'˜ e naba' sɨ'íˆ nilárˉ capí'ˆ e ni'ɨ̱́'ˋ nidǿ'rˉ.
42021005	Jo̱ mɨ˜ cangɨ́ˋ jo̱, fɨ́ɨmˊ dseaˋ i̱ la'ó'ˋ ngɨˊ có̱o̱'˜ Jesús teáaiñˉ sɨ́ɨiñˋ cuaiñ˜ quiá'ˉ e guá'ˉ fé'ˋ e si'ˊ fɨˊ Jerusalén jo̱guɨ dsigáˋ dsíirˊ e dsíng'ˉ jlo'ˆ e guá'ˉ do, co̱' dsíng'ˉ niguo'ˆ jalé'ˋ cu̱u̱˜ có̱o̱'˜ e sɨ'ieengˋ e guá'ˉ do, jo̱guɨ sɨ́ɨmˋbɨr cajo̱ quiá'ˉ jalé'ˋ e jlo'ˆ e nɨcacuøˊ dseaˋ quiá'ˉ e sɨlɨ́ɨˋ e guá'ˉ do. Jo̱ mɨ˜ canúuˉ Jesús e sɨ́ɨngˋ jaléng'ˋ i̱ dseaˋ do lado, jo̱ba' cajíñ'ˉ casɨ́'ˉreiñ':
42021006	—Niguiéebˊ jmɨɨ˜ mɨ˜ niquɨ́'ˉ jalé'ˋ e móoˉ 'nʉ́'ˋ e té̱e̱ˉ na, jo̱ jí̱i̱'˜ co̱o̱ˋ cu̱u̱˜ joˋ nijé̱ˉ fa' e sɨfɨ́ɨngˇguɨ rúng'ˋ lɨ́'ˆ laco̱' jlo'ˆ jnéengˉ e na lana.
42021007	Jo̱ mɨ˜ canúuˉ jaléng'ˋ i̱ dseaˋ do e cajíng'ˉ Jesús lado, jo̱ cajmɨngɨ'rˊ dseaˋ do jo̱ cajíñ'ˉ: —Tɨfa'ˊ, ¿lɨ˜ nilíˋ jalé'ˋ e fó'ˋ na? ¿Jial nilɨli˜ mɨ˜ nɨjaquiéengˊ e nidsijéeˊ jalé'ˋ e jo̱?
42021008	Jo̱ba' cañíiˋ Jesús quiá'ˉ i̱ dseaˋ do jo̱ cajíñ'ˉ casɨ́'ˉreiñ': —Dsíng'ˉ 'néˉ ñiing˜ óoˊ 'nʉ́'ˋ jo̱ jaˋ güɨlɨgøøngˋna', co̱' fɨ́ɨmˊ dseaˋ nijalíingˉ jo̱ nijíñ'ˉ: “Jneab˜ Dseaˋ Jmáangˉ”, jo̱guɨ nijíng'ˉguɨr: “Lanab nɨcaguiéˉ oor˜ e ni'íingˉ jmɨgüíˋ.” Jo̱ dsʉ' jaˋ jmijíingˆna'r jí̱i̱'˜ co̱o̱ˋ, jo̱ jie˜ mɨˊ lɨgøøngˋna'.
42021009	Jo̱guɨ mɨ˜ ninúuˆna' e nɨjáaˊ mɨ́ɨ'˜ jo̱ nɨnéeˊ ta˜ tɨ́ɨngˊ, jaˋ fǿøng'˜na' jí̱i̱'˜ co̱o̱ˋ, co̱' jalé'ˋ e jo̱ 'néˉ nilɨtib˜ lajeeˇ nʉ́'ˉguɨ e ni'íingˉ jmɨgüíˋ.
42021010	Jo̱guɨ cajíng'ˉguɨ Jesús casɨ́'rˉ jaléng'ˋ i̱ dseaˋ do: —Jaléng'ˋ dseaˋ i̱ neáangˊ co̱o̱ˋ fɨɨˋ nitíñˉ có̱o̱'˜ co̱o̱ˋguɨ fɨɨˋ, jo̱guɨ co̱o̱ˋ 'lé'ˋ dseaˋ nitíñˉ có̱o̱'˜ co̱o̱ˋguɨ 'lé'ˋ dseaˋ cajo̱.
42021011	Jo̱guɨ eáangˊ teáˋ nijǿ'ˋ uǿˉ fɨˊ la fɨˊ na, jo̱guɨ nijáaˊ ooˉ, jo̱guɨ nilɨseaˋ jmiguiʉˊ íing'˜ jmohuɨ́ɨˊ la'úngˉ fɨˊ jmɨgüíˋ, jo̱guɨ jmiguiʉˊ íim'˜ jalé'ˋ e nijnéngˋ fɨˊ yʉ́'ˆ jmɨgüíˋ, jo̱ dsíng'ˉ niféng'ˊ jaléng'ˋ dseaˋ mɨ˜ ninírˋ jalé'ˋ e jo̱.
42021012	’Jo̱ dsʉ' nʉ́'ˉguɨ e nidsijéeˊ jalé'ˋ e nɨfá'ˉa na, fɨ́ɨngˊ dseaˋ nilɨ'ní'ˋ níiñˉ 'nʉ́'ˋ, dseaˋ cuíingˋna' jnea˜, jo̱ dsíng'ˉ gaˋ nijmeáiñ'ˋ 'nʉ́'ˋ uíi'˜ jnea˜. Jo̱ nidsijéeiñˋ 'nʉ́'ˋ fɨˊ sɨnʉ́ʉˆ guá'ˉ e laco̱' ni'nɨ́iñˉ 'nʉ́'ˋ fɨˊ quiniˇ jaléng'ˋ dseaˋ, jo̱guɨ nitáiñ'ˊ 'nʉ́'ˋ fɨˊ dsíiˊ 'nʉñíˆ, jo̱ lɨ́ˉ jo̱ nidsijéeiñˋ 'nʉ́'ˋ fɨˊ quiniˇ jaléng'ˋ dseata˜ dseaˋ cǿøng'˜ uíi'˜ e lɨ́ɨngˊna' dseaˋ quiéˉe.
42021013	Jo̱ mɨ˜ nidsingɨ́ɨngˉna' jalé'ˋ e na, jo̱b mɨ˜ nilí'ˋna' nifǿng'ˆna' jaléng'ˋ i̱ dseaˋ do jial ca'uíingˉna' dseaˋ quiéˉe.
42021014	Jo̱ jaˋ jmeeˉna' fɨ'íˆ fa' e jaˋ ñíˆna' jial ningɨɨˉna' quiá'ˉ jaléng'ˋ i̱ dseaˋ do mɨ˜ nijmɨngɨ́'rˉ 'nʉ́'ˋ quiá'ˉ jalé'ˋ dseeˉ e niñíingˋna'.
42021015	Co̱' jneab˜ nijmee˜e e nilɨñíˆna' jial ningɨɨˉna' quiá'rˉ, jo̱guɨ nijmee˜e e tɨɨngˋna' eáangˊ, jo̱ jí̱i̱'˜ jaangˋ i̱ dseaˋ i̱ 'ní'ˋ níingˉ 'nʉ́'ˋ do jaˋ niquɨ́ɨ'r˜ jmɨɨ˜ fa' e niñírˉ quíiˉna'.
42021016	Jo̱ dsíng'ˉ nilɨseengˋ i̱ 'ní'ˋ níingˉ 'nʉ́'ˋ, co̱' jɨˋguɨ jaléng'ˋ tiquíiˆna' jo̱guɨ niquíiˆna' jo̱guɨ jaléng'ˋ rúng'ˋna' jo̱guɨ jaléng'ˋ i̱ cuíingˋ 'nʉ́'ˋ nijmérˉ lajo̱ có̱o̱'˜ 'nʉ́'ˋ jo̱ jɨˋguɨ cartɨˊ nijngáiñ'ˉ i̱ lɨɨng˜ 'nʉ́'ˋ.
42021017	Jo̱ lajalém'ˋ dseaˋ jmɨgüíˋ nilɨ'ní'ˋ níiñˉ 'nʉ́'ˋ uíi'˜ e lɨ́ɨngˊna' dseaˋ quiéˉe.
42021018	Jo̱ dsʉ' jí̱i̱'˜ camɨ́'ˆ jñʉguíˆna' jaˋ nidsi'íingˊ.
42021019	Jo̱ jie˜ mɨˊ lɨtúngˉ áaˊna' e fɨˊ niteáangˉna' có̱o̱'˜ jnea˜, co̱' lajo̱ba' e cuǿøngˋ e nitíing'˜na' fɨˊ quiniˇ Fidiéeˇ mɨ˜ nitɨ́ˉ í'ˋ lajo̱.
42021020	’Jo̱ mɨ˜ nimóˆna' e nɨjalíingˉ jaléng'ˋ 'léeˉ e nirɨ̱́rˉ latøøngˉ fɨɨˋ Jerusalén, jo̱ba' güɨlɨñíˆna' jóng e joˋ huǿøˉ ró̱o̱ˋ e fɨɨˋ jo̱, co̱' tɨˊ lɨ˜ ni'íimˉ.
42021021	Jo̱ co̱' lajo̱b nilíˋ, jo̱ba' dsifɨˊ lajo̱b 'néˉ uǿngˋ jaléng'ˋ dseaˋ i̱ neáangˊ jee˜ fɨɨˋ Jerusalén e nicuí̱rˉ fɨˊ jee˜ mó'ˋ nʉ́'ˉguɨ e nirɨ̱́ˉ jaléng'ˋ 'léeˉ lacúng'ˊ lajíingˋ e fɨɨˋ jo̱. Jo̱ jaléng'ˋ dseaˋ i̱ taang˜ jmóoˋ ta˜ fɨˊ caluuˇ fɨɨˋ joˋ güɨ'ɨ́ˆ dsíirˊ fa' e niquɨng'ˉguɨr fɨˊ jee˜ fɨɨˋ, co̱' lɨ́'ˆ güɨcuí̱i̱ˋbre cajo̱. Jo̱guɨ jaléng'ˋ dseaˋ i̱ neáangˊ latøøngˉ lɨ˜ se̱'ˊ Judea 'néˉ nicuí̱ˉbre cajo̱ e laco̱' cuǿøngˋ nijmɨ'ǿng'ˋ yaaiñ˜.
42021022	Co̱' ie˜ jo̱b mɨ˜ ni'íng'ˋ dseaˋ iihuɨ́ɨˊ, jo̱ lajo̱guɨb e nilɨti˜ jí̱i̱'˜ laco̱' fé'ˋ fɨˊ ni˜ jiˋ quiá'ˉ Fidiéeˇ.
42021023	¡Jo̱ dsʉ' dsíng'ˉ fɨ́ɨˉ jaléng'ˋ dseamɨ́ˋ i̱ ngɨˊ quiéengˋ yʉ̱ʉ̱ˋ o̱si i̱ ngɨˊ jéengˋ yʉ̱ʉ̱ˋ cu'ˋ tʉ́'ˋ ie˜ jo̱! Co̱' dsíng'ˉ nicá̱ˋ dseaˋ iihuɨ́ɨˊ la'úngˉ fɨˊ jmɨgüíˋ, jo̱ dsʉ' eáangˊguɨb nicá̱ˋ i̱ dseaˋ i̱ seengˋ fɨˊ Jerusalén la iihuɨ́ɨˊ lajeeˇ lajaléng'ˋ dseaˋ jmɨgüíˋ.
42021024	Jo̱ fɨ́ɨmˊ dseaˋ nijúuiñˉ fɨˊ jee˜ mɨ́ɨ'˜, jo̱guɨ fɨ́ɨmˊ dseaˋ niteiñ'ˆ jo̱ nidsilíiñˋ 'nʉñíˆ fɨˊ fɨɨˋ lɨ˜ jié'ˋ; jo̱ jaléng'ˋ dseaˋ i̱ jalíingˉ fɨˊ lɨ˜ huí̱i̱ˆ i̱ jaˋ cuíingˋ Fidiéeˇ nijaso'ǿøm'ˇbre fɨɨˋ Jerusalén cartɨˊ mɨ˜ nidsíngˉ e í'ˋ e nɨsɨ'íˆ quiá'ˉ.
42021025	’Jo̱ dsíng'ˉ nilɨsɨ́ɨngˉ jial jnéengˉ ieeˋ có̱o̱'˜guɨ sɨ'ˋ có̱o̱'˜guɨ jaléng'ˋ nʉ́ʉˊ. Jo̱guɨ dsíng'ˉ nidsigáˋ dsíiˊ dseaˋ jo̱guɨ niféiñ'ˊ cajo̱ uíi'˜ e gaˋ niró̱o̱ˉ jmɨñí'ˆ jo̱guɨ gaˋ nitá'ˉ mɨ́ɨ'˜.
42021026	Jo̱ dsíng'ˉ niféng'ˊ dseaˋ jo̱ fɨ́ɨmˊ dseaˋ ni'íingˉ dsíirˊ có̱o̱'˜ jalé'ˋ e fø'ˊ do mɨ˜ ni'ɨ́ˉ dsíirˊ jalé'ˋ e nilíˋ ie˜ jo̱, co̱' jɨˋguɨ jalé'ˋ e seaˋ fɨˊ yʉ́'ˆ jmɨgüíˋ nijǿ'ˋ lafa' mɨ˜ jǿ'ˋ uǿˉ.
42021027	Jo̱ jo̱guɨba' mɨ˜ nimáang˜na' jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, e nɨgáaˊa nɨquíin'˜n jee˜ cabøø˜ jníiˊ có̱o̱'˜ e niingˉ jɨ˜ e 'gøng'ˋ quiá'ˉ Fidiéeˇ.
42021028	Jo̱ mɨ˜ ninángˋ e nidsijéeˊ jalé'ˋ e nɨcafá'ˉa na, jo̱ba' cuǿø'˜ bíˋ yaang˜na' jóng, jo̱guɨ jǿøˉna' yejí̱ˉ fɨˊ yʉ́'ˆ jmɨgüíˋ, co̱' nɨjaquiéemˊba' e nileángˋna' conguiaˊ jee˜ jalé'ˋ dseeˉ quíiˉna'.
42021029	Jo̱ lɨ́ˉ jo̱ casɨ́'ˉ Jesús jaléng'ˋ i̱ dseaˋ do co̱o̱ˋguɨ júuˆ jo̱ cajíñ'ˉ casɨ́'ˉreiñ': —Quie̱ˋna' cuente jial lɨ́ɨˊ jalé'ˋ 'maˋ güɨñí'ˆ o̱si lɨ́'ˆ doñiˊ eeˋ 'maˋ é.
42021030	Jo̱ mɨ˜ móoˉ 'nʉ́'ˋ e nɨnaangˋ iéeˋ jalé'ˋ má'ˆ e sí'ˋ quiá'ˉ, 'nʉ́'ˋ nɨñíˆna' e ji̱i̱ˋ jmɨ́ɨbˊ nɨjaquiéengˊ jóng.
42021031	Jo̱ mɨ˜ canaangˋ lɨti˜ jalé'ˋ e nɨcafá'ˉa na, jo̱ba' güɨlɨñíˆna' guiʉ́ˉ e nɨjaquiéemˊba' e nicá̱ˋ Fidiéeˇ nifɨˊ quiá'ˉ lajaangˋ lajaangˋ dseaˋ jmɨgüíˋ.
42021032	’Jo̱ e já'ˉ e fɨ́ɨˉɨ 'nʉ́'ˋ e jalé'ˋ e na 'néˉ nilɨtib˜ nʉ́'ˉguɨ e nijúungˉ jaléng'ˋ dseaˋ i̱ seengˋ jmɨɨ˜ na.
42021033	Jo̱ ni'íimˉ la'úngˉ jmɨgüíˋ la có̱o̱'˜guɨ la'úngˉ yʉ́'ˆ jmɨgüíˋ, jo̱ dsʉ' jalé'ˋ júuˆ quiéˉe jaˋ tó̱o̱ˋ jmɨɨ˜ fa' e jaˋ nilɨti˜ lajalé'ˋ e jo̱.
42021034	’Jo̱ co̱' lajo̱b nilíˋ, jo̱ba' fɨ́ɨˉɨ 'nʉ́'ˋ e dsíng'ˉ 'néˉ ñiing˜ óoˊna' jo̱ jaˋ cuǿ'ˆ fɨˊ yaang˜na' jí̱i̱'˜ capí'ˆ e nirǿngˋna' dseeˉ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ. Jo̱ jaˋ jmooˋna' ta˜ ɨ̱́'ˋ méeˊ o̱'guɨ ngɨ́ˆna' e eáangˊguɨ guiing˜ óoˊna' jial nilɨseengˋna' fɨˊ jmɨgüíˋ la, jo̱ lajo̱ba' jaˋ nidsingɨ́ɨngˉna' la dsingɨ́ɨngˉ jaangˋ nóoˊ i̱ guiéeˊ lɨ˜ ró̱o̱ˋ co̱o̱ˋ leáˋ. Co̱' jaléb'ˋ e jo̱ nilíˋ mɨ˜ niguiéeˊ e jmɨɨ˜ jo̱ jee˜ jaléng'ˋ dseaˋ i̱ seengˋ fɨˊ la'úngˉ fɨˊ jmɨgüíˋ.
42021036	Jo̱ba' liúun'˜n 'nʉ́'ˋ e dseáng'ˉ la guíimˋba' 'néˉ e neáangˊna' e néeˊ guiʉ́ˉ quíiˉna' contøøngˉ, jo̱ contøøngˉ 'néˉ mɨ́ɨ'˜na' jmɨ'eeˇ Fidiéeˇ uii˜ quíiˆna' e laco̱' jaˋ güɨtíingˋna' jalé'ˋ e nilíˋ ie˜ jo̱ jo̱guɨ e laco̱' cuǿøngˋ nigüɨquiéengˊna' fɨˊ quiniiˉ, jnea˜ dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ. Jo̱ jalé'ˋ e júuˆ na ca'eˊ Jesús ca'e'rˊ jaléng'ˋ i̱ dseaˋ do ie˜ jmɨɨ˜ jo̱.
42021037	Jo̱ mɨ˜ cangɨ́ˋ jo̱, laco̱o̱ˋ jmɨɨ˜ dsi'ée'˜ Jesús jaléng'ˋ dseaˋ jalé'ˋ júuˆ quiá'ˉ Fidiéeˇ fɨˊ guá'ˉ fé'ˋ e si'ˊ fɨˊ Jerusalén. Jo̱ laco̱o̱ˋ 'lóoˉ dséerˊ dsije̱r˜ fɨˊ co̱o̱ˋ yʉ́'ˆ cuo̱'ˋ e siiˋ Olivos e fɨˊ 'nɨ'ˋ fɨɨˋ Jerusalén do.
42021038	Jo̱ lajalém'ˋ dseaˋ dsilíiñˉ e fɨˊ guá'ˉ do laca'eeˋ e dsinʉ́ʉrˉ jalé'ˋ júuˆ e guiaˊ Jesús.
42022001	Jo̱ ie˜ jo̱ nɨjaquiéengˊ co̱o̱ˋ jmɨɨ˜ e siiˋ Pascua quiá'ˉ jaléng'ˋ dseaˋ Israel, jo̱ ie˜ jmɨɨ˜ jo̱ gø'rˊ iñí'ˆ e jaˋ quie̱'ˆ quiéengˋ.
42022002	Jo̱ lajeeˇ jo̱ canaangˋ jaléng'ˋ fii˜ jmidseaˋ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel e sɨ́ɨiñˋ jial niguié'rˊ e nijngáiñ'ˉ Jesús, jo̱ dsʉ' jaˋ teáˋ dsíirˊ e nijmérˉ jalé'ˋ e 'lɨ'ˆ e ɨˊ dsíirˊ do, co̱' dsíng'ˉ 'gǿiñ'ˋ jaléng'ˋ dseaˋ i̱ seáng'ˊ fɨˊ Jerusalén lajeeˇ e jmɨɨ˜ jo̱.
42022003	Jo̱ lajeeˇ jo̱ ca'íˉ fii˜ i̱ 'lɨng'ˆ i̱ siiˋ Satanás fɨˊ dsíiˊ Judas Iscariote, jaangˋ lajeeˇ dseaˋ guitúungˋ quiá'ˉ Jesús.
42022004	Jo̱ dsifɨˊ lajo̱b cangórˉ cangosiiñˇ có̱o̱'˜ jaléng'ˋ fii˜ jmidseaˋ có̱o̱'˜guɨ jaléng'ˋ dseata˜ quiá'ˉ guá'ˉ quiá'ˉ dseaˋ Israel quiá'ˉ jial nilí'rˋ nisáiñ'ˊ Jesús e laco̱' nijáiñ'ˋ dseaˋ do fɨˊ quiniˇ i̱ dseaˋ íˋ.
42022005	Jo̱ dsíng'ˉ calɨ'iáangˋ dsíiˊ jaléng'ˋ i̱ dseaˋ do mɨ˜ canúurˉ e júuˆ jo̱, jo̱guɨ cacuørˊ júuˆ quiá'rˉ e nicuǿ'rˉ Judas Iscariote cuuˉ e 'léeiñ'˜ do e quiá'ˉ e nijáiñ'ˋ Jesús.
42022006	Jo̱ ca'íbˉ dsíirˊ quiá'ˉ rúiñ'ˋ e nijmérˉ lajo̱, jo̱ mɨfɨ́ɨngˋ canaangˋ Judas e 'nó'rˊ jial e nijáiñ'ˋ Jesús fɨˊ jaguóˋ jaléng'ˋ i̱ dseaˋ do.
42022007	Jo̱ mɨ˜ cangɨ́ˋ jo̱, 'ñia'ˊ ie˜ jmɨɨ˜ e gø'ˊ jaléng'ˋ dseaˋ Israel iñí'ˆ e jaˋ quiéengˋ quie̱'ˆ, jo̱guɨ ie˜ jo̱b cajo̱ 'néˉ e nijngáiñ'ˉ jaangˋ jo'se'ˋ jiuung˜ laco̱o̱ˋ sɨnʉ́ʉˆ quiá'rˉ e nijmérˉ e jmɨɨ˜ Pascua do,
42022008	jo̱ 'ñia'ˊ ie˜ jmɨɨ˜ jo̱ caquiʉ'ˊ Jesús ta˜ quiá'ˉ Tʉ́ˆ Simón có̱o̱'˜guɨ Juan jo̱ cajíñ'ˉ casɨ́'ˉreiñ': —Güɨlíingˉna' jo̱ güɨguia˜na' guiʉ́ˉ lɨ˜ nijmóˆnaa' jmɨɨ˜ Pascua, jo̱ fɨˊ jo̱b niquiee˜naa' co̱lɨɨng˜ canʉʉˋ na.
42022009	Jo̱ba' cajmɨngɨ́'ˉ i̱ dseaˋ gángˉ do Jesús jo̱ casɨ́'rˉ dseaˋ do: —¿Jie˜ fɨˊ lɨ˜ iing˜ 'nʉˋ e nidsiguiáˆnaa' guiʉ́ˉ jalé'ˋ e jo̱?
42022010	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Mɨ˜ nigüɨtáang'˜na' jee˜ fɨɨˋ Jerusalén, jo̱b nimáang˜na' jaangˋ dseañʉ'ˋ i̱ ngang'ˊ quié̱e̱ˋ co̱o̱ˋ dsʉʉˉ e a˜ jmɨɨˋ, jo̱ nigüɨlíimˋba' laco̱' ngaiñ'ˊ, jo̱ e 'nʉ́ʉˊ lɨ˜ ni'írˋ do, jo̱b nigüɨtáang'˜na' cajo̱.
42022011	Jo̱ nifɨ́'ˆna' i̱ dseaˋ fii˜ e 'nʉ́ʉˊ do: “Lalab jíng'ˉ tɨfa'ˊ quíˉii': ¿Jie˜ sɨnʉ́ʉˆ lɨ˜ nijmee˜e jmɨɨ˜ Pascua có̱o̱'˜ jaléng'ˋ dseaˋ guitúungˋ quiéˉe?”
42022012	Jo̱ ni'é'rˉ 'nʉ́'ˋ co̱o̱ˋ 'nʉ́ʉˊ yʉ́'ˆ lɨ˜ nɨsɨlɨɨngˇ guiʉ́ˉ, jo̱ fɨˊ jo̱b niguiáˆna' guiʉ́ˉ quiá'ˉ e niquiee˜naa' do.
42022013	Jo̱ cangolíimˆ i̱ dseaˋ gángˉ do mɨ˜ cangoyúung'˜ e cajíng'ˉ Jesús lajo̱, jo̱ cadsém'ˋbre i̱ dseaˋ do, jo̱ calɨtib˜ laco̱' cajíng'ˉ Jesús jéengˊguɨ do. Jo̱ fɨˊ jo̱b caguiarˊ guiʉ́ˉ e nidǿ'rˉ ie˜ canʉʉˋ jo̱.
42022014	Jo̱ mɨ˜ nɨjaquiéengˊ oor˜ e nidǿ'rˉ, jo̱ cangolíimˉ Jesús có̱o̱'˜ i̱ dseaˋ guitúungˋ do fɨˊ lɨ˜ nɨnéeˊ guiʉ́ˉ e nidǿ'rˉ. Jo̱ mɨ˜ caguilíiñˉ jo̱ caguáˋbre mes˜ lajaléiñ'ˋ do,
42022015	jo̱ canaangˋ Jesús sɨ́'ˋreiñ' do lala: —¡Dsíng'ˉ calɨ'iin˜n e nijmee˜e e jmɨɨ˜ Pascua la có̱o̱'˜ 'nʉ́'ˋ nʉ́'ˉguɨ e nijúunˉn!
42022016	Co̱' joˋ nijmee˜e e jmɨɨ˜ jo̱ có̱o̱'˜ 'nʉ́'ˋ cartɨˊ mɨ˜ nitɨ́ˉ í'ˋ e nijí̱'ˋtu̱ rú'ˋnaa' fɨˊ ñifɨ́ˉ quiéˉe.
42022017	Jo̱ lɨ́ˉ jo̱ catɨ́ɨiñˉ co̱o̱ˋ cóoˆ e a˜ jmɨ́'ˆ mɨ́'ˆ huɨɨngˋ jǿ'ˆ jo̱ cacuø'rˊ gui'máang'ˇ Fidiéeˇ, jo̱ lɨ́ˉ jo̱ casɨ́'rˉ jaléng'ˋ i̱ dseaˋ quiá'rˉ do jo̱ cajíñ'ˉ: —Jó̱'ˉo̱ e cóoˆ la, jo̱ jmeeˉna' jmá'ˉjiʉ e a˜ dsíiˊ lajeeˇ lajaléng'ˋna' na.
42022018	Dsʉco̱' joˋ nidúu'˜u e jmɨ́'ˆ mɨ́'ˆ huɨɨngˋ jǿ'ˆ la cartɨˊ nijí̱'ˋtu̱ rú'ˋnaa' fɨˊ ñifɨ́ˉ quiéˉe.
42022019	Jo̱ mɨ˜ cangɨ́ˋ jo̱, jo̱ casá̱'rˉ co̱o̱ˋ iñí'ˆ jo̱ cacuø'rˊ gui'máang'ˇ Fidiéeˇ. Jo̱ mɨ˜ cangoyúung'˜ jo̱, jo̱ cajméerˋ jmá'ˉjiʉ e iñí'ˆ do lajeeˇ lajaléng'ˋ i̱ dseaˋ guitúungˋ do. Jo̱ lɨ́ˉ jo̱ casɨ́'ˉreiñ' jo̱ cajíñ'ˉ: —Quié'ˋna' e iñí'ˆ la, co̱' e la lɨ́ɨˊ e ngúuˊ táanˋn la, dseaˋ nijúunˉn uii˜ quiá'ˉ jaléng'ˋ dseaˋ jmɨgüíˋ. Jo̱ jalé'ˋ e la 'néˉ nijmeeˉna' e laco̱' niguiéng'ˊ óoˊna' jnea˜.
42022020	Jo̱ mɨ˜ cangoyúung'˜ e cagǿ'rˋ e iñí'ˆ do, jo̱ catɨ́ɨngˉtu̱r e cóoˆ e lɨ˜ a˜ jmɨ́'ˆ mɨ́'ˆ huɨɨngˋ jǿ'ˆ do jo̱ cajíñ'ˉ: —E a˜ dsíiˊ e cóoˆ la lɨ́ɨˊ co̱o̱ˋ júuˆ 'mɨ́ɨˉ e jmɨrǿˋ Fidiéeˇ có̱o̱'˜ dseaˋ jmɨgüíˋ. Jo̱ e júuˆ jo̱ nilɨti˜ mɨ˜ nitʉ̱́ˋ jmɨ'øønˉ uíi'˜ dseeˉ quiá'ˉ jaléng'ˋ dseaˋ jmɨgüíˋ.
42022021	Jo̱ dsʉ' lana, lab guiing˜ i̱ dseaˋ i̱ ni'nɨ́ngˉ jnea˜ fɨˊ quiniˇ jaléng'ˋ dseaˋ i̱ 'ní'ˋ níiˉ quiéˉe.
42022022	Dsʉco̱' lana jnea˜, dseaˋ lɨ́ɨnˊn jaangˋ dseaˋ jmɨgüíˋ i̱ jáaˊ fɨˊ ñifɨ́ˉ, 'néˉ nidsingɨ́ɨnˉn lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ. ¡Jo̱ dsʉ' e ngɨ˜ fɨ́ɨˉ i̱ dseaˋ i̱ ni'nɨ́ngˉ jnea˜ fɨˊ quiniˇ jaléng'ˋ i̱ dseaˋ íˋ!
42022023	Jo̱ mɨ˜ canúuˉ i̱ dseaˋ guitúungˋ do e cajíng'ˉ Jesús lado, jo̱ canaaiñˋ jmɨngɨ'ˊ rúiñ'ˋ: —¿I̱˜ jaangˋ jneaa˜aa', faa˜aa', dseaˋ néeˊee' la i̱ ni'nɨ́ɨng˜naa' Fíiˋnaa' Jesús?
42022024	Jo̱ mɨ˜ cangoyúung'˜ e cagǿ'rˋ, jo̱ canaangˋ i̱ dseaˋ guitúungˋ do jmiquím'ˉ dsíirˊ quiá'ˉ uíi'˜ e sɨ́ɨiñˋ quiá'ˉ i̱˜ i̱ niingˉguɨ lajeeˇ la'ó'ˋ írˋ.
42022025	Jo̱ba' cañíiˋ Jesús quiáiñ'ˉ do jo̱ casɨ́'ˉreiñ': —Jaléng'ˋ dseata˜ i̱ quiʉ'ˊ ta˜ quiá'ˉ jaléng'ˋ dseaˋ i̱ jaˋ cuíingˋ Fidiéeˇ jmóorˋ laguidseaangˆ e jmiti˜ dseaˋ jalé'ˋ ta˜ e quiʉ'rˊ. Jo̱ jalém'ˋ i̱ dseaˋ do 'néˉ fé'rˋ e eáamˊ guiʉ́ˉ jo̱guɨ e eáamˊ jlo'ˆ laco̱' ta˜ quiʉ'ˊ dseata˜ quiá'rˉ.
42022026	Jo̱ dsʉ' 'nʉ́'ˋ, dseaˋ lɨ́ɨngˊna' dseaˋ quiéˉe, jaˋ cuǿøngˋ fa' e lɨ́ɨngˊna' lajo̱. Co̱' i̱i̱ˋ 'nʉ́'ˋ i̱ iing˜ i̱ nilɨniingˉguɨ, 'néˉ nijmeeˉna' laco̱' jmóoˋ jaangˋ dseaˋ i̱ jaˋ niingˉ; jo̱guɨ i̱i̱ˋ 'nʉ́'ˋ iing˜ i̱ niquiʉ́'ˉ ta˜, 'néˉ nijmeeˉna' lají̱i̱'˜ ta˜ e iing˜ dseaˋ rúm'ˋba'.
42022027	Co̱' e já'ˉ e ɨˊ dsíiˊ dseaˋ e eáangˊguɨ niingˉ i̱ dseaˋ i̱ guiing˜ gø'ˊ laco̱'guɨ i̱ dseaˋ i̱ caguié'ˋ e jmiñiˇ do. Dsʉ' jnea˜ sín'ˋn la jee˜ 'nʉ́'ˋ lɨ́'ˆ laco̱' jaangˋ dseaˋ i̱ jmóoˋ lají̱i̱'˜ e iing˜ dseaˋ rúng'ˋ.
42022028	’Jo̱ co̱' nɨcangɨ́ˆba' có̱o̱'˜ jnea˜ contøøngˉ lajeeˇ nɨcangongɨ́ɨnˉn jalé'ˋ iihuɨ́ɨˊ fɨˊ jmɨgüíˋ la,
42022029	jo̱ uíi'˜ e lajo̱b nɨcajmeeˉna', jo̱ba' nicuǿøˆø 'nʉ́'ˋ e niquiʉ́'ˆna' ta˜ co̱lɨɨng˜ có̱o̱'˜ jnea˜ fɨˊ ñifɨ́ˉ lɨ́'ˆ laco̱'guɨ la nɨcangɨ́ɨngˋ jnea˜ quiá'ˉ Tiquiéˆe Fidiéeˇ dseaˋ guiing˜ ñifɨ́ˉ e niquiʉ́'ˆʉ ta˜ cajo̱.
42022030	Jo̱ co̱lɨɨm˜ ni'né'ˆ niquiee˜naa' có̱o̱'˜ jnea˜ fɨˊ jo̱, jo̱guɨ røøbˋ niquidsiˋnaa' í'ˋ cajo̱ quiá'ˉ lajɨˋ guitu̱ˊ 'lé'ˋ dseaˋ Israel.
42022031	Jo̱ mɨ˜ calɨ́ˉ jo̱, cajíng'ˉguɨ Jesús casɨ́'rˉ Tʉ́ˆ Simón: —Simón, Simón, lana nɨcamɨ́ɨngˋ Satanás 'nʉ́'ˋ e niguiaˋ ji'rˊ 'nʉ́'ˋ lafa' mɨ˜ jɨ'ˊ dseaˋ quiˊ cuɨ'ieeˋ.
42022032	Jo̱ dsʉ' jnea˜ nɨcamɨ́ɨ'˜ɨ Tiquiéˆe dseaˋ guiing˜ ñifɨ́ˉ uii˜ quíi'ˉ e laco̱' jaˋ güɨlíin'ˆ e nilɨtúngˉ a'ˊ júuˆ quiéˉe. Jo̱ 'nʉˋ, mɨ˜ nifo'ˆtu̱' calé'ˋ catú̱ˉ e lɨn'ˊ dseaˋ quiéˉe, jo̱ba' jmɨcó̱o̱'ˇ jóng jaléng'ˋ dseaˋ rún'ˋ e laco̱' teáˋguɨ nisíñ'ˉ có̱o̱'˜ júuˆ quiéˉe.
42022033	Jo̱ba' cañíiˋ Tʉ́ˆ Simón jo̱ casɨ́'rˉ Jesús jo̱ cajíñ'ˉ: —Fíiˋi, teábˋ dsiˋ jnea˜ e ninii˜i có̱o̱'˜ 'nʉˋ fɨˊ 'nʉñíˆ fɨng song casáng'ˊ dseaˋ 'nʉˋ, jo̱guɨ co̱lɨɨm˜ nijú̱u̱ˉnaa' fɨng calɨ'néˉ lajo̱.
42022034	Jo̱ba' cañíiˋ Jesús quiá'ˉ Tʉ́ˆ Simón jo̱ casɨ́'ˉreiñ': —Tʉ́ˆ Simón, e laba' fɨ́ɨˉɨ 'nʉˋ, e dsa'óˋ góoˊ na, nʉ́'ˉguɨ e niquí'ˉ tuidséeˆ, 'nʉˋ nifo'ˆ 'nɨˊ née'˜ e jaˋ cuíin'ˋ jnea˜.
42022035	Jo̱ lɨ́ˉ jo̱, cajmɨngɨ́'ˉ Jesús jaléng'ˋ i̱ dseaˋ quiá'rˉ do jo̱ cajíñ'ˉ casɨ́'ˉreiñ': —Mɨ˜ casɨ́ɨnˉn 'nʉ́'ˋ e jaˋ quié̱ˆna' nosʉ́ʉˊ quíiˉna' o̱'guɨ cuuˉ, jo̱guɨ jí̱i̱'˜ lomɨɨ˜na' e ǿ'ˋba', jo̱ba' jí̱i̱'˜ co̱o̱ˋ jaˋ eeˋ calɨ'néˉguɨ', ¿jáˆ leáa'˜? Jo̱ba' cañíiˋ i̱ dseaˋ do jo̱ casɨ́'rˉ Jesús: —Dseáng'ˉ lajo̱b lɨ́ɨˊ, Fíiˋii'.
42022036	Jo̱ba' cajíng'ˉtu̱ Jesús casɨ́'rˉ jaléng'ˋ i̱ dseaˋ do: —Jo̱ dsʉ' lana fɨ́ɨˉɨ 'nʉ́'ˋ, jaléng'ˋ 'nʉ́'ˋ i̱ seaˋ nosʉ́ʉˊ quiá'ˉ có̱o̱'˜guɨ lɨ˜ tée'˜ cuuˉ quíiˉna', jo̱ba' quie̱ˋna' jalé'ˋ e jo̱; jo̱guɨ i̱i̱ˋ 'nʉ́'ˋ i̱ jaˋ seaˋ ñisʉ̱'ˋ quiá'ˉ, jo̱ba' 'nɨɨ˜na' co̱o̱ˋ 'mɨ'guiéeˉ quíiˉna' jo̱ leáaˊna' co̱o̱ˋ e ñíˆ jo̱.
42022037	Dsʉco̱' lana tɨˊ nilɨti˜ jalé'ˋ e fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala uii˜ quiéˉe: “Jo̱ jee˜ jaléng'ˋ dseaˋ i̱ sooˋ dsíiˊ calɨ'íiñˆ”. Dsʉco̱' lajalé'ˋ e fé'ˋ fɨˊ ni˜ jiˋ quiá'ˉ Fidiéeˇ uii˜ quiéˉe, dseáng'ˉ 'néˉ nilɨtib˜ e jo̱.
42022038	Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —Fíiˋi, lab seaˋ tú̱ˉ ñisʉ̱'ˋ. Jo̱ba' cañíiˋtu̱ Jesús jo̱ cajíñ'ˉ: —Nɨtéb'ˋ jí̱i̱'˜ lana.
42022039	Jo̱ mɨ˜ cangɨ́ˋ e cajíng'ˉ Jesús e júuˆ jo̱, dsifɨˊ ladob cagüɨ'ɨ́ɨrˊ jo̱ cangóˉtu̱r fɨˊ mó'ˋ Olivos lɨ́'ˆ laco̱'guɨ jí̱i̱'˜ e quɨ́'ˉ tɨ́ɨiñˋ e jmóorˋ. Jo̱ cangolíimˉ jaléng'ˋ i̱ dseaˋ quiá'rˉ do cajo̱ tɨ'leáaiñˊ laco̱' cangóˉ dseaˋ do.
42022040	Jo̱ mɨ˜ caguilíiñˉ e fɨˊ mó'ˋ jo̱, jo̱b cajíng'ˉ Jesús casɨ́'rˉ i̱ dseaˋ quiá'rˉ do: —Féeng'˜na' Fidiéeˇ, jo̱ lajo̱ba' jaˋ dseáang'˜ e nijiúng'ˋna' fɨˊ ni˜ dseeˉ.
42022041	Jo̱ lɨ́ˉ jo̱, dob catiúungˉtear i̱ dseaˋ quiá'rˉ do, jo̱ 'ñia'ˊbre cangórˉ tɨˊ doguɨjiʉ lɨ́'ˆ laco̱' í'ˋ e tɨ'ˊ co̱o̱ˋ cu̱u̱˜ e bíˋ dseaˋ có̱o̱'˜ guóorˋ. Jo̱ casí'rˋ uǿˉ jnir˜ jo̱ canaaiñˋ féiñ'ˊ Fidiéeˇ jo̱ cajíñ'ˉ:
42022042	—Teaa˜, song iin'˜ jo̱ba' cuǿømˋ líˋ laan'˜ jnea˜ jee˜ jalé'ˋ iihuɨ́ɨˊ e tɨˊ lɨ˜ nidsingɨ́ɨnˉn; jo̱ dsʉ' jaˋ güɨlíˋ laco̱' iing˜ jnea˜, co̱' güɨlɨtib˜ jial dseáng'ˉ jí̱i̱'˜ iing˜ 'nʉˋ e nilɨti˜.
42022043	Jo̱ mɨ˜ cajíng'ˉ Jesús lajo̱, jo̱ dsifɨˊ lajo̱b cajnéngˉ jaangˋ ángel i̱ casíingˋ Fidiéeˇ, jo̱ cacuø'rˊ dseaˋ do bíˋ e quiá'ˉ e nité'rˋ có̱o̱'˜ jalé'ˋ iihuɨ́ɨˊ e tɨˊ lɨ˜ nidsingɨ́ɨiñˉ.
42022044	Jo̱ lajeeˇ jo̱ eáangˊguɨ canaangˋ Jesús jmiféiñ'ˊ Tiquiá'rˆ, jo̱ canaangˋ sojiúiñ'ˋ jmiguieeˋ e lɨ́ɨˊ la lɨ́ɨˊ jmɨ'øøiñˉ cartɨˊ ni˜ uǿˆ.
42022045	Jo̱ mɨ˜ calɨ́ˉ e féiñ'ˊ Tiquiá'rˆ, jo̱ cangám'ˉtu̱r fɨˊ lɨ˜ caseáaiñˊ i̱ dseaˋ quiá'rˉ do, jo̱ cadséng'ˋneiñ' do e güɨɨmˋbiñ' do lajaléiñ'ˋ, co̱' dsíng'ˉ nɨcalɨjiuung˜ dsíirˊ.
42022046	Jo̱ba' catǿ'ˉ Jesús i̱ dseaˋ do jo̱ casɨ́'ˉreiñ' lala jo̱ cajíñ'ˉ: —¿Jialɨ'ˊ güɨɨngˋ 'nʉ́'ˋ? Jmɨnáˉ ráangˉna' jo̱ féeng'˜na' Fidiéeˇ dseaˋ guiing˜ ñifɨ́ˉ uii˜ quíiˆna' yaang˜na', jo̱ lajo̱ba' jaˋ dseáang'˜ e nijiúng'ˋna' fɨˊ ni˜ dseeˉ.
42022047	Jo̱ laco̱' gui'nang'ˇ e fé'ˋbɨ Jesús e júuˆ na, mɨ˜ canaangˋ guilíingˉ fɨ́ɨngˊ dseaˋ. Jo̱ jaangˋ lajeeˇ lajaléng'ˋ i̱ dseaˋ guitúungˋ do i̱ siiˋ Judas Iscariote, íˋbing' i̱ quie̱ˊ nifɨˊ quiá'ˉ i̱ dseaˋ do. Jo̱ cangoquiéeiñˊ fɨˊ lɨ˜ sing'ˊ Jesús jo̱ cachʉ'rˊ ni˜ dseaˋ do.
42022048	Jo̱ dsʉ' lalab cañíiˋ Jesús quiáiñ'ˉ do: —Judas, ¿su có̱o̱'˜ e chʉ'ˆ ni˜baa e nijáan'˜ jnea˜ fɨˊ jaguóˋ jaléng'ˋ i̱ 'ní'ˋ níingˉ jnea˜, dseaˋ i̱ jáaˊ fɨˊ ñifɨ́ˉ i̱ lɨ́ɨngˊ jaangˋ dseaˋ jmɨgüíˋ?
42022049	Jo̱ mɨ˜ cangáˉ dseaˋ guitúungˋ quiá'ˉ Jesús e calɨ́ˉ lado, jo̱ cajmɨngɨ'rˊ Jesús jo̱ cajíñ'ˉ: —Fíiˋnaa', ¿su nitɨɨ˜naa' có̱o̱'˜ ñisʉ̱'ˋ?
42022050	Jo̱ jaangˋ i̱ dseaˋ guitúungˋ do caguirˊ ñíˆ quiá'rˉ, jo̱ caquiʉ'rˊ logua˜ dséeˊ quiá'ˉ jaangˋ dseaˋ i̱ jmóoˋ ta˜ quiá'ˉ i̱ jmidseaˋ i̱ laniingˉ do.
42022051	Jo̱ dsifɨˊ lajo̱b cajíng'ˉ Jesús casɨ́'rˉ i̱ dseaˋ quiá'rˉ do: —Joˋ e cang'ˊna'r jí̱i̱'˜ co̱o̱ˋ; nɨlíbˋ jí̱i̱'˜ lana. Jo̱ dsifɨˊ lajo̱b cagüɨ'ˊ Jesús e lɨ˜ 'ná'ˆ quiá'ˉ i̱ dseaˋ sɨcuɨ́ng'ˋ do, jo̱ ladsifɨˊ lanab ca'lóoˉ loguaiñ'˜ do.
42022052	Jo̱ lɨ́ˉ jo̱, casɨ́'ˉ Jesús jaléng'ˋ fii˜ jmidseaˋ có̱o̱'˜ jaléng'ˋ i̱ néeˊ ni˜ guá'ˉ có̱o̱'˜guɨ jaléng'ˋ dseaˋ cǿøng'˜ quiá'ˉ guá'ˉ quiá'ˉ dseaˋ góorˋ dseaˋ Israel, co̱' lajalém'ˋ i̱ dseaˋ íˋ caguilíiñˉ e nitǿørˋ Jesús, jo̱ cajíñ'ˉ casɨ́'rˉ i̱ dseaˋ do: —Lana cagüɨlíingˉ 'nʉ́'ˋ e quié̱ˆna' jalé'ˋ ñisʉ̱'ˋ có̱o̱'˜guɨ jalé'ˋ 'maˋ e nijmang'ˆna' jnea˜ lafa' jaangˋ ɨ̱ɨ̱ˋ.
42022053	Jo̱ laco̱o̱ˋ jmɨɨ˜ laco̱o̱ˋ jmɨɨ˜ ca'éeˉe 'nʉ́'ˋ júuˆ quiá'ˉ Fidiéeˇ fɨˊ guá'ˉ quíˉnaa', jo̱ dsʉ' jaˋ cateáˉ óoˊna' fa' e caséng'ˊna' jnea˜ lajeeˇ jo̱; jo̱ dsʉ' lanaguɨ cagüeáˉ oor˜ e güɨjé̱ˆ 'nʉ́'ˋ, co̱' Fidiéebˇ dseaˋ nɨcacuørˊ fɨˊ lajo̱ e i̱ 'lɨm'ˆ niquiʉ́'rˉ ta˜ e uǿøˋ lana.
42022054	Jo̱ dsifɨˊ lajo̱b casaiñ'ˉ Jesús, jo̱ catǿrˉ dseaˋ do fɨˊ quiá'ˉ i̱ jmidseaˋ laniingˉ quiá'ˉ dseaˋ Israel. Jo̱ huíimˉ ngang'ˊ Tʉ́ˆ Simón e tɨ'leáaiñˊ laco̱' ngolíingˋ i̱ dseaˋ do e téerˋ Jesús.
42022055	Jo̱ mɨ˜ caguilíiñˋ fɨˊ jo̱, jo̱ canaangˋ i̱ dseaˋ i̱ casó̱'ˉ quiá'ˉ Jesús do e ji̱'rˊ jɨˋ fɨˊ guiá'ˆ jóoˋ siguiˊ, jo̱ caguárˋ lacúng'ˊ lajíingˋ e jɨˋ do mɨ˜ cacóoˉ. Jo̱ dob caguáˋ Tʉ́ˆ Simón cajo̱ jee˜ jaléng'ˋ i̱ dseaˋ do.
42022056	Jo̱ mɨ˜ cangáˉ jaangˋ dseamɨ́ˋ i̱ jmóoˋ ta˜ quiá'ˉ i̱ jmidseaˋ do e dob guiing˜ Tʉ́ˆ Simón jee˜ jaléng'ˋ i̱ dseaˋ i̱ neáangˊ do, jo̱ canaaiñˋ jmicuíingˋneiñ' jo̱ casɨ́'ˉreiñ': —Ja̱a̱ˉ, cangɨbˊ i̱ dseañʉ'ˋ la có̱o̱'˜ Jesús cajo̱.
42022057	Jo̱ mɨ˜ canúuˉ Tʉ́ˆ Simón lado, jo̱ dsifɨˊ lajo̱b cajíñ'ˉ casɨ́'rˉ i̱ dseamɨ́ˋ do: —Jaˋ cuíingˋjneaiñ' do, dseamɨ́ˋ.
42022058	Jo̱ mɨ'mɨ́ɨngˉguɨjiʉ lajo̱, jiéng'ˋguɨ calɨcuíiˋ quiá'rˉ jo̱ cajíñ'ˉ: —Dseaˋ quiá'ˉ Jesús lɨ́ɨngˊguɨ 'nʉˋ cajo̱. Jo̱ mɨ˜ canúuˉtu̱ Tʉ́ˆ Simón lado, jo̱ dsifɨˊ ladob cañíiˋtu̱r jo̱ cajíñ'ˉ: —Jaˋ jee˜ i̱ do quíing'˜ jnea˜, dseañʉ'ˋ.
42022059	Jo̱ mɨ˜ cangɨ́ˋ co̱o̱ˋ oor˜ lajo̱, jiéng'ˋguɨ jaangˋ dseaˋ cajíñ'ˉ: —E já'ˉba' lɨ́ɨngˊ i̱ dseañʉ'ˋ la dseaˋ quiá'ˉ Jesús, co̱' i̱ seengˋ fɨˊ Galileab la cajo̱.
42022060	Jo̱ba' cañíiˋtu̱ Tʉ́ˆ Simón jo̱ casɨ́'rˉ i̱ dseaˋ do jo̱ cajíñ'ˉ: —Jaˋ ñiiˉ eeˋ e fó'ˋ na, dseañʉ'ˋ. Jo̱ jaˋ mɨˊ cató'ˊbɨ e fé'ˋ i̱ Tʉ́ˆ Simón do lajo̱ mɨ˜ tɨˊ lɨ˜ caqui'ˊ jaangˋ tuidséeˆ.
42022061	Jo̱ jo̱b mɨ˜ caji̱'ˊ Jesús nir˜ jo̱ cajǿøiñˉ Tʉ́ˆ Simón tɨˊ lɨ˜ siñ'ˊ, jo̱ dsifɨˊ lajo̱b cadseng'ˉ dsíiˊ i̱ Tʉ́ˆ Simón do e cajíng'ˉ Jesús lamɨ˜ neáaiñˊ gø'rˊ do: “Dsa'óˋ góoˊ na, nʉ́'ˉguɨ e niquí'ˉ tuidséeˆ, 'nʉˋ nifo'ˆ 'nɨˊ née'˜ e jaˋ cuíin'ˋ jnea˜.”
42022062	Jo̱ mɨ˜ cadseng'ˉ dsíiˊ i̱ Tʉ́ˆ Simón do e cajíng'ˉ Jesús lajo̱, jo̱ dsíng'ˉ calɨjiuung˜ dsíirˊ, jo̱ dsifɨˊ lajo̱b cagüɨ'ɨ́ɨrˊ jo̱ dsíng'ˉ canaaiñˋ quɨ'rˊ jóng.
42022063	Jo̱ mɨ˜ cangɨ́ˋ jo̱, jaléng'ˋ i̱ dseaˋ i̱ jéeˊ quiá'ˉ Jesús canaaiñˋ lǿøiñˉ dseaˋ do jo̱guɨ bǿøngˉneiñ',
42022064	jo̱ cajníirˊ jminiˇ dseaˋ do jo̱ cabárˋ moniñ'˜ jo̱ cajmɨngɨ'ˊreiñ' lala jo̱ cajíñ'ˉ: —¿I̱˜ i̱ cabǿøngˉ 'nʉˋ? ¡Jmeeˉ júuˆ, neˇee'!
42022065	Jo̱ jmiguiʉˊbɨ jalé'ˋ e fé'rˋ e jmineaiñ'ˆ dseaˋ do lajeeˇ jo̱.
42022066	Jo̱ mɨ˜ cajneáˉ e jmɨɨ˜ jo̱, jo̱ caseáng'ˊ jaléng'ˋ dseaˋ cǿøng'˜ quiá'ˉ dseaˋ Israel có̱o̱'˜ jaléng'ˋ fii˜ jmidseaˋ có̱o̱'˜guɨ jaléng'ˋ tɨfa'ˊ quiá'rˉ, jo̱ catǿ'rˉ Jesús fɨˊ lɨ˜ nɨsɨseáiñ'ˊ do, jo̱ cajmɨngɨ'rˊ dseaˋ do lala jo̱ cajíñ'ˉ:
42022067	—Jmeeˉ júuˆ, neˇee', ¿su 'nʉbˋ Dseaˋ Jmáangˉ? Jo̱ba' cañíiˋ Jesús quiá'ˉ jaléng'ˋ i̱ dseaˋ do jo̱ cajíñ'ˉ: —Song nijmee˜ jnea˜ júuˆ røøˋ, jaˋ já'ˉ nilíingˋ 'nʉ́'ˋ júuˆ quiéˉe jóng.
42022068	Jo̱guɨ song eeˋ nijmɨngɨ́ɨ'ˇɨ 'nʉ́'ˋ, jaˋ e ñíˆna' ningɨɨˉna' quiéˉe cajo̱.
42022069	Jo̱ dsʉ' latɨˊ lana jnea˜, dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, niníˆi lɨ́'ˆ lɨˊ dséeˊ laco̱' guiing˜ Fidiéeˇ dseaˋ guiing˜ ñifɨ́ˉ, dseaˋ i̱ 'gøng'ˊ eáangˊ la'úngˉ fɨˊ jmɨgüíˋ.
42022070	Jo̱ mɨ˜ canúuˉ jaléng'ˋ i̱ dseaˋ do e cajíng'ˉ Jesús lado, jo̱ lajalém'ˋbre cajmɨngɨ'rˊ dseaˋ do jo̱ cajíñ'ˉ: —Jo̱ ¿su 'nʉbˋ Jó̱o̱ˊ Fidiéeˇ dseaˋ guiing˜ ñifɨ́ˉ lɨya? Jo̱ba' cañíiˋtu̱ Jesús quiá'ˉ jaléng'ˋ i̱ dseaˋ do jo̱ cajíñ'ˉ: —Dseáng'ˉ lajo̱b lɨ́ɨˊ lɨ́'ˆ laco̱' la nɨcafée'˜na' na.
42022071	Jo̱ mɨ˜ canúuˉ jaléng'ˋ i̱ dseaˋ do e cajíng'ˉ Jesús lajo̱, jo̱ casɨ́ɨiñˉ lajeeˇ lajaléiñ'ˋ do jo̱ cajíñ'ˉ: —¿E˜guɨ ta˜ e 'neángˉguɨ́ɨ' jaléng'ˋ dseaˋ i̱ tíiˊ ni˜? Co̱' yee˜baa' nɨcanʉ́ˆʉʉ' náng jial laco̱' lɨ́ɨˊ júuˆ quiá'rˉ.
42023001	Jo̱ mɨ˜ cangɨ́ˋ jo̱, lajalém'ˋ i̱ dseaˋ do cangojéeiñˋ Jesús fɨˊ quiniˇ jaangˋ dseata˜ dseaˋ féng'ˊ i̱ siiˋ Pilato.
42023002	Jo̱ mɨ˜ caguilíiñ'ˉ do fɨˊ do, jo̱ canaaiñˋ jmóorˋ dseeˉ quiá'ˉ dseaˋ do jo̱ cajíñ'ˉ: —I̱ dseañʉ'ˋ la ngɨrˊ lacaangˋ jee˜ 'nʉ́ʉˊ ta˜ jmiguíingˉ jaléng'ˋ dseaˋ i̱ seengˋ fɨˊ lɨ˜ quiʉ́'ˋ 'nʉˋ ta˜. Jo̱guɨ ngɨrˊ fé'rˋ e jaˋ 'néˉ niquíˆnaa' cuuˉ quiá'ˉ i̱ dseata˜ dseaˋ féng'ˊ i̱ guiing˜ fɨˊ Roma, jo̱guɨ fé'ˋbɨr cajo̱ e íˋbre lɨ́ɨiñˊ Dseaˋ Jmáangˉ i̱ nisíngˉ Fidiéeˇ i̱ nicá̱ˋ nifɨˊ quiá'ˉ jaléng'ˋ dseaˋ góoˋnaa' dseaˋ Israel.
42023003	Jo̱ mɨ˜ canúuˉ i̱ dseata˜ Pilato do lado, jo̱ cajmɨngɨ'rˊ Jesús jo̱ cajíñ'ˉ: —¿Su 'nʉbˋ dseaˋ i̱ quie̱ˊ nifɨˊ quiá'ˉ dseaˋ Israel? Jo̱ba' cañíiˋ Jesús jo̱ cajíñ'ˉ: —Dseáng'ˉ lajo̱b lɨ́ɨˊ lɨ́'ˆ laco̱' la nɨcafée'˜ 'nʉˋ na.
42023004	Jo̱ mɨ˜ canúuˉ Pilato e cajíng'ˉ Jesús lajo̱, jo̱ casɨ́'rˉ jaléng'ˋ i̱ fii˜ jmidseaˋ do có̱o̱'˜guɨ jaléng'ˋ i̱ dseaˋ i̱ teáang'˜ do jo̱ cajíñ'ˉ: —Jaˋ niguié'ˊ jnea˜ jí̱i̱'˜ co̱o̱ˋ dseeˉ e seaˋ quiá'ˉ i̱ dseañʉ'ˋ la.
42023005	Jo̱ mɨ˜ canúuˉ jaléng'ˋ i̱ dseaˋ do lado, jo̱ eáangˊguɨ canaaiñˋ jmóorˋ dseeˉ quiá'ˉ Jesús jo̱ cajíñ'ˉ: —I̱ dseañʉ'ˋ na eáangˊ ngɨrˊ ta˜ jmiguíingˉ dseaˋ có̱o̱'˜ jalé'ˋ e erˊ. Jo̱ canaaiñˋ jmóorˋ lajo̱ catɨˊ lɨ˜ se̱'ˊ Galilea cartɨˊ cagüéiñˉ fɨˊ la, fɨˊ lɨ˜ se̱'ˊ Judea, e jmóorˋ lajo̱.
42023006	Jo̱ mɨ˜ canúuˉ Pilato e café'ˋ dseaˋ lajo̱, jo̱ cajmɨngɨ́ɨrˋ su fɨˊ lɨ˜ se̱'ˊ Galileab seengˋ Jesús.
42023007	Jo̱ mɨ˜ cajíng'ˉ dseaˋ e fɨˊ jo̱b seeiñˋ, jo̱ba' casíiñˋ dseaˋ do có̱o̱'˜ jaangˋ dseata˜ i̱ siiˋ Herodes i̱ lɨ́ɨngˊ dseata˜ dseaˋ féng'ˊ quiá'ˉ Galilea, co̱' ie˜ jo̱ dob nitáangˋ i̱ dseata˜ do fɨˊ Jerusalén.
42023008	Jo̱ mɨ˜ cangáˉ Herodes e cangáiñˉ Jesús, dsíng'ˉ calɨ'iáangˋ dsíirˊ, co̱' lɨɨb˜ nɨcajáˉ e iiñ˜ e niníiñˉ dseaˋ do, co̱' fɨ́ɨmˊ dseaˋ dsicó̱o̱rˋ júuˆ quiá'ˉ jalé'ˋ e guiʉ́ˉ e nɨcajméeˋ dseaˋ do, jo̱guɨ güɨje̱rˇ fa' eeˋ nijméˉ dseaˋ do e li˜.
42023009	Jo̱ jmiguiʉbˊ jalé'ˋ e cajmɨngɨ'rˊ dseaˋ do, dsʉ' jí̱i̱'˜ camɨ́'ˆ júuˆ jaˋ eeˋ cañíiˋ Jesús quiáiñ'ˉ do.
42023010	Jo̱ lajeeˇ jo̱, dob teáangˆ jaléng'ˋ fii˜ jmidseaˋ quiá'ˉ dseaˋ Israel có̱o̱'˜ jaléng'ˋ tɨfa'ˊ quiá'rˉ, jo̱ dseáng'ˉ eáamˊ teáaiñ'˜ do jmóorˋ dseeˉ quiá'ˉ Jesús.
42023011	Jo̱ mɨ˜ cangáˉ Herodes e jaˋ eeˋ ngɨ́ɨˋ Jesús, jo̱ba' cajmɨcó̱o̱'˜ rúiñ'ˋ có̱o̱'˜ jaléng'ˋ 'léeˉ quiá'rˉ e canaaiñˋ lǿøiñˉ dseaˋ do, jo̱ caquíñ'ˊ dseaˋ do caneáangˊ sɨ̱'ˆ dseata˜ dseaˋ féng'ˊ. Jo̱ lɨ́ˉ jo̱, i̱ dseata˜ do caguiéng'ˊtu̱r Jesús fɨˊ lɨˊ guiing˜ dseata˜ Pilato calé'ˋ catú̱ˉ.
42023012	Jo̱ ie˜ jmɨɨ˜ jo̱ røøbˋ casɨ́ɨngˉtu̱ dseata˜ Herodes có̱o̱'˜ dseata˜ Pilato, co̱' lamɨ˜ jéengˊguɨ 'níb'ˋ nɨcangángˉ rúiñ'ˋ.
42023013	Jo̱ mɨ˜ caguiéng'ˉtu̱ Jesús fɨˊ lɨ˜ guiing˜ dseata˜ Pilato, jo̱ caquiʉiñ'ˊ do ta˜ e caseáng'ˊ jaléng'ˋ fii˜ jmidseaˋ có̱o̱'˜guɨ jaléng'ˋ dseata˜ jo̱guɨ có̱o̱'˜ jaléng'ˋ dseaˋ fɨɨˋ.
42023014	Jo̱ mɨ˜ caseáng'ˊ jaléng'ˋ i̱ dseaˋ íˋ, jo̱ lalab cajíñ'ˉ casɨ́'ˉreiñ': —'Nʉ́'ˋ cañijéengˋna' i̱ dseañʉ'ˋ la fɨˊ la e jmooˋna' dseeˉ quiá'rˉ e ngɨrˊ jmiguíiñˉ jaléng'ˋ dseaˋ fɨɨˋ; jo̱ jnea˜ nɨcajmɨngɨ́ɨ'rˇ jalé'ˋ e júuˆ jo̱ fɨˊ quiníˆ 'nʉ́'ˋ lajaléng'ˋna' na, jo̱ dsʉ' jí̱i̱'˜ co̱o̱ˋ dseeˉ jaˋ mɨˊ cadsé'ˋe e røøiñˋ lɨ́'ˆ laco̱' jí̱i̱'˜ e 'nɨ́ɨngˊna're.
42023015	Jo̱guɨ nɨcasɨ́ɨmˉbɨ́ɨr fɨˊ lɨ˜ guiing˜ dseata˜ Herodes, dsʉ' o̱'guɨ i̱ dseata˜ íˋ lɨɨng˜ eeˋ dseeˉ cadsé'rˋ quiá'ˉ dseaˋ la, jo̱ba' fɨˊ lab nɨcaguiéng'ˊtu̱reiñ'. Jo̱ nɨñíˆba' e jí̱i̱'˜ co̱o̱ˋ jaˋ eeˋ mɨˊ cajméerˋ fa' cuǿøngˋ e nijngáang'˜naa'r,
42023016	jo̱ dsʉ' nicuǿøˆbaar iihuɨ́ɨˊ, jo̱ lɨ́ˉ jo̱ nilaamˉtu̱r calé'ˋ catú̱ˉ.
42023017	Jo̱ lajeeˇ e jmɨɨ˜ jo̱ tɨ́ɨngˋ dseata˜ Pilato e jmi'iáaiñˋ dsíiˊ jaléng'ˋ dseaˋ fɨɨˋ jo̱ láaiñˋ camɨ́ɨng'˜ dseaˋ i̱ iuungˉ fɨˊ dsíiˊ 'nʉñíˆ.
42023018	Jo̱ dsʉ' jaléng'ˋ i̱ dseaˋ fɨɨˋ do canaaiñˋ óorˋ teáˋ jo̱ fé'rˋ e éeiñˋ Jesús: —¡Jaˋ laan'ˉ i̱ dseañʉ'ˋ ná! ¡Leaangˉ Barrabás!
42023019	Jo̱ i̱ Barrabás do nica'írˉ 'nʉñíˆ dsʉ' uíi'˜ e 'ní'ˋ níiñˉ jaléng'ˋ dseata˜ jo̱guɨ e nɨnicajngaiñ'ˊ dseaˋ cajo̱.
42023020	Jo̱ dsʉ' dseata˜ Pilato eáangˊguɨ iiñ˜ e nileáiñˉ Jesús laco̱'guɨ i̱ Barrabás do, jo̱ba' casɨ́'ˉtu̱r dseaˋ fɨɨˋ calé'ˋ catú̱ˉ.
42023021	Jo̱ dsʉ' jéengˊguɨ i̱ dseaˋ fɨɨˋ do canaaiñˋ fé'rˋ có̱o̱'˜ júuˆ teáˋguɨ jo̱ cajíñ'ˉ e éeiñˋ Jesús: —¡Fɨˊ dse'ˋ crúuˆ teáaiñ'ˊ na! ¡Fɨˊ dse'ˋ crúuˆ teáaiñ'ˊ na!
42023022	Jo̱ lɨ́ˉ jo̱, catɨ́ˋ 'nɨˊ née'˜ cajíng'ˉtu̱ dseata˜ Pilato casɨ́'rˉ jaléng'ˋ dseaˋ fɨɨˋ: —Jo̱ ¿e˜guɨ dseáng'ˉ e gaˋ nɨcajméerˋ? Jaˋguɨ eeˋ dseeˉ niguié'ˊ jnea˜ e røøiñˋ fa' e cuǿøngˋ e nijúuiñˉ. Dsʉ' lɨfa' nicuǿøˆbaar iihuɨ́ɨˊ, jo̱ lɨ́ˉ jo̱, nilaamˉtu̱r calé'ˋ catú̱ˉ.
42023023	Jo̱ dsʉ' jaléng'ˋ dseaˋ fɨɨˋ có̱o̱'˜guɨ jaléng'ˋ fii˜ jmidseaˋ eáangˊguɨ canaaiñˋ ta'rˊ mɨ́ɨ'˜ e mɨˊtu̱r e nitángˉ Jesús fɨˊ dse'ˋ crúuˆ, jo̱ lajo̱b cajméerˋ cartɨˊ calɨ́'rˉ lají̱i̱'˜ e mɨrˊ do.
42023024	Jo̱ lajo̱b cajméeˋ dseata˜ Pilato lɨ́'ˆ laco̱' jí̱i̱'˜ e mɨˊ i̱ dseaˋ i̱ teáangˉ do,
42023025	jo̱ caleáamˋbre i̱ Barrabás do, dseaˋ i̱ 'ní'ˋ níingˉ jaléng'ˋ dseata˜ jo̱guɨ nɨcajngaiñ'ˊ dseaˋ, co̱' uiing˜ quiá'ˉ e jo̱ba' e iuuiñˉ 'nʉñíˆ, jo̱ cajám'ˋbre Jesús fɨˊ jaguóˋ jaléng'ˋ dseaˋ i̱ 'ní'ˋ níingˉ dseaˋ do; jo̱ cajméerˋ lajo̱ có̱o̱'˜ jaléng'ˋ dseaˋ fɨɨˋ, co̱' lajo̱b calɨ'íiñ'˜ do.
42023026	Jo̱ mɨ˜ cangɨ́ˋ jo̱, jo̱ cangojéemˋbre Jesús fɨˊ lɨ˜ nitáiñˉ fɨˊ dse'ˋ crúuˆ. Jo̱ lajeeˇ teáaiñ'˜ do fɨˊ e ngolíiñˉ, cajíñ'ˊ jaangˋ dseañʉ'ˋ i̱ laco̱' nijang'ˊ jee˜ ta˜ quiá'ˉ i̱ siiˋ Simón i̱ seengˋ fɨˊ co̱o̱ˋ fɨɨˋ e siiˋ Cirene, jo̱ caquiʉ'rˊ ta˜ e cajéengˋ i̱ dseañʉ'ˋ do crúuˆ quiá'ˉ Jesús laguidseaangˆ; jo̱ cangórˉ caluuˇ laco̱' ngóoˊ dseaˋ do.
42023027	Jo̱ fɨ́ɨmˊ dseaˋ i̱ ngolíingˉ laco̱' ngóoˊ Jesús, jo̱guɨ dsíng'ˉ fɨ́ɨngˊ dseamɨ́ˋ i̱ ngolíingˉ quɨ'ˊ jo̱ tɨ'óorˋ e lɨjiuung˜ dsíirˊ uii˜ quiá'ˉ Jesús.
42023028	Dsʉ' Jesús caji̱'ˊ nir˜ cajǿøiñˉ jaléng'ˋ i̱ dseamɨ́ˋ do jo̱ cajíñ'ˉ casɨ́'ˉreiñ': —Dseamɨ́ˋ i̱ seengˋ fɨˊ Jerusalén, jaˋ quɨ'ˋna' uíi'˜ jnea˜, dsʉ' quíi'˜na' uii˜ quíiˆna' yaang˜na' jo̱guɨ uii˜ quiá'ˉ jó̱o̱ˋna'.
42023029	Co̱' niguiéebˊ jmɨɨ˜ mɨ˜ nifé'ˋ jaléng'ˋ dseaˋ: “Juguiʉ́ˉjiʉ quiá'ˉ jaléng'ˋ dseamɨ́ˋ i̱ jaˋ cuǿøngˋ nidsiquieeng˜ yʉ̱ʉ̱ˋ, jo̱ jaˋ i̱i̱ˋ calɨséngˋ quiá'rˉ i̱ cacuǿ'rˉ tʉ́'ˋ.”
42023030	Jo̱ ie˜ jo̱b mɨ˜ ninángˋ jaléng'ˋ dseaˋ e nimɨ́'rˉ jalé'ˋ mó'ˋ jo̱ nijíñ'ˉ: “Lɨɨng˜ güɨjiʉ́'ˋ sɨɨˋ lɨ˜ néeˊnaa'”; jo̱guɨ nisɨ́'rˋ jalé'ˋ mó'ˋ: “'Meengˉ jnea'ˆ lajmɨnáˉ.”
42023031	Co̱' song lanab cuø'ˊna' jnea˜ iihuɨ́ɨˊ, dseaˋ jaˋ dseeˉ røønˉ, jo̱ba' jial tíiˊguɨ nidsingɨ́ɨngˉ 'nʉ́'ˋ, dseaˋ røøngˋna' dseeˉ.
42023032	Jo̱ jaléng'ˋ i̱ dseaˋ i̱ ngolíingˉ do jéeiñˋ gángˉ ɨ̱ɨ̱ˋ i̱ nidsijngáaiñ'˜ co̱lɨɨng˜ có̱o̱'˜ Jesús.
42023033	Jo̱ mɨ˜ caguilíiñˉ co̱o̱ˋ cuo̱'ˋ lɨ˜ siiˋ Cuo̱'ˋ Mogui˜ 'Lɨɨ˜, jo̱ fɨˊ jo̱b cateáaiñˋ Jesús fɨˊ dse'ˋ crúuˆ có̱o̱'˜ lajɨˋ gángˉ i̱ ɨ̱ɨ̱ˋ do, jmá'ˉ jángˋ crúuˆ lajaaiñ'ˋ do: jo̱ jmá'ˉ jángˋ i̱ ɨ̱ɨ̱ˋ do catáiñˉ lacataangˋ cáangˋ Jesús, jaangˋ lɨ́'ˉ lɨˊ dséeˊ jo̱guɨ jaangˋ lɨ́'ˉ lɨˊ tuung˜.
42023034	Jo̱ lajeeˇ gui'ná'ˆ e táangˋ Jesús fɨˊ dse'ˋ crúuˆ cajíñ'ˉ: —Teaa˜, íingˊ dseeˉ uii˜ quiá'ˉ jaléng'ˋ i̱ dseaˋ na, co̱' e jaˋ lí'ˆbiñ' na jalé'ˋ e jmóorˋ. Jo̱ mɨ˜ calɨ́ˉ e cateáaiñˋ dseaˋ do fɨˊ dse'ˋ crúuˆ, jaléng'ˋ i̱ 'léeˉ do canaaiñˋ cóorˋ quiá'ˉ i̱˜ nilí'ˋ lajeeˇ lajaléiñ'ˋ do i̱ nicó̱o̱ˋ sɨ̱'ˆ Jesús fɨˊ quiá'rˉ.
42023035	Jo̱ lajalém'ˋ dseaˋ teáaiñˉ e jǿørˉ jalé'ˋ e calɨ́ˉ, jo̱ jaléng'ˋ i̱ dseata˜ do canaaiñˋ lǿøiñˉ Jesús jo̱ sɨ́'rˋ dseaˋ do lala jo̱ fé'rˋ: —Caleáamˋbre jaléng'ˋ dseaˋ jiéng'ˋ, jo̱ba' güɨleáangˋ 'ñia'rˊ náng, song dseáng'ˉ já'ˉ e íˋbre lɨ́ɨiñˊ Dseaˋ Jmáangˉ, dseaˋ i̱ casíingˋ Fidiéeˇ fɨˊ jmɨgüíˋ la.
42023036	Jo̱ jaléng'ˋ i̱ 'léeˉ do lǿømˉbre dseaˋ do cajo̱, jo̱ dsiquiéeiñˊ quiá̱'ˉ lɨ˜ táangˋ dseaˋ do fɨˊ dse'ˋ crúuˆ, jo̱ cuø'rˊ dseaˋ do jmɨ́'ˆ mɨ́'ˆ huɨɨngˋ jǿ'ˆ e tí̱'ˋ.
42023037	Jo̱guɨ sɨ́'rˋ dseaˋ do lala jo̱ fé'rˋ: —Leaangˉ uø'ˊ náng song dseáng'ˉ já'ˉ e 'nʉˋ lɨn'ˊ i̱ dseaˋ i̱ quie̱ˊ nifɨˊ quiá'ˉ dseaˋ Israel.
42023038	Jo̱guɨ tó̱o̱ˋ co̱o̱ˋ 'majmáˋ yʉ́'ˆ gui˜ crúuˆ lɨ˜ táaiñˋ lɨ˜ sɨlɨ́ɨˋ có̱o̱'˜ jalé'ˋ jmíiˊ griego có̱o̱'˜guɨ jmíiˊ latín jo̱guɨ có̱o̱'˜ jmíiˊ hebreo, jo̱ lalab guǿng'ˋ: “I̱ lab i̱ dseaˋ i̱ quie̱ˊ nifɨˊ quiá'ˉ dseaˋ Israel.”
42023039	Jo̱ jaangˋ i̱ ɨ̱ɨ̱ˋ i̱ taang˜ fɨˊ dse'ˋ crúuˆ do gabˋ fé'rˋ uii˜ quiá'ˉ Jesús cajo̱, jo̱ sɨ́'rˋ dseaˋ do lala: —Song dseáng'ˉ já'ˉ e 'nʉˋ lɨn'ˊ Dseaˋ Jmáangˉ, jo̱ba' leaangˉ uø'ˊ jóng jo̱guɨ leaangˉ jnea'ˆ.
42023040	Jo̱ dsʉ' i̱ ɨ̱ɨ̱ˋ i̱ jaangˋguɨ do ca'gaamˋbre quiá'ˉ i̱ ɨ̱ɨ̱ˋ rúiñ'ˋ do jo̱ cajíñ'ˉ casɨ́'ˉreiñ': —¿Su jaˋ jáaˊ quíi'ˉ fa' e 'gǿng'ˋ Fidiéeˇ dseaˋ guiing˜ ñifɨ́ˉ, 'nʉˋ dseaˋ táan'ˋ fɨˊ dse'ˋ crúuˆ la cajo̱?
42023041	E lɨɨng˜ uiimˇba' e taang˜ jnea'ˆ la, co̱' laguɨb quiˋnaa' quiá'ˉ jalé'ˋ e nɨca'lee˜naa', dsʉ' i̱ dseañʉ'ˋ la jí̱i̱'˜ co̱o̱ˋ jaˋ eeˋ mɨˊ ca'léerˊ.
42023042	Jo̱ba' cajíñ'ˉ casɨ́'rˉ Jesús: —Jesús, güɨguiéng'ˊ o'ˊ jnea˜ mɨ˜ ninaan'ˉ niquiʉ́'ˆ ta˜ la'úngˉ fɨˊ jmɨgüíˋ.
42023043	Jo̱ba' cañíiˋ Jesús quiá'ˉ i̱ dseañʉ'ˋ íˋ jo̱ cajíñ'ˉ casɨ́'ˉreiñ': —E já'ˉ e fɨ́ɨˉɨ 'nʉˋ, dseañʉ'ˋ, e náb nidsi'iéˆee' có̱o̱'˜ jnea˜ fɨˊ ñifɨ́ˉ lɨ˜ guiing˜ Tiquiéˆe.
42023044	Jo̱ lajeeˇ táangˋ Jesús fɨˊ dse'ˋ crúuˆ mɨ˜ catɨ́ˋ guieñí'ˉ jóoˋ, jo̱b mɨ˜ ca'íˉ nʉ́ʉˆ fɨˊ guóo'˜ uǿˆ jo̱, jo̱ cateá'ˉ cartɨˊ la i̱i̱ˉ 'nɨˊ e ca'lóoˉ.
42023045	Jo̱ cajlɨ́ngˉ ieeˋ, jo̱ lajeeˇ jo̱ casíngˉ tú̱ˉ dseá'ˉ jóoˋ e 'mɨ'ˊ e íiˊ guiá'ˆ jóoˋ guá'ˉ e si'ˊ fɨˊ Jerusalén.
42023046	Jo̱b mɨ˜ ca'óoˋ Jesús jo̱ cajíñ'ˉ: —Teaa˜, fɨˊ jaguóoˋba' nisée˜e jmɨguíˋ quiéˉe náng. Jo̱ dsifɨˊ mɨ˜ cajíñ'ˉ lajo̱, jo̱ cajúmˉbre.
42023047	Jo̱ mɨ˜ cangáˉ fii˜ 'léeˉ quiá'ˉ dseaˋ romano e calɨ́ˉ lado, jo̱guɨba' cajmiféiñ'ˊ Fidiéeˇ jo̱ cajíñ'ˉ: —Dseáng'ˉ já'ˉba' e jaˋ dseeˉ nirøøngˋ i̱ dseañʉ'ˋ na.
42023048	Jo̱ jaléng'ˋ i̱ dseaˋ i̱ teáangˉ do cangáˉbre jalé'ˋ e calɨ́ˉ do, jo̱ mɨ˜ caquɨiñ'ˉ e ngolíiñˋ, jo̱ba' canaaiñˋ bárˋ fɨˊ nidsíirˊ, co̱' fɨ'íbˆ eáangˊ calɨ́iñˉ.
42023049	Dsʉ' jaléng'ˋ dseaˋ i̱ cangɨˊ có̱o̱'˜ Jesús có̱o̱'˜guɨ jaléng'ˋ dseamɨ́ˋ i̱ cajalíingˉ có̱o̱'˜ dseaˋ do catɨˊ lɨ˜ se̱'ˊ Galilea, huí̱i̱bˉ caje̱rˊ jǿørˉ jalé'ˋ e calɨ́ˉ do ie˜ jo̱.
42023050	Jo̱ ie˜ jo̱ seengˋ jaangˋ dseañʉ'ˋ i̱ guiúngˉ eáangˊ i̱ siiˋ Séˆ i̱ calɨséngˋ fɨˊ co̱o̱ˋ fɨɨˋ lɨ˜ siiˋ Arimatea fɨˊ lɨ˜ se̱'ˊ Judea. Jo̱ lɨ́ɨiñ'ˊ do jaangˋ dseaˋ féng'ˊ i̱ quiʉ'ˊ ta˜ quiá'ˉ dseaˋ Israel.
42023051	Jo̱ i̱ dseañʉ'ˋ do güɨje̱˜bre e nicá̱ˋ Fidiéeˇ nifɨˊ quiá'ˉ lajaangˋ lajaangˋ dseaˋ jmɨgüíˋ, jo̱guɨ jaˋ calɨjíi'r˜ cajo̱ dsʉ' e cahuɨ̱́'ˋ ta˜ e nijúungˉ Jesús lɨ́'ˆ laco̱'guɨ casɨ́ɨngˉ i̱ dseata˜ caguiaangˉ rúiñ'ˋ do.
42023052	Jo̱ba' mɨ˜ cajúngˉ Jesús, cangóˉ i̱ Séˆ do fɨˊ quiniˇ dseata˜ Pilato, jo̱ camɨrˊ fɨˊ e ni'áaiñˉ Jesús, jo̱ cacuøˊbɨ i̱ dseata˜ íˋ fɨˊ e nijméˉ Séˆ lajo̱.
42023053	Jo̱ dsifɨˊ lajo̱b cangórˉ fɨˊ lɨ˜ táangˋ Jesús fɨˊ dse'ˋ crúuˆ, jo̱ cajgiáaiñˉ dseaˋ do, jo̱ caquɨ́iñ'ˋ co̱o̱ˋ 'mɨ'ˊ téˋ e niguo'ˆ, jo̱ cangojéeiñˋ dseaˋ do e ca'áiñˉ fɨˊ dsíiˊ co̱o̱ˋ tooˋ jiáaˊ, co̱' lajo̱b quɨ́'ˉ tɨ́ɨngˋ jaléng'ˋ dseaˋ Israel e áaiñˉ 'lɨɨ˜ quiá'rˉ. Jo̱ e fɨˊ jo̱ jí̱i̱'˜ jaangˋ 'lɨɨ˜ jaˋ mɨˊ ca'áangˉ lamɨ˜ jéengˊguɨ.
42023054	Jo̱ ie˜ jmɨɨ˜ jo̱ nɨlɨ́ɨˊ e guatɨ'lóˉ jmɨɨ˜ e jmi'íng'ˊ jaléng'ˋ dseaˋ Israel.
42023055	Jo̱ jaléng'ˋ i̱ dseamɨ́ˋ i̱ cajalíingˉ có̱o̱'˜ Jesús catɨˊ lɨ˜ se̱'ˊ Galilea cangolíimˆbre cajo̱, jo̱ba' cangáˉbre jie˜ lɨ˜ ca'ángˉ Jesús jo̱guɨ jial caquieeˋ dseaˋ do dsíiˊ e tooˋ do.
42023056	Jo̱ mɨ˜ calɨta˜ dsíiˊ i̱ dseamɨ́ˋ do jie˜ lɨ˜ ca'ángˉ Jesús, jo̱ba' cangolíimˋbre jóng fɨˊ lɨ˜ neáaiñˊ fɨˊ Jerusalén, jo̱ cangoguiar˜ guiʉ́ˉ jalé'ˋ jmɨɨˋ jmeafɨɨˋ có̱o̱'˜guɨ jalé'ˋ noo˜ jmeafɨɨˋ e nidsisuuiñ˜ dseaˋ do mɨ˜ ningɨ́ˋ jmɨɨ˜ e jmi'íng'ˊ jaléng'ˋ dseaˋ Israel, co̱' lajo̱b quɨ́'ˉ tɨ́ɨngˋ jaléng'ˋ dseaˋ ie˜ jo̱ có̱o̱'˜ jaléng'ˋ 'lɨɨ˜ quiá'rˉ. Jo̱ cajmi'ím'ˊ i̱ dseamɨ́ˋ do mɨ˜ catɨ́ˋ í'ˋ lajo̱ lɨ́'ˆ laco̱'guɨ ta˜ quiʉ'ˊ fɨˊ ni˜ jiˋ quiá'ˉ Fidiéeˇ.
42024001	Jo̱ mɨ˜ cangɨ́ˋ e jmɨɨ˜ e jmi'íng'ˊ jaléng'ˋ dseaˋ Israel, jo̱ jmɨɨ˜ la'uii˜ quiá'ˉ semaan˜ la'eeˋ eáangˊ jaléng'ˋ i̱ dseamɨ́ˋ i̱ cajalíingˉ có̱o̱'˜ Jesús catɨˊ Galilea do caleábˋ catú̱ˉ cangolíiñˉ fɨˊ lɨ˜ sɨ'aangˇ Jesús, jo̱ quie̱rˊ jalé'ˋ jmɨɨˋ jmeafɨɨˋ có̱o̱'˜guɨ jalé'ˋ noo˜ jmeafɨɨˋ e nɨcaguiarˊ guiʉ́ˉ lamɨ˜ jéengˊguɨ do quiá'ˉ e sɨ'íˆ nisúuiñˉ dseaˋ do.
42024002	Jo̱ mɨ˜ caguilíiñˉ e tooˋ jiáaˊ lɨ˜ ca'ángˉ Jesús, jo̱ cangárˉ e nɨsɨnabˊ e ooˉ é̱e̱ˋ do, jo̱ cab'ˊ nɨró̱o̱ˋ e cu̱u̱˜ e cajnɨ́ˉ mɨ˜ ca'ángˉ dseaˋ do.
42024003	Jo̱ cangotáam'˜bre fɨˊ dsíiˊ e é̱e̱ˋ do, dsʉ' joˋ cadséiñ'ˋ Jesús fɨˊ dsíiˊ jo̱.
42024004	Jo̱ mɨ˜ cangáˉ i̱ dseamɨ́ˋ do lajo̱, jo̱ dsíng'ˉ cafǿiñ'ˊ jí̱i̱'˜ joˋ ñirˊ e˜ nijmérˉ. Jo̱ lajeeˇ jo̱ co̱o̱ˋ cangáˉbre e cajnéngˉ gángˉ dseañʉ'ˋ quiá̱'ˉ laco̱' teáaiñˉ, jo̱ i̱ dseañʉ'ˋ do qui'rˊ 'mɨ'ˊ téˋ e jɨ'ˋ jlo'ˆ.
42024005	Jo̱ dsíng'ˉ cafǿng'ˊ i̱ dseamɨ́ˋ do mɨ˜ tɨˊ lɨ˜ cangáiñˉ i̱ dseañʉ'ˋ do, jo̱ catúuiñˊ cartɨˊ ni˜ uǿˆ dsʉ' e cafǿiñ'ˊ dseaˋ do. Jo̱guɨba' café'ˋ i̱ dseañʉ'ˋ do e caféiñ'ˊ i̱ dseamɨ́ˋ do jo̱ cajíñ'ˉ: —¿Jialɨ'ˊ ngɨˋna' 'náng'ˋna' jee˜ jaléng'ˋ 'lɨɨ˜ i̱ dseaˋ i̱ jí̱'ˋ lana?
42024006	Co̱' nɨcají̱b'ˊtu̱r calé'ˋ catú̱ˉ, jo̱ba' joˋ i̱ seengˋ fɨˊ la. Té̱e̱ˊ óoˊna' jial cajíñ'ˉ lamɨ˜ cateáaiñˋ có̱o̱'˜ 'nʉ́'ˋ fɨˊ Galilea,
42024007	mɨ˜ cajíñ'ˉ e írˋ, dseaˋ cagüéiñˉ fɨˊ jmɨgüíˋ e jáarˊ fɨˊ ñifɨ́ˉ e lɨ́ɨiñˊ jaangˋ dseaˋ jmɨgüíˋ, dseáng'ˉ 'nébˉ e nijáng'ˋ dseaˋ írˋ fɨˊ jaguóˋ jaléng'ˋ dseaˋ dseeˉ dseaˋ quiˊ cartɨˊ nijnga'ˉ dseaˋ do quiá'rˉ fɨˊ dse'ˋ crúuˆ, jo̱ dsʉ' mɨ˜ nidsíngˉ 'nɨˊ jmɨɨ˜ lajo̱, nijí̱b'ˊtu̱r calé'ˋ catú̱ˉ.
42024008	Jo̱ mɨ˜ canúuˉ i̱ dseamɨ́ˋ do e júuˆ na, jo̱guɨba' cadseng'ˉ dsíirˊ jalé'ˋ júuˆ quiá'ˉ Jesús.
42024009	Jo̱ dsifɨˊ lajo̱b caquɨng'ˉtu̱r, jo̱ cangojmée'rˇ júuˆ i̱ dseaˋ guijángˋ quiá'ˉ Jesús có̱o̱'˜guɨ jaléng'ˋ i̱ dseaˋ caguiaangˉguɨ do.
42024010	Jo̱ jaléng'ˋ i̱ dseamɨ́ˋ i̱ caguicó̱o̱ˋ júuˆ do siirˋ Yáˆ i̱ seengˋ fɨˊ Magdala, jaangˋguɨ i̱ siiˋ Sɨhuo̱o̱ˉ, jaangˋguɨ i̱ siiˋ Yáˆ niquiá'ˆ Tiáa˜, jo̱guɨ quíim'˜bɨ dseamɨ́ˋ i̱ caguiaangˉguɨ cajo̱.
42024011	Jo̱ mɨ˜ canúuˉ i̱ dseaˋ guijángˋ do lado, ca'ɨ́ˋ dsíirˊ e ngaamˋ i̱ dseamɨ́ˋ do, jo̱ jaˋ eeˋ já'ˉ calɨ́iñˉ lají̱i̱'˜ júuˆ e quiéeiñ'ˋ do.
42024012	Jo̱ dsʉ' Tʉ́ˆ Simón dsifɨbˊ cangórˉ güɨ'íiˊ e cangojǿørˆ e fɨˊ tooˋ é̱e̱ˋ do. Jo̱ mɨ˜ caguiérˉ fɨˊ jo̱, jo̱ catúuiñˊ cajǿørˉ jo̱ cangárˉ e jí̱i̱'˜ e 'mɨ'ˊ e caquɨng'ˉ dseaˋ doba' néeˊguɨ. Jo̱ dsifɨˊ ladob cangáng'ˉtu̱r, jo̱ dsíng'ˉ cangogáˋ dsíirˊ quiá'ˉ jalé'ˋ e cangárˉ do.
42024013	Jo̱ e jmɨɨ˜ jo̱, gángˉ lajeeˇ la'ó'ˋ i̱ dseaˋ i̱ cangɨˊ có̱o̱'˜ Jesús do cataiñ'ˉ fɨˊ e cangolíiñˆ fɨˊ co̱o̱ˋ fɨɨˋ lɨ˜ siiˋ Emaús e néeˊ guicó̱ˋ kilómetro lɨ́'ˆ lɨˊ caluuˇ fɨɨˋ Jerusalén.
42024014	Jo̱ lajeeˇ teáang'ˇ i̱ dseaˋ do fɨˊ, jo̱ ngolíiñˉ sɨ́ɨiñˋ quiá'ˉ jalé'ˋ e nɨcalɨ́ˉ fɨˊ Jerusalén lajeeˇ e jmɨɨ˜ jo̱.
42024015	Jo̱ lajeeˇ ngolíiñˉ, cangoquiéengˊ Jesús, jo̱ canaaiñˋ ngɨrˊ co̱lɨɨng˜ có̱o̱iñ'˜ do.
42024016	Jo̱ jǿømˉ i̱ dseaˋ gángˉ do Jesús, dsʉ' jaˋ cangɨ́ɨiñˋ fa' e calɨcuíiñˋ dseaˋ do ladsifɨˊ lado.
42024017	Jo̱ cajmɨngɨ'ˊ Jesús i̱ dseaˋ gángˉ do jo̱ casɨ́'ˉreiñ' jo̱ cajíñ'ˉ: —¿E˜ jalé'ˋ e sɨɨng˜ 'nʉ́'ˋ lajeeˇ teáang'˜na' fɨˊ? ¿Jialɨ'ˊ lɨ́ɨngˊna' fɨ'íˆ?
42024018	Jo̱ jaangˋ i̱ dseañʉ'ˋ do i̱ nisiiˋ Cleofas cañíirˋ quiá'ˉ Jesús, jo̱ casɨ́'rˉ dseaˋ do jo̱ cajíñ'ˉ: —Lajɨɨmˋ dseaˋ nɨñirˊ jalé'ˋ e nɨcalɨ́ˉ fɨˊ Jerusalén lajeeˇ e jmɨɨ˜ e cangɨ́ɨngˊ na. Jo̱ ¿su jí̱i̱'˜ 'nʉbˋ dseaˋ guiin'˜ fɨˊ Jerusalén e jaˋ ñí'ˆ jalé'ˋ e nɨcalɨ́ˉ fɨˊ jo̱?
42024019	Jo̱ba' cajmɨngɨ́ɨˋtu̱ Jesús quiá'ˉ i̱ dseaˋ do jo̱ cajíñ'ˉ casɨ́'ˉreiñ': —¿E˜ jalé'ˋ e nɨcalɨ́ˉ fɨˊ jo̱? Jo̱ba' cañíiˋ i̱ dseaˋ gángˉ do jo̱ cajíñ'ˉ: —Mó'ˆ jáaˊnaa' sɨɨ˜naa' jalé'ˋ e calɨ́ngˉ Jesús i̱ seengˋ fɨˊ Nazaret, jaangˋ dseaˋ 'gøng'ˊ i̱ café'ˋ cuaiñ˜ quiá'ˉ Fidiéeˇ, jo̱ cajméerˋ jalé'ˋ e quɨ́ɨ'r˜ jmɨɨ˜ e dsigáˋ dsíiˊ dseaˋ, jo̱guɨ eáangˊ 'gøng'ˊ jalé'ˋ júuˆ e café'rˋ cajo̱;
42024020	jo̱guɨ sɨɨ˜naa' jial cajméeˋ jaléng'ˋ fii˜ jmidseaˋ có̱o̱'˜guɨ jaléng'ˋ dseata˜ quíˉii' mɨ˜ cajáiñ'ˋ dseaˋ do fɨˊ jaguóˋ jaléng'ˋ dseaˋ fɨɨˋ e laco̱' niteáiñˉ dseaˋ do fɨˊ dse'ˋ crúuˆ cartɨˊ nijngáng'ˉneiñ'.
42024021	Jo̱ jnea'ˆ nɨsɨta˜ dsiˋnaa' e íˋbre dseaˋ i̱ nileángˉ jnea'ˆ, dseaˋ lɨ́ɨˊnaa' dseaˋ góorˋ dseaˋ Israel. Jo̱ dsʉ' lana nɨngóoˊ 'nɨˊ jmɨɨ˜ e cangojéeˊ jalé'ˋ e jo̱.
42024022	Jo̱ co̱o̱ˋ tú̱ˉ mɨ́ɨng'˜ dseamɨ́ˋ i̱ quíing'˜ jee˜ jnea'ˆ nɨcaguilíiñˋ 'ma'eeˋ e fǿiñ'ˋ jnea'ˆ, co̱' nicangolíiñˆ e jaˋ mɨˊ jneáˋ røøˋ fɨˊ lɨ˜ ca'ángˉ dseaˋ do,
42024023	jo̱ dsʉ' joˋ seengˋ i̱ 'lɨɨ˜ do e tooˋ lɨ˜ ca'írˉ do mɨ˜ caguilíiñˉ. Jo̱ba' mɨ˜ caquɨng'ˉtu̱r, quié̱e̱rˋ júuˆ e cangáiñˉ ángeles quiá'ˉ Fidiéeˇ i̱ cajíng'ˉ e nɨcají̱b'ˊtu̱ Jesús calé'ˋ catú̱ˉ.
42024024	Jo̱ lɨ́ˉ jo̱, cangolíingˉ fɨˊ jo̱ co̱o̱ˋ tú̱ˉ mɨ́ɨng'˜ dseaˋ i̱ la'ó'ˋ ngɨˊ có̱o̱'˜naa' e fɨˊ do, jo̱ cangáˉbre cajo̱ dseáng'ˉ jí̱i̱'˜ laco̱' júuˆ e quié̱e̱ˋ i̱ dseamɨ́ˋ do, jo̱ dsʉ' jaˋ cangáiñˉ Jesús.
42024025	Jo̱ba' cajíng'ˉ Jesús casɨ́'rˉ i̱ dseaˋ gángˉ do: —¡Sóongˉ jaˋ iing˜ 'nʉ́'ˋ e ningáng'ˋna' jalé'ˋ eeˋ lɨ́ɨˊ, jo̱guɨ dsíng'ˉ jmɨ'ɨɨngˇna' e já'ˉ nilíingˋna' jalé'ˋ júuˆ e caguiaˊ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ!
42024026	Co̱' dseáng'ˉ 'néˉba' e cangongɨ́ɨngˉ Dseaˋ Jmáangˉ jalé'ˋ e jo̱ nʉ́'ˉguɨ e nidséng'ˉtu̱r calé'ˋ catú̱ˉ fɨˊ ñifɨ́ˉ quiá'rˉ.
42024027	Jo̱ dsifɨˊ ladob canaangˋ Jesús e sɨ́'rˋ i̱ dseaˋ gángˉ do jalé'ˋ júuˆ e fé'ˋ uii˜ quiá'rˉ fɨˊ ni˜ jiˋ quiá'ˉ Fidiéeˇ, jo̱ canaaiñˋ catɨˊ júuˆ quiá'ˉ Moi˜ có̱o̱'˜guɨ jalé'ˋ júuˆ caguieeˉguɨ e cajme'ˊ i̱ dseaˋ i̱ café'ˋ cuaiñ˜ quiá'ˉ Fidiéeˇ.
42024028	Jo̱ malɨɨ˜guɨ lajo̱, mɨ˜ caguilíingˉ i̱ dseaˋ gángˉ do e fɨɨˋ lɨ˜ ngolíiñˉ do, jo̱ cajméeˋ Jesús e lafa' e ngóoˊbɨr tɨˊ lɨ˜ huí̱i̱ˆguɨ,
42024029	dsʉ' i̱ dseaˋ gángˉ do cajméerˋ e caje̱bˊ Jesús e fɨɨˋ do jo̱ casɨ́'ˉreiñ' do: —La je̱˜ có̱o̱'˜ jnea'ˆ, co̱' nɨca'lóobˉ eáangˊ jo̱ tɨˊ lɨ˜ ni'íˋ nʉ́ʉbˆ. Jo̱ mɨ˜ cajíng'ˉ i̱ dseaˋ do lado, jo̱ caje̱bˊ Jesús fɨˊ lɨ˜ caje̱ˊ i̱ dseaˋ gángˉ do.
42024030	Jo̱ mɨ˜ tɨˊ lɨ˜ caguárˋ e nidǿ'rˉ ir˜ e canʉʉˋ, jo̱ catɨ́ɨngˉ Jesús co̱o̱ˋ iñí'ˆ jo̱ cacuø'rˊ gui'máang'ˇ Fidiéeˇ, jo̱ lɨ́ˉ jo̱ cafíiñˋ e iñí'ˆ do jo̱ cacuø'rˊ i̱ dseaˋ gángˉ do.
42024031	Jo̱ mɨ˜ cajméeˋ Jesús lado, jo̱b mɨ˜ calɨlí'ˆ i̱ dseaˋ gángˉ do e ni˜ dseáng'ˉ Jesús i̱ dseaˋ do. Jo̱ dsʉ' dsifɨˊ ladob cango'íingˊ dseaˋ do e laco̱' gui'ná'ˆ jǿømˉbɨr.
42024032	Jo̱ dsifɨˊ ladob canaangˋ i̱ dseaˋ gángˉ do sɨ́'ˋ rúiñ'ˋ: —Lado 'mɨ́ɨˉ, lajeeˇ tée'ˇnaa' fɨˊ, dsíng'ˉ calɨ'iáangˋ dsiˋnaa' mɨ˜ cajmea'rˊ jneaa˜aa' júuˆ jalé'ˋ e fé'ˋ fɨˊ ni˜ jiˋ quiá'ˉ Fidiéeˇ uii˜ quiá'rˉ, dseaˋ lɨ́ɨiñˊ Dseaˋ Jmáangˉ, ¿jáˆ já'ˉ?
42024033	Jo̱ joˋ cajmɨ'ɨɨng˜ yaang˜ i̱ dseaˋ gángˉ do, co̱' dsifɨˊ ladob caquɨng'ˉtu̱r cangolíiñˋ fɨˊ Jerusalén fɨˊ lɨ˜ caseáng'ˊtu̱r có̱o̱'˜ jaléng'ˋ i̱ dseaˋ guijángˋ do có̱o̱'˜guɨ dseaˋ caguiaangˉ i̱ ngɨˊ có̱o̱'r˜ do.
42024034	Jo̱ dsifɨˊ mɨ˜ cangángˉ rúiñ'ˋ, jo̱ lalab cajíng'ˉ i̱ dseaˋ fɨ́ɨngˊ do jo̱ casɨ́'ˉreiñ': —E já'ˉba' e nɨcají̱'ˊtu̱ Fíiˋnaa', co̱' Tʉ́ˆ Simón nɨcangáˉ quiá'rˉ.
42024035	Jo̱ jo̱guɨba' cajméeˋ i̱ dseaˋ gángˉ do júuˆ jalé'ˋ e calɨ́iñˉ guiá'ˆ fɨˊ, jo̱ jial calɨcuíiñˋ Jesús mɨ˜ tɨˊ lɨ˜ cafíingˋ dseaˋ do iñí'ˆ e nidǿ'rˉ.
42024036	Jo̱ lajeeˇ gui'ná'ˆ sɨ́ɨmˋbɨ i̱ dseaˋ do jalé'ˋ e júuˆ na, co̱o̱ˋ cajnémˉ Jesús jo̱ casíng'ˋ 'ñia'rˊ jee˜ jaléng'ˋ i̱ dseaˋ do jo̱ casɨ́'ˉreiñ' do lala: —Güɨlɨseemˋ 'nʉ́'ˋ juguiʉ́ˉ júuˆ røøˋ.
42024037	Jo̱ mɨ˜ cangángˉ i̱ dseaˋ do Jesús, dsíng'ˉ cafǿiñ'ˊ jo̱ canaaiñˋ ɨˊ dsíirˊ e jǿøiñˉ jaangˋ dseaˋ guíˋ.
42024038	Jo̱ba' cajíng'ˉ Jesús casɨ́'rˉ jaléng'ˋ i̱ dseaˋ do: —¿Jialɨ'ˊ 'gó'ˋna'? Jo̱ ¿jialɨ'ˊ jmooˋna' e jaˋ já'ˉ lɨ́ɨngˋna' e jnea˜?
42024039	Fɨng na jǿøˉdu' guóoˋo có̱o̱'˜guɨ tɨ́ɨˋɨ, co̱' dseáng'ˉ jneab˜ la. Güɨng'ˊna' jnea˜ jo̱guɨ jøøng˜na' jnea˜, co̱' jaangˋ dseaˋ guíˋ jaˋ teáaiñ'˜ móoˋ o̱'guɨ seaˋ looˋ táaiñˋ laco̱' móoˉ 'nʉ́'ˋ e seaˋ quiéˉe lana.
42024040	Jo̱ mɨ˜ cajíng'ˉ Jesús lado, jo̱ ca'e'rˊ jaléng'ˋ i̱ dseaˋ do lajɨˋ tú̱ˉ guóorˋ có̱o̱'˜guɨ tɨɨrˉ.
42024041	Jo̱ dsʉ' i̱ dseaˋ do jaˋ já'ˉ calɨ́mˉbɨr uíi'˜ e dsíng'ˉ dsigáˋ dsíirˊ jo̱guɨ e iáangˋ dsíirˊ cajo̱. Jo̱ba' cajíng'ˉ Jesús casɨ́'rˉ jaléng'ˋ i̱ dseaˋ do: —¿Su jaˋ eeˋ seaˋ cuǿˆjiʉ' dǿø'˜ø lana?
42024042	Jo̱ba' i̱ dseaˋ do cacuø'rˊ Jesús ca'náang'˜ 'ñʉˋ i̱ cuɨ́ɨngˋ có̱o̱'˜guɨ ca'ná'ˆ mi'ˊ e a˜ ta'ˊ.
42024043	Jo̱ ca'ím'ˋ Jesús e do, jo̱ cagǿ'ˋbre do fɨˊ quiniˇ jaléng'ˋ i̱ dseaˋ do.
42024044	Jo̱ mɨ˜ cangoyúung'˜ e cagǿ'rˋ, jo̱ casɨ́'rˉ jaléng'ˋ i̱ dseaˋ do jo̱ cajíñ'ˉ: —Lajalé'ˋ e nɨcalɨ́nˉn, e jo̱b e cafɨ́ɨˉɨ 'nʉ́'ˋ lamɨ˜ cangɨ́ˆnaa' co̱lɨɨng˜ e dseáng'ˉ 'néˉ e nilɨtib˜ jalé'ˋ e fé'ˋ uii˜ quiéˉe fɨˊ ni˜ jiˋ quiá'ˉ Fidiéeˇ e cajme'ˊ Moi˜ jo̱guɨ fɨˊ ni˜ jiˋ e cajme'ˊ dseaˋ i̱ café'ˋ cuaiñ˜ quiá'ˉ Fidiéeˇ jo̱guɨ e fé'ˋ fɨˊ ni˜ jiˋ e siiˋ salmos.
42024045	Jo̱ lɨ́ˉ jo̱, cajméeˋ Jesús e cangáng'ˋ jaléng'ˋ i̱ dseaˋ do jalé'ˋ e fé'ˋ fɨˊ ni˜ jiˋ jo̱ uii˜ quiá'rˉ. Jo̱ lɨ́ˉ jo̱ casɨ́'ˉreiñ' lala jo̱ cajíñ'ˉ:
42024046	—Lajo̱b to̱o̱˜ fɨˊ ni˜ jiˋ quiá'ˉ Fidiéeˇ e dseáng'ˉ nɨsɨ'íˆba' e cajúnˉn, jnea˜ dseaˋ lɨ́ɨnˊn Dseaˋ Jmáangˉ i̱ casíingˋ Fidiéeˇ fɨˊ jmɨgüíˋ la, jo̱ mɨ˜ catɨ́ˋ 'nɨˊ jmɨɨ˜ lajo̱, cají̱b'ˊtú̱u̱ calé'ˋ catú̱ˉ;
42024047	jo̱guɨ 'néˉ e nini'ˉ dseaˋ júuˆ quiéˉe laco̱o̱ˋ fɨɨˋ fɨˊ la'úngˉ fɨˊ jmɨgüíˋ, jo̱ 'néˉ ninángˋ e jo̱ catɨˊ Jerusalén e laco̱' niquɨ́'ˉ jíng'ˋ yaang˜ dseaˋ fɨˊ quiniˇ Fidiéeˇ, jo̱ lajo̱guɨba' quɨ́'ˉ jmɨɨ˜ e ni'íingˉ dseeˉ quiá'rˉ.
42024048	Jo̱ 'nʉ́b'ˋ nɨcañíiˉna' jalé'ˋ e nɨcalɨ́nˉn.
42024049	Jo̱ jnea˜ nicuǿøˆø 'nʉ́'ˋ e cajíng'ˉ Tiquiéˆe lamɨ˜ jéengˊguɨ e nicuǿ'rˉ 'nʉ́'ˋ, dsʉ' fɨˊ Jerusalén labɨ 'néˉ já̱ˆna' cartɨˊ ni'íing'˜na' e Jmɨguíˋ 'gøng'ˊ quiá'ˉ Fidiéeˇ e jáaˊ fɨˊ ñifɨ́ˉ, jo̱ e jo̱b e nijmɨcó̱o̱'˜ 'nʉ́'ˋ lata˜.
42024050	Jo̱ mɨ˜ cangɨ́ˋ jo̱, cajéengˋ Jesús i̱ dseaˋ quiá'rˉ do fɨˊ caluuˇ fɨɨˋ Jerusalén, jo̱ cangolíiñˉ fɨˊ co̱o̱ˋ lɨ˜ siiˋ Betania. Jo̱ mɨ˜ caguilíiñˉ fɨˊ jo̱, jo̱ caséeˋ Jesús guóorˋ fɨˊ yʉ́'ˆ jo̱ lajo̱b cataiñ'ˉ güea'ˆ i̱ dseaˋ quiá'rˉ do.
42024051	Jo̱ lajeeˇ gui'ná'ˆbɨ táiñ'ˊ güea'ˆ i̱ dseaˋ quiá'rˉ do, mɨ˜ canaaiñˋ soorˋ fɨˊ yʉ́'ˆ e cangáiñ'ˉ fɨˊ ñifɨ́ˉ.
42024052	Jo̱ dsʉ' lajaléng'ˋ i̱ dseaˋ guijángˋ do caquɨm'ˉtu̱r fɨˊ Jerusalén mɨ˜ cangoyúung'˜ e cajmiféiñ'ˊ dseaˋ do, jo̱ dsíng'ˉ iáangˋ dsíirˊ cangolíiñˋ.
42024053	Jo̱ mɨ˜ cangɨ́ˋ jo̱, sojiéb'ˊ nɨteáaiñ'ˇ fɨˊ dsíiˊ sɨnʉ́ʉˆ guá'ˉ e jmiféiñ'ˊ Fidiéeˇ. Jo̱ lajo̱b nilíˋ. Jo̱ lanab jí̱i̱'˜ lɨ́ɨˊ júuˆ e cajme'ˊ Lucas.
43001001	Jo̱ jí̱i̱'˜ latɨˊ mɨ˜ uiim˜ nɨseaˋ e siiˋ Júuˆ do, jo̱ e jo̱ lɨ́ɨngˊ Jó̱o̱ˊ Fidiéeˇ; jo̱ cøømˋ seengˋ có̱o̱'˜ Fidiéeˇ, co̱' íbˋ dseáng'ˉ Fidiéeˇ cajo̱.
43001002	Jo̱ co̱lɨɨm˜ seengˋ e Júuˆ do có̱o̱'˜ Fidiéeˇ lají̱i̱'˜ latɨˊ mɨ˜ uiing˜.
43001003	Jo̱ la'eáangˊ có̱o̱'˜ e Júuˆ dob cajméeˋ Fidiéeˇ lajalé'ˋ e seaˋ fɨˊ jmɨgüíˋ; jo̱ba' lajalé'ˋ e seaˋ fɨˊ jmɨgüíˋ cajméeˋ Fidiéeˇ co̱lɨɨng˜ có̱o̱'˜ e Júuˆ do.
43001004	Jo̱ la'eáangˊ có̱o̱'˜ e Júuˆ doba' cuøˊ e se̱e̱ˉnaa' fɨˊ jmɨgüíˋ, jo̱guɨ íbˋ cajo̱ i̱ lɨ́ɨngˊ i̱ Jɨng'ˋ quiá'ˉ Fidiéeˇ i̱ cuøˊ e tɨɨngˋ ngáng'ˋ jaléng'ˋ dseaˋ jmɨgüíˋ.
43001005	Jo̱ i̱ Jɨng'ˋ quiá'ˉ Fidiéeˇ do jmóoˋ e lɨjneáˋ lacaangˋ lɨ˜ nʉʉˋ sǿ'ˋ, jo̱guɨ e nʉʉˋ sǿ'ˋ do jaˋ mɨˊ caquɨ́ɨ'˜ jmɨɨ˜ fa' nijméˉ e niyúngˋ i̱ Jɨng'ˋ quiá'ˉ Fidiéeˇ do.
43001006	Jo̱ malɨɨ˜guɨ calɨséngˋ jaangˋ dseañʉ'ˋ i̱ calɨsíˋ Juan i̱ seáangˋ dseaˋ jmɨɨˋ; jo̱ Fidiéeˇ caguíng'ˋ írˋ jo̱guɨ casíingˋneiñ' e laco̱' dseaˋ do nini'rˉ júuˆ quiá'ˉ i̱ Jɨng'ˋ quiá'ˉ Fidiéeˇ do, jo̱guɨ e laco̱' ninúˉ jo̱guɨ e já'ˉ nilíingˋ jaléng'ˋ dseaˋ lají̱i̱'˜ júuˆ e niguiáˉ dseaˋ do.
43001008	Jo̱ dsʉ' i̱ Juan i̱ seáangˋ dseaˋ jmɨɨˋ do jaˋ lɨ́ɨiñˊ dseáng'ˉ i̱ Jɨng'ˋ quiá'ˉ Fidiéeˇ do, co̱' lɨ́ɨiñˊ jaangˋ dseaˋ i̱ casíingˋ Fidiéeˇ e laco̱' nini'rˉ júuˆ quiá'ˉ i̱ Jɨng'ˋ do jee˜ jaléng'ˋ dseaˋ góorˋ dseaˋ Israel.
43001009	Jo̱ cagüéngˉ i̱ dseáng'ˉ já'ˉ Jɨng'ˋ quiá'ˉ Fidiéeˇ do fɨˊ jee˜ dseaˋ jmɨgüíˋ e laco̱' nijmérˉ jial e nilɨseengˋ dseaˋ fɨˊ lɨ˜ jneáˋ jɨˋ.
43001010	Jo̱ i̱ dseaˋ i̱ lɨ́ɨngˊ Júuˆ quiá'ˉ Fidiéeˇ do nɨseemˋbre lají̱i̱'˜ latɨˊ mɨ˜ uiing˜; jo̱ nañiˊ fa' la'eáangˊ có̱o̱'˜ íˋbre cajméeˋ Fidiéeˇ lajalé'ˋ e seaˋ fɨˊ jmɨgüíˋ, jo̱ dsʉ' jaléng'ˋ dseaˋ jmɨgüíˋ jaˋ já'ˉ calɨ́iñˉ júuˆ quiá'ˉ dseaˋ do.
43001011	Jo̱guɨ dseáng'ˉ fɨˊ góoˋbre cagüéiñˉ cajo̱, dsʉ' jaˋ ca'íng'ˋ dseaˋ góorˋ írˋ.
43001012	Jo̱ dsʉ' jaléng'ˋ i̱ dseaˋ i̱ ca'íng'ˋ írˋ jo̱guɨ i̱ já'ˉ calɨ́ngˉ júuˆ quiá'rˉ, jo̱ba' cacuø'ˊreiñ' fɨˊ e ca'uíiñ'ˉ do jó̱o̱ˊ Fidiéeˇ.
43001013	Jo̱guɨ lɨ́ɨiñ'ˊ do jó̱o̱ˊ Fidiéeˇ dsʉ' o̱' uíi'˜ e calɨséiñˋ fɨˊ jmɨgüíˋ la, o̱'guɨ fa' lɨɨng˜ i̱i̱ˋ quiʉ'ˊ ta˜ quiá'rˉ e ca'uíiñˉ lajo̱, dsʉco̱' lɨ́ɨiñ'ˊ do lajo̱ uíi'˜ e 'ñiab'ˊ Fidiéeˇ cajméerˋ e ca'uíiñ'ˉ do jó̱o̱rˊ.
43001014	Jo̱ e Júuˆ do ca'uíingˉ dseáng'ˉ jaangˋ dseaˋ jmɨgüíˋ, jo̱ calɨséngˋ jee˜ jneaa˜aa' fɨˊ jmɨgüíˋ la, jo̱guɨ dsíng'ˉ jmi'neáangˋ jneaa˜aa', jo̱guɨ jmang'ˉ júuˆ já'ˉ quie̱ˊ. Jo̱ mɨ˜ calɨcuíingˋnaa' e Júuˆ do i̱ lɨ́ɨngˊ Jó̱o̱ˊ Fidiéeˇ i̱ camɨ́ɨng'˜ do, jo̱ba' calɨneˋbaa' jóng jial dseáng'ˉ jlo'ˆ niiñˉ, jo̱ dsʉ' e jo̱ catɨ́ɨiñˉ jí̱i̱'˜ dseáng'ˉ 'ñia'ˊbre e cacuø'ˊ Tiquiá'rˆ írˋ, co̱' dseáng'ˉ eáamˊ 'néeˋ dseaˋ do quiá'rˉ.
43001015	Jo̱ lalab cajíng'ˉ Juan i̱ seáangˋ dseaˋ jmɨɨˋ do cuaiñ˜ quiá'ˉ dseaˋ do mɨ˜ cajíñ'ˉ lala: —Jo̱ i̱ lab i̱ dseaˋ i̱ éengˊ jnea˜ do ie˜ lamɨ˜ cafá'ˉa lala: “Jo̱ i̱ dseaˋ i̱ nijáaˊ cøøngˋguɨjiʉ laco̱'guɨ cagüéngˉ jnea˜ fɨˊ jmɨgüíˋ la niingˉguɨr eáangˊ laco̱' jnea˜, dsʉco̱' lají̱i̱'˜ mɨ˜ nʉ́'ˉguɨ eáangˊ e nilɨseengˋ jnea˜ba' e nɨseeiñˋ.”
43001016	Jo̱ co̱' eáamˊ guiúngˉ dseaˋ do có̱o̱'˜ jneaa˜aa', jo̱ba' cuø'rˊ jneaa˜aa' jalé'ˋ güea'ˆ quiá'rˉ có̱o̱'˜guɨ jalé'ˋguɨ e 'néˉ quíˉii' dseáng'ˉ lalíingˋ e jí̱i̱'˜ jaˋ catɨ́ɨˉnaa' lajo̱.
43001017	Jo̱ la'eáangˊ có̱o̱'˜ Moi˜ cacuø'ˊ Fidiéeˇ jneaa˜aa' júuˆ quiʉ'ˊ ta˜ quiá'rˉ; jo̱ dsʉ' la'eáangˊ có̱o̱'˜ Dseaˋ Jmáamˉba' e nɨcalɨne˜naa' jial tíiˊ 'neáangˋ Fidiéeˇ jneaa˜aa' jo̱guɨ la'eáangˊ có̱o̱'˜ íbˋ cajo̱ e lɨti˜ júuˆ quiá'ˉ Fidiéeˇ.
43001018	Jo̱ jí̱i̱'˜ jaangˋ dseaˋ jmɨgüíˋ jaˋ mɨˊ cangáaiñˋ dseáng'ˉ 'ñia'ˊ Fidiéeˇ, dsʉ' jí̱i̱'˜ i̱ Jó̱o̱rˊ camɨ́ɨng'˜ do i̱ lɨ́ɨngˊ Fidiéeˇ cajo̱, jí̱i̱'˜ íˋbing' i̱ nɨcajmijnéengˋ jial lɨ́ɨngˊ Tiquiá'rˆ Fidiéeˇ uíi'˜ e dseáng'ˉ cøømˋ seeiñˋ có̱o̱'˜ dseaˋ do.
43001019	Jo̱ co̱o̱ˋ jmɨɨ˜ jaléng'ˋ i̱ dseaˋ i̱ quie̱ˊ nifɨˊ quiá'ˉ jaléng'ˋ dseaˋ Israel i̱ seengˋ fɨˊ Jerusalén casíiñˋ co̱o̱ˋ tú̱ˉ mɨ́ɨng'˜ jmidseaˋ quiá'rˉ có̱o̱'˜guɨ jaangˋ gángˉ dseaˋ levita fɨˊ lɨ˜ táangˋ i̱ Juan i̱ seáangˋ dseaˋ jmɨɨˋ do e cangojmɨngɨ́ɨ'rˇ dseaˋ do lala: —¿I̱˜ dseaˋ lɨn'ˊ?
43001020	Jo̱ba' cañíiˋ i̱ Juan do dseáng'ˉ la lɨ́ɨˊ jo̱ casɨ́'ˉreiñ' do lala: —O̱' jnea˜ i̱ Dseaˋ Jmáangˉ i̱ ɨˊ áaˊna' i̱ nisíngˉ Fidiéeˇ i̱ nicá̱ˋ nifɨˊ quíiˉna'.
43001021	Jo̱ cajmɨngɨ́'ˉtu̱ i̱ dseaˋ do i̱ Juan do calé'ˋ catú̱ˉ jo̱ cajíñ'ˉ: —Jo̱ ¿i̱˜ dseáng'ˉ lɨ́ɨngˊ 'nʉˋ jóng? ¿Su Líiˆ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ? Jo̱ba' cañíiˋtu̱ i̱ Juan do jo̱ cajíñ'ˉ: —U̱˜, o̱' íˋ jnea˜. Jo̱ba' calé'ˋ catú̱ˉ cajmɨngɨ́ɨˋtu̱ i̱ dseaˋ do jo̱ cajíñ'ˉ lala: —¿O̱si 'nʉˋbɨ i̱ dseaˋ i̱ caguíng'ˋ Fidiéeˇ i̱ nifé'ˋ cuaiñ˜ quiá'rˉ i̱ sɨjeengˇnaa' fɨˊ jmɨgüíˋ la? Jo̱ba' cañíiˋtu̱ i̱ Juan do quiáiñ'ˉ do jo̱ cajíñ'ˉ: —U̱˜, o̱' íˋ jnea˜ cajo̱.
43001022	Jo̱ba' i̱ dseaˋ do caléb'ˋ catú̱ˉ cajmɨngɨ́'rˉ i̱ Juan do jo̱ cajíñ'ˉ: —Jo̱ song o̱' lajo̱guɨ, jo̱ba' ¿i̱˜guɨ dseáng'ˉ lɨ́ɨngˊ 'nʉˋ jóng? Jo̱ co̱' dseáng'ˉ la guíimˋ 'néˉ léˆnaa' júuˆ i̱˜ dseáng'ˉ lɨ́ɨngˊ 'nʉˋ quiá'ˉ i̱ dseaˋ i̱ casíingˋ jnea'ˆ do, jo̱ba' ¿e˜ fó'ˋ 'nʉˋ uø'ˊ e lɨn'ˊ?
43001023	Jo̱ba' cañíiˋtu̱ i̱ Juan do quiáiñ'ˉ do: —Jnea˜ lɨ́ɨnˊn jaangˋ i̱ fé'ˋ i̱ cagüéngˉ fɨˊ ni˜ guóo'˜ uǿˆ quiʉ̱́ˋ, jo̱ quie̱e̱ˉ júuˆ quiá'ˉ Fidiéeˇ e catɨ́ɨngˉ 'nʉ́'ˋ e fé'ˋ lala: “Nea˜na' condséeˊ co̱o̱ˋ fɨˊ, co̱' tɨˊ lɨ˜ nijáabˊ Fíiˋnaa'” —lɨ́'ˆ laco̱' cajíng'ˉ Fidiéeˇ fɨˊ ni˜ jiˋ quiá'rˉ e cajme'ˊ Saíiˆ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ ie˜ malɨɨ˜guɨ eáangˊ.
43001024	Jo̱ba' i̱ dseaˋ i̱ casíingˋ dseaˋ fariseo fɨˊ lɨ˜ táangˋ i̱ Juan i̱ seáangˋ dseaˋ jmɨɨˋ do cangosiiñˇ có̱o̱'˜ dseaˋ do
43001025	jo̱ cajmɨngɨ́'ˉtu̱reiñ': —Jo̱ song jaˋ lɨ́ɨngˊguɨ' i̱ Dseaˋ Jmáangˉ i̱ nisíngˉ Fidiéeˇ fɨˊ la i̱ nicá̱ˋ nifɨˊ quíˉnaa' o̱'guɨ Líiˆ o̱'guɨ i̱ dseaˋ i̱ fé'ˋ cuaiñ˜ quiá'ˉ Fidiéeˇ, jo̱ba' ¿jialɨ'ˊ jmoo'ˋ ta˜ seáangˋ dseaˋ jmɨɨˋ jóng?
43001026	Jo̱ba' cañíiˋtu̱ i̱ Juan do quiáiñ'ˉ do jo̱ cajíñ'ˉ: —Jnea˜ seáanˊn dseaˋ jmɨɨˋ jí̱i̱'˜ có̱o̱'˜ layaang˜ jmɨɨˋ; jo̱ dsʉ' jee˜ 'nʉ́'ˋ nɨseemˋ jaangˋ i̱ jaˋ mɨˊ cuíingˋna'.
43001027	Jo̱ lana tɨˊ lɨ˜ nilɨcuíimˋba' i̱ dseaˋ íˋ, co̱' tɨˊ lɨ˜ ninámˋbre ta˜ quiá'rˉ. Jo̱ jnea˜ fɨˊ quiniˇ íˋ jaˋ eeˋ quíinˊn, co̱' jɨˋguɨ co̱' nisíi'˜ ñiˊ 'ñʉ́ʉˊ lomɨɨrˉ jaˋ quíinˊn.
43001028	Jo̱ jalé'ˋ e la cangojéeˊ fɨˊ co̱o̱ˋ fɨɨˋ lɨ˜ siiˋ Betania e néeˊ lɨ́'ˆ lɨˊ 'ngóo'˜ guaˋ Jordán, co̱' fɨˊ jo̱b lɨ˜ táangˋ i̱ Juan i̱ seáangˋ dseaˋ jmɨɨˋ do ie˜ jo̱.
43001029	Jo̱ mɨ˜ cajneáˉ co̱o̱ˋguɨ jmɨɨ˜ lajo̱, i̱ Juan do cangárˉ e nɨjaquiéengˊ Jesús fɨˊ lɨ˜ siñ'ˊ. Jo̱ba' café'rˋ uii˜ quiá'ˉ dseaˋ do, jo̱ casɨ́'rˉ jaléng'ˋ i̱ dseaˋ i̱ teáangˉ có̱o̱'r˜ do lala: —Fɨng na jǿøˉna', dob nɨjáaˊ i̱ lɨ́ɨngˊ i̱ Jo'se'ˋ Jiuung˜ quiá'ˉ Fidiéeˇ i̱ íingˉ jalé'ˋ dseeˉ e røøngˋ dseaˋ jmɨgüíˋ.
43001030	Jo̱ i̱ dseaˋ lab i̱ éengˊ jnea˜ do ie˜ lamɨ˜ cafá'ˉa lala: “Mɨ˜ nisóongˉ jnea˜, nijáaˊ jaangˋ i̱ niingˉguɨ eáangˊ laco̱' jnea˜, dsʉco̱' i̱ dseaˋ íˋ lají̱i̱'˜ mɨ˜ nʉ́'ˆguɨ eáangˊ e nilɨseengˋ jnea˜ba' e nɨseeiñˋ.”
43001031	Jo̱ jí̱i̱'˜ jnea˜ jaˋ mɨˊ calɨñiˋbɨ́ɨ i̱˜ dseáng'ˉ dseaˋ do, jo̱ dsʉ' cagáˉa fɨˊ jmɨgüíˋ la e gaseáanˊn dseaˋ jmɨɨˋ e laco̱' jaléng'ˋ dseaˋ góoˋo dseaˋ Israel nilɨcuíiñˋ dseaˋ do.
43001032	Jo̱ cajíng'ˉguɨ i̱ Juan do lala cajo̱: —Co̱o̱ˋ jmɨɨ˜ camóˉ jnea˜ Jmɨguíˋ quiá'ˉ Fidiéeˇ e cajgóˉ fɨˊ ñifɨ́ˉ jo̱ caje̱ˊ fɨˊ yʉ́'ˆ gui˜ Jesús e lɨɨng˜ jaangˋ mee˜.
43001033	Jo̱ lajeeˇ e nʉ́'ˉguɨ lajo̱ jaˋ mɨˊ ñiˋ jnea˜ i̱˜ lɨ́ɨngˊ dseaˋ do, jo̱ dsʉ' Fidiéeˇ i̱ casíiˋ quiéˉe e cagaseáanˊn dseaˋ jmɨɨˋ casɨ́'rˉ jnea˜ lala: “I̱ dseaˋ i̱ nimáan'˜ i̱ nijgiéeˋ Jmɨguíˋ quiéˉe fɨˊ yʉ́'ˆ gui˜, i̱ dseaˋ íˋbing' i̱ niseángˉ dseaˋ jmɨɨˋ có̱o̱'˜ Jmɨguíˋ quiéˉe.”
43001034	Jo̱ camóbˉ jnea˜ mɨ˜ cangojéeˊ jalé'ˋ e jo̱, jo̱ba' dseáng'ˉ lajam'ˆ nɨta˜ dsiiˉ e Jesús lɨ́ɨiñˊ dseáng'ˉ i̱ Jó̱o̱ˊ Fidiéeˇ camɨ́ɨng'˜ do.
43001035	Jo̱ mɨ˜ cajneáˉ co̱o̱ˋguɨ jmɨɨ˜ lajo̱, i̱ Juan i̱ seáangˋ dseaˋ jmɨɨˋ do táaiñˋ co̱lɨɨng˜ có̱o̱'˜ gángˉ dseañʉ'ˋ i̱ nɨlɨ́ɨngˊ dseaˋ quiá'rˉ.
43001036	Jo̱ lajeeˇ jo̱b cangárˉ e cangɨ́ɨngˊ Jesús, jo̱ba' cajíñ'ˉ casɨ́'rˉ i̱ dseaˋ quiá'rˉ do e fé'rˋ uii˜ quiá'ˉ dseaˋ i̱ cangɨ́ɨngˊ do jo̱ cajíñ'ˉ: —Fɨng na jǿøˉna', i̱ dseaˋ ngóoˊ dob i̱ lɨ́ɨngˊ i̱ Jo'se'ˋ Jiuung˜ quiá'ˉ Fidiéeˇ i̱ íingˉ jalé'ˋ dseeˉ e røøngˋ dseaˋ jmɨgüíˋ.
43001037	Jo̱ dsifɨˊ mɨ˜ canúuˉ i̱ dseaˋ gángˉ do lají̱i̱'˜ e cajíng'ˉ i̱ Juan do, jo̱ba' lajmɨnábˉ cangolíiñˉ tɨ'leáaiñˊ laco̱' ngóoˊ Jesús.
43001038	Jo̱ mɨ˜ calɨlí'ˆ Jesús e lɨɨng˜ i̱i̱ˋ ngolíingˉ caluurˇ, jo̱ba' dsifɨbˊ caji̱'rˊ nir˜ e cajǿøiñˉ i̱ dseaˋ do jo̱ cajmɨngɨ́'ˉreiñ': —¿I̱˜ ñilíingˉna' 'náng'ˋna'? Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —Tɨfa'ˊ, ¿jie˜ fɨˊ quíi'ˉ?
43001039	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Máˉaa' có̱o̱'˜ jnea˜, jo̱ lajo̱b nilɨñíˆna'. Jo̱ co̱lɨɨm˜ cangolíiñˋ cangojmiñirˇ jie˜ quiá'ˉ Jesús, jo̱ fɨˊ jo̱b caje̱rˊ co̱lɨɨng˜ lata˜ e jmɨɨ˜ jo̱, co̱' la i̱i̱ˉ quiʉ̱́ˋ e ca'lóobˉ nɨngóoˊ ie˜ jo̱.
43001040	Jo̱ jaangˋ lajeeˇ i̱ dseaˋ gángˉ i̱ canúuˉ júuˆ quiá'ˉ Juan i̱ seáangˋ dseaˋ jmɨɨˋ do siirˋ Dɨ́ˆ i̱ nilɨ́ɨngˊ dseaˋ ngáang'˜ có̱o̱'˜ jaangˋguɨ dseañʉ'ˋ i̱ siiˋ Simón, jo̱ íbˋ i̱ cangotáangˉ có̱o̱'˜ Jesús do.
43001041	Jo̱ dsifɨˊ lajo̱b cangóˉ Dɨ́ˆ e cango'néeiñ'ˇ i̱ rúiñ'ˋ i̱ siiˋ Simón do, jo̱ mɨ˜ cadséng'ˋneiñ' do lalab casɨ́'rˉ: —Janú'ˋ, Simón, lana nɨcalɨcuíimˋbaa i̱ dseaˋ i̱ cajíng'ˉ Fidiéeˇ i̱ nisíñˉ fɨˊ jmɨgüíˋ la i̱ siiˋ Dseaˋ Jmáangˉ i̱ nicá̱ˋ nifɨˊ quíˉii' do.
43001042	Jo̱ dsifɨˊ lajo̱b i̱ Dɨ́ˆ do cangojéeiñˋ i̱ rúiñ'ˋ i̱ siiˋ Simón do fɨˊ lɨ˜ guiing˜ Jesús; jo̱ mɨ˜ tɨˊ lɨ˜ cangáˉ dseaˋ do quiá'ˉ Simón lalab cajíñ'ˉ casɨ́'ˉreiñ': —Jo̱ 'nʉbˋ i̱ siiˋ Simón, jo̱ lɨn'ˊ jó̱o̱ˊ jaangˋguɨ i̱ siiˋ Juan, jo̱ dsʉ' latɨˊ lana nilɨsii'ˋ Cefas o̱si Tʉ́ˆ có̱o̱'˜ jmíiˊ griego é.
43001043	Jo̱ mɨ˜ cajneáˉ co̱o̱ˋguɨ jmɨɨ˜ lajo̱, ca'ɨ́ˋ dsíiˊ Jesús e cangóˉtu̱r fɨˊ lɨ˜ se̱'ˊ Galilea, jo̱ fɨˊ jo̱b cajíng'ˊ rúiñ'ˋ có̱o̱'˜ jaangˋ dseañʉ'ˋ i̱ siiˋ Lii˜, jo̱ lalab casɨ́'ˉreiñ' do: —Máˉaa' có̱o̱'˜ jnea˜.
43001044	Jo̱ i̱ Lii˜ do niseeiñˋ fɨˊ co̱o̱ˋ fɨɨˋ e siiˋ Betsaida, jo̱ dseaˋ góoˋbre nilɨ́ɨngˊ i̱ Dɨ́ˆ do có̱o̱'˜guɨ Tʉ́ˆ Simón, co̱' co̱o̱bˋ fɨɨˋ lɨ˜ seeiñˋ.
43001045	Jo̱ dsifɨˊ lajo̱b cangóˉ Lii˜ e cango'néeiñ'ˇ jaangˋguɨ dseañʉ'ˋ i̱ siiˋ Natanael, jo̱ mɨ˜ cajíng'ˊneiñ' do, lala casɨ́'ˉreiñ': —Lanab nɨcalɨcuíingˋnaa' i̱ dseaˋ i̱ ca'éengˋ Moi˜ fɨˊ ni˜ jiˋ quiá'rˉ malɨɨ˜guɨ eáangˊ, jo̱guɨ cajo̱ i̱ ca'éengˋ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ lɨ́'ˆ laco̱'guɨ cajme'rˊ fɨˊ ni˜ jiˋ malɨɨ˜guɨ eáangˊ. Jo̱ i̱ dseaˋ íbˋ i̱ siiˋ Jesús i̱ seengˋ fɨˊ Nazaret i̱ lɨ́ɨngˊ jó̱o̱ˊ Séˆ.
43001046	Jo̱ mɨ˜ canúuˉ Natanael e júuˆ jo̱, jo̱ba' cajíñ'ˉ lala: —Jaˋ lí'ˆ dsiiˉ e fɨˊ Nazaret nigüɨ'ɨ́ɨˊ jaangˋ i̱ ni'éˉ guiʉ́ˉ có̱o̱'˜ dseaˋ rúng'ˋ. Jo̱ba' cañíiˋ Lii˜ quiá'ˉ i̱ dseaˋ do jo̱ cajíñ'ˉ: —Máˉaa' fɨˊ lɨ˜ guiiñ˜, jo̱ lajo̱ba' nilɨcuíin'ˋ dseaˋ do.
43001047	Jo̱ mɨ˜ cangáˉ Jesús e nɨjaquiéengˊ dseaˋ do fɨˊ lɨ˜ siñ'ˊ, jo̱ba' cajíñ'ˉ lala e café'rˋ uii˜ quiá'ˉ Natanael: —I̱ nab dseáng'ˉ lajang'ˆ jaangˋ dseaˋ góoˋnaa' dseaˋ Israel i̱ jaˋ quie̱ˊ júuˆ ta˜ júuˆ.
43001048	Jo̱ mɨ˜ canúuˉ Natanael e jo̱, jo̱ba' cañíirˋ quiá'ˉ Jesús jo̱ cajmɨngɨ́'rˉ dseaˋ do lala: —Jo̱ ¿jial nɨcuíin'ˋ jnea˜ jial lɨ́ɨnˊn? Jo̱ba' cañíiˋ Jesús quiáiñ'ˉ do jo̱ cajíñ'ˉ: —Co̱' lají̱i̱'˜ nʉ́'ˉguɨ e nitǿ'ˋ Lii˜ 'nʉˋ, jéemˊ nɨcamángˉ jnea˜ 'nʉˋ e guiin'˜ uii˜ 'maˋ güɨñí'ˆ.
43001049	Jo̱ba' cañíiˋtu̱ Natanael quiá'ˉ Jesús jo̱ casɨ́'rˉ dseaˋ do lala: —Tɨfa'ˊ, 'nʉbˋ dseáng'ˉ i̱ lɨ́ɨngˊ Jó̱o̱ˊ Fidiéeˇ, jo̱guɨ 'nʉbˋ cajo̱ dseaˋ lɨn'ˊ dseata˜ dseaˋ féng'ˊ quiá'ˉ jaléng'ˋ jneaa˜aa', dseaˋ lɨ́ɨˊɨɨ' dseaˋ Israel.
43001050	Jo̱ba' cañíiˋtu̱ Jesús quiá'ˉ i̱ dseaˋ do calé'ˋ catú̱ˉ jo̱ casɨ́'ˉreiñ': —¿Su já'ˉ lɨ́ɨn'ˋ lana dsʉ' uíi'˜ e fá'ˋa e camánˉn 'nʉˋ e guiin'˜ uii˜ 'maˋ güɨñí'ˆ? Jo̱ dsʉ' jnea˜ fɨ́ɨˉɨ 'nʉˋ e nábɨ nimó'ˆ jalé'ˋ e niingˉguɨ eáangˊ e tɨɨnˉ jmee˜e.
43001051	Jo̱ lalab cajíng'ˉguɨ Jesús cajo̱ e casɨ́'rˉ lajaléiñ'ˋ do: —Jo̱ lalab jmɨtaaˆ óoˊna' cajo̱ e nimóˆba' jial jnéengˉ fɨˊ ñifɨ́ˉ fɨˊ lɨ˜ guiing˜ Fidiéeˇ, jo̱guɨ jial sooˋ jo̱guɨ jgáangˋ jaléng'ˋ ángeles quiá'ˉ Fidiéeˇ fɨˊ lɨ˜ sín'ˋn, jnea˜ dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ.
43002001	Jo̱ mɨ˜ cangɨ́ˋ 'nɨˊ jmɨɨ˜ lajo̱, jo̱ ie˜ jo̱ calɨseáˋ co̱o̱ˋ jmɨɨ˜ e cung'ˊ guóˋ dseaˋ fɨˊ co̱o̱ˋ fɨɨˋjiʉ e siiˋ Caná e néeˊ lɨ˜ se̱'ˊ Galilea. Jo̱ ie˜ jo̱ dob táangˋ Yáˆ, niquiá'ˆ Jesús,
43002002	jo̱ Jesús có̱o̱'˜guɨ i̱ dseaˋ quiá'rˉ do lɨ́ɨiñˊ dseaˋ i̱ sɨmɨ́ɨngˇ quiá'ˉ e jmɨɨ˜ e tɨˊ do, jo̱ba' fɨˊ dob quijgeáaiñˋ cajo̱.
43002003	Jo̱ lajeeˇ e teáaiñ'˜ e jmɨɨ˜ do, co̱o̱bˋ mɨ˜ cadseáˉ e jmɨ́'ˆ mɨ́'ˆ huɨɨngˋ jǿ'ˆ e jmáiñ'ˋ ta˜ do, jo̱ba' niquiá'ˆ Jesús cajíñ'ˉ casɨ́'rˉ dseaˋ do lala: —Ngóoˊ cadseábˉ e jmɨ́'ˆ mɨ́'ˆ huɨɨngˋ jǿ'ˆ e jmáangˋ ta˜ do.
43002004	Jo̱ba' cañíiˋ Jesús quiá'ˉ i̱ niquiá'rˆ do jo̱ cajíñ'ˉ casɨ́'rˉ dseaˋ do lala: —Neaa˜, ¿jialɨ'ˊ fɨ'ˊ jnea˜ lana? Co̱' lana jaˋ mɨˊ catɨ́ˋbɨ í'ˋ e nijmee˜e lají̱i̱'˜ ta˜ e sɨ'íinˆn do.
43002005	Jo̱ba' cajíng'ˉtu̱ niquiá'ˆ Jesús e sɨ́'rˋ i̱ dseaˋ i̱ jmóoˋ ta˜ jmɨcó̱o̱'˜ e sɨnʉ́ʉˆ do: —Jmeeˉna' lajaléb'ˋ ta˜ quiʉ'ˊ i̱ Jesús na.
43002006	Jo̱ ie˜ jo̱ nité̱e̱ˉ jñʉ́ʉˉ tu'ˊ cóo'˜ e lɨ́ɨˊ có̱o̱'˜ layaang˜ cu̱u̱˜, jo̱ e jo̱ íingˆ ta˜ e a˜ jmɨɨˋ e jmáng'ˋ dseaˋ Israel ta˜ e laco̱' jmiguiúngˉ yaaiñ˜ fɨˊ quiniˇ Fidiéeˇ, co̱' lajo̱b quɨ́'ˉ tɨ́ɨiñˋ e jmóorˋ. Jo̱ laco̱o̱ˋ e dsíiˊ tu'ˊ cu̱u̱˜ do ab˜jiʉ la cincuenta si la setenta litro jmɨɨˋ.
43002007	Jo̱guɨ Jesús casɨ́'rˉ jaléng'ˋ i̱ dseaˋ i̱ jmóoˋ ta˜ e sɨnʉ́ʉˆ do lala: —Jmɨrǿøngˋna' jmɨɨˋ laco̱o̱ˋ laco̱o̱ˋ e tu'ˊ na. Jo̱ba' dsifɨˊ lajo̱b cajmɨrǿøngˋ i̱ dseaˋ do dseáng'ˉ la có̱'ˊ e tu'ˊ do.
43002008	Jo̱ mɨ˜ cangɨ́ˋ jo̱, cajíng'ˉtu̱ Jesús casɨ́'ˉreiñ': —Lana fɨ́ɨˉɨ 'nʉ́'ˋ güɨseáang'˜jiʉ' e nɨcaguiée'˜na' dsíiˊ e tu'ˊ do, jo̱ güɨca̱˜na' quiá'ˉ i̱ dseaˋ néeˊ ni˜ e jmɨɨ˜ la. Jo̱ba' lajo̱b cajméeiñ'ˋ do.
43002009	Jo̱ i̱ dseaˋ i̱ quie̱ˊ nifɨˊ quiá'ˉ e jmɨɨ˜ do ca'ɨ̱́'ˉbre capí'ˆ e do, jo̱ dsʉ' jmɨ́'ˆ mɨ́'ˆ huɨɨngˋ jǿ'ˆ nɨca'uíing'ˉ do, jo̱ jí̱i̱'˜ jaˋ ñirˊ jial ca'uíing'ˉ do lajo̱. Jo̱ jí̱i̱'˜ i̱ dseaˋ jmóoˋ ta˜ sɨnʉ́ʉˆ dobing' i̱ ñiˊ jial ca'uíingˉ jmɨ́'ˆ mɨ́'ˆ huɨɨngˋ jǿ'ˆ e jmɨɨˋ do, dsʉco̱' yaam˜bre cajmɨrǿøiñˋ jmɨɨˋ e dsíiˊ tu'ˊ do. Jo̱ mɨ˜ ca'ɨ̱́'ˉ i̱ dseaˋ quie̱ˊ nifɨˊ e jmɨɨˋ e ca'uíingˉ jmɨ́'ˆ mɨ́'ˆ huɨɨngˋ jǿ'ˆ do, jo̱ba' dsifɨˊ lanab catǿ'rˉ i̱ sɨming'ˋ i̱ cacúng'ˉ guóˋ do
43002010	jo̱ casɨ́'ˉreiñ': —Lajɨɨmˋ dseaˋ cuørˊ la'uii˜ e jmɨ́'ˆ mɨ́'ˆ huɨɨngˋ jǿ'ˆ e jlo'ˆguɨ, jo̱ba' mɨ˜ tɨˊ lɨ˜ nɨca'ɨ̱́'ˉ i̱ dseaˋ sɨmɨ́ɨngˇ do jmiguiúungˋjiʉ e jmɨ́'ˆ e jlo'ˆ do, jo̱guɨba' e niguié'rˋ e jmɨ́'ˆ mɨ́'ˆ huɨɨngˋ jǿ'ˆ e uǿngˉguɨ do quiá'ˉ i̱ dseaˋ sɨmɨ́ɨngˇ do. Jo̱ dsʉ' 'nʉˋ nɨca'meáˆba' e jmɨ́'ˆ mɨ́'ˆ huɨɨngˋ jǿ'ˆ e jlo'ˆguɨ do quiá'ˉ tɨˊ lɨ˜ nɨngóoˊ dséngˉ jmɨɨ˜.
43002011	Jo̱ e la cajméeˋ Jesús fɨˊ e fɨɨˋ e siiˋ Caná e néeˊ lɨ˜ se̱'ˊ Galilea. Jo̱ e lab la'uii˜ e quɨ́ɨ'r˜ jmɨɨ˜ e dsigáˋ dsíiˊ dseaˋ e cajméerˋ fɨˊ jmɨgüíˋ la, jo̱ lajo̱ba' cajmijnéeiñˋ jial tíiˊ 'gøiñ'ˊ. Jo̱ jaléng'ˋ dseaˋ quiá'rˉ jáb'ˉ calɨ́iñˉ júuˆ quiá'ˉ dseaˋ do.
43002012	Jo̱ mɨ˜ cangɨ́ˋ jo̱, Jesús cangórˉ fɨˊ co̱o̱ˋ fɨɨˋ e siiˋ Capernaum co̱lɨɨng˜ có̱o̱'˜ niquiá'rˆ có̱o̱'˜guɨ jaléng'ˋ rúiñ'ˋ jo̱guɨ có̱o̱'˜ jaléng'ˋ dseaˋ quiá'rˉ cajo̱; jo̱ fɨˊ jo̱b caje̱rˊ co̱o̱ˋ tú̱ˉ jmɨɨ˜ lajo̱.
43002013	Jo̱ mɨ˜ cangɨ́ˋguɨ lajo̱, co̱' nɨjaquiéemˊbɨ e jmɨɨ˜ quiá'ˉ dseaˋ Israel e siiˋ Pascua, jo̱ba' Jesús cagüɨ'ɨ́ɨrˊ fɨˊ Capernaum jo̱ cangórˉ fɨˊ Jerusalén.
43002014	Jo̱ mɨ˜ tɨˊ lɨ˜ caguiérˉ fɨˊ jo̱, dsifɨbˊ cangórˉ fɨˊ guá'ˉ fé'ˋ e si'ˊ fɨˊ jo̱, jo̱ fɨˊ siguiˊ jo̱b cadséiñ'ˋ jaléng'ˋ dseaˋ i̱ teáang'˜ ta˜ 'nɨ́ɨngˋ jaléng'ˋ güɨtáˆ có̱o̱'˜guɨ jaléng'ˋ jo'se'ˋ jo̱guɨ jaléng'ˋ mee˜. Jo̱guɨ cangáiñˉ cajo̱ jaléng'ˋ i̱ neáangˊ ta˜ jmɨsɨ́ɨngˉ cuuˉ e 'néˉ jaléng'ˋ dseaˋ i̱ dsitáang'˜ fɨˊ e guá'ˉ fé'ˋ do.
43002015	Jo̱ba' mɨ˜ tɨˊ lɨ˜ cangángˉ Jesús jaléng'ˋ i̱ dseaˋ íˋ, dsifɨˊ lalab casá̱'rˉ co̱o̱ˋ tú̱ˉ 'nii˜ jo̱ catáiñ'ˋ 'máang'˜ jo̱ có̱o̱'˜ e jo̱b ca'uǿøiñˋ i̱ dseaˋ do co̱lɨɨng˜ có̱o̱'˜ i̱ jó'ˋ núuˆ i̱ jéeiñ'ˋ do e 'nɨ́ɨiñˋ. Jo̱guɨ cajíimˋ Jesús jalé'ˋ mes˜ quiá'ˉ jaléng'ˋ i̱ dseaˋ i̱ neáangˊ ta˜ jmɨsɨ́ɨngˉ cuuˉ do, jo̱ caguiáb'ˉ e cuuˉ do fɨˊ ni˜ uǿˆ.
43002016	Jo̱guɨ lalab casɨ́'ˉ Jesús jaléng'ˋ i̱ dseaˋ i̱ jmóoˋ ta˜ 'nɨ́ɨngˋ jaléng'ˋ mee˜ do jo̱ cajíñ'ˉ: —¡Uøøngˉna' jaléng'ˋ i̱ mee˜ na, jo̱ jaˋ jmooˋna' 'móo'˜ fɨˊ guá'ˉ lɨ˜ jmiféng'ˊ dseaˋ Tiquiéˆe Fidiéeˇ!
43002017	Jo̱ dsifɨˊ lajo̱b cadseng'ˉ dsíiˊ i̱ dseaˋ quiá'rˉ do lají̱i̱'˜ e tó̱o̱ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Lɨguíimˉ jnea˜ mɨ˜ jaˋ jmɨ'góˋ dseaˋ guá'ˉ lɨ˜ jmiféng'ˊ dseaˋ Tiquiéˆe.”
43002018	Jo̱ba' i̱ dseaˋ Israel i̱ quie̱ˊ nifɨˊ do cañíirˋ quiá'ˉ Jesús jo̱ casɨ́'ˉreiñ' do lala: —¿E˜ quɨ́ɨ'˜ jmɨɨ˜ nijmée'ˆ e laco̱' nilɨta˜ dsiˋnaa' e cangɨ́ɨn'ˋ fɨˊ e cajmee'ˉ lajalé'ˋ e ná?
43002019	Jo̱ba' cañíiˋtu̱ Jesús quiá'ˉ i̱ dseaˋ do: —Íingˊna' e guá'ˉ fé'ˋ e si'ˊ la, jo̱ jnea˜guɨ quɨ́ɨ'˜baa jmɨɨ˜ e nijmɨlɨɨngˇtú̱u̱ có̱o̱'˜ 'nɨˊ jmɨɨ˜.
43002020	Jo̱ba' cañíiˋtu̱ i̱ dseaˋ Israel do quiá'ˉ Jesús: —Jial lɨ́ɨˊ e lajo̱, co̱' tu̱lóˉ dsíˋ jñʉ́ʉˉ ji̱i̱ˋ calɨ'ɨɨ˜ jnea'ˆ e calɨ́ɨˉ e guá'ˉ fé'ˋ na, jo̱guɨ 'nʉˋ fó'ˋ lana e có̱o̱'˜ 'nɨˊ jmɨɨb˜ lí'ˋ nijmɨlɨɨngˇtu̱'.
43002021	Jo̱ dsʉ' café'ˋ Jesús lajo̱ e éengˋ 'ñia'rˊ có̱o̱'˜ ngúuˊ táamˋbre mɨ˜ cajíñ'ˉ cuaiñ˜ quiá'ˉ e guá'ˉ fé'ˋ do.
43002022	Jo̱ dsʉ' cartɨˊ mɨ˜ cangɨ́ˋ e cají̱'ˊtu̱ Jesús, jo̱ lajo̱guɨba' e cadseng'ˉ dsíiˊ i̱ dseaˋ quiá'rˉ do lají̱i̱'˜ júuˆ e cajíng'ˉ dseaˋ do ie˜ jo̱, ie˜ lamɨ˜ cajíñ'ˉ e có̱o̱'˜ 'nɨˊ jmɨɨb˜ nilí'rˋ e nijmɨlɨɨngˇtu̱r e guá'ˉ fé'ˋ do. Jo̱ jo̱guɨba' dseáng'ˉ já'ˉ calɨ́ngˉ i̱ dseaˋ quiá'ˉ Jesús do lají̱i̱'˜ júuˆ e sɨlɨ́ɨˋ fɨˊ ni˜ jiˋ quiá'ˉ Fidiéeˇ có̱o̱'˜guɨ jalé'ˋ júuˆ e cajíng'ˉ dseaˋ do lajeeˇ cateáaiñˋ fɨˊ jmɨgüíˋ la.
43002023	Jo̱ lajeeˇ táamˋbɨ Jesús fɨˊ Jerusalén, lajeeˇ jmɨɨ˜ e quɨ́'ˉ tɨ́ɨngˋ dseaˋ Israel e jmóorˋ jmɨɨ˜ e siiˋ Pascua do, jo̱ lajeeˇ jo̱ jmiguiʉbˊ jalé'ˋ e quɨ́ɨ'˜ Jesús jmɨɨ˜ cajméerˋ fɨˊ quiniˇ jaléng'ˋ i̱ dseaˋ i̱ sɨseáng'ˊ do ie˜ jo̱, jo̱ba' i̱ fɨ́ɨmˊ i̱ dseaˋ íˋ já'ˉ calɨ́ngˉ júuˆ quiá'ˉ dseaˋ do.
43002024	Jo̱ dsʉ' Jesús jaˋ ta˜ dsíirˊ có̱o̱'˜ i̱ dseaˋ do co̱' nɨcuíimˋbreiñ' do guiʉ́ˉ jial lɨ́ɨiñ'ˊ do lajɨɨiñˋ.
43002025	Jo̱ co̱' nɨñiˊbre 'ñia'rˊ guiʉ́ˉ jial lɨ́ɨngˊ dseaˋ jmɨgüíˋ, jo̱ba' jaˋ 'neáiñˉ dseaˋ jiéng'ˋ i̱ nijmeá'ˉ júuˆ írˋ jial ɨˊ dsíiˊ dseaˋ jmɨgüíˋ.
43003001	Jo̱ mɨ˜ cangɨ́ˋjiʉ lajo̱, lajeeˇ e táamˋbɨ Jesús fɨˊ Jerusalén, jo̱ ie˜ jo̱ nitáangˋ fɨˊ jo̱ jaangˋ dseaˋ Israel i̱ siiˋ Nicodemo i̱ nilɨ́ɨngˊ dseaˋ fariseo, jo̱ i̱ dseaˋ íˋ lɨ́ɨiñˊ jaangˋ dseaˋ i̱ laniingˉ jee˜ jaléng'ˋ dseaˋ góorˋ dseaˋ Israel.
43003002	Jo̱ co̱o̱ˋ lajeeˇ e uǿøˋ cangórˉ e cango'eerˇ Jesús, jo̱ mɨ˜ caguiérˉ fɨˊ jo̱ lalab casɨ́'rˉ dseaˋ do: —Tɨfa'ˊ, nɨneb˜ jnea'ˆ røøˋ e Fidiéebˇ dseaˋ casíiñˋ 'nʉˋ fɨˊ jmɨgüíˋ la e cañi'ée'˜ jnea'ˆ, dsʉco̱' jí̱i̱'˜ jaangˋ dseaˋ jmɨgüíˋ jaˋ quɨ́ɨ'r˜ jmɨɨ˜ fa' lɨɨng˜ eeˋ li˜ nijmérˉ e dsigáˋ dsíiˊ dseaˋ jí̱i̱'˜ laco̱' quɨ́ɨ'˜ 'nʉˋ jmɨɨ˜ e jmoo'ˋ fɨng song jaˋ jmɨcó̱o̱'˜ Fidiéeˇ quiá'rˉ.
43003003	Jo̱ba' cañíiˋ Jesús quiáiñ'ˉ do jo̱ cajíñ'ˉ: —E laba' jmɨtaaˆ o'ˊ, e doñiˊ i̱i̱ˋ dseaˋ i̱ jaˋ niníing'˜tu̱ calé'ˋ catú̱ˉ e ni'uíiñˉ jaangˋ dseaˋ i̱ 'mɨ́ɨngˉ la'eáangˊ có̱o̱'˜ Fidiéeˇ, jo̱ba' jaˋ quɨ́'ˉ jmɨɨ˜ jóng fa' e dseaˋ do nicá̱ˋ nifɨˊ quiá'rˉ.
43003004	Jo̱ba' cajmɨngɨ́ɨˋtu̱ Nicodemo e cajmɨngɨ́'rˉ Jesús jo̱ cajíñ'ˉ: —¿Jial quɨ́'ˉ jmɨɨ˜ e jaangˋ dseaˋ yʉ́ʉ'˜ niquɨng'ˉtu̱r fɨˊ dsíiˊ tu'ˊ niquiá'rˆ jo̱ niníing'˜tu̱r calé'ˋ catú̱ˉ?
43003005	Jo̱ba' cañíiˋtu̱ Jesús quiá'ˉ Nicodemo jo̱ cajíñ'ˉ casɨ́'ˉreiñ': —E laba' jmɨta˜guɨ́ɨ o'ˊ cajo̱, e doñiˊ i̱i̱ˋ dseaˋ i̱ jaˋ ngáang'˜ la'eáangˊ có̱o̱'˜ jmɨɨˋ jo̱guɨ có̱o̱'˜ Jmɨguíˋ quiá'ˉ Fidiéeˇ, jo̱ba' jaˋ quɨ́'ˉ jmɨɨ˜ fa' e nilí'rˋ e Fidiéeˇ nicá̱ˋ nifɨˊ quiá'rˉ.
43003006	Co̱' doñiˊ i̱i̱ˋ dseaˋ i̱ níing'˜ quiá'ˉ tiquiá'ˆ niquiá'ˆ, jo̱ba' jí̱i̱'˜ dseaˋ jmɨgüíbˋ lɨ́ɨiñˊ; jo̱ dsʉ' jaléng'ˋ i̱ dseaˋ i̱ lɨseengˋ la'eáangˊ có̱o̱'˜ Jmɨguíˋ quiá'ˉ Fidiéeˇ, jo̱ba' Jmɨguíˋ jo̱b jéeˊ quiá'rˉ.
43003007	Jo̱ jaˋ güɨdsigáˋ o'ˊ dsʉ' uíi'˜ e fɨ́ɨˉɨ 'nʉˋ na, e lajɨɨmˋ dseaˋ 'néˉ e nilɨseengˋtu̱r e laco̱' ni'uíiñˉ dseaˋ 'mɨ́ɨngˉ la'eáangˊ có̱o̱'˜ Fidiéeˇ.
43003008	Co̱fa' guíˋ fɨˊ la fɨˊ nab íiˊ, jo̱ lɨco̱' nʉʉˉbaa' e i̱i̱ˉ dsʉ' jaˋ jnéengˉ e jǿøˆnaa' jie˜ fɨˊ ngóoˊ o̱si jie˜ fɨˊ jáaˊ é. Jo̱ dseáng'ˉ lajo̱b lɨ́ɨˊ cajo̱ có̱o̱'˜ i̱ dseaˋ i̱ uíingˉ dseaˋ 'mɨ́ɨngˉ la'eáangˊ có̱o̱'˜ Jmɨguíˋ quiá'ˉ Fidiéeˇ, co̱' jaˋ lí'ˋ dseaˋ jǿørˉ jial mɨ˜ uíingˉ dseaˋ lajo̱.
43003009	Jo̱ba' cajmɨngɨ́ɨˋtu̱ Nicodemo cajmɨngɨ́'rˉ Jesús calé'ˋ catú̱ˉ jo̱ casɨ́'rˉ dseaˋ do: —¿Jial cuǿøngˋ e nilíˋ e fó'ˋ na, Tɨfa'ˊ?
43003010	Jo̱ba' cañíiˋtu̱ Jesús quiá'ˉ dseaˋ do jo̱ cajíñ'ˉ casɨ́'ˉreiñ': —¿Jaangˋ tɨfab'ˊ lɨ́ɨngˊ 'nʉˋ quiá'ˉ dseaˋ Israel, jo̱ jaˋ ngám'ˋbɨ' jalé'ˋ e fá'ˋa la?
43003011	Jo̱ jnea˜ jmɨtaaˆ o'ˊ e lají̱i̱'˜ e neb˜ jnea'ˆ, jí̱i̱'˜ jo̱ba' fé'ˋnaa', jo̱guɨ lají̱i̱'˜ e nʉʉˉnaa' jo̱guɨ neˋnaa', lají̱i̱'˜ e jo̱b júuˆ e guiaˋnaa' jee˜ 'nʉ́'ˋ; jo̱ dsʉ' 'nʉ́'ˋ jaˋ já'ˉ lɨ́ɨngˋna' lají̱i̱'˜ júuˆ e fé'ˋnaa' do.
43003012	Jo̱ song 'nʉ́'ˋ jaˋ já'ˉ lɨ́ɨngˋna' mɨ˜ fá'ˋa júuˆ cuaiñ˜ quiá'ˉ fɨˊ jmɨgüíˋ la, jo̱ba' ¿jial já'ˉ nilíingˋna' jóng mɨ˜ fá'ˋa cuaiñ˜ quiá'ˉ fɨˊ ñifɨ́ˉ?
43003013	’Jo̱ jí̱i̱'˜ jaangˋ dseaˋ jaˋ mɨˊ cajgóorˉ fɨˊ ñifɨ́ˉ, co̱' dseáng'ˉ lají̱i̱'˜ 'ñiá'ˋbaa dseaˋ gáaˊa fɨˊ jo̱; jo̱ cagüénˉn fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ.
43003014	Jo̱ lɨ́'ˆ laco̱' cajméeˋ Moi˜ ie˜ lamɨ˜ cajmeáaiñˋ jaangˋ mɨ'ˋ có̱o̱'˜ layaang˜ ñíˆ jo̱ cateáaiñˉ fɨˊ yʉ́'ˆ co̱o̱ˋ 'maˋ, jo̱guɨ dseáng'ˉ lajo̱b 'néˉ nidsingɨ́ɨngˉ jnea˜ cajo̱, jnea˜ dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, co̱' niteángˉ dseaˋ jnea˜ fɨˊ co̱o̱ˋ dse'ˋ 'maˋ cajo̱
43003015	e laco̱' doñiˊ i̱i̱ˋ dseaˋ i̱ já'ˉ nilíingˋ júuˆ quiéˉe quɨ́'ˉ jmɨɨ˜ e nilɨseeiñˋ cøøngˋ có̱o̱'˜ Fidiéeˇ lata˜.
43003016	’Jo̱ co̱' eáamˊ 'neáangˋ Fidiéeˇ jaléng'ˋ dseaˋ jmɨgüíˋ, jo̱ba' cacuǿøiñˋ i̱ Jó̱o̱rˊ camɨ́ɨng'˜ do e laco̱' cajúngˉ dseaˋ do cuaiñ˜ quiá'ˉ jaléng'ˋ dseaˋ jmɨgüíˋ; jo̱ lajo̱ba' jaléng'ˋ dseaˋ i̱ jáng'ˋ yaang˜ fɨˊ jaguóˋ dseaˋ do jaˋ quɨ́'ˉ jmɨɨ˜ fa' e ni'náiñˋ quiá'ˉ Fidiéeˇ, co̱' cøømˋ nilɨseeiñˋ có̱o̱'˜ dseaˋ do lata˜.
43003017	Dsʉco̱' Fidiéeˇ jaˋ casíiñˋ i̱ Jó̱o̱rˊ do fɨˊ jmɨgüíˋ la e laco̱' ni'ɨ́ˉ dseaˋ do í'ˋ e nidsilíingˋ dseaˋ fɨˊ lɨ˜ 'lɨ'ˆ, co̱' casíiñˋ dseaˋ do fɨˊ la e lɨ́'ˆ laco̱' nileáiñˉ dseaˋ jee˜ jalé'ˋ dseeˉ quiá'ˉbiñ'.
43003018	’Jo̱ doñiˊ i̱i̱ˋ dseaˋ i̱ jáng'ˋ 'ñia'ˊ fɨˊ jaguóˋ i̱ Jó̱o̱ˊ Fidiéeˇ do, jo̱ba' i̱ dseaˋ íˋ jaˋ ni'íñ'ˋ iihuɨ́ɨˊ uii˜ quiá'ˉ jalé'ˋ dseeˉ quiá'rˉ mɨ˜ nitɨ́ˉ í'ˋ lajo̱; jo̱ dsʉ' i̱ dseaˋ i̱ jaˋ jáng'ˋ 'ñia'ˊ fɨˊ jaguóˋ i̱ Jó̱o̱ˊ Fidiéeˇ do, jo̱ba' i̱ dseaˋ íˋ ni'ím'ˋbre iihuɨ́ɨˊ uii˜ quiá'ˉ jalé'ˋ dseeˉ quiá'rˉ, co̱' jaˋ mɨˊ cajáng'ˋ 'ñia'rˊ fɨˊ jaguóˋ i̱ Jó̱o̱ˊ Fidiéeˇ camɨ́ɨng'˜ do.
43003019	Jo̱ba' lajaléng'ˋ dseaˋ i̱ jaˋ jáng'ˋ yaang˜ fɨˊ jaguóˋ Fidiéeˇ, nibíiñˉ fɨˊ lɨ˜ 'lɨ'ˆ uíi'˜ e eáangˊguɨ catɨ́ˋ dsíirˊ e cajméerˋ jalé'ˋ e jaˋ dseengˋ; co̱' ie˜ mɨ˜ cagüéngˉ fɨˊ jmɨgüíˋ la i̱ Jɨng'ˋ quiá'ˉ Fidiéeˇ do, jaˋ calɨjíi'˜ jaléng'ˋ dseaˋ i̱ dseaˋ íˋ, co̱' e lɨ˜ nʉʉˋ sǿ'ˋ dob cajmeáangˋguɨ quiá'rˉ e laco̱'guɨ i̱ Jɨng'ˋ quiá'ˉ Fidiéeˇ do é.
43003020	Jo̱ jaléng'ˋ dseaˋ i̱ jmóoˋ jmang'ˉ e 'lɨ'ˆ 'ní'ˋ níimˉbre i̱ Jɨng'ˋ quiá'ˉ Fidiéeˇ do, jo̱ jí̱i̱'˜ capí'ˆ jaˋ iiñ˜ nidsiquiéeiñˊ fɨˊ cáangˋ dseaˋ do, co̱' jaˋ iiñ˜ e nilɨlí'ˆ dseaˋ jmɨgüíˋ jalé'ˋ e 'lɨ'ˆ e jmóorˋ do.
43003021	Jo̱guɨ dsʉ' jaléng'ˋ i̱ dseaˋ i̱ seengˋ cøøngˋ có̱o̱'˜ júuˆ quiá'ˉ Fidiéeˇ laco̱' catɨ́ɨngˉ, jo̱ba' tɨbˊ dsíirˊ e dsiquiéeiñˊ fɨˊ quiniˇ i̱ Jɨng'ˋ quiá'ˉ Fidiéeˇ do e laco̱' cuøˊ li˜ quiá'rˉ e jaléb'ˋ e jmóorˋ do cǿømˋ røøˋ laco̱'guɨ jí̱i̱'˜ e iing˜ Fidiéeˇ e nilíˋ.
43003022	Jo̱ mɨ˜ cangɨ́ˋguɨjiʉ lajo̱, cangóbˉtu̱ Jesús co̱lɨɨng˜ có̱o̱'˜ jaléng'ˋ dseaˋ quiá'rˉ fɨˊ lɨ˜ se̱'ˊ Judea, jo̱ fɨˊ jo̱b caje̱rˊ huǿømˉjiʉ e seáaiñˋ jmɨɨˋ jaléng'ˋ dseaˋ i̱ guilíingˉ fɨˊ do.
43003023	Jo̱ ie˜ jo̱b cajo̱ i̱ Juan do táaiñˋ ta˜ seáangˋ dseaˋ jmɨɨˋ fɨˊ quiá̱'ˉ co̱o̱ˋ fɨɨˋ lɨ˜ siiˋ Enón ca'ˊ lɨ˜ néeˊ co̱o̱ˋ fɨɨˋ e siiˋ Salim, co̱' fɨˊ jo̱b lɨ˜ seaˋ jmɨɨˋ jmiguiúungˋ, jo̱guɨ fɨ́ɨmˊ dseaˋ dsilíiñˉ fɨˊ jo̱ e sáaiñˋ jmɨɨ˜.
43003024	Jo̱ jalé'ˋ e la calɨ́ˉ lajeeˇ nʉ́'ˉguɨ e nitáiñ'ˊ i̱ Juan do fɨˊ dsíiˊ 'nʉñíˆ.
43003025	Jo̱ i̱ lɨɨng˜ i̱ dseaˋ i̱ ngɨˊ có̱o̱'˜ i̱ Juan do canaaiñˋ jɨ́ɨiñˋ có̱o̱'˜ jaangˋguɨ dseaˋ Israel cuaiñ˜ quiá'ˉ jalé'ˋ e quɨ́'ˉ tɨ́ɨiñˋ jmóorˋ e laco̱' lɨguiúiñˉ fɨˊ quiniˇ Fidiéeˇ.
43003026	Jo̱ba' cangolíimˆbre e cangosíi'rˇ i̱ Juan do, jo̱ lalab casɨ́'rˉ dseaˋ do: —Tɨfa'ˊ, i̱ dseaˋ i̱ lamɨ˜ táangˋ có̱o̱'˜ 'nʉˋ lɨ́'ˆ lɨˊ 'ngóo'˜ guaˋ Jordán do i̱ ca'eengˉ 'nʉˋ do jo̱guɨ i̱ nɨcafée'˜ uii˜ quiá'ˉ do, lana dseaˋ íˋ dob nɨtáaiñˋ seáaiñˋ dseaˋ jmɨɨˋ, jo̱ fɨ́ɨngˊguɨ dseaˋ nɨdsiqui̱'rˊ írˋ laco̱'guɨ 'nʉˋ.
43003027	Jo̱ba' lalab cañíiˋ Juan quiá'ˉ i̱ dseaˋ do: —Lajɨɨmˋ dseaˋ lɨ'rˋ jalé'ˋ e seaˋ quiá'rˉ dsʉ' uíi'˜ e Fidiéeˇbing' i̱ jmɨcó̱o̱'˜ quiá'rˉ e lɨ'rˋ jalé'ˋ e jo̱.
43003028	Jo̱ 'nʉ́b'ˋ dseaˋ nɨcanʉ́ʉˉna' røøˋ mɨ˜ cafá'ˉa e o̱' jnea˜ Dseaˋ Jmáangˉ, co̱' jnea˜ lɨ́ɨnˊn jaangˋ i̱ casíingˋ Fidiéeˇ i̱ cagüéngˉ jéengˊguɨ laco̱' dseaˋ do e laco̱' cagaguiaaˉ guiʉ́ˉ fɨˊ quiá'ˉ dseaˋ do.
43003029	Co̱fa' co̱o̱ˋ lɨ˜ cung'ˊ guóˋ dseaˋ, jo̱ i̱ sɨming'ˋ do íˋbing' i̱ jéeˊ quiá'ˉ i̱ sɨmɨ́ˆ i̱ cacúng'ˉ guóˋ có̱o̱'r˜ do, jo̱guɨ i̱ dseaˋ i̱ ngóoˊ caluuˇ i̱ sɨming'ˋ do eáamˊ lɨ'iáangˋ dsíirˊ mɨ˜ núurˋ e sɨ́ɨiñ'ˋ do. Jo̱guɨ dseáng'ˉ lajo̱b lɨ́ɨˊ quiéˉ jnea˜ lana, co̱' dseáng'ˉ eáamˊ iáangˋ dsiiˉ mɨ˜ núuˋu lajo̱.
43003030	Jo̱ dseaˋ do eáangˊguɨ ngóoˊ lɨniiñˉ, jo̱ dsʉ' jnea˜ lɨ́'ˆ lɨˊ ngóoˊ lɨ'uǿngˉguɨ́ɨ.
43003031	Jo̱ lalab cajíng'ˉguɨ Juan: —Jo̱ i̱ dseaˋ i̱ jáaˊ fɨˊ ñifɨ́ˉ niingˉguɨr jee˜ jaléng'ˋ dseaˋ jmɨgüíˋ; jo̱guɨ i̱ dseaˋ i̱ lɨ́ɨngˊ dseaˋ jmɨgüíˋ, jmang'ˉ júuˆ quiá'ˉ fɨˊ jmɨgüíˋba' quie̱rˊ. Jo̱ i̱ dseaˋ i̱ jáaˊ fɨˊ ñifɨ́ˉ do, niingˉguɨr jee˜ jaléng'ˋ dseaˋ jmɨgüíˋ.
43003032	Jo̱ íbˋ dseaˋ i̱ fé'ˋ quiá'ˉ lají̱i̱'˜ e nɨcangárˉ jo̱guɨ lají̱i̱'˜ e nɨcanúurˉ fɨˊ lɨ˜ guiing˜ Tiquiá'rˆ fɨˊ ñifɨ́ˉ, jo̱ dsʉ' jí̱i̱'˜ jaangˋ dseaˋ jaˋ jíi'r˜ lají̱i̱'˜ júuˆ e fé'ˋ dseaˋ do.
43003033	Jo̱ dsʉ' doñiˊ i̱i̱ˋ dseaˋ i̱ já'ˉ lɨ́ɨngˋ júuˆ quiá'ˉ dseaˋ do, jo̱ba' tíiˊ nir˜ e jmang'ˉ júuˆ já'ˉba' fé'ˋ Fidiéeˇ.
43003034	Jo̱ i̱ dseaˋ i̱ nɨcasíingˋ Fidiéeˇ fɨˊ jmɨgüíˋ la, jmang'ˉ júuˆ quiá'ˉ dseaˋ íˋba' fé'rˋ, dsʉco̱' Fidiéeˇbing' i̱ cuø'ˊ dseaˋ do lalíingˋ Jmɨguíˋ quiá'rˉ.
43003035	Jo̱ Fidiéeˇ eáamˊ 'neáaiñˋ i̱ Jó̱o̱rˊ camɨ́ɨng'˜ do, jo̱guɨ cacuø'rˊ dseaˋ do e óoiñ'ˋ ta˜ e nɨnéeˊ niñ'˜ lajalé'ˋ e seaˋ fɨˊ jmɨgüíˋ.
43003036	Jo̱ doñiˊ i̱i̱ˋ dseaˋ i̱ jáng'ˋ yaang˜ fɨˊ jaguóˋ i̱ Jó̱o̱ˊ Fidiéeˇ do, jo̱ba' nilɨseeiñˋ cøøngˋ có̱o̱'˜ dseaˋ do lata˜; jo̱ dsʉ' i̱ dseaˋ i̱ jaˋ iing˜ jáng'ˋ yaang˜ fɨˊ jaguóˋ i̱ Jó̱o̱ˊ Fidiéeˇ do, jo̱ba' jaˋ quɨ́'ˉ jmɨɨ˜ fa' e nilɨseeiñˋ cøøngˋ có̱o̱'˜ Fidiéeˇ lata˜, co̱' lɨ́'ˆ lɨˊ latab˜ niñíiñˋ iihuɨ́ɨˊ eáangˊ e cuø'ˊ Fidiéeˇ jaléng'ˋ i̱ dseaˋ la'íˋ.
43004001	Jo̱ mɨ˜ cangɨ́ˋguɨ lajo̱, lajeeˇ e táamˋbɨ Jesús fɨˊ lɨ˜ se̱'ˊ Judea, calɨlí'ˆ jaléng'ˋ dseaˋ Israel i̱ lɨ́ɨngˊ dseaˋ fariseo e fɨ́ɨngˊguɨ dseaˋ nɨdsiqui̱'ˊ quiá'ˉ Jesús e sáaiñˋ jmɨɨˋ laco̱'guɨ i̱ dseaˋ i̱ dsiqui̱'ˊ Juan i̱ seáangˋ dseaˋ jmɨɨˋ do.
43004002	Jo̱ dsʉ' e já'ˉ, o̱' dseáng'ˉ Jesús dseaˋ i̱ seáangˋ dseaˋ jmɨɨˋ do, co̱' dseaˋ quiá'ˉbre i̱ jmóoˋ ta˜ lajo̱ e júuˆ sɨnʉ́'rˆ quiá'ˉ dseaˋ do.
43004003	Jo̱ba' mɨ˜ calɨñiˊ Jesús lají̱i̱'˜ e ɨˊ dsíiˊ i̱ dseaˋ Israel i̱ lɨ́ɨngˊ dseaˋ fariseo do uii˜ quiá'rˉ, jo̱ba' cagüɨ'ɨ́ɨˊbre co̱lɨɨng˜ có̱o̱'˜ dseaˋ quiá'rˉ fɨˊ lɨ˜ se̱'ˊ Judea, jo̱ cangolíingˉtu̱r fɨˊ lɨ˜ se̱'ˊ Galilea.
43004004	Jo̱ dseáng'ˉ la guíimˋ 'néˉ ngɨ́iñˉ fɨˊ lɨ˜ se̱'ˊ Samaria lajeeˇ e teáaiñ'˜ fɨˊ e ngolíiñˋ fɨˊ lɨ˜ se̱'ˊ Galilea.
43004005	Jo̱ lajo̱b caguilíiñˉ fɨˊ co̱o̱ˋ fɨɨˋ e néeˊ dsíiˊ lɨ˜ se̱'ˊ Samaria lɨ˜ siiˋ Sicar, fɨˊ quiá̱'ˉ lɨ˜ ró̱o̱ˋ guóo'˜ uǿˉ quiá'ˉ 'lɨɨ˜ yʉ́ʉ'˜ Jacóoˆ e cangɨ́ɨiñˋ fɨˊ jaguóˋ i̱ jó̱o̱rˊ i̱ siiˋ Séˆ do lají̱i̱'˜ malɨ'ˋ.
43004006	Jo̱ fɨˊ jo̱b lɨ˜ lɨ́ɨˊ co̱o̱ˋ tooˋ e a'ˊ eáangˊ lɨ˜ níing'˜ jmɨɨˋ, jo̱ fɨˊ jo̱b lɨ˜ calɨ́ˉ ojmɨ́ˆ quiá'ˉ 'lɨɨ˜ yʉ́ʉ'˜ Jacóoˆ. Jo̱ nɨjaquiéengˊ guieñíb'ˉ mɨ˜ caguiéˉ Jesús co̱lɨɨng˜ có̱o̱'˜ dseaˋ quiá'rˉ e fɨˊ ojmɨ́ˆ do, jo̱ fɨˊ jo̱b cajmi'íng'ˊ dseaˋ do co̱' eáamˊ nɨfɨ́iñ'ˊ e ngɨrˊ, jo̱ dob caguárˋ cáangˋ e tooˋ a˜ jmɨɨˋ do.
43004007	Jo̱ lajeeˇ jo̱ i̱ dseaˋ quiá'rˉ do cangolíiñˆ e cangoleáarˇ jalé'ˋ e nidǿ'rˉ e fɨˊ fɨɨˋ Sicar do. Jo̱ e fɨˊ ojmɨ́ˆ dob caje̱ˊ Jesús 'ñia'rˊ lajeeˇ jo̱, jo̱ co̱'ná'ˆ lajo̱b caguiéˉ jaangˋ dseamɨ́ˋ i̱ seengˋ fɨˊ lɨ˜ se̱'ˊ Samaria e fɨˊ ojmɨ́ˆ do, jo̱ba' lalab casɨ́'ˉ Jesús i̱ dseamɨ́ˋ do: —¿Jáˆ cuǿ'ˆjiʉ' jnea˜ jmɨɨˋ dúu'˜u?
43004009	Jo̱ co̱' jaléng'ˋ dseaˋ Israel dseáng'ˉ jaˋ røøˋ seemˋbre có̱o̱'˜ jaléng'ˋ dseaˋ i̱ seengˋ fɨˊ lɨ˜ se̱'ˊ Samaria, jo̱ba' i̱ dseamɨ́ˋ do cañíirˋ quiá'ˉ Jesús lala: —¿Jial cuǿøngˋ fo'ˆ lajo̱? Co̱' jaangˋ dseaˋ Israel lɨ́ɨngˊ 'nʉˋ, jo̱ jaˋ lɨtɨ́ɨngˋ 'nʉ́'ˋ fa' lɨɨng˜ eeˋ mɨ́ɨ'˜na' jnea'ˆ, dseaˋ lɨ́ɨˊnaa' dseaˋ Samaria.
43004010	Jo̱ba' cañíiˋtu̱ Jesús quiá'ˉ i̱ dseamɨ́ˋ do: —Faco̱' jiʉ˜ ñíˆ 'nʉˋ jalé'ˋ e guiʉ́ˉ e iing˜ Fidiéeˇ e cuǿ'rˉ 'nʉˋ, jo̱guɨ faco̱' ñí'ˆ cajo̱ i̱˜ jnea˜ dseaˋ i̱ mɨ́ɨ'˜ɨ 'nʉˋ jmɨɨˋ, jo̱ba' faco̱' lajo̱, 'nʉbˋ dseaˋ catɨ́ɨn'ˉ e nimɨ́ɨ'˜ jnea˜ jmɨɨˋ jóng, jo̱ba' jneab˜ nicuǿøˆø 'nʉˋ e jmɨɨˋ có̱o̱'˜ e cuøˊ e seengˋ dseaˋ lata˜.
43004011	Jo̱ba' cañíiˋ i̱ dseamɨ́ˋ do quiá'ˉ Jesús jo̱ casɨ́'rˉ dseaˋ do lala: —Fíiˋi, jí̱i̱'˜ co̱o̱ˋ jaˋ quié̱ˆ 'nʉˋ có̱o̱'˜ e niguí'ˆ jmɨɨˋ fɨˊ dsíiˊ e tooˋ la, jo̱ dsíng'ˉ a'ˊ. Jo̱ba' ¿e˜ có̱o̱'˜ niquíin'˜ e jmɨɨˋ e fó'ˋ e nicuǿ'ˆ jnea˜ do?
43004012	Jo̱ 'lɨɨ˜ yʉ́ʉ'˜ quíˉii' Jacóoˆ caséerˊ e ojmɨ́ˆ la quíˉii', co̱' fɨˊ lab lɨ˜ cacá̱rˉ jmɨɨˋ e jmáiñ'ˋ ta˜ cajo̱, jo̱guɨ lajo̱bɨ jaléng'ˋ jó̱o̱rˊ có̱o̱'˜guɨ jaléng'ˋ jó'ˋ núuˆ i̱ ca'eáaiñˋ, fɨˊ lab lɨ˜ ca'uø'rˊ jmɨɨˋ e ca'íng'ˊneiñ' do. Jo̱ ¿su 'nʉˋ ɨˊ o'ˊ e niingˉguɨ' laco̱' i̱ dseaˋ íˋ?
43004013	Jo̱ba' cañíiˋtu̱ Jesús quiá'ˉ i̱ dseamɨ́ˋ do jo̱ cajíñ'ˉ: —Jaléng'ˋ dseaˋ i̱ ɨ̱́'ˋ jmɨɨˋ e uøøˋ dsíiˊ e tooˋ la niguiábˋtu̱ jmɨjmɨɨiñˉ calé'ˋ catú̱ˉ;
43004014	jo̱ dsʉ' i̱ dseaˋguɨ i̱ ni'ɨ̱́'ˋ e jmɨɨˋ e nicuǿøˆøre do, jo̱ba' joˋ tó̱o̱ˋ jmɨɨ˜ fa' e niguiáˋguɨ jmɨjmɨɨiñˉ. Dsʉco̱' e jmɨɨˋ jo̱ lɨ́ɨˊ lafa' e contøømˉ seaˋ jmɨɨˋ fɨˊ dsíiˊ tu'rˊ có̱o̱'˜ e cuøˊ e seeiñˋ, jo̱ e jo̱ lɨ́ɨˊ e contøømˉ seeiñˋ cøøngˋ có̱o̱'˜ Fidiéeˇ lata˜.
43004015	Jo̱ba' cañíiˋtu̱ i̱ dseamɨ́ˋ do quiá'ˉ Jesús jo̱ casɨ́'rˉ dseaˋ do lala: —Fíiˋi, iim˜baa nicuǿ'ˆ jnea˜ e jmɨɨˋ e fó'ˋ na e laco̱' joˋ niguiáˋguɨ jmɨjmɨɨnˉ o̱'guɨ 'néˉguɨ fa' e gáaˊa tɨˊ la e gaquie̱e̱ˆ jmɨɨˋ.
43004016	Jo̱ba' cajíng'ˉ Jesús casɨ́'rˉ i̱ dseamɨ́ˋ do: —Guǿng'ˊ cateáˋ jo̱ güɨteeˉ dseañʉ'ˋ quíi'ˉ jo̱ ñilíingˉtu̱' fɨˊ la.
43004017	Jo̱ba' cañíiˋ i̱ dseamɨ́ˋ do quiá'ˉ Jesús: —Jaˋ có̱o̱'˜o̱ dseáng'ˉ dseañʉ'ˋ quiéˉe. Jo̱ba' cañíiˋtu̱ Jesús quiá'ˉ dseaˋ do: —Jáb'ˉ laco̱' cafée'˜ na, dseamɨ́ˋ, e o̱' dseáng'ˉ dseañʉ'ˋ quíi'ˉ i̱ có̱o̱'˜ lana;
43004018	dsʉco̱' lamɨ˜ jéengˊguɨ 'ñíingˉguɨ dseañʉ'ˋ i̱ nɨcacúng'ˉ guóo'ˋ có̱o̱'˜, jo̱ba' i̱ dseañʉ'ˋ i̱ có̱o̱'˜ na lana jaˋ lɨ́ɨiñˊ dseáng'ˉ dseañʉ'ˋ quíi'ˉ.
43004019	Jo̱ mɨ˜ tɨˊ lɨ˜ canúuˉ i̱ dseamɨ́ˋ do e cajíng'ˉ Jesús e júuˆ jo̱, jo̱ba' cañíirˋ quiá'ˉ dseaˋ do lala: —Fíiˋi, lanab calɨlí'ˆi e 'nʉˋ lɨn'ˊ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ.
43004020	Jo̱ jaléng'ˋ 'lɨɨ˜ yʉ́ʉ'˜ quíˉii', dseaˋ Samaria, quɨ́'ˉ tɨ́ɨiñˋ e jmiféiñ'ˊ Fidiéeˇ fɨˊ ni˜ e mó'ˋ la, jo̱ dsʉ' jaléng'ˋguɨ 'nʉ́'ˋ, dseaˋ Israel, fó'ˋna' e jí̱i̱'˜ fɨˊ Jerusalén lɨ˜ 'néˉ e nijmiféng'ˊnaa' Fidiéeˇ.
43004021	Jo̱ba' cañíiˋtu̱ Jesús quiá'ˉ i̱ dseamɨ́ˋ do jo̱ casɨ́'ˉreiñ': —Já'ˉ güɨlíin'ˋ júuˆ quiéˉe, dseamɨ́ˋ, e nɨjaquiéemˊ e nitɨ́ˉ í'ˋ e 'nʉ́'ˋ nilɨlí'ˆna' e jaˋ 'néˉ nigüɨlíingˉna' fɨˊ e yʉ́'ˆ mó'ˋ na e güɨjmiféng'ˊna' Tiquíˆii' Fidiéeˇ, o̱'guɨ 'néˉ fa' e nigüɨlíingˉna' cartɨˊ Jerusalén cajo̱ e laco̱' güɨjmiféng'ˊna' dseaˋ do.
43004022	Co̱' 'nʉ́'ˋ, jaléng'ˋ dseaˋ Samaria, jí̱i̱'˜ jaˋ cuíingˋna' i̱˜ i̱ jmiféng'ˊna' do; jo̱ dsʉ' jaléng'ˋ jnea'ˆ, dseaˋ lɨ́ɨˊnaa' dseaˋ Israel, nɨcuíimˋbaa' i̱˜ i̱ 'néˉ jmiféng'ˊnaa' do, co̱' jee˜ jnea'ˆ, dseaˋ lɨ́ɨˊɨɨ' dseaˋ Israel, jo̱b lɨ˜ caguíng'ˋ Fidiéeˇ jaangˋ i̱ nileángˉ dseaˋ jee˜ jalé'ˋ dseeˉ quiá'rˉ.
43004023	Jo̱ catɨ́bˋ e í'ˋ jo̱, jo̱ dseáng'ˉ lanab lɨy, e jaléng'ˋ dseaˋ i̱ dseáng'ˉ lajang'ˉ júuˆ i̱ jmiféng'ˊ Tiquíˆii' Fidiéeˇ 'néˉ nijmérˉ dseáng'ˉ laco̱' sɨ'íˆ la'eáangˊ có̱o̱'˜ Jmɨguíˋ quiá'ˉ dseaˋ do, dsʉco̱' dseáng'ˉ lajo̱b iing˜ Tiquíˆii' Fidiéeˇ e nijméˉ jaléng'ˋ dseaˋ i̱ jmiféng'ˊ írˋ.
43004024	Dsʉco̱' Fidiéeˇ lɨ́ɨiñˊ Jmɨguíˋ, jo̱ba' jaléng'ˋ dseaˋ i̱ jmiféng'ˊ írˋ, 'néˉ nijmérˉ lajo̱ la'eáangˊ có̱o̱'˜ Jmɨguíˋ quiáb'ˉ dseaˋ do dseáng'ˉ laco̱' sɨ'íˆ.
43004025	Jo̱ba' cañíiˋtu̱ i̱ dseamɨ́ˋ do quiá'ˉ Jesús jo̱ cajíñ'ˉ: —Nɨñibˋ jnea˜ e tɨˊ lɨ˜ nijáabˊ i̱ cajíng'ˉ Fidiéeˇ i̱ nisíñˉ do i̱ lɨ́ɨngˊ Dseaˋ Jmáangˉ i̱ nicá̱ˋ nifɨˊ quíˉii', jo̱ba' mɨ˜ tɨˊ lɨ˜ nigüéengˉ dseaˋ do fɨˊ la, íˋguɨb dseaˋ i̱ ni'é'ˉ jnea'ˆ jalé'ˋ e jo̱.
43004026	Jo̱ba' cañíiˋtu̱ Jesús quiáiñ'ˉ do jo̱ cajíñ'ˉ: —Dseaˋ íˋbɨ jnea˜ i̱ sing'ˊ sɨ́ɨngˋ có̱o̱'˜ 'nʉ́'ˋ lana.
43004027	Jo̱ lajeeˇ gui'nang'ˇ fé'ˋ Jesús e jo̱b, mɨ˜ caguilíingˋ i̱ dseaˋ quiá'rˉ do i̱ cangolíingˆ e cangoleáaˇ e nidǿ'rˉ, jo̱ mɨ˜ cangáiñˉ Jesús e táangˋ dseaˋ do sɨ́ɨiñˋ có̱o̱'˜ jaangˋ dseamɨ́ˋ, jo̱ba' eáamˊ cangogáˋ dsíirˊ mɨ˜ cangárˉ lajo̱. Jo̱ dsʉ' jí̱i̱'˜ jaangˋ dseaˋ do jaˋ cateáˉ dsíirˊ fa' eeˋ nijmɨngɨ́'rˉ Jesús uii˜ quiá'ˉ i̱ dseamɨ́ˋ i̱ sing'ˊ do, o̱si e˜ quiá'ˉ e sɨ́ɨiñ'ˋ do é.
43004028	Jo̱ ngɨ́ˋ jo̱, jo̱ dob caséeˊ i̱ dseamɨ́ˋ do e dsʉʉˉ quiá'rˉ do e lɨ˜ sɨ'íˆ niguié'rˋ jmɨɨˋ do, jo̱ caquɨm'ˉtu̱r fɨˊ jee˜ fɨɨˋ; jo̱ mɨ˜ caguiéiñ'ˉ fɨˊ jo̱, canaaiñˋ guiarˊ júuˆ jee˜ jaléng'ˋ dseaˋ góorˋ jo̱ sɨ́'ˋreiñ' lala:
43004029	—Máˉaa', jo̱ majmicuíingˋnaa' jaangˋ dseañʉ'ˋ i̱ nɨcamánˉn i̱ nɨcajmea'ˊ jnea˜ júuˆ quiá'ˉ jalé'ˋba' e nɨcajméˉe jéengˊguɨ, jo̱ jangámˉ íbˋ i̱ dseaˋ i̱ cajíng'ˉ Fidiéeˇ i̱ nisíñˉ fɨˊ jmɨgüíˋ la i̱ lɨ́ɨngˊ Dseaˋ Jmáangˉ i̱ nicá̱ˋ nifɨˊ quíˉii'.
43004030	Jo̱ mɨ˜ canúuˉ i̱ dseaˋ góorˋ do e júuˆ jo̱, dsifɨbˊ ca'uøøiñˋ fɨˊ jee˜ fɨɨˋ co̱lɨɨng˜ có̱o̱'˜ i̱ dseamɨ́ˋ do jo̱ cangolíiñˆ fɨˊ lɨ˜ táangˋ Jesús.
43004031	Jo̱ dsʉ' lajeeˇ nʉ́'ˉguɨ e niguilíiñ'ˉ do fɨˊ lɨ˜ táangˋ Jesús, i̱ dseaˋ quiá'ˉ Jesús do casɨ́'rˉ dseaˋ do jo̱ cajíñ'ˉ: —¿Jáˆ cø'ˆjiʉ' í'ˆ, Tɨfa'ˊ?
43004032	Jo̱ba' dseaˋ do cañíirˋ lala: —Seabˋ co̱o̱ˋ e jié'ˋguɨ e 'néˉ nidǿø'˜ø e jí̱i̱'˜ 'nʉ́'ˋ jaˋ ñíˆna' jial lɨ́ɨˊ.
43004033	Jo̱ mɨ˜ tɨˊ lɨ˜ canúuˉ i̱ dseaˋ quiá'rˉ do e jo̱, jo̱ba' canaaiñˋ sɨ́ɨiñˋ lajeeˇ la'ó'ˋ yaaiñ˜ jo̱ jmɨngɨ́'ˉ rúiñ'ˋ: —Jangámˉ song lɨɨng˜ i̱i̱ˋ nɨjaca̱˜ e nɨcagǿ'rˋ.
43004034	Jo̱ba' cañíiˋ Jesús quiá'ˉ i̱ dseaˋ quiá'rˉ do jo̱ casɨ́'ˉreiñ': —'Néˉ nijmee˜e lají̱i̱'˜ e iing˜ i̱ dseaˋ i̱ casíingˋ jnea˜ do, jo̱guɨ e nijmité'ˊe lají̱i̱'˜ ta˜ e cangɨ́ɨnˋn quiá'ˉ dseaˋ do, jo̱ba' e jo̱b e lɨ́ɨˊ lafa' mɨ˜ gǿ'ˋø iiˉ e lɨtaan˜n guiʉ́ˆ.
43004035	Jo̱ dsʉ' 'nʉ́'ˋ fó'ˋna' lala: “'Néˉbɨ quiúungˉguɨ sɨ'ˋ e nicuǿˉ lají̱i̱'˜ e cangojnea˜ do”; jo̱ dsʉ' jnea˜guɨ fɨ́ɨˉɨ 'nʉ́'ˋ e 'néˉ cá̱ˆna' cuente e lají̱i̱'˜ e sɨjneaˇ do nɨcalɨneáangˉ, jo̱ba' nɨcuøˊ li˜ jóng e nɨcatɨ́bˋ í'ˋ e nisɨtɨ́ɨngˊ.
43004036	Dsʉco̱' i̱ dseaˋ i̱ jmóoˋ ta˜ e sɨtɨ́ɨngˊ lají̱i̱'˜ e rooˋ do, jo̱ba' ím'ˋbre lají̱i̱'˜ e catɨ́ɨiñˉ quiá'ˉ e ta˜ e jmóorˋ do. Co̱' jalé'ˋ e rooˋ e sɨtɨ́ɨiñ'ˊ do lɨ́ɨˊ laco̱' jaléng'ˋ dseaˋ i̱ lɨseengˋ cøøngˋ có̱o̱'˜ Fidiéeˇ lata˜. Jo̱ co̱' lajo̱b lɨ́ɨˊ, jo̱ba' i̱ dseaˋ i̱ jniˊ do có̱o̱'˜guɨ i̱ dseaˋ i̱ sɨtɨ́ɨngˊ do, røøbˋ nilɨ'iáangˋ dsíirˊ lajɨˋ tú̱ˉ íiñ'˜ do mɨ˜ carooˋ e cajnírˋ do.
43004037	Co̱' e jáb'ˉ dseáng'ˉ lají̱i̱'˜ e júuˆ ró̱o̱ˋ e fé'ˋ lala, “I̱ jiém'ˋ i̱ dseaˋ i̱ jniˊ do, jo̱guɨ i̱ jiém'ˋbɨ i̱ nisɨtɨ́ɨˊ mɨ˜ niróˋ.”
43004038	Jo̱ jneab˜ dseaˋ casɨ́ɨnˉn 'nʉ́'ˋ e caguisɨtɨ́ɨngˇna' lají̱i̱'˜ e carooˋ do e jí̱i̱'˜ 'nʉ́'ˋ jaˋ caquie̱ˋna' ta˜ quiá'ˉ jial cangojnea˜ jalé'ˋ e jo̱, co̱' i̱ jiém'ˋ i̱ dseaˋ i̱ cajméeˋ ta˜ jo̱, jo̱guɨ 'nʉ́b'ˋ dseaˋ i̱ nɨcalɨ'ǿøngˋ lají̱i̱'˜ ta˜ e cajméeˋ i̱ dseaˋ íˋ.
43004039	Jo̱ i̱ fɨ́ɨmˊ dseaˋ i̱ seengˋ e fɨɨˋ Sicar do jáb'ˉ calɨ́iñˉ júuˆ quiá'ˉ Jesús la'eáangˊ có̱o̱'˜ júuˆ e cajméeˋ i̱ dseamɨ́ˋ do ie˜ mɨ˜ cajíñ'ˉ lala: “I̱ dseañʉ'ˋ do nɨcajmea'ˊbre jnea˜ júuˆ quiá'ˉ jalé'ˋba' e nɨcajméˉe jéengˊguɨ.”
43004040	Jo̱ mɨ˜ tɨˊ lɨ˜ caguilíingˉ i̱ dseaˋ góoˋ i̱ dseamɨ́ˋ samaritana do fɨˊ lɨ˜ táangˋ Jesús, jo̱ba' camɨrˊ jmɨ'eeˇ fa' nijé̱ˉbɨ dseaˋ do có̱o̱'˜ írˋ. Jo̱ba' lajo̱b cajméeˋ dseaˋ do, caje̱ˊbre có̱o̱iñ'˜ do lajeeˇ tú̱ˉ jmɨɨ˜,
43004041	jo̱ i̱ fɨ́ɨmˊbɨ i̱ dseaˋ íˋ cajáng'ˋ yaaiñ˜ fɨˊ jaguóˋ Jesús mɨ˜ canúurˉ lají̱i̱'˜ júuˆ e fé'ˋ dseaˋ do.
43004042	Jo̱ lalab casɨ́'ˉ i̱ dseaˋ do i̱ dseamɨ́ˋ dseaˋ góorˋ do: —Jo̱ lana dseáng'ˉ lajang'ˆ júuˆ nɨjá'ˉ lɨ́ɨˋnaa' júuˆ quiá'ˉ i̱ dseaˋ na, co̱' dseáng'ˉ nɨcanʉ́ˆbaa' yee˜naa' jial lɨ́ɨˊ júuˆ quiá'rˉ, jo̱ o̱' jí̱i̱'˜ e júuˆ e cajmée'˜ 'nʉˋ jnea'ˆ do. Jo̱ba' nɨne˜baa' jo̱guɨ nɨta˜bɨ dsiˋnaa' cajo̱ e dseaˋ íbˋ i̱ láangˋ dseaˋ jmɨgüíˋ jee˜ jalé'ˋ dseeˉ quiáiñ'ˆ.
43004043	Jo̱ mɨ˜ cangɨ́ˋ e tú̱ˉ jmɨɨ˜ e caje̱ˊ Jesús có̱o̱'˜ i̱ dseaˋ do, cagüɨ'ɨ́ɨˊbre e fɨˊ guóo'˜ uǿˉ lɨ˜ se̱'ˊ Samaria do jo̱ ca'íbˉtu̱r fɨˊ e ngóorˊ fɨˊ lɨ˜ se̱'ˊ Galilea.
43004044	Dsʉco̱' lɨ́'ˆ laco̱'guɨ jí̱i̱'˜ júuˆ e tɨɨngˋ Jesús, e jí̱i̱'˜ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ fa' jmɨ'góˋ dseaˋ góorˋ írˋ.
43004045	Jo̱ dsʉ' mɨ˜ caguiéng'ˉ Jesús fɨˊ góorˋ fɨˊ lɨ˜ se̱'ˊ Galilea, jalém'ˋ i̱ dseaˋ i̱ seengˋ fɨˊ jo̱ guiʉ́bˉ ca'íñ'ˋ dseaˋ do, co̱' jaléng'ˋ i̱ dseaˋ íˋ cangolíimˆbre fɨˊ Jerusalén e catɨ́ˋ jmɨɨ˜ Pascua, jo̱guɨ cangáˉbre jalé'ˋ e quɨ́ɨ'˜ jmɨɨ˜ e cajméeˋ Jesús ie˜ jo̱.
43004046	Jo̱ lajeeˇ jo̱ caquɨm'ˉtu̱ Jesús fɨˊ e fɨɨˋ e siiˋ Caná do e néeˊ lɨ˜ se̱'ˊ Galilea e fɨˊ lɨ˜ cajméerˋ e ca'uíingˉ jmɨ́'ˆ mɨ́'ˆ huɨɨngˋ jǿ'ˆ e jmɨɨˋ do. Jo̱ fɨˊ jo̱b niseengˋ jaangˋ dseaˋ nʉ'luu˜ quiá'ˉ jaangˋ dseata˜ dseaˋ féng'ˊ, jo̱ dseaˋ íˋ niseengˋ jaangˋ sɨming'ˋ jiuung˜ quiá'rˉ i̱ niráangˋ dsée'˜ fɨˊ e fɨɨˋ e siiˋ Capernaum.
43004047	Jo̱ba' mɨ˜ tɨˊ lɨ˜ calɨñiˊ dseaˋ do e nɨtáangˋ Jesús e fɨˊ fɨɨˋ jo̱ e jaiñ'ˊ fɨˊ lɨ˜ se̱'ˊ Judea, jo̱ba' cangóˉbre fɨˊ lɨ˜ táangˋ dseaˋ do, jo̱ camɨ'rˊ dseaˋ do jmɨ'eeˇ fa' e nidséiñ'ˉ do fɨˊ quiá'rˉ e nidsijmi'leáaiñˆ i̱ sɨming'ˋ jiuung˜ quiá'rˉ do, co̱' ráaiñ'ˋ do e tɨˊ lɨ˜ nijúumˉbre.
43004048	Jo̱ba' cañíiˋ Jesús quiá'ˉ i̱ dseaˋ do jo̱ cajíñ'ˉ: —'Nʉ́'ˋ jaˋ já'ˉ nilíimˋbɨ' fɨng song jaˋ nimóˆna' jalé'ˋ li˜ e quɨ́ɨ'˜ɨ jmɨɨ˜ jmóoˋo.
43004049	Jo̱ba' cañíiˋtu̱ i̱ dseaˋ nʉ'luu˜ do quiá'ˉ Jesús jo̱ casɨ́'rˉ dseaˋ do: —Fíiˋi, fa' jgiéeˋ o'ˊ e guóˆba' lajmɨnáˉ fɨˊ quiéˉe nʉ́'ˉguɨ e nijúungˉ i̱ jiuung˜ quiéˉe do.
43004050	Jo̱ba' lalab cañíiˋ Jesús quiá'ˉ i̱ dseañʉ'ˋ do jo̱ casɨ́'ˉreiñ': —Quɨ́ɨng'˜tu̱ fɨˊ quíi'ˉ, co̱' nɨca'láamˉ jó̱o̱'ˋ. Jo̱ba' lajo̱b cajméeˋ i̱ dseañʉ'ˋ do, caquɨm'ˉtu̱r fɨˊ quiá'rˉ, co̱' jáb'ˉ calɨ́iñˉ lají̱i̱'˜ júuˆ e casɨ́'ˉ Jesús írˋ.
43004051	Jo̱ lajeeˇ iuuiñˉ fɨˊ e ngaiñ'ˊ fɨˊ quiá'ˉbre mɨ˜ cajíñ'ˊ guiá'ˆ fɨˊ i̱ dseaˋ 'léeng'˜ quiá'rˉ i̱ jalíingˉ fɨˊ jo̱, jo̱ lalab cajíng'ˉ dseaˋ do mɨ˜ cajíñ'ˊ: —Nɨca'láamˉ jó̱o̱'ˋ.
43004052	Jo̱ mɨ˜ canúuˉ i̱ dseaˋ do e júuˆ jo̱, jo̱ba' cajmɨngɨ́'ˉreiñ' do e˜ í'ˋ dseáng'ˉ e ca'láangˉ i̱ jó̱o̱rˊ do. Jo̱ba' lalab cañíiˋ i̱ dseaˋ 'léeng'˜ do quiá'rˉ: —Lado guiéeˉ la i̱i̱ˉ co̱o̱ˋ e ca'lóobˉ caguáˉ iʉ˜ guíiñˆ jo̱ ca'láamˉbre.
43004053	Jo̱ mɨ˜ canúuˉ i̱ tiquiá'ˆ i̱ jiuung˜ do e júuˆ jo̱, jo̱ba' dseáng'ˉ calɨlí'rˆ e dseáng'ˉ e í'ˋ jo̱b mɨ˜ casɨ́'ˉ Jesús írˋ e nɨca'láamˉ jó̱o̱rˊ. Jo̱ba' i̱ dseaˋ do co̱lɨɨng˜ có̱o̱'˜ jaléng'ˋ dseaˋ sɨnʉ́ʉˆ quiá'rˉ cajám'ˋ yaaiñ˜ fɨˊ jaguóˋ Jesús ie˜ jo̱.
43004054	Jo̱ có̱o̱'˜ e nab catɨ́ˋ tú̱ˉ e li˜ e quɨ́ɨ'˜ Jesús jmɨɨ˜ e cajméerˋ ie˜ mɨ˜ caquɨng'ˉtu̱r fɨˊ lɨ˜ se̱'ˊ Galilea e jaiñ'ˊ fɨˊ lɨ˜ se̱'ˊ Judea.
43005001	Jo̱ mɨ˜ cangɨ́ˋguɨ lajo̱, mɨ˜ catɨ́ˋtu̱ í'ˋ e jmóoˋ dseaˋ Israel jmɨɨ˜ fɨˊ Jerusalén, jo̱ba' fɨˊ jo̱b caquɨng'ˉtu̱ Jesús e ngotíiñ'˜ e jmɨɨ˜ jo̱.
43005002	Jo̱ ie˜ jo̱, e fɨˊ dsíiˊ iáˋ cu̱u̱˜ e si'ˊ lacúng'ˊ Jerusalén do, quiéengˋ co̱o̱ˋ o'nʉ́ˆ fɨˊ lɨ˜ ngɨ́ɨngˊ jaléng'ˋ jo'se'ˋ jiuung˜ i̱ tɨ́ɨngˋ dseaˋ Israel jngaiñ'ˊ mɨ˜ tɨˊ jmɨɨ˜. Jo̱ quiá̱'ˉ e o'nʉ́ˆ do sɨlɨ́ɨˋ co̱o̱ˋ lɨ˜ a˜ jmɨɨˋ e fe'ˋ eáangˊ e siiˋ Betzata có̱o̱'˜ jmíiˊ hebreo. Jo̱ e fɨˊ 'nɨ'ˋ e lɨ˜ a˜ jmɨɨˋ do quiéengˋ 'ñiáˋ ni'nʉ́ʉˊjiʉ,
43005003	jo̱ fɨˊ jo̱b seengˋ fɨ́ɨngˊ dseaˋ dsée'˜ e lɨ́'ˆ doñiˊ eeˋ jmohuɨ́ɨˊ lɨiñ'ˊ; do i̱ tiuungˉ, doguɨ i̱ jlúu'˜, doguɨ i̱ caang˜ tɨɨˉ i̱ teng'ˊ ni˜ uǿˆ. Jo̱ jaléng'ˋ íˋ sɨjeeiñˇ e nijǿ'ˋ e jmɨɨˋ do.
43005004	Co̱' fé'ˋ dseaˋ e seabˋ mɨ˜ jgáangˋ jaangˋ ángel fɨˊ dsíiˊ e jmɨɨˋ do, jo̱ba' nijǿb'ˋ e jmɨɨˋ do mɨ˜ nijgiáangˋ íˋ; jo̱ mɨ˜ calɨ́ˉ jo̱, i̱ dseaˋ la'uii˜ i̱ ni'íˋ fɨˊ dsíiˊ e jmɨ́ˋ do, jo̱ba' ni'leáamˉbre jóng lɨ́'ˆ doñiˊ eeˋ jmohuɨ́ɨˊ lɨ́ɨiñ'ˊ.
43005005	Jo̱ jee˜ jaléng'ˋ i̱ dseaˋ dsée'˜ do niquiéengˋ jaangˋ dseañʉ'ˋ i̱ nidsée'˜ lají̱i̱'˜ nɨngóoˊ guiguiˊ dsíˋ jñiáˉ ji̱i̱ˋ.
43005006	Jo̱ mɨ˜ caguiéˉ Jesús fɨˊ jo̱, cangáiñˉ i̱ dseañʉ'ˋ i̱ dsée'˜ do e dob ráaiñ'ˋ jo̱guɨ calɨñirˊ e lají̱i̱'˜ lɨɨ˜ba' nidsée'˜ i̱ dseaˋ do, jo̱ba' cajmɨngɨ́'ˉreiñ' do jo̱ casɨ́'ˉreiñ': —¿Iin'˜ e ni'leáan'ˉ lají̱i̱'˜ jmohuɨ́ɨˊ lɨn'ˊ?
43005007	Jo̱ba' cañíiˋ i̱ dseaˋ dsée'˜ do quiá'ˉ Jesús lala: —Fíiˋi, jaˋ i̱i̱ˋ seengˋ fa' i̱i̱ˋ nijmɨcó̱o̱'˜ jnea˜ e ni'úˆu fɨˊ dsíiˊ e jmɨɨˋ do mɨ˜ cangɨ́ˋ e nijǿ'ˋ, jo̱ co̱' laco̱o̱ˋ ya̱'ˊ mɨ˜ iin˜n ni'úˆu fɨˊ jo̱, dseaˋ jiém'ˋ dsijéengˊ quiéˉe.
43005008	Jo̱ba' cañíiˋ Jesús quiá'ˉ i̱ dseaˋ do: —Ráan'ˉ, jo̱ seeˉ e 'maˋ lɨ˜ dsíin'ˆ na jo̱ guǿng'ˊ.
43005009	Jo̱ dsifɨˊ lanab ca'láangˉ i̱ dseañʉ'ˋ do, jo̱ cacó̱ˉbre e 'maˋ lɨ˜ dsíiñ'ˆ do, jo̱ canaaiñˋ ngɨˊbre jóng. Jo̱ ie˜ jo̱ dseáng'ˉ cangotíingˋ jmɨɨ˜ e jmi'íng'ˊ dseaˋ Israel.
43005010	Jo̱ba' mɨ˜ cangáˉ i̱ dseaˋ quie̱ˊ nifɨˊ quiá'ˉ dseaˋ Israel e nɨquié̱e̱ˋ i̱ dseaˋ ca'láangˉ do e 'maˋ lɨ˜ dsíiñ'ˆ do, jo̱ba' lalab casɨ́'rˉ dseaˋ do: —Jmɨɨ˜ e jmi'ím'ˊ dseaˋ lana, jo̱ba' jaˋ cuǿøngˋ fa' e co̱'ˆ e 'maˋ na.
43005011	Jo̱ dsʉ' lalab cañíiˋ i̱ dseaˋ i̱ lamɨ˜ dsée'˜ do quiá'ˉ i̱ dseaˋ góorˋ dseaˋ Israel i̱ casɨ́'ˉ írˋ lajo̱: —Jo̱ i̱ dseaˋ i̱ cajmi'léeˉ quiéˉe do casɨ́'rˉ jnea˜ lala: “Ráan'ˉ, jo̱ seeˉ e 'maˋ lɨ˜ dsíin'ˆ na jo̱ guǿng'ˊ.”
43005012	Jo̱ba' cajmɨngɨ́'ˉtu̱ i̱ dseaˋ Israel do i̱ dseañʉ'ˋ do jo̱ cajíñ'ˉ: —¿I̱˜guɨ i̱ dseaˋ i̱ casɨ́'ˉ 'nʉˋ e nicó̱'ˆ e 'maˋ lɨ˜ dsíin'ˉ do jo̱guɨ e niguǿn'ˊ?
43005013	Jo̱ dsʉ' i̱ dseañʉ'ˋ do jí̱i̱'˜ jaˋ ñirˊ i̱˜ i̱ cajmi'leáangˉ írˋ do, co̱' ladsifɨbˊ cango'íingˊtu̱ Jesús jee˜ i̱ dseaˋ fɨ́ɨngˊ i̱ sɨseáng'ˊ do ie˜ jo̱.
43005014	Jo̱ mɨ˜ cangɨ́ˋ jo̱, dob cadséng'ˋtu̱ Jesús i̱ dseaˋ i̱ cajmi'leáaiñˉ do fɨˊ dsíiˊ sɨnʉ́ʉˆ guá'ˉ fé'ˋ e si'ˊ fɨˊ Jerusalén jo̱ lalab casɨ́'ˉreiñ' do: —Janú'ˋ, lana nɨca'láamˉba' lají̱i̱'˜ jmohuɨ́ɨˊ e lamɨ˜ lɨn'ˊ, jo̱ jie˜ mɨˊ eeˉtu̱' dseeˉ calé'ˋ catú̱ˉ, dsʉco̱' fɨng song cajmeeˉtu̱' lajo̱, jo̱ba' huɨ́ɨngˊguɨb nidsijéeˊ quíi'ˉ jóng.
43005015	Jo̱ ngɨ́ˋ jo̱, cangóbˉ i̱ dseañʉ'ˋ i̱ lamɨ˜ dsée'˜ do e cangojmea'rˊ júuˆ jaléng'ˋ i̱ dseaˋ i̱ quie̱ˊ nifɨˊ quiá'ˉ dseaˋ Israel e Jesús siiˋ i̱ dseaˋ i̱ cajmi'leáangˉ írˋ do.
43005016	Jo̱ba' jaléng'ˋ i̱ dseaˋ Israel do nɨngɨrˊ 'náiñ'ˊ Jesús e laco̱' nijmeáiñ'ˋ dseaˋ do gaˋ uíi'˜ e cajméeˋ dseaˋ do e jo̱ 'ñia'ˊ ie˜ jmɨɨ˜ e jmi'íng'ˊ jaléng'ˋ dseaˋ góorˋ dseaˋ Israel.
43005017	Jo̱ dsʉ' Jesús lalab casɨ́'rˉ jaléng'ˋ i̱ dseaˋ do: —Tiquiéˆe jaˋ mɨˊ catʉ́rˋ jí̱i̱'˜ cateáˋ ta˜ quiá'rˉ, jo̱guɨ lajo̱b jmóoˋ jnea˜ cajo̱.
43005018	Jo̱ mɨ˜ canúuˉ jaléng'ˋ i̱ dseaˋ i̱ quie̱ˊ nifɨˊ quiá'ˉ dseaˋ Israel do e cajíng'ˉ Jesús lajo̱, jo̱ba' eáangˊguɨb ca'ɨ́ˋ dsíirˊ e nijngáiñ'ˉ dseaˋ do, co̱' o̱' jí̱i̱'˜ e cajmi'leáaiñˉ i̱ dseaˋ dsée'˜ do 'ñia'ˊ ie˜ jmɨɨ˜ e jmi'íng'ˊ dseaˋ góorˋ dseaˋ Israel, co̱' lajo̱b cajo̱ fé'rˋ e røøbˋ lɨ́ɨiñˊ có̱o̱'˜ Fidiéeˇ mɨ˜ fé'rˋ e Fidiéebˇ dseaˋ lɨ́ɨngˊ Tiquiá'rˆ.
43005019	Jo̱ co̱' nɨñibˊ Jesús jial ɨˊ dsíiˊ i̱ dseaˋ do, jo̱ba' lalab casɨ́'rˉ dseaˋ do: —E laba' jmɨtaaˆ óoˊna', e jí̱i̱'˜ co̱o̱ˋ cuǿøngˋ líˋ jmee˜ jnea˜ la tɨɨnˉ 'ñiá'ˋa, jnea˜ dseaˋ lɨ́ɨnˊn i̱ Jó̱o̱ˊ Fidiéeˇ camɨ́ɨng'˜, co̱' dseáng'ˉ lají̱i̱'˜ e móoˋo e jmóoˋ Tiquíˆii', lají̱i̱'˜ e jo̱ba' e jmóoˋo cajo̱. Co̱' jalé'ˋ e móoˋ jnea˜ e jmóoˋ Tiquíˆii', jo̱ba' e jo̱b jmóoˋo cajo̱.
43005020	Co̱' Tiquíˆii' eáamˊ 'neáaiñˋ jnea˜, jo̱guɨ e'ˊbre jnea˜ jalé'ˋ e jmóorˋ; jo̱guɨ ni'é'ˉbɨr jnea˜ cajo̱ jalé'ˋ e niingˉguɨ e laco̱' nidsi'góˋ óoˊ 'nʉ́'ˋ eáangˊguɨ.
43005021	Co̱' lɨ́'ˆ laco̱' jmóoˋ Tiquíˆii' e jmijí̱'ˊtu̱r jaléng'ˋ 'lɨɨ˜ jo̱guɨ e cuørˊ e nilɨseengˋtu̱iñ', jo̱ba' lajo̱bɨ jnea˜, dseaˋ lɨ́ɨnˊn Jó̱o̱rˊ, lajo̱b jmóoˋo có̱o̱'˜ jaléng'ˋ dseaˋ i̱ iin˜n jmeeˉ có̱o̱'˜ lajo̱.
43005022	Jo̱ Tiquíˆii' jaˋ quidsirˊ í'ˋ quiá'ˉ jí̱i̱'˜ jaangˋ dseaˋ uíi'˜ dseeˉ quiáiñ'ˉ, co̱' jneab˜ dseaˋ nɨcangɨ́ɨnˋn quiá'rˉ e ta˜ jo̱ e catɨ́ɨnˉn nijmee˜e lajo̱.
43005023	Jo̱ cajméeˋ Tiquíˆii' lajo̱ e lɨ́'ˆ laco̱' lajɨɨngˋ dseaˋ nijmɨ'górˋ jnea˜ lɨ́'ˆ laco̱'guɨ jmɨ'góˋ dseaˋ írˋ. Dsʉco̱' i̱ dseaˋ i̱ jaˋ jmɨ'góˋ jnea˜, dseaˋ lɨ́ɨnˊn Jó̱o̱ˊ Fidiéeˇ, jo̱ba' lajo̱b cajo̱ jaˋ jmɨ'górˋ Tiquíˆii', dseaˋ i̱ casíingˋ jnea˜ fɨˊ jmɨgüíˋ la.
43005024	’Jo̱ e laba' jmɨtaaˆ óoˊna', e doñiˊ i̱i̱ˋ dseaˋ i̱ já'ˉ lɨ́ɨngˋ júuˆ quiéˉe jo̱guɨ nʉ́ʉ'r˜ júuˆ quiá'ˉ i̱ dseaˋ i̱ casíingˋ jnea˜ fɨˊ jmɨgüíˋ la, jo̱ba' jaléng'ˋ dseaˋ íˋ niñíimˋbre e seeiñˋ cøøngˋ có̱o̱'˜ Fidiéeˇ lata˜ jo̱ jaˋ nidsilíiñˋ fɨˊ lɨ˜ 'lɨ'ˆ; co̱' lɨ́ɨˊ lafa' lamɨ˜ sɨjúumˉbre, jo̱ dsʉ' lana lɨ́ɨˊ lafa' nɨcají̱'ˊtu̱r la'eáangˊ có̱o̱'˜ Fidiéeˇ.
43005025	Jo̱guɨ dseáng'ˉ jmɨta˜baa óoˊna' e tɨˊ lɨ˜ nitɨ́bˉ í'ˋ jo̱ dseáng'ˉ lanab lɨy e jaléng'ˋ dseaˋ i̱ lafa' 'lɨɨng˜ uíi'˜ jalé'ˋ dseeˉ quiá'rˉ ninúrˉ júuˆ quiéˉe, dseaˋ lɨ́ɨnˊn Jó̱o̱ˊ Fidiéeˇ; jo̱guɨ jaléng'ˋ dseaˋ i̱ ni'íng'ˋ e júuˆ jo̱, nilɨseemˋbre la'eáangˊ có̱o̱'˜ jnea˜.
43005026	Jo̱ lɨ́'ˆ laco̱' Tiquíˆii' Fidiéeˇ 'ñia'ˊbre dseaˋ cuørˊ e seengˋ dseaˋ, jo̱ba' lajo̱b cajo̱ dseaˋ íˋbing' i̱ nɨcacuø'ˊ jnea˜, dseaˋ lɨ́ɨnˊn Jó̱o̱rˊ, e laco̱' 'ñiá'ˋbaa dseaˋ cuǿøˆø dseaˋ e seeiñˋ.
43005027	Jo̱guɨ nɨcacuø'ˊbɨr jnea˜ e ooˉ ta˜ e niquidsiiˉ í'ˋ quiá'ˉ jaléng'ˋ dseaˋ jmɨgüíˋ uii˜ quiá'ˉ jalé'ˋ dseeˉ quiáiñ'ˆ, co̱' jneab˜ dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ.
43005028	Jo̱ jaˋ güɨdsigáˋ óoˊna' quiá'ˉ jalé'ˋ e fɨ́ɨˉɨ 'nʉ́'ˋ la, co̱' niguiéebˊ jmɨɨ˜ mɨ˜ jaléng'ˋ dseaˋ i̱ nɨ'lɨɨng˜ ninúrˉ júuˆ quiéˉe
43005029	jo̱ ni'uǿiñˉ fɨˊ dsíiˊ é̱e̱ˋ quiá'rˉ. Jo̱ ie˜ jo̱ jaléng'ˋ i̱ dseaˋ i̱ ca'éeˋ jmang'ˉ e guiʉ́ˉ nijí̱'ˊtu̱r e laco̱' nilɨseeiñˋ cøøngˋ có̱o̱'˜ Fidiéeˇ, jo̱ dsʉ' jaléng'ˋ i̱ dseaˋ i̱ cajméeˋ jalé'ˋ e jaˋ dseengˋ nijí̱'ˊtu̱r e lɨ́'ˆ laco̱' ni'íñ'ˋ iihuɨ́ɨˊ.
43005030	’Jo̱ fɨ́ɨˉtú̱u̱ 'nʉ́'ˋ e jí̱i̱'˜ có̱o̱'˜ cuǿøngˋ líˋ jmee˜ jnea˜ la ñiiˉ 'ñiá'ˋa. Co̱' jnea˜ mɨ˜ quidsiiˉ í'ˋ quiá'ˉ jaléng'ˋ dseaˋ, e jo̱ jmóoˋo laco̱' ta˜ quiʉ'ˊ Tiquíˆii' Fidiéebˇ, jo̱guɨ dseáng'ˉ røøbˋ jalé'ˋ e jmóoˋo do cajo̱. Jo̱ jaˋ jmóoˋo la tɨɨnˉ 'ñiá'ˋa jalé'ˋ e jo̱, co̱' lají̱i̱'˜ e iing˜ Tiquíˆbaa' e jmóoˋo, co̱' dseaˋ íbˋ i̱ casíingˋ jnea˜ fɨˊ jmɨgüíˋ la.
43005031	Jo̱ faco̱' jnea˜ fá'ˋa juguiʉ́ˉ cuaiñ˜ quiéˉe 'ñiá'ˋa, jo̱ba' jaˋ e quíingˊ jí̱i̱'˜ co̱o̱ˋ e júuˆ do fɨˊ quiníˆ 'nʉ́'ˋ jóng.
43005032	Jo̱ dsʉ' seemˋ jaangˋguɨ i̱ fé'ˋ guiʉ́ˉ uii˜ quiéˉe, jo̱guɨ tab˜ dsiiˉ e jalé'ˋ e júuˆ do quíimˊ fɨˊ quiníˆ 'nʉ́'ˋ.
43005033	Jo̱ 'nʉ́b'ˋ dseaˋ casíingˋna' dseaˋ i̱ cangojmɨngɨ́ɨ'ˇ i̱ Juan i̱ seáangˋ dseaˋ jmɨɨˋ do i̱˜ dseáng'ˉ jnea˜, jo̱ tab˜ dsiiˉ e jmang'ˉ júuˆ jáb'ˉ dseáng'ˉ fé'ˋ i̱ Juan do.
43005034	Jo̱ dsʉ' jnea˜ jaˋ 'neánˉn dseaˋ jiéng'ˋ i̱ nijméˉ júuˆ uii˜ quiéˉe i̱˜ dseaˋ lɨ́ɨngˊ jnea˜; jo̱ fá'ˋa e júuˆ la e lɨ́'ˆ laco̱' 'nʉ́'ˋ nilí'ˋna' leángˋna' jee˜ jalé'ˋ dseeˉ quíiˆna'.
43005035	’Jo̱ jalé'ˋ júuˆ e caguiaˊ i̱ Juan do lɨ́ɨˊ laco̱' cajlɨ́ɨ'˜ quɨ́ɨˋ e cooˋ e laco̱' e'ˊ dseaˋ fɨˊ; jo̱ 'nʉ́'ˋ lajeeˇ cateáˋba' cajmi'iáangˋ óoˊna' có̱o̱'˜ jalé'ˋ e júuˆ e caguiaˊ i̱ Juan do.
43005036	Jo̱guɨ jalé'ˋ e jmóoˋ jnea˜ do eáangˊguɨ cuøˊ li˜ i̱˜ jnea˜, jo̱ eáangˊguɨb niingˉ laco̱' e júuˆ e cajíng'ˉ i̱ Juan do uii˜ quiéˉe; co̱' lají̱i̱'˜ e jmóoˋ jnea˜, ta˜ jo̱b e cacuø'ˊ Tiquíˆii' Fidiéeˇ jnea˜ e nijmee˜e. Jo̱ jalé'ˋ e jmóoˋo do cuøˊ li˜ e Tiquíˆii' Fidiéebˇ dseaˋ casíiñˋ jnea˜ fɨˊ jmɨgüíˋ la.
43005037	Jo̱ i̱ Tiquíˆii' do, dseaˋ íbˋ i̱ fé'ˋ juguiʉ́ˉ uii˜ quiéˉe. Jo̱ dsʉ' 'nʉ́'ˋ jaˋ mɨˊ canʉ́ʉˉna' júuˆ quiá'rˉ o̱'guɨ mɨˊ cañíingˊna're cajo̱,
43005038	o̱'guɨ seengˋna' e jmitíˆna' júuˆ quiá'ˉ dseaˋ do, co̱' jaˋ mɨˊ ca'íing'˜na' jnea˜ dseaˋ casíiñˋ fɨˊ jmɨgüíˋ la.
43005039	Jo̱guɨ 'nʉ́'ˋ dseáng'ˉ tá'ˉ camɨ́'ˆ júubˆ jmɨtɨ́ɨngˋna' e fé'ˋ fɨˊ ni˜ jiˋ quiá'ˉ Fidiéeˇ, co̱' sɨjeengˇna' e fa' lajo̱b nilɨñíˆna' jial cuǿøngˋ e seengˋna' cøøngˋ có̱o̱'˜ dseaˋ do lata˜; jo̱ dsʉ' jalé'ˋ e júuˆ do lají̱i̱'˜ uii˜ quiéˉbaa e fé'ˋ.
43005040	Jo̱ dsʉ' 'nʉ́'ˋ jaˋ iing˜na' fa' nijáang'˜ yaang˜na' fɨˊ jaguóoˋo e laco̱' nilɨseengˋna' cøøngˋ có̱o̱'˜ Fidiéeˇ.
43005041	’Jo̱ fɨ́ɨˉguɨ́ɨ 'nʉ́'ˋ, jaˋ e lɨ́ɨˊ quiéˉ jnea˜ jial lɨ́ɨˊ jalé'ˋ e fé'ˋ dseaˋ jmɨgüíˋ uii˜ quiéˉe,
43005042	dsʉ' nɨcuíimˋ jnea˜ 'nʉ́'ˋ guiʉ́ˉ jial lɨ́ɨngˊna', jo̱ nɨñiˋbaa guiʉ́ˉ e jaˋ 'neáangˋna' Fidiéeˇ.
43005043	Jo̱ jnea˜ cagáˉa fɨˊ jmɨgüíˋ la cuaiñ˜ quiá'ˉ Tiquiéˆe, jo̱ dsʉ' 'nʉ́'ˋ jaˋ íing'˜na' jnea˜. Jo̱guɨ faco̱' jaangˋguɨ dseaˋ i̱ nijáaˊ i̱ jaˋ i̱i̱ˋ seengˋ i̱ sɨ́ɨˋ quiá'rˉ, jo̱ dsʉ' ni'íim'˜ba' i̱ dseaˋ íˋ.
43005044	Jo̱ ¿jial já'ˉ nilíingˋ 'nʉ́'ˋ júuˆ quiéˉe fɨng song lɨco̱' jmiféng'ˊ rúng'ˋna' lajeeˇ la'ó'ˋ yaang˜na' jo̱ dsʉ' jaˋ jmɨ'gooˋna' 'ñia'ˊ Fidiéeˇ dseaˋ fé'rˋ guiʉ́ˉ uii˜ quíiˉna'?
43005045	Jo̱ jaˋ ɨ́ˆ óoˊna' e jnea˜ ni'nɨ́ɨn˜n 'nʉ́'ˋ fɨˊ quiniˇ Tiquiéˆe, co̱' 'lɨɨ˜ yʉ́ʉ'˜ quíiˉna' i̱ siiˋ Moi˜ dseaˋ ca'nɨ́ɨiñˋ 'nʉ́'ˋ có̱o̱'˜ júuˆ quiʉ'ˊ ta˜ e cajme'rˊ do, jo̱ íbˋ i̱ sɨjeengˇ 'nʉ́'ˋ i̱ nijmɨcó̱o̱'˜ quíiˉna'.
43005046	Co̱fa' 'nʉ́'ˋ já'ˉ calɨ́ngˉna' lají̱i̱'˜ júuˆ e cajme'ˊ i̱ Moi˜ do fɨˊ ni˜ jiˋ quiá'rˉ, jo̱ba' lajo̱b já'ˉ lɨ́ɨngˋna' jnea˜ cajo̱, co̱' e fɨˊ ni˜ júuˆ jo̱ cuaiñ˜ quiéˉbaa e fé'ˋ.
43005047	Jo̱ song 'nʉ́'ˋ jaˋ já'ˉ lɨ́ɨngˋna' e júuˆ e cajme'ˊ íˋ, jo̱ba' ¿jial cuǿøngˋ e já'ˉ nilíingˋna' lají̱i̱'˜ júuˆ e fɨ́ɨˉɨ 'nʉ́'ˋ jóng? Jo̱ lanab jí̱i̱'˜ lɨ́ɨˊ júuˆ quiá'ˉ Jesús e casɨ́'rˉ dseaˋ i̱ quie̱ˊ nifɨˊ quiá'ˉ dseaˋ Israel ie˜ jo̱.
43006001	Jo̱ mɨ˜ cangɨ́ˋ jo̱, co̱o̱ˋ jmɨɨ˜ cangóˉ Jesús lɨ́'ˆ lɨˊ 'ngóo'˜ e guiéeˊ e siiˋ Galilea do, jo̱guɨ siiˋbɨ cajo̱ Tiberias.
43006002	Jo̱ fɨ́ɨmˊ dseaˋ ngolíiñˉ fɨˊ lɨ˜ ngóoˊ dseaˋ do, dsʉco̱' jéengˊguɨ nɨcangárˉ jalé'ˋ e li˜ e quɨ́ɨ'˜ dseaˋ do jmɨɨ˜ e jmóorˋ mɨ˜ jmi'leáaiñˉ jaléng'ˋ dseaˋ dsée'˜.
43006003	Jo̱ mɨ˜ caguiéˉ Jesús co̱lɨɨng˜ có̱o̱'˜ dseaˋ quiá'rˉ fɨˊ lɨ́'ˆ lɨˊ 'ngóo'˜ e guiéeˊ do, jo̱ cangolíiñˆ fɨˊ co̱o̱ˋ yʉ́'ˆ mó'ˋ, jo̱ mɨ˜ caguilíiñˉ fɨˊ jo̱, dob caguárˋ co̱lɨɨng˜ có̱o̱iñ'˜ do.
43006004	Jo̱ nɨjaquiéengˊ jmɨɨ˜ Pascua ie˜ jo̱ e quɨ́'ˉ tɨ́ɨngˋ dseaˋ Israel e jmóorˋ fɨˊ Jerusalén.
43006005	Jo̱ lajeeˇ guiing˜ Jesús e fɨˊ yʉ́'ˆ mó'ˋ do, cangárˉ e i̱ fɨ́ɨngˊ dseaˋ nɨjalíingˉ fɨˊ lɨ˜ guiiñ˜, jo̱ba' lalab casɨ́'rˉ jaangˋ lajeeˇ i̱ dseaˋ quiá'rˉ do i̱ siiˋ Lii˜ jo̱ cajíñ'ˉ: —¿Jie˜ fɨˊ nidsileáˆaa' jalé'ˋ e nidǿ'ˉ i̱ dseaˋ 'leáangˉ i̱ nɨcagüɨlíingˉ la lana?
43006006	Dsʉ' cajíng'ˉ Jesús e jo̱ e lɨ́'ˆ laco̱' nilɨñirˊ e˜ nijíng'ˉ i̱ Lii˜ do cuaiñ˜ quiá'ˉ e jo̱, co̱' nɨñiˊbre guiʉ́ˉ 'ñia'rˊ quiá'ˉ jial nijmérˉ cuaiñ˜ quiá'ˉ e do.
43006007	Jo̱ lalab cañíiˋ Lii˜ e casɨ́'rˉ Jesús: —Nañiˊ fa' nilɨ'lée'˜ cabøø˜ iñí'ˆ e nidséˉ lajɨˋ cuuˉ e 'léeng'˜ dseaˋ lajeeˇ guiángˉ sɨ'ˋ, dsʉ' jaˋ nilíimˋbɨ quiá'ˉ lajɨɨngˋ i̱ dseaˋ na e nitɨ́iñˉ jmá'ˉ capí'ˆ lajaangˋ lajaaiñˋ.
43006008	Jo̱ mɨ˜ canúuˉ e júuˆ jo̱ i̱ dseaˋ jaangˋguɨ quiá'ˉ Jesús i̱ siiˋ Dɨ́ˆ, i̱ lɨ́ɨngˊ rúng'ˋ Tʉ́ˆ Simón, jo̱ba' lalab casɨ́'rˉ Jesús:
43006009	—Lab sing'ˊ jaangˋ jiuung˜ i̱ quie̱ˊ 'ñiáˋ iñí'ˆ e lɨ́ɨˊ có̱o̱'˜ mɨ́'ˆ cebada có̱o̱'˜guɨ gángˉ 'ñʉˋ i̱ nɨcuɨ́ɨngˋ, jo̱ dsʉ' e la jaˋ jié'ˋ lɨ˜ nidsibó'ˋ jee˜ i̱ dseaˋ fɨ́ɨngˊ na.
43006010	Jo̱ba' cañíiˋtu̱ Jesús quiá'ˉ i̱ dseaˋ quiá'rˉ do jo̱ cajíñ'ˉ: —Síi'˜go̱' jaléng'ˋ i̱ dseaˋ na güɨ'né'rˊ lɨ˜ nigüeárˋ lajaangˋ lajaaiñˋ. Jo̱ e fɨˊ mó'ˋ jo̱ ia'ˊ seaˋ nuuˋ rø'ˋ, jo̱ba' fɨˊ jo̱b caguáˋ jaléng'ˋ i̱ dseaˋ do, jo̱ jee˜ i̱ dseaˋ do quíing'˜ jié'ˋ jaˋ 'ñiáˋ mil dseañʉ'ˋ.
43006011	Jo̱ mɨ˜ cangɨ́ˋ jo̱, ca'ím'ˋ Jesús e iñí'ˆ e se̱'ˊ i̱ jiuung˜ do jo̱ cacuø'rˊ gui'máang'ˇ Fidiéeˇ; jo̱ mɨ˜ cangɨ́ˋ jo̱, canaaiñˋ jmóorˋ guiéeˆ jee˜ jaléng'ˋ i̱ dseaˋ i̱ caseáng'ˊ do ie˜ jo̱. Jo̱ lajo̱b cajo̱ cajméerˋ có̱o̱'˜ i̱ 'ñʉˋ do, cajméeˋbre guiéeˆ jee˜ jaléng'ˋ i̱ dseaˋ do carˋ jié'ˋ jí̱i̱'˜ iiñ'˜ do.
43006012	Jo̱ba' mɨ˜ tɨˊ lɨ˜ calɨtaang˜ i̱ dseaˋ do guiʉ́ˉ, lalab cajíng'ˉ Jesús casɨ́'rˉ i̱ dseaˋ quiá'rˉ do: —Sɨtɨ́ɨˇna' jalé'ˋ 'ná'ˆ e caseángˉguɨ na, jo̱ tea'ˊna' lɨ́ɨngˊ, co̱' jí̱i̱'˜ ca'ná'ˆ jaˋ 'néˉ nidsitøng'ˊ.
43006013	Jo̱ba' lajo̱b cajméeˋ i̱ dseaˋ do, casɨtɨ́ɨmˊbre jalé'ˋ e 'ná'ˆ e caseángˉguɨ do quiá'ˉ lajɨˋ 'ñiáˋ e iñí'ˆ cebada do, jo̱ guitu̱ˊ 'matáˆguɨ carǿngˉ có̱o̱'˜ e 'ná'ˆ e caseángˉ do.
43006014	Jo̱ mɨ˜ tɨˊ lɨ˜ cangáˉ i̱ dseaˋ fɨ́ɨngˊ do e li˜ e quɨ́ɨ'˜ Jesús jmɨɨ˜ e cajméerˋ do, jo̱ba' canaaiñˋ sɨ́ɨiñˋ lajeeˇ yaaiñ˜ jo̱ fé'rˋ: —I̱ nab dseáng'ˉ dseaˋ i̱ cajíng'ˉ Fidiéeˇ i̱ nisíñˉ fɨˊ jmɨgüíˋ la i̱ nifé'ˋ cuaiñ˜ quiá'rˉ.
43006015	Jo̱ nɨñibˊ Jesús e i̱ dseaˋ i̱ fɨ́ɨngˊ do iiñ˜ nitǿøˋbre írˋ la'úungˋ e laco̱' nicá̱rˋ nifɨˊ quiáiñ'ˉ do, jo̱ba' cajmɨ'námˋtu̱ 'ñia'rˊ jee˜ i̱ dseaˋ do, jo̱ cajgóorˉ calé'ˋ catú̱ˉ cartɨˊ yʉ́'ˆ e mó'ˋ do e laco̱' niliúngˉ 'ñia'rˊ.
43006016	Jo̱ mɨ˜ tɨˊ lɨ˜ jaquiéengˊ e ni'íˋ nʉ́ʉˆ e jmɨɨ˜ do, i̱ dseaˋ quiá'ˉ Jesús do catɨsɨ́ɨm'ˇbre fɨˊ lɨ˜ néeˊ e guiéeˊ do.
43006017	Jo̱ mɨ˜ caguilíiñˉ fɨˊ 'nɨ'ˋ e guiéeˊ do, cangotáam'˜bre fɨˊ dsíiˊ co̱o̱ˋ móoˊ, jo̱ canaaiñˋ cua'ˊbre e guiéeˊ do e teáaiñ'˜ fɨˊ ngolíiñˋ fɨˊ Capernaum. Jo̱ co̱o̱bˋ mɨ˜ ca'íˉ nʉ́ʉˆ, jo̱ dsʉ' Jesús jaˋ mɨˊ cajím'ˊbɨ rúiñ'ˋ có̱o̱'˜ i̱ dseaˋ quiá'rˉ do.
43006018	Jo̱ lajeeˇ ngolíingˋ i̱ dseaˋ quiá'ˉ Jesús do e teáaiñ'˜ fɨˊ dsíiˊ e móoˊ do, jo̱ co̱o̱ˋ canaangˋ e ɨ́ɨˋ guíˋ e teáˋ eáangˊ, jo̱ba' canaangˋ e ró̱o̱ˉ jmɨɨˋ.
43006019	Jo̱ lajeeˇ nɨngolíiñˋ e fɨˊ ni˜ jmɨɨˋ do tíibˊjiʉ la 'ñiáˋ o̱si jñʉ́ʉˉ kilómetro, jo̱ co̱o̱ˋ cangámˉbre Jesús e nɨjaquiéengˊ dseaˋ do fɨˊ quiá̱'ˉ e móoˊ do e nɨjaiñ'ˊ ngɨrˊ fɨˊ ni˜ jmɨɨˋ. Jo̱ mɨ˜ cangángˉ i̱ dseaˋ do Jesús e jang'ˊ dseaˋ do ngɨrˊ fɨˊ ni˜ jmɨɨˋ, jo̱ba' cajáˉ e 'gó'ˋbre.
43006020	Jo̱ba' dsifɨˊ lanab cajíng'ˉ Jesús casɨ́'rˉ i̱ dseaˋ do lala: —¡Jneab˜ la, jo̱ jaˋ fǿøng'˜na'!
43006021	Jo̱ i̱ dseaˋ quiá'rˉ do e iáangˋ dsíiˊbre ca'íñ'ˋ dseaˋ do fɨˊ dsíiˊ e móoˊ lɨ˜ teáaiñ'˜ do; jo̱ dsʉ' lajeeˇ jo̱b e jí̱i̱'˜ jaˋ li˜ lanab catɨ́iñ'ˋ lajaléiñ'ˋ do fɨˊ uǿˉ quiʉ̱́ˋ e fɨˊ lɨ˜ sɨ'íˆ nitɨ́iñ'ˋ do.
43006022	Jo̱ mɨ˜ cajneáˉ e jmɨɨ˜ jo̱, jaléng'ˋ dseaˋ i̱ sɨjeengˇ Jesús lɨ́'ˆ lɨˊ 'ngóo'˜ cataangˋ e guiéeˊ do calɨlí'rˆ e jaléng'ˋ i̱ dseaˋ quiá'ˉ Jesús do nɨcangolíimˋbre có̱o̱'˜ e móoˊ co̱o̱ˋ 'ñia'ˊ e si'ˊ do jéengˊguɨ, jo̱ dsʉ' Jesús jaˋ mɨˊ cangaiñ'ˊ có̱o̱'˜ i̱ dseaˋ quiá'rˉ do.
43006023	Jo̱ lajeeˇ jo̱b caguilíingˉ jiéng'ˋguɨ dseaˋ i̱ teáang'˜ dsíiˊ móoˊ i̱ jalíingˉ fɨˊ co̱o̱ˋ fɨɨˋ e siiˋ Tiberias, jo̱ caguilíiñˉ fɨˊ guóo'˜ uǿˉ quiʉ̱́ˋ quiá̱'ˉ fɨˊ lɨ˜ cagǿ'ˋ i̱ dseaˋ i̱ fɨ́ɨngˊ do mɨ˜ cangɨ́ˋ e cacuø'ˊ Fíiˋnaa' Jesús gui'máang'ˇ Fidiéeˇ.
43006024	Jo̱ba' mɨ˜ tɨˊ lɨ˜ calɨlí'ˆ i̱ dseaˋ fɨ́ɨngˊ do e joˋ seengˋ Jesús fɨˊ do o̱'guɨ i̱ dseaˋ quiá'rˉ do, jo̱ba' cajgóoˉbre fɨˊ dsíiˊ co̱o̱ˋ móoˊ, jo̱ cangolíiñˆ cango'néem'ˇbre dseaˋ do fɨˊ Capernaum.
43006025	Jo̱ mɨ˜ tɨˊ lɨ˜ caguilíingˋ i̱ dseaˋ fɨ́ɨngˊ do fɨˊ lɨ́'ˆ lɨˊ 'ngóo'˜ cataangˋ e guiéeˊ do, jo̱ba' fɨˊ jo̱b cajíñ'ˊ Jesús jo̱ lalab cajmɨngɨ́'rˉ dseaˋ do: —Tɨfa'ˊ, ¿lɨ˜ cañing'ˉ 'nʉˋ fɨˊ la?
43006026	Jo̱ba' cañíiˋ Jesús quiá'ˉ jaléng'ˋ i̱ dseaˋ do jo̱ cajíñ'ˉ: —E laba' jmɨtaaˆ óoˊna' e 'nʉ́'ˋ 'náng'ˋtu̱' jnea˜ lana, dsʉco̱' lado guiéeˉ caquié'ˋna' carˋ carǿmˉba', jo̱ dsʉ' jaˋ 'náng'ˋna' jnea˜ uiing˜ quiá'ˉ e nɨcangáng'ˋna' e˜ guǿng'ˋ jalé'ˋ e li˜ e quɨ́ɨ'˜ɨ jmɨɨ˜ e nɨcajméˉe do.
43006027	Jo̱ba' fɨ́ɨˉɨ 'nʉ́'ˋ jaˋ jmiquíng'ˆlɨ óoˊna' cuaiñ˜ quiá'ˉ jalé'ˋ e gø'ˊ dseaˋ e jaˋ huǿøˆ ee˜, co̱' 'nʉ́'ˋ lɨ́'ˆ lɨˊ 'néˉ e guiing˜ óoˊna' cuaiñ˜ quiá'ˉ jalé'ˋ e taang˜ dseaˋ e seaˋ contøøngˉ, co̱' e jo̱ba' e cuøˊ e seengˋ dseaˋ cøøngˋ có̱o̱'˜ Fidiéeˇ lata˜. Jo̱ e jo̱ba' nicuǿøˆ jnea˜ jaléng'ˋ dseaˋ, jnea˜ dseaˋ gáaˊa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, co̱' ta˜ jo̱ba' casíingˋ Tiquíˆii' Fidiéeˇ jnea˜ fɨˊ jmɨgüíˋ la.
43006028	Jo̱ba' cajmɨngɨ́'ˉ i̱ dseaˋ do Jesús, jo̱ casɨ́'rˉ dseaˋ do lala: —¿E˜ 'néˉ nijmóˆ jnea'ˆ e laco̱' nilɨti˜ jalé'ˋ e iing˜ Fidiéeˇ e nijmóˆoo'?
43006029	Jo̱ba' lalab cañíiˋ Jesús quiá'ˉ dseaˋ do: —E lab e iing˜ Fidiéeˇ e 'néˉ nijmeeˉna', e ni'íing'˜na' jnea˜, dseaˋ i̱ casíiñˋ fɨˊ jmɨgüíˋ la.
43006030	Jo̱ba' cañíiˋtu̱ i̱ dseaˋ do quiá'ˉ Jesús, jo̱ casɨ́'rˉ dseaˋ do lala: —Jo̱guɨ 'nʉˋ, ¿e˜ li˜ e quɨ́ɨ'˜ jmɨɨ˜ cuǿøngˋ líˋ jmée'ˆ quíˉnaa' la e laco̱' já'ˉ nilíiˋnaa' júuˆ quíi'ˉ?, jo̱guɨ ¿e˜ jalé'ˋ jmooˋ 'nʉˋ?
43006031	Co̱' lalab júuˆ seaˋ quiá'ˉ 'lɨɨ˜ dseaˋ áangˊ quíˉii' e cangɨ́ɨiñˋ e cagǿ'rˋ iñí'ˆ e siiˋ maná lajeeˇ cangɨrˊ fɨˊ ni˜ guóo'˜ uǿˉ quiʉ̱́ˋ malɨɨ˜guɨ lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ: “Jo̱ Fidiéeˇ dseaˋ cacuø'ˊ jaléng'ˋ i̱ dseaˋ do iñí'ˆ e cagǿ'rˋ e jáaˊ fɨˊ ñifɨ́ˉ.”
43006032	Jo̱ba' lalab cañíiˋ Jesús quiá'ˉ i̱ dseaˋ do jo̱ cajíñ'ˉ: —E laba' iin˜n jmɨtaaˆ óoˊna', e o̱' Moi˜ i̱ cacuø'ˊ i̱ dseaˋ áangˊ quíiˉna' do e iñí'ˆ e cajalíˋ fɨˊ ñifɨ́ˉ do, dsʉco̱' 'ñiab'ˊ Tiquiéˆe Fidiéeˇ dseaˋ cuørˊ e iñí'ˆ e já'ˉ e jáaˊ fɨˊ ñifɨ́ˉ do.
43006033	Dsʉco̱' jnea˜, dseaˋ gáaˊa fɨˊ ñifɨ́ˉ, lɨ́ɨnˊn laco̱' e iñí'ˆ e cuøˊ Tiquíˆii' Fidiéeˇ do e laco̱' lɨseengˋ dseaˋ cøøngˋ có̱o̱'r˜ lata˜.
43006034	Jo̱ba' i̱ dseaˋ do camɨ'rˊ Jesús lala jo̱ cajíñ'ˉ: —Fíiˋi, cuǿø'˜ jnea'ˆ contøøngˉ e iñí'ˆ jo̱.
43006035	Jo̱ba' casɨ́'ˉ Jesús jaléng'ˋ i̱ dseaˋ do jo̱ cajíñ'ˉ: —Jneab˜ dseaˋ lɨ́ɨnˊn e iñí'ˆ e cuøˊ e seengˋ dseaˋ lata˜; jo̱guɨ i̱ dseaˋ i̱ já'ˉ lɨ́ɨngˋ júuˆ quiéˉe jo̱guɨ nɨcajáng'ˋ yaaiñ˜ fɨˊ jaguóoˋo, jo̱ba' joˋ tó̱o̱ˋ jmɨɨ˜ fa' niguiáˋguɨ jmɨ'aaiñˉ o̱'guɨ jmɨjmɨɨiñˉ.
43006036	Jo̱guɨ lɨ́'ˆ laco̱' jí̱i̱'˜ e nɨcafɨ́ɨˉɨ 'nʉ́'ˋ, nañiˊ fa' nɨcañíimˊba' jnea˜, dsʉ' jaˋ já'ˉ lɨ́ɨmˋbɨ' jnea˜.
43006037	Jo̱ jaléng'ˋ dseaˋ i̱ nɨcacuøng'ˊ Fidiéeˇ jnea˜, jo̱ba' jaléng'ˋ dseaˋ íˋ ím'ˋbre jnea˜; jo̱guɨ jaléng'ˋ i̱ dseaˋ íˋ ni'íim'˜baare cajo̱.
43006038	Co̱' jnea˜ jaˋ cagáˉa fɨˊ ñifɨ́ˉ e cagajméeˋe lají̱i̱'˜ e iin˜n 'ñiá'ˋa, co̱' cagáˉa e lɨ́'ˆ laco̱' cagajméeˋe lají̱i̱'˜ e iing˜ Tiquiéˆe e nijmee˜baa, co̱' íbˋ dseaˋ i̱ casíingˋ jnea˜ fɨˊ jmɨgüíˋ la.
43006039	Jo̱ i̱ dseaˋ i̱ casíingˋ jnea˜ fɨˊ jmɨgüíˋ la iiñ˜ e jaˋ ni'íingˉ jí̱i̱'˜ camɨ́ɨng'˜ i̱ dseaˋ i̱ nɨcacuøiñ'ˊ jnea˜ do, co̱' lɨ́'ˆ lɨˊ iiñ˜ e nijmee˜e e nijí̱'ˊtu̱r mɨ˜ tɨˊ lɨ˜ jo̱.
43006040	Co̱' lají̱i̱'˜ e iing˜ Tiquiéˆe Fidiéeˇ e jaléng'ˋ dseaˋ i̱ jáng'ˋ yaang˜ fɨˊ jaguóoˋo jo̱guɨ já'ˉ lɨ́ɨiñˋ júuˆ quiéˉe, jnea˜ dseaˋ lɨ́ɨnˊn Jó̱o̱ˊ Fidiéeˇ, jo̱ba' iing˜ Fidiéeˇ 'ñia'rˊ e jaléng'ˋ i̱ dseaˋ íˋ niñíimˋbre e nilɨseeiñˋ cøøngˋ có̱o̱'r˜ lata˜; jo̱guɨ jnea˜ nijmee˜e e nijí̱'ˊtu̱r mɨ˜ tɨˊ lɨ˜ nitɨ́ˉ í'ˋ lajo̱.
43006041	Jo̱ mɨ˜ tɨˊ lɨ˜ canúuˉ i̱ dseaˋ Israel do e júuˆ quiá'ˉ Jesús do, jo̱ba' canaaiñˋ éeiñˋ dseaˋ do lajeeˇ la'ó'ˋ yaaiñ˜, co̱' dseaˋ do fé'rˋ e íˋbre dseaˋ lɨ́ɨiñˊ e iñí'ˆ e cajgóˉ fɨˊ ñifɨ́ˉ.
43006042	Jo̱ba' canaaiñˋ sɨ́'ˋ rúiñ'ˋ lala: —Jo̱ ¿su o̱' i̱ Jesús labɨ i̱ lɨ́ɨngˊ i̱ jó̱o̱ˊ Séˆ do? Co̱' jneaa˜aa' cuíimˋbaa' i̱˜ niquiá'rˆ jo̱guɨ i̱˜ tiquiá'rˆ, jo̱ jaˋ ne˜naa' jialɨ'ˊ fé'rˋ e jáarˊ fɨˊ ñifɨ́ˉ.
43006043	Jo̱ mɨ˜ canúuˉ Jesús e júuˆ jo̱, jo̱ba' casɨ́'ˉreiñ' do lala: —Tʉ́ʉˊna' e éengˊna' jnea˜.
43006044	Jo̱ fɨ́ɨˉɨ 'nʉ́'ˋ e jí̱i̱'˜ jaangˋ dseaˋ cuǿøngˋ líˋ jáng'ˋ 'ñia'rˊ fɨˊ jaguóoˋo fɨng song Tiquíˆii' Fidiéeˇ i̱ casíingˋ jnea˜ fɨˊ jmɨgüíˋ la jaˋ nijajéengˋ i̱ dseaˋ íˋ fɨˊ quiniiˉ; jo̱guɨ jneab˜ dseaˋ nijmée'˜e e nijí̱'ˊtu̱ jaléng'ˋ i̱ dseaˋ íˋ mɨ˜ tɨˊ lɨ˜ jo̱.
43006045	Jo̱ lalab fé'ˋ fɨˊ ni˜ jiˋ quiá'ˉ Fidiéeˇ e cajme'ˊ i̱ dseaˋ i̱ café'ˋ cuaiñ˜ quiá'rˉ malɨɨ˜guɨ eáangˊ ie˜ lamɨ˜ cajíñ'ˉ lala: “Fidiéebˇ dseaˋ ni'é'rˉ lajaangˋ lajaangˋ dseaˋ.” Jo̱ba' jaléng'ˋ dseaˋ i̱ ninúˉ júuˆ quiá'ˉ Tiquíˆii' do jo̱guɨ nilɨtɨɨiñˋ guiʉ́ˉ quiá'ˉ dseaˋ do, jo̱ba' có̱o̱'˜ jneab˜ nijatáaiñˉ jóng.
43006046	’Jo̱ dsʉ' o̱fa' fá'ˋa e seengˋ dseaˋ i̱ nɨcangángˉ Tiquíˆii', co̱' lají̱i̱'˜ jnea˜bing' i̱ nɨcangángˉ dseaˋ do, jo̱ íbˋ dseaˋ i̱ casíingˋ jnea˜ fɨˊ jmɨgüíˋ la.
43006047	Jo̱ e laba' jmɨtaaˆ óoˊna' e jaléng'ˋ dseaˋ i̱ já'ˉ lɨ́ɨngˋ júuˆ quiéˉe, jo̱ba' cøøngˋ lɨseeiñˋ có̱o̱'˜ Fidiéeˇ lata˜.
43006048	’Jo̱ dseáng'ˉ jneab˜ lɨ́ɨnˊn e iñí'ˆ e cuøˊ e seengˋ dseaˋ lata˜.
43006049	Jo̱ jaléng'ˋ 'lɨɨ˜ yʉ́ʉ'˜ quíiˉ 'nʉ́'ˋ cagǿ'ˋbre e iñí'ˆ e siiˋ maná do ie˜ lamɨ˜ cangɨrˊ fɨˊ ni˜ guóo'˜ uǿˉ quiʉ̱́ˋ do, jo̱ dsʉ' nañiˊ fa' cagǿ'rˋ e jo̱ co̱' cajúmˉbre mɨ˜ catɨ́ˋ í'ˋ quiá'rˉ;
43006050	jo̱ dsʉ' jnea˜guɨ fá'ˋa quiá'ˉ e iñí'ˆ e jáaˊ fɨˊ ñifɨ́ˉ do, co̱' i̱i̱ˋ dseaˋ i̱ ni'íng'ˋ e nidǿ'ˉ e jo̱, jo̱ba' jaˋ tó̱o̱ˋ jmɨɨ˜ fa' nijúuiñˉ.
43006051	Jo̱guɨ co̱' jneab˜ dseaˋ lɨ́ɨnˊn e iñí'ˆ e nɨcajáˉ fɨˊ ñifɨ́ˉ e laco̱' cuøˊ e seengˋ dseaˋ lata˜, jo̱ba' doñiˊ i̱i̱ˋ dseaˋ i̱ ni'íng'ˋ e nidǿ'ˉ e iñí'ˆ jo̱, jo̱ba' dseáng'ˉ lata˜ nilɨseeiñˋ cøøngˋ có̱o̱'˜ Fidiéeˇ. Jo̱ e iñí'ˆ jo̱ lɨ́ɨˊ ngúuˊ táamˋbaa, co̱' e jo̱ba' nijá̱a̱'˜a̱ e laco̱' cøøngˋ nilɨseengˋ dseaˋ có̱o̱'˜ Fidiéeˇ lata˜.
43006052	Jo̱ mɨ˜ tɨˊ lɨ˜ canúuˉ i̱ dseaˋ Israel do e júuˆ jo̱, jo̱ba' canaaiñˋ tɨ́ɨngˊ júuˆ quiá'rˉ lajeeˇ la'ó'ˋ yaaiñ˜ uii˜ quiá'ˉ Jesús, jo̱ jmɨngɨ́'ˉ rúiñ'ˋ lala: —Jo̱ ¿jial cuǿøngˋ e i̱ dseañʉ'ˋ na nicuǿrˉ ngúuˊ táaiñˋ e lafa' niquiee˜naa'?
43006053	Jo̱ba' cañíiˋtu̱ Jesús quiá'ˉ i̱ dseaˋ do jo̱ casɨ́'ˉreiñ': —Dseáng'ˉ e laba' jmɨtaaˆ óoˊna', e song 'nʉ́'ˋ jaˋ ni'íing'˜na' jnea˜ laco̱'guɨ mɨ˜ jmɨtaangˇ yaang˜na' guiʉ́ˉ có̱o̱'˜ e iñí'ˆ do, o̱'guɨ ni'u'ˆna' jmɨ'øønˉ, jnea˜ dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jo̱ba' jaˋ quɨ́ɨ'˜ jmɨɨ˜ jóng e nilí'ˋna' e nilɨseengˋna' cøøngˋ có̱o̱'˜ Fidiéeˇ lata˜.
43006054	Co̱' i̱ dseaˋ i̱ íng'ˋ jnea˜ lɨ́'ˆ laco̱'guɨ mɨ˜ jmɨtaangˇ yaaiñ˜ guiʉ́ˉ jo̱guɨ ɨ̱́'rˋ jmɨ'øønˉ, jo̱ba' dseaˋ íbˋ i̱ niñíingˋ e nilɨseeiñˋ cøøngˋ có̱o̱'˜ Fidiéeˇ lata˜; jo̱guɨ jneab˜ nijmee˜e e nijí̱'ˊtu̱ jaléng'ˋ íˋ mɨ˜ nitɨ́ˉ í'ˋ lajo̱.
43006055	Dsʉco̱' mɨ˜ íng'ˋ dseaˋ jnea˜, lɨ́ɨˊ co̱o̱ˋ e gø'ˊ dseaˋ e laniingˉ íingˆ ta˜ quiá'rˉ, jo̱guɨ e jmɨ'øønˉ do, lɨ́ɨˊ co̱o̱ˋ e ɨ̱́'ˋ dseaˋ e laniimˉ cajo̱.
43006056	Co̱' i̱ dseaˋ i̱ íng'ˋ jnea˜ lɨ́'ˆ laco̱'guɨ mɨ˜ jmɨtaangˇ yaang˜ dseaˋ guiʉ́ˉ jo̱guɨ i̱ ɨ̱́'ˋ jmɨ'øønˉ do, jo̱ba' cøømˋ nilɨseeiñˋ có̱o̱'˜ jnea˜, jo̱guɨ lajo̱bɨ jnea˜ cajo̱ cøømˋ nilɨseenˉ có̱o̱'˜ írˋ.
43006057	’Jo̱ Tiquíˆii' Fidiéeˇ i̱ casíingˋ jnea˜ fɨˊ jmɨgüíˋ la contøømˉ seeiñˋ, jo̱guɨ la'eáangˊ íˋba' seengˋ jnea˜ cajo̱; jo̱guɨ lajo̱bɨ jaléng'ˋ i̱ dseaˋ i̱ íng'ˋ jnea˜ laco̱'guɨ mɨ˜ jmɨtaangˇ yaaiñ˜ guiʉ́ˉ, dseáng'ˉ contøømˉ nilɨseeiñˋ la'eáangˊ có̱o̱'˜ jnea˜.
43006058	Jo̱ fá'ˋa e júuˆ na cuaiñ˜ quiá'ˉ e iñí'ˆ e cajgóˉ fɨˊ ñifɨ́ˉ, co̱' e iñí'ˆ la jaˋ lɨ́ɨˊ laco̱' e iñí'ˆ e siiˋ maná do e cagǿ'ˋ 'lɨɨ˜ yʉ́ʉ'˜ quíiˉna' lajeeˇ cangɨrˊ fɨˊ ni˜ guóo'˜ uǿˉ quiʉ̱́ˋ, co̱' nañiˊ fa' cagǿ'ˋbre e jo̱, jo̱ dsʉ' cajúmˉbre mɨ˜ catɨ́ˋ í'ˋ quiá'rˉ; dsʉ' jaléng'ˋ i̱ dseaˋ i̱ íng'ˋ jnea˜ laco̱'guɨ mɨ˜ jmɨtaangˇ yaaiñ˜ guiʉ́ˉ có̱o̱'˜ e iñí'ˆ do, jo̱ba' dseáng'ˉ latab˜ nilɨseeiñˋ cøøngˋ có̱o̱'˜ Fidiéeˇ.
43006059	Jo̱ lanab jí̱i̱'˜ lɨ́ɨˊ júuˆ quiá'ˉ Jesús e ca'e'rˊ jaléng'ˋ dseaˋ i̱ caseáng'ˊ e fɨˊ sɨnʉ́ʉˆ guá'ˉ quiá'ˉ dseaˋ Israel e si'ˊ fɨˊ Capernaum.
43006060	Jo̱ba' mɨ˜ tɨˊ lɨ˜ canúuˉ i̱ dseaˋ do lají̱i̱'˜ e cajíng'ˉ Jesús do, i̱ fɨ́ɨmˊ jaléng'ˋ i̱ dseaˋ do i̱ lamɨ˜ ngɨˊ có̱o̱'r˜ do cajíñ'ˉ lala: —Dsíng'ˉ huɨ́ɨngˊ e ni'íing'˜naa' lají̱i̱'˜ e júuˆ e fé'rˋ na, jo̱ jaˋ lí'ˆ dsiˋnaa' e seengˋ dseaˋ i̱ já'ˉ nilíingˋ lají̱i̱'˜ júuˆ quiá'rˉ.
43006061	Jo̱ co̱' nɨñibˊ Jesús lají̱i̱'˜ e éeˊ i̱ dseaˋ do quiá'rˉ, jo̱ba' cajmɨngɨ́'rˉ dseaˋ do lala: —¿Su 'ní'ˋ máamˊ 'nʉ́'ˋ e júuˆ quiéˉe la?
43006062	¿E˜ ni'ɨ́ˆ áaˊna' fɨng song nimáang˜na' jnea˜ e niníng'ˆtú̱u̱ fɨˊ lɨ˜ lamɨ˜ guiin˜n fɨˊ ñifɨ́ˉ, jnea˜ dseaˋ cagáˉa fɨˊ jo̱ e lɨ́ɨnˊn jaangˋ dseaˋ jmɨgüíˋ?
43006063	Jo̱ e Jmɨguíˋ quiá'ˉ Fidiéebˇ e cuøˊ e seengˋ dseaˋ lata˜, jo̱ dsʉ' jaˋ quɨ́ɨ'˜ dseaˋ jmɨgüíˋ jmɨɨ˜ fa' e nijmérˉ e nilɨseengˋ dseaˋ lata˜; jo̱guɨ jalé'ˋ júuˆ e nɨcafɨ́ɨˉɨ 'nʉ́'ˋ na lɨ́ɨˊ la'eáangˊ có̱o̱'˜ Jmɨguíˋ quiá'ˉ Fidiéeˇ, jo̱guɨ cajo̱ cuøˊ e lɨseengˋ dseaˋ lata˜.
43006064	Jo̱ dsʉ' seemˋ 'nʉ́'ˋ i̱ jaˋ mɨˊ ca'ím'ˋbɨ júuˆ quiéˉe latɨˊ lana. Jo̱ cajíng'ˉ Jesús lajo̱ co̱' ñiˊbre guiʉ́ˉ latɨˊ mɨ˜ uiing˜ i̱˜ jaléng'ˋ i̱ dseaˋ do i̱ dseáng'ˉ jaˋ ni'íng'ˋ írˋ, jo̱guɨ i̱˜ i̱ nijáng'ˋ írˋ fɨˊ jaguóˋ jaléng'ˋ dseaˋ cǿøng'˜ e quiá'ˉ e nijúuiñˉ.
43006065	Jo̱guɨ lalab cajíng'ˉguɨr: —Jo̱ uíi'˜ e lajo̱b lɨ́ɨˊ, jo̱ba' nɨcafɨ́ɨˉɨ 'nʉ́'ˋ e jí̱i̱'˜ jaangˋ dseaˋ cuǿøngˋ líˋ jáng'ˋ 'ñia'rˊ fɨˊ jaguóoˋo fɨng song jaˋ nijajéengˋ Tiquíˆii' Fidiéeˇ írˋ fɨˊ quiniiˉ.
43006066	Jo̱ latɨˊ ie˜ jo̱b, i̱ fɨ́ɨmˊ dseaˋ i̱ lamɨ˜ ngɨˊ có̱o̱'˜ Jesús catiúumˉbre dseaˋ do, jo̱ caquium'ˊbre e ngɨrˊ có̱o̱'˜ dseaˋ do.
43006067	Jo̱ co̱' calɨlíb'ˆ Jesús e jo̱, jo̱ba' cajmɨngɨ́'rˉ i̱ dseaˋ guitúungˋ quiá'rˉ do jo̱ cajíñ'ˉ: —Jo̱ ¿su la quie̱ˊ 'nʉ́b'ˋ iing˜na' nijmɨ'naangˋ yaang˜na' quiéˉe cajo̱?
43006068	Jo̱ba' cañíiˋ Tʉ́ˆ Simón quiá'ˉ Jesús jo̱ cajíñ'ˉ: —Fíiˋnaa', dseáng'ˉ jaˋ ɨˊ dsiˋbaa' e nidsitáangˆnaa' có̱o̱'˜ dseaˋ jiéng'ˋ, co̱' jí̱i̱'˜ 'nʉbˋ dseaˋ cuø'ˊ júuˆ quiá'ˉ jial seengˋ dseaˋ cøøngˋ có̱o̱'˜ Fidiéeˇ lata˜.
43006069	Jo̱ba' jnea'ˆ, nɨcajáang'˜ yee˜naa' fɨˊ jaguóo'ˋ, co̱' dseáng'ˉ nɨtab˜ dsiˋnaa' e 'nʉbˋ lɨn'ˊ dseaˋ i̱ casíingˋ Fidiéeˇ fɨˊ jmɨgüíˋ la e lɨn'ˊ dseaˋ güeang'ˆ quiá'rˉ.
43006070	Jo̱ba' lalab cañíiˋ Jesús quiá'ˉ i̱ dseaˋ quiá'rˉ do: —Jneab˜ dseaˋ nɨcaguíin'˜n 'nʉ́'ˋ e nɨlɨ́ɨngˊna' dseaˋ guitúungˋ quiéˉe, jo̱ dsʉ' jee˜ 'nʉ́b'ˋ quijgeáangˋ jaangˋ i̱ nɨlɨ́ɨngˊ dseaˋ quiá'ˉ fii˜ i̱ 'lɨng'ˆ.
43006071	Jo̱ mɨ˜ cajíng'ˉ Jesús lajo̱, café'rˋ dsʉ' e éeiñˋ i̱ Judas i̱ lɨ́ɨngˊ jó̱o̱ˊ Simón Iscariote, jo̱ jaˋ e lɨ́ɨˊ e i̱ Judas do quíim'˜bɨr jee˜ i̱ dseaˋ guitúungˋ do, dsʉ' dseaˋ íˋbing' i̱ nijáng'ˋ Jesús fɨˊ quiniˇ dseaˋ cǿøng'˜ e quiá'ˉ e nijúuiñˉ.
43007001	Jo̱ mɨ˜ cangɨ́ˋguɨ lajo̱, dob ngɨˊ Jesús fɨˊ jalé'ˋ fɨɨˋ e tée'˜ lɨ˜ se̱'ˊ Galilea e jmóorˋ lají̱i̱'˜ ta˜ sɨnʉ́'rˆ. Jo̱ ie˜ jo̱ jaˋ iiñ˜ dsérˉ fɨˊ lɨ˜ se̱'ˊ Judea, co̱' jaléng'ˋ dseaˋ góorˋ dseaˋ Israel i̱ teáangˉ nifɨˊ i̱ seengˋ fɨˊ jo̱ 'náiñ'ˊ dseaˋ do e iiñ˜ nijngám'ˉbreiñ'.
43007002	Dsʉ' ie˜ jo̱ nɨjaquiéengˊ jmɨɨ˜ quiá'ˉ dseaˋ Israel e quɨ́'ˉ tɨ́ɨiñˋ jmo'rˊ 'nʉ́ʉˊ má'ˆ 'ma˜ e laco̱' jmiguiéng'ˊ dsíirˊ jial mɨ˜ cangɨrˊ fɨˊ ni˜ guóo'˜ uǿˉ quiʉ̱́ˋ malɨɨ˜guɨ eáangˊ,
43007003	jo̱ba' lalab cajíng'ˉ jaléng'ˋ i̱ rúng'ˋ Jesús do jo̱ casɨ́'ˉreiñ': —Jaˋ guiingˇ já̱'ˆ fɨˊ la, jo̱ fɨˊ lɨ˜ se̱'ˊ Judeab guó'ˆ, jo̱ lajo̱ba' jaléng'ˋ dseaˋ i̱ tɨˊ dsíiˊ núuˋ júuˆ quíi'ˉ i̱ seengˋ fɨˊ jo̱ nijǿørˉ jalé'ˋ e quɨ́ɨ'˜ jmɨɨ˜ jmoo'ˋ.
43007004	Co̱' mɨ˜ jaangˋ dseaˋ iiñ˜ e nilɨcuíiˋguɨ dseaˋ quiá'rˉ, jo̱ba' fɨˊ lɨ˜ jǿøˉ dseabˋ 'néˉ jmérˉ jalé'ˋ e jmóorˋ do. Jo̱ co̱' 'nʉˋ jmoo'ˋ jalé'ˋ e dsigáˋ dsíiˊ dseaˋ, jo̱ba' fɨˊ quiniˇ dseaˋ fɨ́ɨmˊ 'néˉ jmé'ˆ jalé'ˋ e jo̱.
43007005	Jo̱ fé'rˋ lajo̱ co̱' jɨˋguɨ jaléng'ˋ i̱ rúng'ˋ Jesús do jaˋ já'ˉ lɨ́ɨiñˋ júuˆ quiá'ˉ dseaˋ do.
43007006	Jo̱ lalab cañíiˋ Jesús quiá'ˉ i̱ rúiñ'ˋ do jo̱ cajíñ'ˉ: —Jaˋguɨ mɨˊ catɨ́ˋ í'ˋ quiéˉe e nijmijnéengˋ 'ñiá'ˋa fɨˊ quiniˇ fɨ́ɨngˊ dseaˋ, jo̱ dsʉ' quíiˉ 'nʉ́'ˋ doñiˊ eeˋ jmɨɨb˜ cuǿøngˋ líˋ güɨlíingˉna' jié'ˋ fɨˊ lɨ˜ iing˜na'.
43007007	Jo̱ fɨ́ɨˉɨ 'nʉ́'ˋ e jaˋ eeˋ uiing˜ seaˋ quiá'ˉ jaléng'ˋ dseaˋ jiéng'ˋ e nilíˋ 'ní'ˋ níiñˉ 'nʉ́'ˋ, jo̱guɨ dsʉ' jnea˜guɨ contøømˉ 'ní'ˋ níingˉ dseaˋ, co̱' jnea˜ jmóoˋo e lɨñiˊ dseaˋ røøˋ uii˜ quiá'ˉ jalé'ˋ e gaˋ e jmóorˋ.
43007008	Jo̱ba' fɨ́ɨˉɨ 'nʉ́'ˋ e cuǿømˋ líˋ güɨlíingˉna' e jmɨɨ˜ jo̱, jo̱ dsʉ' jaˋ lɨ˜ nii˜ jnea˜ lajmɨnáˉ, co̱' nabɨ jaˋ mɨˊ catɨ́ˋ í'ˋ quiéˉe e nijmee˜e lajo̱.
43007009	Jo̱ lanab casɨ́'ˉ Jesús i̱ rúiñ'ˋ do, jo̱ dob caje̱rˊ fɨˊ lɨ˜ se̱'ˊ Galilea, jo̱ i̱ rúiñ'ˋ do cangolíimˆbre fɨˊ lɨ˜ tɨˊ jmɨɨ˜.
43007010	Jo̱ mɨ˜ cangɨ́ˋ e cangolíingˆ i̱ rúng'ˋ Jesús do fɨˊ lɨ˜ catɨ́ˋ jmɨɨ˜, jo̱guɨba' cangóˉ Jesús fɨˊ jo̱, jo̱ jaˋ fɨ́ɨngˊ dseaˋ i̱ ngolíingˉ có̱o̱'r˜, co̱' jaˋ iiñ˜ dsérˉ fɨˊ jo̱ jee˜ dseaˋ fɨ́ɨngˊ.
43007011	Jo̱ lajeeˇ tɨˊ e jmɨɨ˜ do, jaléng'ˋ dseaˋ quie̱ˊ nifɨˊ quiá'ˉ dseaˋ Israel ngɨrˊ ta˜ 'náng'ˊ Jesús, jo̱ sɨ́ɨiñˋ lajeeˇ la'ó'ˋ yaaiñ˜ jo̱ fé'rˋ lala: —¿Jie˜ fɨˊ iuungˉ i̱ dseañʉ'ˋ do?
43007012	Jo̱ eáamˊ sɨ́ɨngˋ jaléng'ˋ i̱ dseaˋ Israel i̱ sɨseáng'ˊ do cuaiñ˜ quiá'ˉ jalé'ˋ e jmóoˋ Jesús. Jo̱ jee˜ do quiéengˋ i̱ lɨɨng˜ dseaˋ i̱ fé'ˋ lala: “Jaangˋ dseañʉ'ˋ i̱ guiúmˉ lɨiñ'ˊ do”; jo̱guɨ jee˜ dobɨ quiéengˋ dseaˋ i̱ fé'ˋ cajo̱: “I̱ dseañʉ'ˋ íˋ jaˋ dseengˋ éerˋ, jo̱guɨ lɨco̱' ngɨrˊ ta˜ jmɨgǿøngˋ jaléng'ˋ dseabˋ.”
43007013	Jo̱ jee˜ jaléng'ˋ i̱ dseaˋ do jí̱i̱'˜ jaaiñˋ teáˋ dsíirˊ nifé'rˋ uii˜ quiá'ˉ Jesús, co̱' 'gó'ˋbre fɨng eeˋ cajméeˋ i̱ dseaˋ Israel i̱ quie̱ˊ nifɨˊ do quiá'rˉ song canúurˉ jalé'ˋ e sɨ́ɨiñ'ˋ do.
43007014	Jo̱ nɨngóoˊ guiáam'˜ e jmɨɨ˜ do mɨ˜ caguiéˉ Jesús fɨˊ dsíiˊ sɨnʉ́ʉˆ guá'ˉ fé'ˋ quiá'ˉ dseaˋ góorˋ dseaˋ Israel e si'ˊ fɨˊ Jerusalén, jo̱ mɨfɨ́ɨngˋ canaaiñˋ e'ˊbre dseaˋ mɨ˜ caguiérˉ fɨˊ jo̱.
43007015	Jo̱ eáamˊ dsigáˋ dsíiˊ i̱ dseaˋ quie̱ˊ nifɨˊ quiá'ˉ dseaˋ Israel do e núurˋ jalé'ˋ júuˆ 'gooˋ e guiaˊ dseaˋ do, jo̱ lalab sɨ́ɨiñˋ lajeeˇ yaaiñ˜ jo̱ fé'rˋ: —¿Jial jmóoˋ i̱ dseañʉ'ˋ na e tɨɨiñˋ ngáiñ'ˋ júuˆ quiá'ˉ Fidiéeˇ, jo̱ jaˋ neˇee' fa' jié'ˋ lɨ˜ nɨcajmɨtɨ́ɨiñˋ?
43007016	Jo̱ba' lalab cañíiˋ Jesús quiá'ˉ i̱ dseaˋ do: —O̱' dseáng'ˉ júuˆ quiéˉe lají̱i̱'˜ e éeˉe 'nʉ́'ˋ la, co̱' e júuˆ la jáaˊ quiá'ˉ i̱ dseaˋ i̱ casíingˋ jnea˜ fɨˊ jmɨgüíˋ lab.
43007017	Jo̱ doñiˊ i̱i̱ˋ dseaˋ i̱ guiaˊ dsíiˊ e nijmitir˜ laco̱' la iing˜ Fidiéeˇ, jo̱ba' dseaˋ íˋbing' i̱ nɨñiˊ su jáaˊ quiá'ˉ Fidiéeˇ jalé'ˋ e eeˉ do o̱si lɨ́'ˆ fá'ˋa e la tɨɨnˉ 'ñiá'ˋbaa é.
43007018	Dsʉco̱' i̱ dseaˋ i̱ fé'ˋ la tɨɨngˋ 'ñia'ˊ jmóorˋ lajo̱ e lɨ́'ˆ laco̱' nijmiféng'ˊ dseaˋ íˋbre; jo̱ dsʉ' i̱ dseaˋ i̱ jmɨ'úungˋ e nijmiféiñ'ˊ i̱ dseaˋ i̱ casíiˋ quiá'rˉ do, jo̱ba' i̱ dseaˋ íˋ jmang'ˉ júuˆ jáb'ˉ quie̱rˊ, jo̱ jí̱i̱'˜ jaangˋ jaˋ i̱i̱ˋ cuǿøngˋ líˋ cuǿ'ˉ dseeˉ írˋ, co̱' jaˋ dseeˉ seaˋ quiá'rˉ.
43007019	Jo̱ cajíng'ˉguɨ Jesús: —Jo̱ e já'ˉ e Moi˜bing' cacuø'ˊ 'nʉ́'ˋ e júuˆ quiʉ'ˊ ta˜ quiá'ˉ Fidiéeˇ do, jo̱ dsʉ' jí̱i̱'˜ jaangˋ 'nʉ́'ˋ jaˋ jmitíˆna' e júuˆ jo̱. Jo̱ ¿jialɨ'ˊ e iing˜na' nijngáng'ˆna' jnea˜?
43007020	Jo̱ mɨ˜ canúuˉ i̱ dseaˋ do lajo̱, jo̱ba' cañíirˋ quiá'ˉ Jesús jo̱ cajíñ'ˉ: —¡I̱ 'lɨm'ˆ jéeˊ quíiˉ 'nʉˋ! Co̱' jnea'ˆ jaˋ ɨˊ dsiˋnaa' fa' e nijngáng'ˆnaa' 'nʉˋ.
43007021	Jo̱ba' cañíiˋtu̱ Jesús quiá'ˉ i̱ dseaˋ do jo̱ casɨ́'ˉreiñ': —Mɨˊ 'nooˋ dsigáˋbɨ áaˊ 'nʉ́'ˋ có̱o̱'˜ lají̱i̱'˜ e cajméˉe do 'ñia'ˊ ie˜ jmɨɨ˜ e jmi'íng'ˊnaa', jneaa˜aa' dseaˋ lɨ́ɨˊɨɨ' dseaˋ Israel.
43007022	Jo̱ ie˜ malɨɨ˜guɨ do Moi˜ caquiʉ'rˊ ta˜ e nitó̱ˉ co̱o̱ˋ e li˜ fɨˊ ngúuˊ táangˋ lají̱i̱'˜ yʉ̱ʉ̱ˋ sɨñʉʉˆ lɨ́'ˆ laco̱' quɨ́'ˉ tɨ́ɨngˋnaa', jo̱ dsʉ' e jo̱ o̱' jí̱i̱'˜ quiá'ˉ Moi˜ jáaˊ, co̱' jáaˊ tɨˊ quiá'ˉ 'lɨɨ˜ yʉ́ʉ'˜ quíiˉba'; jo̱guɨ 'nʉ́'ˋ tó̱o̱ˊba' e li˜ do fɨˊ ngúuˊ táangˋ jiuung˜ sɨñʉʉˆ quíiˉna' mɨ˜ catɨ́ˋ í'ˋ quiá'rˉ lajo̱, jo̱ jaˋ e lɨ́ɨˊ quíiˉna' nañiˊ fa' 'ñia'ˊ ie˜ jmɨɨ˜ e jmi'íng'ˊnaa'.
43007023	Jo̱guɨ song 'nʉ́'ˋ tó̱o̱ˊna' e li˜ do quiá'ˉ jiuung˜ sɨñʉʉˆ quíiˉna' dseáng'ˉ 'ñia'ˊ ie˜ mɨ˜ jmɨɨ˜ e jmi'íng'ˊ jneaa˜aa', dseaˋ Israel, co̱' dseáng'ˉ ie˜ jmɨɨ˜ jo̱ catɨ́ˋ í'ˋ e nijméˆna', jo̱ jmooˋna' lajo̱ e lɨ́'ˆ laco̱' nijmitíˆna' e júuˆ quiʉ'ˊ ta˜ quiá'ˉ Moi˜, jo̱ba' lana jaˋ e uiing˜ seaˋ quíiˉna' e jmiguíingˆ yaang˜na' có̱o̱'˜ jnea˜ uíi'˜ e cajmi'leáanˆn i̱ dseañʉ'ˋ do 'ñia'ˊ ie˜ jmɨɨ˜ e jmi'íng'ˊnaa'.
43007024	Jo̱ba' fɨ́ɨˉɨ 'nʉ́'ˋ, jaˋ cuǿ'ˆna' dseeˉ jaangˋ dseaˋ quiá'ˉ lají̱i̱'˜ e ɨˊ óoˊna' e jmóorˋ, co̱' 'néˉ jang'ˉ jmɨtáˆ óoˊna' dseáng'ˉ røøbˋ su dseengˋ o̱si jaˋ dseengˋ é lají̱i̱'˜ e jmóoˋ i̱ dseaˋ íˋ, jo̱ lajo̱guɨba' cuǿøngˋ e ni'ɨ́ɨˆna' í'ˋ røøˋ.
43007025	Jo̱ mɨ˜ canúuˉ i̱ lɨɨng˜ dseaˋ i̱ neáangˊ fɨˊ Jerusalén do júuˆ quiá'ˉ Jesús, jo̱ba' canaaiñˋ jmɨngɨ́'ˉ rúiñ'ˋ jo̱ jíñ'ˉ: —Jo̱ ¿su o̱' i̱ dseañʉ'ˋ nabɨ i̱ ngɨˊ dseaˋ 'náiñ'ˊ e quiá'ˉ nijngáng'ˉneiñ'?
43007026	Jo̱ jí̱i̱'˜ jaangˋ dseaˋ jaˋ i̱ jnɨ́ɨngˊ quiá'rˉ, co̱' dob siñ'ˊ guiarˊ júuˆ quiá'ˉ Fidiéeˇ jee˜ dseaˋ. Jo̱ jangámˉ ɨˊ dsíiˊ jaléng'ˋ dseaˋ i̱ quie̱ˊ nifɨˊ quíˉii' e dseáng'ˉ já'ˉba' e dseaˋ dob i̱ Dseaˋ Jmáangˉ i̱ sɨjeengˇnaa' i̱ nicá̱ˋ nifɨˊ quíˉii'.
43007027	Jo̱ jneaa˜guɨ́ɨ' neˇbaa' røøˋ jie˜ fɨˊ lɨ˜ jáaˊ i̱ dseañʉ'ˋ na, jo̱ dsʉ' mɨ˜ nitɨ́ˉ í'ˋ e nijáaˊ i̱ dseaˋ i̱ sɨjeengˇnaa' do, jí̱i̱'˜ jaangˋ dseaˋ ñirˊ jie˜ fɨˊ lɨ˜ nijáaˊ dseaˋ do.
43007028	Jo̱ mɨ˜ tɨˊ lɨ˜ canúuˉ Jesús lají̱i̱'˜ e sɨ́ɨngˋ i̱ dseaˋ do lajeeˇ e iuuiñˉ e'rˊ dseaˋ fɨˊ sɨnʉ́ʉˆ guá'ˉ fé'ˋ e si'ˊ fɨˊ Jerusalén, jo̱ba' cañíirˋ teáˋ jo̱ cajíñ'ˉ: —E já'ˉ e nɨcuíimˋba' jnea˜, jo̱guɨ nɨñíˆbɨ' jie˜ fɨˊ lɨ˜ gáaˊa. Jo̱ dsʉ' jnea˜ jaˋ cagáˉa fɨˊ la e la ñiiˉ 'ñiá'ˋa, co̱' cagáˉbaa dsʉ' júuˆ e sɨnʉ́'ˆʉ quiá'ˉ i̱ lajang'ˆ do e jí̱i̱'˜ 'nʉ́'ˋ jaˋ cuíingˋna' íˋ.
43007029	Jo̱ dsʉ' jnea˜ cuíimˋbaare guiʉ́ˉ, co̱' cuaiñ˜ quiá'ˉbre e cagáˉa fɨˊ jmɨgüíˋ la, jo̱guɨ dseaˋ íˋbing' i̱ casíingˋ jnea˜ cajo̱.
43007030	Jo̱ mɨ˜ canúuˉ jaléng'ˋ i̱ dseaˋ Israel do júuˆ quiá'ˉ Jesús, jo̱ba' lamɨ˜ iiñ˜ nisám'ˊbre dseaˋ do, jo̱ dsʉ' jaˋ calɨ́'rˉ fa' cajméerˋ lajo̱, co̱' jaˋ mɨˊ catɨ́ˋ í'ˋ quiá'ˉ dseaˋ do fa' e nidsingɨ́ɨiñˉ lajo̱.
43007031	Jo̱ lajeeˇ jaléng'ˋ i̱ dseaˋ i̱ teáang'˜ núuˋ júuˆ quiá'ˉ Jesús do, fɨ́ɨmˊ i̱ dseaˋ íˋ já'ˉ calɨ́iñˉ júuˆ quiá'ˉ dseaˋ do ie˜ jo̱, jo̱ lalab sɨ́ɨiñˋ: —Mɨ˜ nigüéengˉ i̱ Dseaˋ Jmáangˉ i̱ sɨjeengˇnaa' i̱ nicá̱ˋ nifɨˊ quíˉii', jaˋ lí'ˆ dsiˋnaa' e nijmérˉ jmiguiʉˊguɨ jalé'ˋ e li˜ e quɨ́ɨ'r˜ jmɨɨ˜ laco̱'guɨ la jmóoˋ i̱ dseañʉ'ˋ la lana.
43007032	Jo̱ mɨ˜ canúuˉ dseaˋ Israel i̱ lɨ́ɨngˊ dseaˋ fariseo lají̱i̱'˜ e sɨ́ɨngˋ dseaˋ uii˜ quiá'ˉ Jesús, jo̱ba' jaléng'ˋ i̱ dseaˋ íˋ có̱o̱'˜guɨ jaléng'ˋ fii˜ quiá'ˉ jmidseaˋ casíiñˋ jaangˋ gángˉ ɨ́ɨ'˜ quiá'ˉ guá'ˉ e laco̱' nidsiséeiñ'˜ Jesús e fɨˊ lɨ˜ iuungˉ dseaˋ do.
43007033	Jo̱ co̱' nɨñibˊ Jesús e˜ ɨˊ dsíiˊ i̱ dseaˋ do, jo̱ba' cajíñ'ˉ casɨ́'rˉ jaléng'ˋ i̱ dseaˋ teáang'˜ do ie˜ jo̱: —Jaˋ huǿøˉ eáangˊ nitaang˜ jnea˜ có̱o̱'˜ 'nʉ́'ˋ fɨˊ la, jo̱ mɨ˜ ningɨ́ˋ jo̱, niním'ˆtú̱u̱ có̱o̱'˜ i̱ casíingˋ jnea˜ e cagáˉa fɨˊ jmɨgüíˋ la.
43007034	Jo̱ ie˜ jo̱, fɨ́ɨmˊ 'nʉ́'ˋ ni'nang'ˆna' jnea˜ jo̱ dsʉ' joˋ niguiéng'ˊna' jnea˜, co̱' jaˋ quɨ́'ˉ jmɨɨ˜ e nigüɨlíingˋna' fɨˊ lɨ˜ ninín'ˆn.
43007035	Jo̱ mɨ˜ canúuˉ i̱ dseaˋ i̱ quie̱ˊ nifɨˊ quiá'ˉ dseaˋ Israel e jo̱, jo̱ ladsifɨˊ lanab canaaiñˋ e jmɨngɨ́'ˉ rúiñ'ˋ lala jo̱ fé'rˋ: —¿Jie˜ fɨˊ lɨ˜ nidséng'ˉ i̱ dseañʉ'ˋ na e joˋ quɨ́'ˉ jmɨɨ˜ fa' e niguiéng'ˊnaa're? Jo̱ jangámˉ song nidsérˉ fɨˊ guóo'˜ uǿˉ lɨ˜ huí̱i̱ˉ fɨˊ lɨ˜ neáangˊ jaléng'ˋ dseaˋ góoˋnaa' dseaˋ Israel e nidsi'ée'r˜ jaléng'ˋ dseaˋ i̱ jaˋ lɨ́ɨngˊ dseaˋ góoˋnaa' i̱ neáangˊ fɨˊ jo̱.
43007036	Jo̱ ¿e˜ guǿng'ˋ mɨ˜ fé'ˋ i̱ dseañʉ'ˋ na e ni'náng'ˊ dseaˋ írˋ jo̱ dsʉ' jaˋ i̱i̱ˋ niguié'ˊ quiá'rˉ, jo̱guɨ e jaˋ cuǿøngˋ i̱i̱ˋ nidsilíingˋ fɨˊ lɨ˜ niguiéiñ'ˊ do? Jo̱ lanab casɨ́ɨngˉ i̱ dseaˋ quie̱ˊ nifɨˊ quiá'ˉ dseaˋ Israel do ie˜ jo̱.
43007037	Jo̱ 'ñia'ˊ ie˜ ngóoˊ cadséngˉ jmɨɨ˜ e jmóoˋ dseaˋ Israel ie˜ jo̱, jo̱ dseáng'ˉ ie˜ jmɨɨ˜ jo̱b e ɨˊ dsíirˊ e niingˉguɨ lajeeˇ e jmɨɨ˜ e jmóorˋ do. Jo̱ ie˜ jo̱b casíng'ˋ 'ñia'ˊ Jesús fɨˊ quiniˇ jaléng'ˋ dseaˋ jo̱ café'rˋ teáˋ jo̱ cajíñ'ˉ: —Song i̱i̱ˋ 'nʉ́'ˋ lí'ˆna' e jmɨjmɨɨngˉna', jo̱ba' ñilíingˉna' fɨˊ lɨ˜ sín'ˋn la, jo̱ nilí'ˋba' jmɨɨˋ e u'ˆna'.
43007038	Jo̱ lɨ́'ˆ laco̱'guɨ la fé'ˋ Fidiéeˇ fɨˊ ni˜ jiˋ quiá'ˉ lɨ˜ fé'rˋ lala: “Jo̱ mɨ˜ já'ˉ lɨ́ɨngˋ dseaˋ júuˆ quiéˉe, jo̱ e jo̱ lɨ́ɨˊ lafa' niníing'ˊ jmɨɨˋ fɨˊ dsíirˊ; jo̱ e jo̱ cuøˊ e lɨseeiñˋ cøøngˋ có̱o̱'˜ Fidiéeˇ lata˜.”
43007039	Jo̱ cajíng'ˉ Jesús lana uíi'˜ quiá'ˉ Jmɨguíˋ quiá'ˉ Fidiéeˇ e ni'íng'ˋ jaléng'ˋ dseaˋ i̱ nijá'ˉ líingˋ júuˆ quiá'rˉ. Jo̱ dsʉ' e Jmɨguíˋ do jaˋ mɨˊ cagüeáˉ jee˜ írˋ, co̱' jaˋ mɨˊ casám'ˊbɨ Jesús e nidséiñ'ˉ fɨˊ lɨ˜ cajárˉ fɨˊ ñifɨ́ˉ e ni'uíingˉtu̱r dseaˋ laniingˉ.
43007040	Jo̱ mɨ˜ canúuˉ i̱ dseaˋ do júuˆ quiá'ˉ Jesús, jo̱ i̱ lɨɨng˜ i̱ dseaˋ íˋ canaaiñˋ sɨ́ɨiñˋ lala: —Dseáng'ˉ i̱ dseañʉ'ˋ lab i̱ sɨjeengˇnaa' i̱ nisíngˉ Fidiéeˇ i̱ nifé'ˋ cuaiñ˜ quiá'rˉ.
43007041	Jo̱guɨ i̱ lɨɨng˜guɨ i̱ dseaˋ do fé'rˋ: —I̱ lab Dseaˋ Jmáangˉ i̱ sɨjeengˇnaa' do i̱ nicá̱ˋ nifɨˊ quíˉii'. Jo̱ dsʉ' i̱ lɨɨng˜guɨiñ' do fé'rˋ: —U̱˜, o̱' Dseaˋ Jmáangˉ i̱ na, co̱' jaˋ cuǿøngˋ e dseaˋ íˋ nijáarˊ e lɨ́ɨiñˊ jaangˋ dseaˋ i̱ seengˋ fɨˊ lɨ˜ se̱'ˊ Galilea.
43007042	Co̱' lalab fé'ˋ Fidiéeˇ fɨˊ ni˜ jiˋ quiá'rˉ e dseáng'ˉ 'nébˉ e Dseaˋ Jmáangˉ lɨ́ɨiñˊ dseaˋ sɨju̱ˇ dseata˜ Daví'ˆ, jo̱guɨ 'néˉ e niníiñ'˜ fɨˊ Belén e fɨˊ lɨ˜ calɨ́ˉ góoˋ dseata˜ Daví'ˆ.
43007043	Jo̱ lajo̱b jaléng'ˋ i̱ dseaˋ do ca'naamˋbre quiá'ˉ rúiñ'ˋ uíi'˜ Jesús.
43007044	Jo̱ lajeeˇ i̱ dseaˋ íˋ seemˋbiñ' do i̱ lamɨ˜ iing˜ nitǿøˋ Jesús e nijníiñˉ dseaˋ do, jo̱ dsʉ' jaˋ calɨ́'rˉ fa' cajméerˋ lajo̱.
43007045	Jo̱ mɨ˜ caguilíingˋtu̱ i̱ ɨ́ɨ'˜ quiá'ˉ guá'ˉ i̱ casíingˋ dseaˋ Israel i̱ lɨ́ɨngˊ dseaˋ fariseo do i̱ lamɨ˜ sɨ'íˆ nisáng'ˊ Jesús do, jo̱ i̱ dseaˋ fariseo do co̱lɨɨng˜ có̱o̱'˜ jaléng'ˋ fii˜ jmidseaˋ cajmɨngɨ́'rˉ dseaˋ do jo̱ cajíñ'ˉ: —¿Jialɨ'ˊ jaˋ cateeˉna're?
43007046	Jo̱ba' cañíiˋ i̱ ɨ́ɨ'˜ do quiáiñ'ˉ do lala: —Jí̱i̱'˜ jaangˋ dseaˋ jaˋ mɨˊ calɨcuíingˋnaa' i̱ fé'ˋ jlo'ˆ laco̱' fé'ˋ i̱ dseaˋ do.
43007047	Jo̱ba' lalab cañíiˋ i̱ dseaˋ Israel i̱ lɨ́ɨngˊ dseaˋ fariseo do quiá'ˉ i̱ ɨ́ɨ'˜ do: —Jo̱ ¿su la quie̱ˊ 'nʉ́b'ˋ cajo̱ nɨcalɨgǿngˋna' júuˆ quiá'rˉ?
43007048	Co̱' jí̱i̱'˜ jaangˋ dseaˋ quie̱ˊ nifɨˊ quíˉii' o̱'guɨ dseaˋ Israel i̱ lɨ́ɨngˊ dseaˋ fariseo caguiaangˉguɨ fa' já'ˉ nɨcalɨ́iñˉ júuˆ quiá'ˉ i̱ dseaˋ do.
43007049	Jo̱ dsʉ' i̱ dseaˋ i̱ la 'nʉ́'ˋ i̱ jaˋ cuíiˋ júuˆ quiʉ'ˊ ta˜ quiá'ˉ dseaˋ Israel, fɨˊ lɨ˜ 'lɨb'ˆ catɨ́ɨngˉna' quiá'ˉ Fidiéeˇ.
43007050	Jo̱ mɨ˜ canúuˉ i̱ Nicodemo do, jaangˋ dseaˋ Israel i̱ lɨ́ɨngˊ dseaˋ fariseo i̱ cangóˉ cango'eeˇ Jesús co̱o̱ˋ née'˜, jo̱ba' dseaˋ íˋ lalab cañíirˋ quiá'ˉ dseaˋ do:
43007051	—Lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ júuˆ quiʉ'ˊ ta˜ quíˉii', e jaˋ cuǿøngˋ nicuǿøˆnaa' dseeˉ jaangˋ dseaˋ e jí̱i̱'˜ jaˋ mɨˊ cane˜ee' røøˋ jalé'ˋ e jmóorˋ do, su guiʉ́ˉ o̱si jaˋ dseengˋ é.
43007052	Jo̱ba' lalab cañíiˋ i̱ dseaˋ do quiá'ˉ Nicodemo: —Jo̱ ¿su dseaˋ Galileab lɨ́ɨngˊ 'nʉˋ cajo̱? Jo̱ jmɨnáˉ jmɨtɨ́ɨngˋ júuˆ quiá'ˉ Fidiéeˇ, jo̱ lajo̱ba' nilɨñí'ˆ e jí̱i̱'˜ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ jaˋ mɨˊ cajáarˊ fɨˊ lɨ˜ se̱'ˊ Galilea.
43007053	Jo̱ mɨ˜ cangɨ́ˋ jo̱, lajaléng'ˋ i̱ dseaˋ do caquɨiñ'ˉ cangolíiñˋ fɨˊ quiá'rˉ.
43008001	Jo̱ mɨ˜ cangɨ́ˋ e cangolíingˋ jaléng'ˋ i̱ dseaˋ do, ca'íbˉ Jesús fɨˊ e cangórˉ fɨˊ co̱o̱ˋ yʉ́'ˆ mó'ˋ e siiˋ Olivos.
43008002	Jo̱ mɨ˜ cajneáˉ e jmɨɨ˜ co̱o̱ˋguɨ do, jo̱ba' caquɨm'ˉtu̱r fɨˊ guá'ˉ fé'ˋ e si'ˊ fɨˊ Jerusalén, jo̱ mɨ˜ caguiéiñ'ˉ fɨˊ jo̱, fɨ́ɨmˊ dseaˋ i̱ cangoquiéengˊ fɨˊ lɨ˜ siñ'ˊ, jo̱ba' caguárˋ lana jo̱ mɨfɨ́ɨngˋ canaaiñˋ e'ˊbre i̱ dseaˋ do júuˆ quiá'ˉ Fidiéeˇ.
43008003	Jo̱ lajeeˇ e guiing˜ Jesús e e'rˊ i̱ dseaˋ do, caguilíingˉ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo co̱lɨɨng˜ có̱o̱'˜ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel, jo̱ jéeiñˋ jaangˋ dseamɨ́ˋ i̱ nɨnicatǿøiñ'˜ i̱ iuungˉ ta˜ 'léeˊ có̱o̱'˜ jaangˋ dseañʉ'ˋ i̱ o̱' quiá'rˉ. Jo̱ mɨ˜ caguilíiñˉ fɨˊ jo̱, dob casíñ'ˋ i̱ dseamɨ́ˋ do jee˜ i̱ dseaˋ i̱ teáangˉ do ie˜ jo̱,
43008004	jo̱ lalab casɨ́'rˉ Jesús: —Tɨfa'ˊ, i̱ dseamɨ́ˋ la nɨcatǿøng'˜naa're lajeeˇ e guiáang'˜ iuuiñˉ ta˜ 'léeˊ có̱o̱'˜ jaangˋ dseañʉ'ˋ i̱ o̱' quiá'rˉ.
43008005	Jo̱ fɨˊ ni˜ júuˆ quiʉ'ˊ ta˜ e cajme'ˊ Moi˜ fé'ˋ e jaléng'ˋ i̱ dseamɨ́ˋ i̱ jmóoˋ lajo̱ 'néˉ niquiúng'ˉ dseaˋ írˋ cu̱u̱b˜ cartɨˊ nijúuiñˉ. Jo̱guɨ 'nʉˋ, ¿jial fó'ˋ?
43008006	Jo̱ cajíng'ˉ i̱ dseaˋ do lana e lɨ́'ˆ laco̱' 'nó'rˊ jial niguié'rˊ e nicuǿ'rˉ Jesús dseeˉ fɨˊ quiniˇ dseata˜. Jo̱ dsʉ' Jesús dsifɨˊ mɨ˜ canúurˉ e jo̱ lɨco̱' catúumˊbre, jo̱ mɨfɨ́ɨngˋ canaaiñˋ jmo'rˊ fɨˊ jee˜ 'leeˋ có̱o̱'˜ niguóorˋ.
43008007	Jo̱ co̱' jaˋ quiung'ˊ i̱ dseaˋ do e jmɨngɨ́'ˉbɨr Jesús cuaiñ˜ quiá'ˉ e jo̱, jo̱ba' casíng'ˋtu̱ 'ñia'ˊ dseaˋ do jo̱ cajíñ'ˉ casɨ́'rˉ i̱ dseaˋ do: —Doñiˊ i̱i̱ˋ 'nʉ́'ˋ e lí'ˆ áaˊna' e jaˋ eeˋ dseeˉ røøngˋna' jí̱i̱'˜ co̱o̱ˋ, jo̱ba' teáangˊna' i̱ dseamɨ́ˋ na la'uii˜ cu̱u̱˜.
43008008	Jo̱ mɨ˜ cangɨ́ˋ e cajíñ'ˉ lajo̱, caléb'ˋtu̱ catúuiñˊ fɨˊ ni˜ uǿˉ, jo̱ canaaiñˋ jmo'ˊtu̱r jee˜ 'leeˋ có̱o̱'˜ niguóorˋ.
43008009	Jo̱ dsifɨˊ mɨ˜ canúuˉ i̱ dseaˋ do lají̱i̱'˜ e cajíng'ˉ Jesús, dsifɨˊ lanab canaaiñˋ dsilíiñˋ tá'ˉ jáiñˋ, jo̱ la'uii˜ canaangˋ ngolíingˋ jaléng'ˋ i̱ nɨyʉ́ʉ'˜guɨ, jo̱ cøøngˋguɨ lajo̱ cangolíingˋ jaléng'ˋ i̱ le'eáangˆguɨ, jo̱ lajo̱b cajméerˋ carˋ cató'ˊ uøøiñˋ lajɨɨiñˋ. Jo̱ co̱o̱bˋ mɨ˜ calɨlí'ˆ Jesús e 'ñia'ˊbre catúungˋguɨr có̱o̱'˜ i̱ dseamɨ́ˋ do,
43008010	jo̱ba' casíng'ˋtu̱ 'ñia'rˊ, jo̱ mɨfɨ́ɨngˋ cajmɨngɨ́'rˉ i̱ dseamɨ́ˋ do jo̱ cajíñ'ˉ: —¿Jie˜ fɨˊ nɨngotáang'˜ i̱ dseaˋ i̱ lamɨ˜ 'nɨ́ɨngˋ 'nʉˋ do? Jo̱ ¿su jí̱i̱'˜ jaaiñˋ jaˋ eeˋ cajmeáiñ'ˋ 'nʉˋ?
43008011	Jo̱ba' cañíiˋ i̱ dseamɨ́ˋ do quiá'ˉ Jesús jo̱ cajíñ'ˉ: —U̱˜, jí̱i̱'˜ jaaiñˋ jaˋ eeˋ cajmeáiñ'ˋ jnea˜, Fíiˋi. Jo̱ba' cañíiˋtu̱ Jesús quiá'ˉ i̱ dseamɨ́ˋ do jo̱ cajíñ'ˉ: —O̱'guɨ jnea˜ eeˋ nijmeáan'˜n 'nʉˋ cajo̱, jo̱ lana guǿng'ˊ fɨˊ quíi'ˉ, jo̱ joˋ güɨbeáang'˜guɨ uø'ˊ dseeˉ meléˆ.
43008012	Jo̱ mɨ˜ cangɨ́ˋ jo̱, cangóbˉtu̱ Jesús fɨˊ lɨ˜ sɨseáng'ˊ dseaˋ, jo̱ lalab casɨ́'rˉ jaléng'ˋ dseaˋ do: —Jnea˜ lɨ́ɨnˊn e jɨˋ e jneáˋ jee˜ dseaˋ jmɨgüíˋ; jo̱ba' jaléng'ˋ dseaˋ i̱ ngɨˊ co̱lɨɨng˜ có̱o̱'˜ jnea˜, nilɨseabˋ e jɨˋ do quiá'rˉ co̱' e jo̱ba' e cuøˊ e seengˋ dseaˋ lata˜, jo̱guɨ cajo̱ joˋ tó̱o̱ˋ jmɨɨ˜ fa' nilɨseengˋguɨr fɨˊ lɨ˜ nʉʉˋ sǿ'ˋ.
43008013	Jo̱ mɨ˜ canúuˉ dseaˋ Israel i̱ lɨ́ɨngˊ dseaˋ fariseo e júuˆ jo̱, jo̱ba' lalab cañíirˋ quiá'ˉ Jesús: —'Nʉˋ lɨco̱' fó'ˋ jí̱i̱'˜ uii˜ quiá'ˉ jalé'ˋ e guiʉ́ˉ e jmoo'ˋ uǿøˊba', jo̱ba' jalé'ˋ e fó'ˋ do jaˋ e quíingˊ jí̱i̱'˜ co̱o̱ˋ.
43008014	Jo̱ba' cañíiˋ Jesús quiáiñ'ˉ do jo̱ cajíñ'ˉ: —Quíimˊ jalé'ˋ e júuˆ e fá'ˋ jnea˜, nañiˊ fa' 'ñiá'ˋbaa fá'ˋa uii˜ quiéˉe 'ñiá'ˋa, co̱' ñiˋbaa guiʉ́ˉ jie˜ fɨˊ lɨ˜ cagáˉa jo̱guɨ jie˜ fɨˊ lɨ˜ niníng'ˆtú̱u̱ cajo̱; jo̱ dsʉ' 'nʉ́'ˋguɨ jaˋ ñíˆna' jí̱i̱'˜ co̱o̱ˋ e jo̱.
43008015	Co̱' 'nʉ́'ˋ ɨɨˋna' í'ˋ quiá'ˉ jaléng'ˋ dseaˋ lɨ́'ˆ laco̱'guɨ la ɨˊ óoˊna' yaam˜ba'. Jo̱ dsʉ' jnea˜guɨ jaˋ jmóoˋo lajo̱ quiá'ˉ jí̱i̱'˜ jaangˋ dseaˋ la ñiiˉ 'ñiá'ˋa.
43008016	Jo̱ song jmóoˋo lajo̱ dsʉ' laco̱' catɨ́ɨmˉ niquidsiiˉ í'ˋ, jo̱ jaˋ 'ñiá'ˋa niquidsiiˉ í'ˋ cajo̱, co̱' Tiquíˆii' i̱ casíingˋ jnea˜ fɨˊ jmɨgüíˋ la, íbˋ i̱ jmɨcó̱o̱'˜ jnea˜ e quidsiiˉ í'ˋ quiá'ˉ dseaˋ laco̱' catɨ́ɨngˉ.
43008017	Jo̱ fɨˊ ni˜ júuˆ quiʉ'ˊ ta˜ quíiˉ 'nʉ́'ˋ fé'ˋ e mɨ˜ seengˋ gángˉ dseaˋ i̱ tíiˊ ni˜ røøˋ quiá'ˉ lají̱i̱'˜ e calɨ́ˉ do, jo̱ba' quíimˊ e júuˆ do laco̱' sɨ'íˆ.
43008018	Jo̱ jnea˜ lɨ́ɨnˊn jaangˋ i̱ tíiˊ ni˜ quiá'ˉ jalé'ˋ e jmóoˋo do, jo̱guɨ Tiquíˆii' dseaˋ i̱ casíingˋ jnea˜ fɨˊ la lɨ́ɨiñˊ jaangˋguɨ dseaˋ i̱ tíiˊ ni˜ quiá'ˉ jalé'ˋ e jo̱ cajo̱.
43008019	Jo̱ba' cajmɨngɨ́'ˉ i̱ dseaˋ do Jesús jo̱ cajíñ'ˉ: —Jo̱ ¿jnang˜guɨ Tiquíi'ˆ jóng? Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —'Nʉ́'ˋ jaˋ cuíingˋna' jnea˜, o̱'guɨ cuíingˋna' Tiquiéˆe cajo̱; co̱' faco̱' cuíingˋna' jnea˜, jo̱ba' cuíimˋba' la quie̱ˊ Tiquiéˆe cajo̱.
43008020	Jo̱ jalé'ˋ e júuˆ na cajíng'ˉ Jesús lajeeˇ e iuuiñˉ e'rˊ dseaˋ fɨˊ dsíiˊ sɨnʉ́ʉˆ guá'ˉ fé'ˋ e si'ˊ fɨˊ Jerusalén ca'ˊ e fɨˊ lɨ˜ tée'˜ guóoˊ e ta'rˊ cuuˉ quiá'ˉ guá'ˉ. Jo̱ dsʉ' jí̱i̱'˜ jaangˋ dseaˋ jaˋ i̱ cateáˉ dsíiˊ fa' casaiñ'ˉ dseaˋ do lajeeˇ jo̱, co̱' jaˋ mɨˊ catɨ́ˋbɨ í'ˋ e nijméˉ dseaˋ lajo̱.
43008021	Jo̱ mɨ˜ cangɨ́ˋ jo̱, lalab casɨ́'ˉtu̱ Jesús i̱ dseaˋ fɨ́ɨngˊ do: —Jnea˜, co̱o̱bˋ mɨ˜ nitɨ́ˉ í'ˋ e ninín'ˆn, jo̱ 'nʉ́'ˋ ni'nam'ˆba' jnea˜, jo̱ dsʉ' 'nʉ́'ˋ nijúumˉba' jee˜ jalé'ˋ dseeˉ quíiˉna'. Co̱' 'nʉ́'ˋ jaˋ quɨ́'ˉ jmɨɨ˜ fa' e nigüɨlíingˋna' fɨˊ lɨ˜ niníng'ˆ jnea˜.
43008022	Jo̱ mɨ canúuˉ i̱ dseaˋ Israel i̱ teáangˉ do ie˜ jo̱ e júuˆ jo̱, jo̱ba' lalab cajíñ'ˉ: —Jangámˉ song ɨˊ dsíiˊ i̱ dseaˋ na e nijngáng'ˉ 'ñia'rˊ, jo̱ba' jíñ'ˉ e jaˋ cuǿøngˋ nidseá'ˆnaa' có̱o̱'r˜ fɨˊ lɨ˜ nidséiñ'ˉ.
43008023	Jo̱ mɨ˜ calɨlí'ˆ Jesús e fé'ˋ i̱ dseaˋ do lajo̱, jo̱ba' casɨ́'rˉ dseaˋ do: —'Nʉ́'ˋ jí̱i̱'˜ fɨˊ lab jí̱i̱'˜ lɨ˜ seengˋna', jo̱ dsʉ' jnea˜ fɨˊ yʉ́b'ˆ gáaˊa; co̱' jí̱i̱'˜ dseaˋ jmɨgüíˋ lab lɨ́ɨngˊ 'nʉ́'ˋ, jo̱ dsʉ' jnea˜ jaˋ lɨ́ɨnˊn jí̱i̱'˜ dseaˋ jmɨgüíˋ.
43008024	Jo̱ uiing˜ lajo̱ba' fɨ́ɨˉɨ 'nʉ́'ˋ e nijúumˉba' jee˜ jalé'ˋ dseeˉ quíiˉna'; co̱' song jaˋ já'ˉ lɨ́ɨngˋna' e jneab˜ dseáng'ˉ lɨ́ɨnˊn jí̱i̱'˜ laco̱' fá'ˋa e lɨ́ɨnˊn, jo̱ba' jee˜ jalé'ˋ dseeˉ quíiˉba' nijúungˉna'.
43008025	Jo̱ba' cañíiˋ i̱ dseaˋ do jo̱ cajmɨngɨ́'rˉ Jesús lala: —Jo̱, ¿i̱˜ dseáng'ˉ lɨ́ɨngˊ 'nʉˋ jóng? Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Lɨ́'ˆ laco̱'guɨ nɨcafɨ́ɨˉɨ 'nʉ́'ˋ lamɨ˜ jéengˊguɨ, íbˋ jnea˜.
43008026	Jo̱ jmiguiʉbˊ jalé'ˋ e seaˋ e fɨ́ɨˉɨ 'nʉ́'ˋ jo̱guɨ e niquidsiiˉ í'ˋ quíiˉna' cajo̱. Jo̱ dsʉ' i̱ dseaˋ i̱ casíingˋ jnea˜ fɨˊ jmɨgüíˋ la jmang'ˉ e jáb'ˉ jalé'ˋ júuˆ quiá'rˉ, jo̱ lají̱i̱'˜ júuˆ e fá'ˋ jnea˜ jee˜ jaléng'ˋ dseaˋ jmɨgüíˋ røøbˋ laco̱' jí̱i̱'˜ júuˆ e núuˋ jnea˜ e fé'ˋ i̱ dseaˋ i̱ dseáng'ˉ casíingˋ jnea˜ fɨˊ jmɨgüíˋ la.
43008027	Jo̱ dsʉ' i̱ dseaˋ do jaˋ cangáiñ'ˋ e Jesús fé'rˋ uii˜ quiá'ˉ Tiquiá'rˆ.
43008028	Jo̱ casɨ́'ˉ Jesús i̱ dseaˋ do lala: —Jo̱ mɨ˜ nitáang˜na' jnea˜ fɨˊ yʉ́'ˆ, jnea˜ dseaˋ cagáˉa fɨˊ ñifɨ́ˉ e lɨ́ɨnˊn jaangˋ dseaˋ jmɨgüíˋ, jo̱ba' nilɨlí'ˆna' jóng e jneab˜ dseáng'ˉ lɨ́ɨnˊn jí̱i̱'˜ laco̱' fá'ˋa e lɨ́ɨnˊn, jo̱guɨ jí̱i̱'˜ co̱o̱ˋ jaˋ e jmóoˋo la ñiiˉ 'ñiá'ˋa, co̱' lɨco̱' fá'ˋa lají̱i̱'˜ e nɨca'e'ˊ Tiquíˆii' jneab˜.
43008029	Jo̱ i̱ dseaˋ i̱ casíingˋ jnea˜ do, seemˋbre có̱o̱'˜ jnea˜ lana; jo̱ jaˋ mɨˊ catiúuiñˉ jnea˜ 'ñiá'ˋa jí̱i̱'˜ cateáˋ, co̱' dseáng'ˉ contøømˉ jmóoˋo lají̱i̱'˜ e iiñ˜ e nijmee˜e.
43008030	Jo̱ mɨ˜ tɨˊ lɨ˜ cató'ˊ e fé'ˋ Jesús e júuˆ na, jo̱ba' fɨ́ɨmˊ dseaˋ já'ˉ calɨ́iñˉ júuˆ quiá'ˉ dseaˋ do ie˜ jo̱.
43008031	Jo̱ mɨ˜ cangɨ́ˋ jo̱, casɨ́'ˉguɨ Jesús jaléng'ˋ i̱ dseaˋ Israel i̱ já'ˉ calɨ́ngˉ júuˆ quiá'rˉ do, jo̱ cajíñ'ˉ casɨ́'ˉreiñ': —Song 'nʉ́'ˋ nijmitíˆna' lɨ́'ˆ laco̱' jí̱i̱'˜ e nɨca'éeˉe 'nʉ́'ˋ e nijmeeˉna', jo̱ba' dseáng'ˉ dseaˋ quiéˉbaa ni'uíingˉna' jóng;
43008032	jo̱guɨ lajo̱b nilɨñíˆna' dseáng'ˉ la'uiing˜ jalé'ˋ júuˆ quiéˉe, jo̱ lajo̱ba' ni'uíingˉna' dseaˋ i̱ sɨlaangˇ jee˜ jalé'ˋ dseeˉ quiá'ˆ.
43008033	Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —Jnea'ˆ lɨ́ɨˊnaa' dseaˋ sɨju̱ˇ 'lɨɨ˜ yʉ́ʉ'˜ Abraham, jo̱ jí̱i̱'˜ co̱o̱ˋ née'˜ jaˋ mɨˊ calɨ́ˉnaa' dseaˋ 'léeng'˜ quiá'ˉ dseaˋ jiéng'ˋ; jo̱ba' ¿jial lɨ́ɨˊ e fó'ˋ 'nʉˋ e ni'uíingˉnaa' lafa' dseaˋ sɨlaangˇ?
43008034	Jo̱ba' lalab casɨ́'ˉ Jesús i̱ dseaˋ do: —E laba' jmɨtaaˆ óoˊna', e jaléng'ˋ dseaˋ i̱ beáng'ˊ dseeˉ yaang˜ lɨ́ɨiñˊ lafa' dseaˋ 'léeng'˜, co̱' e dseeˉ quiá'rˉ dob quiʉ'ˊ ta˜ írˋ.
43008035	Co̱fa' jaangˋ dseaˋ 'léeng'˜ quiá'ˉ dseaˋ jaˋ catɨ́ɨiñˉ jalé'ˋ e seaˋ quiá'ˉ fiir˜, jo̱ dsʉ' jaangˋ jó̱o̱ˊ dseaˋ catɨ́ɨmˉbre lajalé'ˋ e jo̱.
43008036	Jo̱ lajo̱b, song jnea˜ calaanˉ 'nʉ́'ˋ jee˜ jalé'ˋ dseeˉ e nɨca'eeˉna', jo̱ba' dseáng'ˉ lajang'ˆ júuˆba' e nileángˋ 'nʉ́'ˋ jee˜ jalé'ˋ e dseeˉ quíiˉna' do.
43008037	Jo̱ nɨñibˋ jnea˜ guiʉ́ˉ e dseaˋ sɨju̱ˇ 'lɨɨ˜ yʉ́ʉ'˜ Abraham lɨ́ɨngˊ 'nʉ́'ˋ; jo̱ dsʉ' 'nʉ́'ˋ iing˜na' jngang'ˆna' jnea˜, co̱' jaˋ iing˜na' íing'˜na' júuˆ quiéˉe.
43008038	Jo̱ jnea˜ fá'ˋa lají̱i̱'˜ e nɨca'e'ˊ Tiquiéˆe jneab˜, jo̱ dsʉ' 'nʉ́'ˋ jmooˋna' lají̱i̱'˜ e fé'ˋ tiquíiˆba'.
43008039	Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —'Lɨɨ˜ yʉ́ʉ'˜ Abrahambing' lɨ́ɨngˊ dseaˋ mɨˊ áangˊ quíˉnaa'. Jo̱ dsʉ' Jesús cañíirˋ quiá'ˉ i̱ dseaˋ do jo̱ casɨ́'ˉreiñ': —Faco̱' já'ˉ e 'nʉ́'ˋ lɨ́ɨngˊna' sɨju̱ˇ 'lɨɨ˜ yʉ́ʉ'˜ Abraham, jo̱ba' laco̱' cajméeˋ íbˋ catɨ́ɨngˉ e nijmeeˉna' jóng faco̱' lajo̱.
43008040	Jo̱ dsʉ' 'nʉ́'ˋ iim˜bɨ' e nijngang'ˆna' jnea˜, nañiˊ fa' jmang'ˉ júuˆ jáb'ˉ fá'ˋ jnea˜ lɨ́'ˆ laco̱'guɨ nɨca'e'ˊ Fidiéeˇ jnea˜. Jo̱guɨ 'lɨɨ˜ yʉ́ʉ'˜ quíiˉna' Abraham dseáng'ˉ jaˋ cajméeˋbre lajo̱.
43008041	Co̱' 'nʉ́'ˋ dseáng'ˉ laco̱' jmóoˋ tiquíiˆba' jmooˋna'. Jo̱ba' cañíiˋ i̱ dseaˋ do quiá'ˉ Jesús, jo̱ casɨ́'rˉ dseaˋ do: —Jaˋ lɨ́ɨˊ jnea'ˆ dseaˋ i̱ jaˋ ñiˊ i̱˜ tiquiá'ˆ; co̱' jaamˋ Tiquíˆnaa' seengˋ, jo̱ íbˋ Fidiéeˇ.
43008042	Jo̱ba' cañíiˋ Jesús quiá'ˉ i̱ dseaˋ do jo̱ cajíñ'ˉ: —Faco̱' já'ˉ e Fidiéeˇ lɨ́ɨngˊ Tiquíiˆna', jo̱ba' 'neáamˋ 'nʉ́'ˋ jnea˜ faco̱' lajo̱, co̱' íbˋ dseaˋ i̱ casíingˋ jnea˜ e cagáˉa fɨˊ jmɨgüíˋ la, jo̱guɨ lab sín'ˋn lana. Co̱' jnea˜ jaˋ cagáˉa la ñiiˉ 'ñiá'ˋa, dsʉco̱' dseaˋ íˋbing' i̱ casíingˋ jnea˜ fɨˊ la.
43008043	Jo̱ba' fá'ˋ jnea˜ e jaˋ mɨˊ ngáng'ˋ 'nʉ́'ˋ júuˆ quiéˉe lana, dsʉco̱' jaˋ iing˜na' núuˆna' e jo̱.
43008044	Jo̱ fii˜ i̱ 'lɨm'ˆ lɨ́ɨngˊ tiquíiˆ 'nʉ́'ˋ; jo̱guɨ co̱' dseaˋ quiá'ˉbre lɨ́ɨngˊna', jo̱ba' jmooˋna' lají̱i̱'˜ e iiñ˜. Jo̱ latɨˊ mɨ˜ uiim˜ e fii˜ i̱ 'lɨng'ˆ jmóorˋ ta˜ jngang'ˊ dseaˋ, jo̱guɨ dseáng'ˉ jí̱i̱'˜ co̱o̱ˋ e jmóorˋ do jaˋ cǿøngˋ có̱o̱'˜ júuˆ quiá'ˉ Fidiéeˇ, jo̱guɨ dseáng'ˉ jmang'ˉ júuˆ e o̱' já'ˉba' quie̱rˊ. Jo̱ mɨ˜ fé'rˋ júuˆ e o̱' já'ˉ, jo̱ba' dseáng'ˉ fé'rˋ laco̱' la lɨ́ɨbˊ jóng, co̱' jaangˋ dseaˋ adseaamˋ lɨ́ɨiñˊ, jo̱guɨ lɨ́ɨiñˊ tiquiá'ˆ jalé'ˋ e júuˆ e o̱' já'ˉ do.
43008045	Jo̱ jnea˜guɨ jmang'ˉ júuˆ já'ˉba' fá'ˋa, dsʉ' jaˋ já'ˉ lɨ́ɨngˋna' júuˆ quiéˉe.
43008046	Jo̱ jí̱i̱'˜ jaangˋ 'nʉ́'ˋ cuǿøngˋ líˋ fo'ˆna' e jnea˜ lɨ́ɨnˊn jaangˋ dseaˋ røøngˋ dseeˉ, co̱' jaangˋ dseaˋ i̱ quie̱ˊ jmang'ˉ júuˆ jáb'ˉ lɨ́ɨngˊ jnea˜, jo̱ba' ¿jialɨ'ˊ jaˋ já'ˉ lɨ́ɨmˋbɨ' júuˆ quiéˉe?
43008047	Jo̱ jaléng'ˋ i̱ dseaˋ i̱ lɨ́ɨngˊ dseaˋ quiá'ˉ Fidiéeˇ núuˋbre jalé'ˋ júuˆ quiá'ˉ Fidiéeˇ; jo̱ dsʉ' 'nʉ́'ˋguɨ jaˋ lɨ́ɨngˊna' dseaˋ quiá'ˉ Fidiéeˇ, jo̱ba' jaˋ iing˜na' núuˆna' júuˆ quiá'ˉ dseaˋ do.
43008048	Jo̱ mɨ˜ canúuˉ dseaˋ Israel lají̱i̱'˜ e cajíng'ˉ Jesús do, jo̱ba' casɨ́'rˉ dseaˋ do lala: —Nɨjáb'ˉ júuˆ quíˉnaa' e fé'ˋnaa' uii˜ quíi'ˉ, e 'nʉˋ lɨn'ˊ jaangˋ dseaˋ samaritano jo̱guɨ e iuungˉ i̱ 'lɨng'ˆ a'ˊ.
43008049	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —U̱˜, jí̱i̱'˜ jaangˋ i̱ 'lɨng'ˆ jaˋ i̱ iuungˉ dsiiˉ la, co̱' lají̱i̱'˜ e jmóoˋo e lɨco̱' jmɨ'gooˉ Tiquiéˆe Fidiéebˇ; jo̱ dsʉ' 'nʉ́'ˋguɨ jaˋ e jmɨ'gooˋna' jnea˜ jí̱i̱'˜ capí'ˆ.
43008050	Jo̱ dsʉ' jnea˜ jaˋ fá'ˋa e iin˜n e nijmɨ'gooˋna' jnea˜, jo̱ dsʉ' seemˋ jaangˋ i̱ iing˜ e 'nʉ́'ˋ nijmɨ'gooˋna' jnea˜, jo̱ dseaˋ íbˋ i̱ quidsiˊ í'ˋ laco̱' catɨ́ɨngˉ.
43008051	Jo̱ba' jmɨtaaˆ óoˊna' e doñiˊ i̱i̱ˋ i̱ nʉ́ʉ'˜ júuˆ quiéˉe, jo̱ba' dseaˋ íˋ jaˋ tó̱o̱ˋ jmɨɨ˜ fa' e nijúuiñˉ.
43008052	Jo̱ba' cañíiˋ dseaˋ Israel quiá'ˉ dseaˋ do: —Lanaguɨb dseáng'ˉ nɨcalɨta˜ dsiˋnaa' e i̱ 'lɨm'ˆ iuungˉ áaˊ 'nʉˋ. Co̱' 'lɨɨ˜ yʉ́ʉ'˜ Abraham có̱o̱'˜guɨ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ cajúmˉbre, jo̱guɨ dsʉ' 'nʉˋ fó'ˋ e doñiˊ i̱i̱ˋ dseaˋ i̱ nʉ́ʉ'˜ júuˆ quíi'ˉ, jo̱ba' jaˋ tó̱o̱ˋ jmɨɨ˜ fa' e nijúuiñˉ.
43008053	Jo̱guɨ 'nʉˋ, ¿su ɨˊ a'ˊ e niingˉguɨ' laco̱'guɨ i̱ 'lɨɨ˜ yʉ́ʉ'˜ Abraham do? Co̱' íˋ nɨcajúmˉbre, jo̱guɨ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ cajúmˉbre cajo̱. Jo̱guɨ 'nʉˋ, ¿i̱˜ ɨˊ o'ˊ e lɨn'ˊ?
43008054	Jo̱ba' cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Faco̱' jnea˜ jmɨ'gooˉ 'ñiá'ˋa, jo̱ba' jaˋ e quíingˊ jí̱i̱'˜ co̱o̱ˋ e jmóoˋo do faco̱' lajo̱. Jo̱ dsʉ' Tiquiéˆe Fidiéebˇ dseaˋ i̱ jmɨ'góˋ jnea˜, i̱ dseaˋ i̱ fó'ˋna' i̱ lɨ́ɨngˊ Fidiéeˇ quíiˉna' cajo̱.
43008055	Jo̱ dsʉ' 'nʉ́'ˋ jaˋ cuíingˋna' dseaˋ íˋ, dsʉ' jnea˜guɨ guiʉ́bˉ cuíinˋnre, jo̱guɨ faco̱' jnea˜ fá'ˋa e jaˋ cuíinˋnre, jo̱ba' dseaˋ adseaamˋ lɨ́ɨnˊn jóng lɨ́'ˆ laco̱'guɨ la lɨ́ɨngˊ 'nʉ́'ˋ faco̱' lajo̱. Jo̱ dsʉ' jnea˜guɨ guiʉ́bˉ cuíinˋn dseaˋ do jo̱guɨ jmiti˜baa júuˆ quiá'rˉ.
43008056	Jo̱ i̱ 'lɨɨ˜ yʉ́ʉ'˜ quíiˉna' Abraham do, eáamˊ calɨ'iáangˋ dsíirˊ mɨ˜ calɨñirˊ jalé'ˋ e nidsingɨ́ɨngˉ jnea˜, jo̱ co̱' dseáng'ˉ cangáˉbre e jo̱, jo̱ba' eáamˊ calɨ'iáangˋ dsíirˊ.
43008057	Jo̱ mɨ˜ canúuˉ i̱ dseaˋ Israel do jalé'ˋ e casɨ́'ˉ Jesús írˋ, jo̱ba' cañíirˋ quiá'ˉ dseaˋ do: —'Nʉˋ jaˋ mɨˊ guóoˊbɨ' cincuenta ji̱i̱ˋ, jo̱ fó'ˋ e cañíimˊba' 'lɨɨ˜ yʉ́ʉ'˜ Abraham.
43008058	Jo̱ba' cañíiˋtu̱ Jesús quiá'ˉ i̱ dseaˋ do jo̱ casɨ́'ˉreiñ': —E laba' iin˜n jmɨtaaˆ óoˊna' e nɨseemˋ jnea˜ lají̱i̱'˜ mɨ˜ nʉ́'ˉguɨ e nilɨseengˋ 'lɨɨ˜ yʉ́ʉ'˜ Abraham do.
43008059	Jo̱ mɨ˜ canúuˉ i̱ dseaˋ do e júuˆ jo̱, jo̱ba' dsifɨˊ lajo̱b casɨtɨ́ɨiñˊ cu̱u̱˜ có̱o̱'˜ e sɨ'íˆ nijngáiñ'ˉ Jesús; jo̱ dsʉ' dseaˋ do ladsifɨbˊ ca'méeiñˋ, jo̱ cagüɨ'ɨ́ɨˊbre e fɨˊ dsíiˊ sɨnʉ́ʉˆ guá'ˉ fé'ˋ do e si'ˊ fɨˊ Jerusalén.
43009001	Jo̱ mɨ˜ cangɨ́ˋguɨ lajo̱, co̱o̱ˋ née'˜ cangɨ́ɨngˊ Jesús co̱lɨɨng˜ có̱o̱'˜ i̱ dseaˋ quiá'rˉ do fɨˊ quiá̱'ˉ lɨ˜ guiing˜ jaangˋ dseaˋ i̱ tiuungˉ latɨˊ mɨ˜ cangáang'˜.
43009002	Jo̱ba' i̱ dseaˋ quiá'ˉ Jesús do cajmɨngɨ́'ˉreiñ' lala jo̱ cajíñ'ˉ: —Tɨfa'ˊ, ¿jialɨ'ˊ cangáang'˜ i̱ dseaˋ na e tiuuiñˉ? ¿Su calɨ́iñˉ lana uíi'˜ dseeˉ quiá'rˉ o̱fa' uíi'˜ dseeˉ quiá'ˉ sejmiiˋbre é?
43009003	Jo̱ba' cañíiˋ Jesús quiá'ˉ i̱ dseaˋ quiá'rˉ do jo̱ casɨ́'ˉreiñ': —Jaˋ lɨ́ɨˊ lajo̱ e uíi'˜ dseeˉ quiá'rˉ calɨ́iñˉ lana, o̱'guɨ uíi'˜ dseeˉ e óoˋ sejmiirˋ. Co̱' calɨ́iñˉ lana e lɨ́'ˆ laco̱' cuøˊ li˜ e lajɨbˋ quɨ́ɨ'˜ Fidiéeˇ jmɨɨ˜ líˋ jmérˉ.
43009004	Jo̱ lajeeˇ e jneáˋ, 'néˉ jmóˆbaa' ta˜ lɨ́'ˆ laco̱'guɨ jí̱i̱'˜ júuˆ e sɨnʉ́'ˆnaa' quiá'ˉ dseaˋ i̱ casíingˋ jnea˜ fɨˊ jmɨgüíˋ la; dsʉco̱' co̱o̱bˋ mɨ˜ ninʉ́ˋ, jo̱ba' jí̱i̱'˜ jaangˋ dseaˋ joˋ quɨ́'ˉ jmɨɨ˜ fa' nijméˉguɨr ta˜.
43009005	Jo̱ lajeeˇ e táamˋbɨ́ɨ fɨˊ jmɨgüíˋ la, jo̱ba' jneab˜ lɨ́ɨnˊn e jɨˋ e cuøˊ e jné'ˋ dseaˋ jmɨgüíˋ.
43009006	Jo̱ mɨ˜ cangɨ́ˋ e café'ˋ Jesús e júuˆ na, jo̱ ca'ñíirˊ fɨˊ ni˜ uǿˆ, jo̱ có̱o̱'˜ e jme'e'rˊ do cacáiñ'ˋ jee˜ 'leeˋ, jo̱ cajméerˋ capí'ˆ jí̱i̱ˋ, jo̱ có̱o̱'˜ e jo̱b casú̱u̱rˉ jminiˇ i̱ dseaˋ tiuungˉ do.
43009007	Jo̱ mɨ˜ cangɨ́ˋ jo̱, lalab casɨ́'ˉreiñ' do jo̱ cajíñ'ˉ: —Gua˜ jo̱ güɨrú̱u̱'˜ jminí'ˆ fɨˊ dsíiˊ guiéeˊ sɨlɨ́ɨngˇ e siiˋ Siloé —jo̱ e Siloé do guǿng'ˋ Jaangˋ i̱ Casíingˋ Dseaˋ. Jo̱ba' lajo̱b cajméeˋ i̱ dseaˋ tiuungˉ do, cangóˉbre e cangorú̱u̱'rˇ jminirˇ, jo̱ nɨjné'ˋbre mɨ˜ tɨˊ lɨ˜ caquɨiñ'ˉ fɨˊ jo̱.
43009008	Jo̱ jaléng'ˋ dseaˋ i̱ neáangˊ jíingˉ laco̱' lɨ˜ guiiñ'˜ do có̱o̱'˜guɨ jaléng'ˋ dseaˋ jiéng'ˋ i̱ níiˉ quiá'rˉ lamɨ˜ jéengˊguɨ e guiiñ˜ mɨrˊ cuuˉ, jo̱ba' jaléng'ˋ i̱ dseaˋ íˋ jmɨngɨ́'ˉ rúiñ'ˋ jo̱ fé'rˋ: —¿Su o̱' i̱ dseañʉ'ˋ nabɨ i̱ lamɨ˜ guaˋ ta˜ mɨˊ cuuˉ do?
43009009	Jo̱ i̱ lɨɨng˜ i̱ dseaˋ do jíñ'ˉ: —Dseaˋ íˋbɨ na. Jo̱guɨ i̱ lɨɨng˜guɨ fé'ˋ: —U̱˜, o̱' íˋ na, lɨ́'ˆ lajo̱jiʉ jnéemˉbre. Jo̱ mɨ˜ calɨlí'ˆ i̱ dseaˋ tiuungˉ do e sɨ́ɨngˋ dseaˋ uii˜ quiá'rˉ, jo̱ba' cañíirˋ jo̱ cajíñ'ˉ: —Jnea˜bɨ dseaˋ íˋ.
43009010	Jo̱ba' cajmɨngɨ́'ˉ i̱ dseaˋ do i̱ dseaˋ lamɨ˜ tiuungˉ do jo̱ casɨ́'ˉreiñ': —Jo̱ ¿jial cajmee'ˉ e calɨjné'ˋtu̱'?
43009011	Jo̱ba' cañíiˋ i̱ dseaˋ lamɨ˜ tiuungˉ do quiá'ˉ i̱ dseaˋ do jo̱ casɨ́'ˉreiñ': —I̱ dseañʉ'ˋ i̱ siiˋ Jesús dob cajmi'leáaiñˉ jnea˜ e lɨco̱' cajméerˋ capí'ˆ jí̱i̱ˋ có̱o̱'˜ jme'e'rˊ, jo̱ có̱o̱'˜ e jo̱b casú̱u̱rˉ jminiiˉ, jo̱guɨ caquiʉ'rˊ ta˜ jnea˜ e ninii˜i nirú̱u̱'ˇu̱ jminiiˉ e fɨˊ guiéeˊ sɨlɨ́ɨngˇ e siiˋ Siloé do, jo̱ba' lajo̱b cajméˉe. Jo̱ dsifɨˊ mɨ˜ calɨ́ˉ rú̱u̱'˜u̱ jminiiˉ, ladsifɨˊ lanab calɨjné'ˋe.
43009012	Jo̱ mɨ˜ cangɨ́ˋ jo̱, cajmɨngɨ́'ˉtu̱ i̱ dseaˋ do i̱ dseaˋ lamɨ˜ tiuungˉ do jo̱ cajíñ'ˉ: —Jo̱ ¿jnang˜guɨ i̱ dseañʉ'ˋ íˋ lana? Jo̱ba' cañíiˋ i̱ dseaˋ lamɨ˜ tiuungˉ do jo̱ casɨ́'ˉreiñ': —Jaˋ ñiiˉ jnaaiñˋ.
43009013	Jo̱ 'ñia'ˊ ie˜ jmɨɨ˜ e cajméeˋ Jesús e jí̱i̱ˋ do có̱o̱'˜ e calɨjné'ˋ i̱ dseaˋ i̱ lamɨ˜ tiuungˉ do, ie˜ jo̱ dseáng'ˉ cangotíingˋ jmɨɨ˜ e quɨ́'ˉ tɨ́ɨngˋ dseaˋ Israel e jmi'íñ'ˊ. Jo̱ba' jaléng'ˋ dseaˋ i̱ cuíiˋ quiá'ˉ i̱ dseaˋ tiuungˉ do catǿˉbre i̱ dseaˋ íˋ jo̱ cangojeáangˆneiñ' fɨˊ quiniˇ dseaˋ Israel i̱ lɨ́ɨngˊ dseaˋ fariseo.
43009015	Jo̱ba' mɨ˜ caguiéiñ'ˉ do fɨˊ jo̱, i̱ dseaˋ Israel i̱ lɨ́ɨngˊ dseaˋ fariseo do cajmɨngɨ́'ˉreiñ' jial calɨ́ˉ e calɨjnéiñ'ˋ. Jo̱ dseaˋ do cañíirˋ quiá'ˉ i̱ dseaˋ Israel do jo̱ casɨ́'ˉreiñ': —Mó'ˆ, jí̱i̱bˋ casú̱u̱ˉ dseaˋ do jminiiˉ, jo̱ mɨ˜ cangɨ́ˋ jo̱, cangorú̱u̱'ˇu̱, jo̱ lajo̱ba' calɨjné'ˋe.
43009016	Jo̱ mɨ˜ canúuˉ i̱ dseaˋ Israel i̱ lɨ́ɨngˊ dseaˋ fariseo e júuˆ jo̱, jo̱ba' i̱ lɨɨiñ'˜ do cajíñ'ˉ: —I̱ dseaˋ i̱ cajméeˋ e jo̱ jaˋ lí'ˆ dsiˋnaa' lɨ́ɨiñˊ dseaˋ quiá'ˉ Fidiéeˇ, co̱' jaˋ jmɨ'górˋ e jmɨɨ˜ e jmi'íng'ˊ jneaa˜aa', dseaˋ lɨ́ɨˊɨɨ' dseaˋ Israel. Dsʉ' caguiaangˉguɨ i̱ dseaˋ Israel i̱ lɨ́ɨngˊ dseaˋ fariseo do fé'rˋ jo̱ jíñ'ˉ: —Jo̱ ¿jial quɨ́ɨ'˜ i̱ dseañʉ'ˋ do jmɨɨ˜ nijmérˉ jalé'ˋ e jo̱ song jaangˋ dseaˋ dseeˉ dseaˋ quibˊ lɨ́ɨiñˊ? Jo̱ e jo̱ ca'uíingˉ e lajeeˇ la'ó'ˋ íˋbre canaaiñˋ e joˋ sɨ́ɨiñˋ røøˋ.
43009017	Jo̱ mɨ˜ cangɨ́ˋ jo̱, cajmɨngɨ́'ˉtu̱r i̱ dseaˋ i̱ lamɨ˜ tiuungˉ do jo̱ casɨ́'ˉreiñ': —Jo̱ laco̱' fó'ˋ na e ca'láamˉba'. Jo̱ ¿e˜ fó'ˋ uii˜ quiá'ˉ i̱ dseaˋ i̱ cajmi'leáangˉ 'nʉˋ do? Jo̱ba' cañíiˋ dseaˋ do quiá'ˉ i̱ dseaˋ Israel i̱ lɨ́ɨngˊ dseaˋ fariseo do jo̱ casɨ́'ˉreiñ': —Jnea˜ lɨ́nˉn e dseaˋ íˋ lɨ́ɨiñˊ jaangˋ dseaˋ i̱ fé'ˋ cuaiñ˜ quiá'ˉ Fidiéeˇ.
43009018	Jo̱ dsʉ' jaléng'ˋ i̱ dseaˋ Israel i̱ lɨ́ɨngˊ dseaˋ fariseo do jaˋ iiñ˜ fa' já'ˉ calɨ́iñˉ e lamɨ˜ tiuungˉ i̱ dseaˋ i̱ nɨjné'ˋ lana jo̱ba' catǿ'rˉ sejmiiˋ i̱ dseaˋ do.
43009019	Jo̱ mɨ˜ caguilíiñ'ˉ do, jo̱ba' cajmɨngɨ́'ˉreiñ' do jo̱ cajíñ'ˉ: —¿Su jó̱o̱ˋba' lɨ́ɨngˊ i̱ dseañʉ'ˋ la? Jo̱ jmée'˜na' jnea'ˆ júuˆ røøˋ, ¿su dseáng'ˉ tiuuiñˉ calɨsémˋbre? jo̱ song lajo̱, ¿jial calɨ́ˉ e lana nɨjné'rˋ?
43009020	Jo̱ba' lalab cañíiˋ sejmiiˋ i̱ dseaˋ i̱ lamɨ˜ tiuungˉ do jo̱ cajíñ'ˉ: —Cuíimˋ jnea'ˆ guiʉ́ˉ jó̱o̱ˋnaa', jo̱guɨ ne˜baa' røøˋ e tiuumˉbre calɨséiñˋ;
43009021	jo̱ dsʉ' jaˋ ne˜naa' jial e calɨjné'rˋ, o̱'guɨ ne˜naa' i̱˜ i̱ cajméeˋ e calɨjné'rˋ cajo̱; jo̱ nab cuǿøngˋ nijmɨngɨ́ɨ'ˇna're 'ñia'rˊ co̱' nɨfém'ˊbre, jo̱ 'ñia'ˊbre cuǿøngˋ líˋ jmeá'rˉ 'nʉ́'ˋ júuˆ dseáng'ˉ laco̱' calɨ́ˉ.
43009022	Jo̱ cajíng'ˉ i̱ sejmiirˋ do lajo̱, co̱' 'gó'ˋbre fɨng eeˋ cajmeáng'ˋ dseaˋ Israel i̱ lɨ́ɨngˊ dseaˋ fariseo írˋ. Co̱' i̱ dseaˋ íˋ, røøbˋ nɨcasɨ́ɨiñˉ e song seengˋ dseaˋ i̱ jmicuíingˋ Jesús e lɨ́ɨiñ'ˊ do Dseaˋ Jmáangˉ i̱ sɨjeengˇ dseaˋ Israel i̱ nicá̱ˋ nifɨˊ quiá'rˉ, jo̱ba' jaléng'ˋ i̱ dseaˋ i̱ jmóoˋ lajo̱, joˋ seaˋ fɨˊ quiá'rˉ fa' e niquɨ́ng'ˊguɨr jee˜ dseaˋ Israel o̱'guɨ cuǿøngˋ fa' e nidsilíingˉguɨr fɨˊ guá'ˉ quiá'ˉ dseaˋ do cajo̱.
43009023	Jo̱ uiing˜ lajo̱ba' cajíng'ˉ sejmiiˋ i̱ dseaˋ i̱ ca'láangˉ do e yaang˜ i̱ dseaˋ Israel i̱ lɨ́ɨngˊ dseaˋ fariseo do 'néˉ nijmɨngɨ́'rˉ i̱ jó̱o̱iñ'ˊ do co̱' nɨfém'ˊbiñ' do.
43009024	Jo̱ i̱ dseaˋ Israel do calé'ˋ catú̱ˉ catǿ'rˉ i̱ dseaˋ i̱ lamɨ˜ tiuungˉ do jo̱ lalab casɨ́'ˉreiñ': —Fée'˜ júuˆ já'ˉ fɨˊ quiniˇ Fidiéeˇ, co̱' nɨneb˜ jnea'ˆ røøˋ e i̱ Jesús do lɨ́ɨiñˊ jaangˋ dseaˋ dseeˉ dseaˋ quibˊ.
43009025	Jo̱ba' lalab cañíiˋ i̱ dseaˋ lamɨ˜ tiuungˉ do quiá'ˉ dseaˋ do jo̱ cajíñ'ˉ: —Jaˋ ñiˋ jnea˜ su lɨ́ɨiñˊ dseaˋ røøngˋ dseeˉ o̱si o̱' lajo̱ é, lají̱i̱'˜ e ñiiˉ quiá'rˉ e jnea˜ lamɨ˜ tiuumˉbaa, jo̱guɨ lana nɨcajméerˋ e nɨcalɨjné'ˋbaa.
43009026	Jo̱ba' i̱ dseaˋ do cajmɨngɨ́'ˉtu̱r i̱ dseaˋ i̱ ca'láangˉ do jo̱ cajíñ'ˉ: —¿E˜ jí̱i̱'˜ e cajméeˋ i̱ dseaˋ do quíi'ˉ e calɨjné'ˋ?
43009027	Jo̱ba' cañíiñ'ˋ do quiá'ˉ i̱ dseaˋ do jo̱ casɨ́'ˉreiñ': —Nɨcafɨ́ɨˉbaa 'nʉ́'ˋ lají̱i̱'˜ e cajméerˋ quiéˉe do, jo̱ dsʉ' 'nʉ́'ˋ jaˋ já'ˉ lɨ́ɨngˋna'. Jo̱ba' ¿jialɨ'ˊ iing˜na' e nifá'ˆtú̱u̱ calé'ˋ catú̱ˉ e jo̱? O̱fa' iim˜ba' é e ni'uíingˉna' dseaˋ quiá'rˉ cajo̱.
43009028	Jo̱ mɨ˜ canúuˉ i̱ dseaˋ Israel i̱ lɨ́ɨngˊ dseaˋ fariseo do lado, jo̱ba' canaaiñˋ sɨ́'rˋ i̱ dseaˋ i̱ ca'láangˉ do júuˆ 'ní'ˋ jo̱ sɨ́'ˋreiñ': —'Nʉˋ lɨn'ˊ jaangˋ dseaˋ quiá'ˉ i̱ dseaˋ íˋ, jo̱ dsʉ' jnea'ˆguɨ dseaˋ quiá'ˉ 'lɨɨ˜ yʉ́ʉ'˜ Moi˜ lɨ́ɨˊnaa'.
43009029	Co̱' jnea'ˆ ne˜baa' røøˋ e Fidiéebˇ dseaˋ casɨ́ɨiñˉ có̱o̱'˜ Moi˜; jo̱ dsʉ' i̱ Jesús do jí̱i̱'˜ jaˋ ne˜naa' jie˜ fɨˊ lɨ˜ jáarˊ.
43009030	Jo̱ba' lalab cañíiˋtu̱ i̱ dseañʉ'ˋ i̱ ca'láangˉ do quiá'ˉ i̱ dseaˋ do: —Eeˋbɨ júuˆ jo̱, e jaˋ ñíˆna' jie˜ fɨˊ lɨ˜ jáarˊ, dsʉ' jnea˜guɨ, dseaˋ íˋbing' nɨcacuø'ˊ jnea˜ e calɨjné'ˋe.
43009031	Jo̱ ne˜baa' røøˋ e jaˋ núuˋ Fidiéeˇ júuˆ quiá'ˉ jaléng'ˋ dseaˋ røøngˋ dseeˉ; co̱' lají̱i̱'˜ dseaˋ i̱ jmiféng'ˊ íˋbre jo̱guɨ i̱ jmóoˋ lají̱i̱'˜ e iiñ˜, jí̱i̱'˜ dseaˋ íˋbing' i̱ núurˋ júuˆ quiá'ˉ.
43009032	Jo̱ jaˋ jié'ˋ lɨ˜ mɨˊ canʉ́'ˋ júuˆ e seengˋ dseaˋ i̱ quɨ́ɨ'˜ jmɨɨ˜ e nijmérˉ e nilɨjné'ˋ jaangˋ dseaˋ i̱ tiuungˉ latɨˊ mɨ˜ calɨséngˋ.
43009033	Co̱fa' i̱ dseaˋ la jaˋ jáarˊ e casíiˋ Fidiéeˇ quiá'rˉ, jo̱ba' jí̱i̱'˜ co̱o̱ˋ jaˋ e quɨ́ɨ'˜ jmɨɨ˜ líˋ jmérˉ jóng faco̱' lajo̱.
43009034	Jo̱ mɨ˜ canúuˉ i̱ dseaˋ Israel i̱ lɨ́ɨngˊ dseaˋ fariseo e júuˆ quiá'ˉ i̱ dseaˋ i̱ ca'láangˉ do, jo̱ba' cajíñ'ˉ casɨ́'ˉreiñ' lala: —'Nʉˋ, dseaˋ cangáan'˜ e eáangˊ sɨlɨ́ɨ'ˇ dseeˉ 'nʉˋ, jo̱guɨ lana, ¿jialɨ'ˊ 'nʉˋ nɨ'iin'˜ e ni'é'ˆ jnea'ˆ jial 'néˉ jmóˆoo'? Jo̱ba' i̱ dseaˋ Israel i̱ lɨ́ɨngˊ dseaˋ fariseo do caguíiñˋ i̱ dseaˋ i̱ lamɨ˜ tiuungˉ do conguiaˊ e fɨˊ dsíiˊ sɨnʉ́ʉˆ guá'ˉ quiá'rˉ do.
43009035	Jo̱ mɨ˜ cangɨ́ˋguɨ lajo̱, calɨñiˊ Jesús e caguíimˋ dseaˋ Israel i̱ lɨ́ɨngˊ dseaˋ fariseo do fɨˊ sɨnʉ́ʉˆ guá'ˉ quiá'rˉ i̱ dseaˋ i̱ lamɨ˜ tiuungˉ do, jo̱ dseáng'ˉ joˋ íng'ˋneiñ' do.Jo̱ mɨ˜ cajíng'ˊtu̱ rúng'ˋ Jesús có̱o̱'˜ i̱ dseaˋ i̱ lamɨ˜ tiuungˉ do, jo̱ba' cajmɨngɨ́'rˉ i̱ dseaˋ do jo̱ casɨ́'ˉreiñ': —¿Su já'ˉ lɨ́ɨngˋ 'nʉˋ júuˆ quiá'ˉ i̱ dseaˋ i̱ jáaˊ fɨˊ ñifɨ́ˉ e lɨ́ɨiñˊ jaangˋ dseaˋ jmɨgüíˋ?
43009036	Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —Jmée'˜ jnea˜ júuˆ i̱˜ i̱ dseaˋ íˋ, jo̱ lajo̱ba' já'ˉ nilíinˋn júuˆ quiá'rˉ.
43009037	Jo̱ba' cañíiˋ Jesús quiáiñ'ˉ do jo̱ casɨ́'ˉreiñ': —Nɨcañíimˊbɨ' dseaˋ íˋ, jneab˜ íˋ có̱o̱'˜ i̱ sin'ˊ sɨɨn'˜ lana.
43009038	Jo̱ba' i̱ dseañʉ'ˋ i̱ ca'láangˉ do casí'rˋ uǿˉ jnir˜ fɨˊ quiniˇ Jesús jo̱ casɨ́'rˉ dseaˋ do: —Jáb'ˉ lɨ́ɨnˋn júuˆ quíi'ˉ, Fíiˋi.
43009039	Jo̱ mɨ˜ cangɨ́ˋ jo̱, cajíng'ˉtu̱ Jesús casɨ́'ˉreiñ' jo̱ cajíñ'ˉ: —Jnea˜ cagáˉa fɨˊ jmɨgüíˋ la e lɨ́'ˆ laco̱' niquidsiiˉ í'ˋ quiá'ˉ jalé'ˋ dseeˉ quiá'ˉ dseaˋ jmɨgüíˋ, jo̱ lajo̱ba' jaléng'ˋ dseaˋ i̱ lafa' tiuungˉ uíi'˜ dseeˉ quiá'rˉ ni'uíiñˉ dseaˋ i̱ lafa' i̱ jné'ˋtu̱ calé'ˋ catú̱ˉ, jo̱guɨ i̱ dseaˋ i̱ ɨˊ dsíiˊ e jné'rˋ, jo̱ba' ni'uíiñˉ dseaˋ i̱ lafa' tiuungˉ.
43009040	Jo̱ mɨ˜ tɨˊ lɨ˜ canúuˉ e jo̱ co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo i̱ niteáangˉ có̱o̱'˜ Jesús ie˜ jo̱, jo̱ba' cajmɨngɨ́'rˉ dseaˋ do jo̱ cajíñ'ˉ: —Jo̱, ¿su jnea'ˆ lɨ́ɨˊnaa' lafa' dseaˋ tiuumˉ jóng?
43009041	Jo̱ba' cañíiˋ Jesús quiáiñ'ˉ do calé'ˋ catú̱ˉ jo̱ casɨ́'ˉreiñ': —Faco̱' 'nʉ́'ˋ lɨ́ɨngˊna' lafa' dseaˋ tiuungˉ, jo̱ba' jaˋ e dseeˉ ooˉna' quiá'ˉ lají̱i̱'˜ dseeˉ quíiˉna' jóng. Jo̱guɨ dsʉco̱' 'nʉ́'ˋ ɨˊ óoˊna' e lafa' jné'ˋba', jo̱ba' seabˋ dseeˉ quíiˉna'.
43010001	Jo̱ mɨ˜ cangɨ́ˋ jo̱, casɨ́'ˉguɨ Jesús jaléng'ˋ i̱ dseaˋ i̱ caseáng'ˊ do jo̱ cajíñ'ˉ: —E laba' iin˜n jmɨtaaˆ óoˊna', e doñiˊ i̱i̱ˋ dseaˋ i̱ iing˜ nicuá'ˉ iáˋ fɨˊ lɨ˜ sɨjnɨ́ɨngˇ jo'se'ˋ quiéˉe jo̱ jaˋ 'nó'rˊ e ningɨ́iñˉ fɨˊ o'iáˋ quiá'ˉ e iáˋ do, jo̱ba' i̱ dseaˋ íˋ lɨ́ɨiñˊ jaangˋ ɨ̱ɨ̱ˋ i̱ 'léeˊ.
43010002	Jo̱ dsʉ' i̱ dseaˋguɨ i̱ íˋ fɨˊ o'iáˋ quiá'ˉ e iáˋ do, jo̱ba' dseaˋ íˋ lɨ́ɨiñˊ jaangˋ i̱ jmóoˋ íˆ røøˋ jo'se'ˋ quiá'ˉ.
43010003	Jo̱guɨ i̱ dseaˋ i̱ jmóoˋ íˆ jnɨ́ˆ e lɨ˜ teáang'˜ i̱ jo'se'ˋ do, náaˊbre o'iáˋ e laco̱' ningɨ́ngˉ i̱ dseaˋ i̱ jmóoˋ íˆ guiʉ́ˉ i̱ jo'se'ˋ do. Jo̱ i̱ dseaˋ i̱ jmóoˋ íˆ guiʉ́ˉ i̱ jo'se'ˋ do nitǿ'rˋ lajaangˋ lajaangˋ i̱ jo'se'ˋ do quiá'rˉ lɨ́'ˆ laco̱' la siiñ'ˋ do, jo̱ jaléng'ˋ i̱ jo'se'ˋ do nɨcuíiˋbre' luu˜ i̱ fii˜re' do. Jo̱ i̱ fii˜re' do uǿømˋbre i̱ jo'se'ˋ do e laco̱' dsijéengˊneiñ' fɨˊ jee˜ mó'ˋ.
43010004	Jo̱ mɨ˜ cató'ˊ e uøøiñ'ˋ do lajaléng'ˋne', jo̱ba' 'ñiab'ˊ i̱ dseaˋ do quie̱rˊ nifɨˊ quiá'ˉ i̱ jó'ˋ quiá'rˉ do, jo̱ lajo̱b nidsilíingˉ i̱ jo'se'ˋ do laco̱' ngóoˊ fii˜re', co̱' guiʉ́bˉ nɨcuíimˋbre' luu˜ dseaˋ do.
43010005	Jo̱ dsʉ' jaléng'ˋ i̱ jo'se'ˋ do jaˋ dsiqui̱'ˊre' dseaˋ i̱ jaˋ cuíingˋne', co̱' lɨ́'ˆ lɨˊ cuí̱i̱ˋbre' mɨ˜ níingˉne' i̱ dseaˋ la'íˋ, co̱' jaˋ cuíiˋre' luu˜ i̱ dseaˋ la'íˋ.
43010006	Jo̱ Jesús casɨ́'rˉ i̱ dseaˋ do có̱o̱'˜ júuˆ lana, jo̱ dsʉ' i̱ dseaˋ do jaˋ cangáiñ'ˋ e˜ guǿng'ˋ e júuˆ e casɨ́'ˉ Jesús i̱ dseaˋ do ie˜ jo̱.
43010007	Jo̱ lalab casɨ́'ˉguɨ Jesús i̱ dseaˋ do jo̱ cajíñ'ˉ: —E laba' jmɨtaaˆ óoˊna': Jnea˜ lɨ́ɨnˊn e jnɨ́ˆ quiá'ˉ e iáˋ e lɨ˜ dsitáang'˜ i̱ jo'se'ˋ do.
43010008	Jo̱ jaléng'ˋ i̱ dseaˋ i̱ jmɨgóoˋ i̱ nɨcajalíingˉ lají̱i̱'˜ nʉ́'ˉguɨ e nigáaˊ jnea˜ do, jaléng'ˋ i̱ dseaˋ íˋ lɨ́ɨiñˊ ɨ̱ɨ̱ˋ i̱ 'léeˊ, jo̱ dsʉ' jaléng'ˋ i̱ dseaˋ i̱ lɨ́ɨngˊ lafa' jo'se'ˋ quiéˉe jaˋ calɨjíi'r˜ júuˆ quiá'ˉ dseaˋ do.
43010009	Jo̱ jnea˜ fá'ˋtú̱u̱ e lɨ́ɨnˊn e jnɨ́ˆ do, jo̱ba' jaléng'ˋ dseaˋ i̱ íng'ˋ jnea˜ jo̱guɨ ningɨ́iñˉ fɨˊ e jnɨ́ˆ quiéˉe do, jo̱ba' dseaˋ íˋbing' i̱ nilí'ˋ nileángˋ jee˜ jalé'ˋ dseeˉ quiá'ˉ. Co̱' jaléng'ˋ i̱ dseaˋ do lɨ́ɨiñˊ lafa' jo'se'ˋ quiéˉe i̱ cuǿøngˋ líˋ dsitáang'˜ jo̱guɨ uǿøngˋ jo̱guɨ dsé'ˊbre' e gø'ˊre'.
43010010	’Dsʉ' lají̱i̱'˜ ta˜ quiá'ˉ jaléng'ˋ i̱ ɨ̱ɨ̱ˋ do lɨco̱' jmóorˋ ta˜ uǿøngˋ jaléng'ˋ jo'se'ˋ quiéˉe jo̱guɨ jmóorˋ ta˜ íingˉneiñ' jo̱guɨ jngang'ˊneiñ' cajo̱; jo̱ dsʉ' jnea˜guɨ cagüénˉn fɨˊ jmɨgüíˋ la e lɨ́'ˆ laco̱' nilɨseengˋ dseaˋ cøøngˋ có̱o̱'˜ Fidiéeˇ lata˜ dseáng'ˉ lɨ́'ˆ laco̱' sɨ'íˆ.
43010011	Jo̱ jnea˜ lɨ́ɨnˊn jaangˋ dseaˋ i̱ jmóoˋ íˆ guiʉ́ˉ jo'se'ˋ quiá'ˉ, jo̱ cartɨˊ jáam'˜ 'ñiá'ˋa e laco̱' jaˋ ni'íingˉ jí̱i̱'˜ jaangˋ i̱ jo'se'ˋ quiéˉe do.
43010012	Jo̱ dsʉ' i̱ dseaˋguɨ i̱ jaˋ jíi'˜ e ta˜ jo̱, jo̱ lɨco̱' lɨ́ˋ dsíirˊ jí̱i̱'˜ e 'léem'˜bre, jo̱ba' fɨng caguiéˉ jaangˋ ie'dsinúuˆ lajeeˇ e nírˋ i̱ jo'se'ˋ do jo̱ cuí̱i̱ˋbre jóng, jo̱ dob tiúuiñˆ i̱ jo'se'ˋ do. Jo̱ lajo̱b jmóorˋ, co̱' jaˋ lɨ́ɨiñˊ dseáng'ˉ i̱ dseaˋ i̱ níˋ guiʉ́ˉ jo'se'ˋ jo̱guɨ co̱' o̱' jo'se'ˋ quiá'ˉguɨr cajo̱. Jo̱ba' cuø'ˊbre fɨˊ i̱ ie'dsinúuˆ do e nijmeáng'ˋne' jo̱guɨ nicúng'ˊne' i̱ jo'se'ˋ do jo̱guɨ e nisojǿngˉ i̱ caguiaangˉguɨ do fɨˊ la fɨˊ na.
43010013	Jo̱ tiúumˉ i̱ dseaˋ do i̱ jo'se'ˋ do, co̱' lɨco̱' lɨ́ˋ dsíirˊ cuubˉ, jo̱ jaˋ eeˋ fɨ'íˆ óorˋ quiá'ˉ i̱ jó'ˋ i̱ jéeiñˋ do.
43010014	’Jo̱ fɨ́ɨˉtú̱u̱ 'nʉ́'ˋ e jnea˜ lɨ́ɨnˊn jaangˋ dseaˋ i̱ jmóoˋ íˆ guiʉ́ˉ jo'se'ˋ quiá'ˉ. Jo̱ lɨ́'ˆ laco̱' Tiquiéˆe guiʉ́bˉ cuíiñˋ jnea˜, jo̱ba' lajo̱b jnea˜ cajo̱ guiʉ́bˉ cuíinˋnre; jo̱guɨ lajo̱bɨ cajo̱ guiʉ́bˉ cuíingˋ jnea˜ jaléng'ˋ i̱ lɨ́ɨngˊ lafa' jo'se'ˋ quiéˉe, jo̱ba' lajo̱b cajo̱ jaléng'ˋ íˋ guiʉ́bˉ cuíingˋre' jnea˜. Jo̱guɨ jnea˜, cartɨˊ jáam'˜ 'ñiá'ˋa e nijúunˉn uíi'˜ jaléng'ˋ íˋ e laco̱' jaˋ ni'íingˉne'.
43010016	Jo̱ dsʉ' seemˋbɨ dseaˋ i̱ nabɨ nilíingˉ lafa' jo'se'ˋ quiéˉe i̱ ngɨˊ fɨˊ caluuˇbɨ lana. Jo̱ co̱' jaˋ mɨˊ lɨ́ɨiñˊ dseaˋ quiéˉe, jo̱ba' 'néˉ nitǿøˆbaar cajo̱. Jo̱ jaléng'ˋ i̱ dseaˋ i̱ nɨlɨ́ɨngˊ lafa' jo'se'ˋ quiéˉe do nilɨnʉ́ʉ'˜bre júuˆ quiéˉe, jo̱ba' co̱o̱bˋ 'lé'ˋ ni'uíiñˉ lajeeˇ lajɨɨiñˋ, jo̱ jí̱i̱'˜ jneab˜ dseaˋ nijmee˜e íˆ írˋ.
43010017	’Jo̱ Tiquíˆii' eáamˊ 'neáaiñˋ jnea˜ co̱' nijáang'˜ 'ñiá'ˋa e nijúunˉn e laco̱' nijí̱'ˊtú̱u̱ calé'ˋ catú̱ˉ.
43010018	Jo̱ jí̱i̱'˜ jaangˋ dseaˋ seaˋ fɨˊ quiá'rˉ e nijngáiñ'ˉ jnea˜, co̱' 'ñiá'ˋbaa dseaˋ cuǿøˉø fɨˊ 'ñiá'ˋa e nilíinˉn lajo̱, co̱' seabˋ fɨˊ quiéˉe e nijáang'˜ 'ñiá'ˋa e nijúunˉn jo̱guɨ e nijmee˜e e nijí̱'ˊtú̱u̱ cajo̱, co̱' lajo̱b ta˜ caquiʉ'ˊ Tiquiéˆe.
43010019	Jo̱ mɨ˜ tɨˊ lɨ˜ canúuˉ dseaˋ Israel lají̱i̱'˜ júuˆ quiá'ˉ Jesús, caléb'ˋ catú̱ˉ canaaiñˋ e joˋ sɨ́ɨiñˋ røøˋ uíi'˜ e júuˆ e canúurˉ do.
43010020	Jo̱ba' fɨ́ɨmˊbre lajeeˇ la'ó'ˋ írˋ canaaiñˋ sɨ́ɨiñˋ jo̱ sɨ́'ˋ rúiñ'ˋ lala: —¿Jialɨ'ˊ já'ˉ nuuˋna' júuˆ quiá'ˉ i̱ Jesús na? Co̱' i̱ 'lɨm'ˆ iuungˉ dsíiñ'ˊ na. ¡Jaangˋ dseaˋ ngaamˋ lɨ́ɨiñ'ˊ na!
43010021	Jo̱ dsʉ' i̱ lɨɨng˜guɨ i̱ dseaˋ do fé'rˋ jo̱ jíñ'ˉ: —Jí̱i̱'˜ jaangˋ dseaˋ lí'rˋ fé'rˋ dseáng'ˉ laco̱' fé'ˋ i̱ dseañʉ'ˋ na faco̱' já'ˉ e iuungˉ i̱ 'lɨng'ˆ dsíirˊ. Co̱' jí̱i̱'˜ jaangˋ dseaˋ i̱ iuungˉ i̱ 'lɨng'ˆ dsíiˊ lí'rˋ jmérˉ e nilɨjné'ˋ jaangˋ dseaˋ tiuungˉ laco̱'guɨ cajméeˋ i̱ dseañʉ'ˋ na.
43010022	Jo̱ co̱o̱ˋ née'˜ mɨ˜ cangɨ́ˋguɨ lajo̱, co̱o̱ˋ e ji̱i̱ˋ güíiˉ lajeeˇ e jmóoˋ dseaˋ Israel jmɨɨ˜ e jmiguiéng'ˊ dsíirˊ e calɨgüeang'ˆtu̱ calé'ˋ catú̱ˉ e guá'ˉ fé'ˋ quiá'rˉ e si'ˊ fɨˊ Jerusalén, co̱' lamɨ˜ jéengˊguɨ gabˋ cajméeˋ dseaˋ fɨˊ dsíiˊ jo̱;
43010023	jo̱ ie˜ jo̱, dob táangˋ Jesús fɨˊ co̱o̱ˋ ni'nʉ́ʉˊ quiá'ˉ e guá'ˉ fé'ˋ do, jo̱ tá'ˉ co̱o̱ˋ íing'˜ ngɨrˊ e fɨˊ co̱o̱ˋ ni'nʉ́ʉˊ quiá'ˉ e guá'ˉ do, fɨˊ lɨ˜ siiˋ ni'nʉ́ʉˊ quiá'ˉ 'lɨɨ˜ yʉ́ʉ'˜ Salomón.
43010024	Jo̱ lajeeˇ ngɨˊ Jesús dob mɨ˜ carɨ̱́ɨ̱ˋ dseaˋ Israel fɨˊ lɨ˜ siñ'ˊ, jo̱ cajmɨngɨ́'rˉ dseaˋ do lala: —Jo̱ ¿lɨ˜ catɨˊ nijmée'ˆ júuˆ røøˋ e su 'nʉˋ dseaˋ i̱ casíingˋ Fidiéeˇ fɨˊ la e lɨn'ˊ Dseaˋ Jmáangˉ i̱ sɨjeengˇ jnea'ˆ do i̱ nicá̱ˋ nifɨˊ quíˉii'? Jo̱ lana jmeeˉdu júuˆ, ¿su 'nʉˋ íˋ?
43010025	Jo̱ba' cañíiˋ Jesús quiá'ˉ i̱ dseaˋ Israel do jo̱ casɨ́'ˉreiñ': —Nɨcafɨ́ɨˉbɨ́ɨ 'nʉ́'ˋ e íbˋ jnea˜, jo̱ dsʉ' 'nʉ́'ˋ jaˋ já'ˉ calɨ́ngˉna' júuˆ quiéˉe. Co̱' jaléb'ˋ e nɨcañíiˉ 'nʉ́'ˋ e nɨcajméˉe, jmóoˋo la'eáangˊ có̱o̱'˜ ta˜ huɨ̱́'ˋ quiá'ˉ Tiquiéˆe, jo̱ lajalé'ˋ e jo̱ cuøˊ li˜ e íbˋ dseáng'ˉ lɨ́ɨnˊn;
43010026	jo̱ dsʉ' 'nʉ́'ˋ jaˋ já'ˉ lɨ́ɨngˋna' e íbˋ jnea˜, co̱' jaˋ lɨ́ɨngˊna' lafa' jo'se'ˋ quiéˉe.
43010027	Co̱' i̱ dseaˋ i̱ lɨ́ɨngˊ lafa' jo'se'ˋ quiéˉe do nɨcuíiˋbre lúuˋu, jo̱guɨ jnea˜ nɨcuíimˋbaare' cajo̱, jo̱ba' dseaˋ íˋ jneab˜ dsiqui̱'ˊre'.
43010028	Co̱' jnea˜ cuǿøˉbaa jaléng'ˋ i̱ dseaˋ íˋ e seeiñˋ cøøngˋ có̱o̱'˜ Fidiéeˇ lata˜, jo̱ jaˋ tó̱o̱ˋ jmɨɨ˜ fa' ni'náiñˋ quiá'ˉ Fidiéeˇ o̱'guɨ fa' quɨ́'ˉ jmɨɨ˜ e i̱i̱ˋ nijéng'ˉtu̱' jaléng'ˋ i̱ dseaˋ íˋ fɨˊ jaguóoˋo.
43010029	Jo̱ lají̱i̱'˜ e nɨcangɨ́ɨnˋn e nɨcacuø'ˊ Tiquiéˆe jnea˜, e jo̱ lɨ́ɨˊ e niingˉguɨ eáangˊ lajeeˇ lajalé'ˋ, jo̱ jí̱i̱'˜ jaangˋ dseaˋ quɨ́ɨ'r˜ jmɨɨ˜ fa' e niguí'ˉguɨr e jo̱.
43010030	Jo̱ jnea˜ có̱o̱'˜guɨ Tiquiéˆe jaamˋ dseaˋ lɨ́ɨˊnaa'.
43010031	Jo̱ mɨ˜ canúuˉ dseaˋ Israel lají̱i̱'˜ e cajíng'ˉ Jesús, jo̱ba' casɨtɨ́ɨrˊ cu̱u̱˜ calé'ˋ catú̱ˉ e lamɨ˜ iiñ˜ niquiúiñ'ˉ dseaˋ do cartɨˊ nijngáng'ˉneiñ'.
43010032	Jo̱ lalab cajíng'ˉ Jesús quiá'ˉ i̱ dseaˋ Israel do jo̱ casɨ́'ˉreiñ': —Jmiguiʉbˊ jalé'ˋ e quɨ́ɨ'˜ɨ jmɨɨ˜ e nɨcajméˉe jee˜ 'nʉ́'ˋ la'eáangˊ có̱o̱'˜ güea'ˆ quiá'ˉ Tiquiéˆe. Jo̱ lajeeˇ lajalé'ˋ e jo̱, ¿jnang˜ e catɨ́ɨngˉ e nijngáng'ˆna' jnea˜ có̱o̱'˜ layaang˜ cu̱u̱˜?
43010033	Jo̱ba' lalab cañíiˋ dseaˋ Israel quiá'ˉ Jesús jo̱ cajíñ'ˉ: —Jaˋ ɨˊ dsiˋ jnea'ˆ e nijngáng'ˆnaa' 'nʉˋ uíi'˜ jalé'ˋ e guiʉ́ˉ e nɨcajmee'ˉ do, co̱' nijméˆnaa' lajo̱ uíi'˜ e gabˋ lɨ́ɨˊ e júuˆ e fó'ˋ na fɨˊ quiniˇ Fidiéeˇ. Co̱' 'nʉˋ jí̱i̱'˜ dseaˋ jmɨgüíbˋ lɨn'ˊ, jo̱guɨ iin'˜ jmée'ˆ e røøbˋ cǿøn'ˋ có̱o̱'˜ Fidiéeˇ.
43010034	Jo̱ba' lalab cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Jo̱ lalab fé'ˋ Fidiéeˇ fɨˊ ni˜ júuˆ quiʉ'ˊ ta˜ quiá'rˉ: “Jnea˜ fá'ˋa e 'nʉ́'ˋ lɨ́ɨngˊna' laco̱' diée˜.”
43010035	Jo̱ nɨne˜baa' røøˋ lají̱i̱'˜ e fé'ˋ e fɨˊ ni˜ jiˋ quiá'ˉ Fidiéeˇ do e jaˋ cuǿøngˋ fé'ˆnaa' e o̱' já'ˉ; jo̱ e fɨˊ ni˜ e júuˆ do quiá'ˉ Fidiéeˇ fé'ˋ e jaléng'ˋ dseaˋ có̱o̱'˜ i̱ casíingˋ Fidiéeˇ júuˆ quiá'rˉ lɨ́ɨiñˊ laco̱' diée˜.
43010036	Jo̱ co̱' Fidiéebˇ dseaˋ caguíñ'ˋ jnea˜ jo̱guɨ casíiñˋ jnea˜ fɨˊ jmɨgüíˋ la, jo̱ba', ¿jial cuǿøngˋ fo'ˆ 'nʉ́'ˋ e jnea˜ fá'ˋa júuˆ e gaˋ fɨˊ quiniˇ Fidiéeˇ mɨ˜ fá'ˋa e Jó̱o̱ˊ dseaˋ íbˋ lɨ́ɨnˊn?
43010037	Jo̱ jaˋ já'ˉ güɨlíingˋna' jnea˜ song jnea˜ jaˋ jmóoˋo dseáng'ˉ laco̱' la jmóoˋ Tiquiéˆe.
43010038	Jo̱guɨ dsʉ' song jmóoˋbɨ́ɨ e quɨ́ɨ'˜ɨ jmɨɨ˜ do e nañiˊ fa' jaˋ já'ˉ lɨ́ɨngˋna' jnea˜, jo̱ba' lɨ́'ˆ já'ˉ güɨlíingˋna' có̱o̱'˜ jalé'ˋ e quɨ́ɨ'˜ jmɨɨ˜ do e laco̱' nilɨñíˆna' e jaamˋ dseaˋ lɨ́ɨngˊ jnea˜ có̱o̱'˜ Tiquiéˆe, jo̱guɨ lajo̱bɨ írˋ có̱o̱'˜ jnea˜ cajo̱.
43010039	Jo̱ mɨ˜ canúuˉ dseaˋ Israel lají̱i̱'˜ e cajíng'ˉ Jesús do, jo̱ba' caléb'ˋ catú̱ˉ lamɨ˜ iiñ˜ e nisáiñ'ˊ dseaˋ do, jo̱ dsʉ' dseaˋ do dsifɨbˊ caleáangˋ 'ñia'rˊ.
43010040	Jo̱ mɨ˜ cangɨ́ˋ jo̱, caquɨm'ˉtu̱ Jesús fɨˊ lɨ́'ˆ lɨˊ 'ngóo'˜ guaˋ Jordán, jo̱ fɨˊ dob caje̱rˊ e fɨˊ lɨ˜ caseáangˋ Juan jmɨɨ˜ jaléng'ˋ dseaˋ lamɨ˜ jéengˊguɨ.
43010041	Jo̱ lajeeˇ táangˋ Jesús fɨˊ jo̱, i̱ fɨ́ɨmˊ dseaˋ cangolíingˆ e iiñ˜ ninúrˉ júuˆ quiá'ˉ dseaˋ do, jo̱ lalab fé'ˋ i̱ dseaˋ íˋ: —E jáb'ˉ e i̱ Juan do jaˋ cajméerˋ jí̱i̱'˜ co̱o̱ˋ e li˜ e quɨ́ɨ'r˜ jmɨɨ˜ lajeeˇ cateáaiñˋ fɨˊ jmɨgüíˋ la, jo̱ dsʉ' lajaléb'ˋ e cajíñ'ˉ uii˜ quiá'ˉ i̱ dseañʉ'ˋ la, dseáng'ˉ jáb'ˉ.
43010042	Jo̱ba' ie˜ jo̱ i̱ fɨ́ɨmˊ dseaˋ i̱ já'ˉ calɨ́ngˉ júuˆ quiá'ˉ Jesús e fɨˊ jo̱.
43011001	Jo̱ mɨ˜ cangɨ́ˋguɨ lajo̱, lajeeˇ e táamˋbɨ Jesús fɨˊ jo̱, jo̱ ie˜ jo̱ niseengˋ jaangˋ dseañʉ'ˋ i̱ siiˋ Lázaro có̱o̱'˜guɨ gángˉguɨ dseamɨ́ˋ rúiñ'ˋ, jaangˋ i̱ siiˋ Yáˆ jo̱guɨ jaangˋ i̱ siiˋ Marta, jo̱ lajɨˋ gaaiñ'ˋ do seeiñˋ fɨˊ co̱o̱ˋ fɨɨˋ lɨ˜ siiˋ Betania. Jo̱ ie˜ jo̱ guiáang'˜ ráangˋ Lázaro e dsée'r˜.
43011002	Jo̱ i̱ dseamɨ́ˋ i̱ siiˋ Yáˆ i̱ rúng'ˋ Lázaro, íbˋ i̱ ca'éeˉ jmɨɨˋ jmeafɨɨˋ tɨɨˉ Jesús jo̱guɨ cajmiquiʉ̱́'rˉ có̱o̱'˜ jñʉguir˜ tɨɨˉ dseaˋ do lamɨ˜ jéengˊguɨ.
43011003	Jo̱ co̱' eáamˊ dsée'˜guɨ Lázaro, jo̱ba' i̱ dseamɨ́ˋ rúiñ'ˋ i̱ gángˉ do casíiñˋ júuˆ fɨˊ lɨ˜ táangˋ Jesús, jo̱ lalab júuˆ quie̱ˊ i̱ dseaˋ do quiá'ˉ Jesús: —E lab júuˆ quie̱e̱ˉ, e i̱ dseaˋ i̱ seengˋ røøˋ có̱o̱'˜ do i̱ eáamˊ 'neáan'ˋ do i̱ siiˋ Lázaro eáamˊ lɨ́ɨiñˊ lana.
43011004	Jo̱ dsifɨˊ mɨ˜ canúuˉ Jesús e jo̱, jo̱ba' lalab cañíirˋ quiá'ˉ i̱ dseaˋ do: —Jo̱ e jmohuɨ́ɨˊ e lɨ́iñ'ˉ do jaˋ nijéngˉ írˋ fɨˊ ni˜ 'móˉ, co̱' e jo̱ nilɨ'íingˆ ta˜ e lɨ́'ˆ laco̱' nilɨñiˊ dseaˋ jial tíiˊ 'gøng'ˊ Fidiéeˇ, jo̱guɨ laco̱' nilɨñiˊ dseaˋ cajo̱ jial tíiˊ 'gøng'ˊ jnea˜, dseaˋ lɨ́ɨnˊn Jó̱o̱ˊ dseaˋ do.
43011005	Jo̱ doñiˊ fa' eáamˊ 'neáangˋ Jesús i̱ dseamɨ́ˋ i̱ siiˋ Marta do jo̱guɨ i̱ siiˋ Yáˆ jo̱guɨ i̱ dseañʉ'ˋ i̱ siiˋ Lázaro do,
43011006	dsʉ' jaˋ cangórˉ dsifɨˊ fɨˊ quiáiñ'ˉ do mɨ˜ calɨñirˊ e nɨráangˋ i̱ Lázaro do dsée'r˜, jo̱ cajmɨ'ɨɨm˜bɨ 'ñia'rˊ tú̱ˉ jmɨɨ˜guɨ e fɨˊ lɨ˜ táaiñˋ do.
43011007	Jo̱ mɨ˜ cangɨ́ˋ e tú̱ˉ jmɨɨ˜ do, jo̱ba' lalab casɨ́'ˉ Jesús i̱ dseaˋ quiá'rˉ do: —Máˉtú̱u̱' fɨˊ lɨ˜ se̱'ˊ Judea.
43011008	Jo̱ba' cañíiˋ i̱ dseaˋ íˋ quiá'ˉ Jesús, jo̱ casɨ́'rˉ dseaˋ do: —Tɨfa'ˊ, jaˋ mɨˊ ngóoˊbɨ eáangˊ e jaléng'ˋ dseaˋ Israel i̱ seengˋ fɨˊ jo̱ lamɨ˜ iiñ˜ nijngáiñ'ˉ 'nʉˋ có̱o̱'˜ layaang˜ cu̱u̱˜, jo̱ 'nʉˋ caléb'ˋ catú̱ˉ iin'˜ guó'ˆ fɨˊ jo̱.
43011009	Jo̱ba' cañíiˋ Jesús quiá'ˉ i̱ dseaˋ quiá'rˉ do jo̱ casɨ́'ˉreiñ': —E jáb'ˉ e seaˋ guitu̱ˊ oor˜ lajeeˇ e jmɨ́ɨˋ; co̱fa' jaangˋ dseaˋ ngɨrˊ lajeeˇ e jmɨ́ɨˋ do, jo̱ba' jaˋ dseáang'˜ niquiúiñ'ˉ, co̱' jneábˋ lɨ˜ ngɨrˊ;
43011010	jo̱ dsʉ' song jaangˋ dseaˋ ngɨrˊ fɨˊ co̱o̱ˋ lɨ˜ nʉʉˋ, jo̱ba' quiung'ˊ guiáamˊbre ngɨrˊ, co̱' jaˋ seaˋ jɨˋ có̱o̱'˜ e cuøˊ e jneáˋ lɨ˜ ngɨrˊ.
43011011	Jo̱ mɨ˜ cangɨ́ˋ e café'rˋ e júuˆ na, jo̱ cajíng'ˉguɨr casɨ́'rˉ i̱ dseaˋ quiá'rˉ do: —I̱ dseaˋ rú'ˋuu' i̱ siiˋ Lázaro do nɨcaquiam'ˉbre, jo̱ dsʉ' lana ninii˜i e nijmijnéeˋtú̱u̱ dsíiˊbre.
43011012	Jo̱ba' cañíiˋ i̱ dseaˋ quiá'ˉ Jesús do, jo̱ cajíñ'ˉ casɨ́'rˉ dseaˋ do: —Fíiˋnaa', jo̱ laco̱' fó'ˋ na e nɨcaquiam'ˉ i̱ dseañʉ'ˋ íˋ, jo̱ba' e jo̱ cuøˊ li˜ e nitíim'˜tu̱r.
43011013	Jo̱ dsʉ' cajíng'ˉ Jesús lado co̱' e nɨnicajúmˉ i̱ Lázaro do, jo̱guɨ i̱ dseaˋ quiá'rˉ do ɨˊ dsíirˊ e já'ˉba' e lɨ́'ˆ güɨɨmˋ Lázaro lɨ́'ˆ laco̱'guɨ jí̱i̱'˜ e nɨcajíng'ˉ dseaˋ do.
43011014	Jo̱ba' cajíng'ˉ Jesús casɨ́'rˉ i̱ dseaˋ quiá'rˉ do dseáng'ˉ lajang'ˉ jo̱ casɨ́'ˉreiñ': —Lana nɨráangˋ Lázaro 'lɨɨm˜bre.
43011015	Jo̱ guiʉ́ˉguɨ quíiˉ 'nʉ́'ˋ e jaˋ mɨˊ ngóoˊo fɨˊ do latɨˊ lana, co̱' lajo̱ba' e já'ˉguɨ nilíingˋna' júuˆ quiéˉe, jo̱ba' eáamˊ iáangˋ dsiiˉ.Jo̱ lanaguɨba' dséˆee' fɨˊ quiá'rˉ.
43011016	Jo̱ i̱ dseaˋ quiá'ˉ Jesús i̱ siiˋ Tomás i̱ lɨneang'ˆ dseaˋ suung˜ mɨ˜ canúurˉ lají̱i̱'˜ e júuˆ jo̱, jo̱ba' casɨ́'rˉ i̱ dseaˋ rúiñ'ˋ i̱ caguiaangˉguɨ do lala: —Máˉaa' jneaa˜aa' có̱o̱'r˜ cajo̱, jo̱ song cajnga'ˊ dseaˋ quiá'rˉ, jo̱ba' la quie̱ˊ jneaa˜aab' nijú̱u̱ˉnaa' có̱o̱'r˜ cajo̱.
43011017	Jo̱ mɨ˜ caguiéˉ Jesús co̱lɨɨng˜ có̱o̱'˜ dseaˋ quiá'rˉ e fɨˊ Betania e fɨˊ lɨ˜ cajúngˉ i̱ Lázaro do, jo̱ nɨngóoˊ quiʉ̱́ˋ jmɨɨb˜ e nɨca'ángˉ dseaˋ do mɨ˜ caguilíiñˉ fɨˊ jo̱.
43011018	Jo̱ e fɨɨˋ e siiˋ Betania do jaˋ huí̱i̱ˉ néeˊ laco̱'guɨ Jerusalén, co̱' tíibˊjiʉ jí̱i̱'˜ la 'nɨˊ kilómetro,
43011019	jo̱ba' fɨ́ɨmˊ dseaˋ Israel i̱ neáangˊ fɨˊ jo̱ cangolíiñˆ e cango'eerˇ i̱ Marta do có̱o̱'˜guɨ Yáˆ e laco̱' jaˋ lɨiñ'ˊ do fɨ'íˆ uii˜ quiá'ˉ e cajúngˉ i̱ rúiñ'ˋ i̱ siiˋ Lázaro do.
43011020	Jo̱ mɨ˜ calɨñiˊ Marta e nɨngóoˊ Jesús fɨˊ do, jo̱ba' cagüɨ'ɨ́ɨrˊ e cangojmijíñ'ˊ dseaˋ do; jo̱guɨ i̱ Yáˆ rúiñ'ˋ do, dob caje̱rˊ fɨˊ sɨnʉ́ʉˆ lajeeˇ jo̱.
43011021	Jo̱ba' mɨ˜ cajíng'ˊ i̱ Marta do Jesús, lalab casɨ́'rˉ dseaˋ do jo̱ cajíñ'ˉ: —Fa' jiʉ˜guɨ mɨ˜ cagüén'ˉ jéengˊguɨjiʉ fɨˊ la, jo̱ba' jaˋ cajúngˉ i̱ rún'ˋn do jóng faco̱' lajo̱.
43011022	Jo̱ dsʉ' tab˜ dsiiˉ e quɨ́b'ˉ jmɨɨ˜ e nijmɨcó̱o̱'˜ Fidiéeˇ jnea˜ song nimɨ́ɨ'˜ɨre lajo̱, co̱' doñiˊ eeˋ e mɨ́ɨ'˜ 'nʉˋ dseaˋ do, dseáng'ˉ ngɨ́ɨmˋba'.
43011023	Jo̱ba' cañíiˋ Jesús quiá'ˉ i̱ dseamɨ́ˋ do jo̱ casɨ́'ˉreiñ': —Nijí̱b'ˊtu̱ i̱ rún'ˋ do.
43011024	Jo̱ba' cañíiˋ i̱ dseamɨ́ˋ do quiá'ˉ Jesús jo̱ cajíñ'ˉ: —Jáb'ˉ, nɨñiˋbaa e jo̱ e nijí̱b'ˊtu̱ i̱ rún'ˋn do mɨ˜ nitɨ́ˉ í'ˋ e nijí̱'ˊtu̱ jaléng'ˋ 'lɨɨ˜ mɨ˜ tɨˊ lɨ˜ jo̱.
43011025	Jo̱ mɨ˜ cangɨ́ˋ jo̱, lalab cañíiˋtu̱ Jesús quiá'ˉ i̱ dseamɨ́ˋ do jo̱ casɨ́'ˉreiñ': —Jneab˜ dseaˋ i̱ cuøˊ e jí̱'ˋ dseaˋ, jo̱guɨ e nijí̱'ˊtu̱r mɨ˜ ningɨ́ˋ e nijúuiñˉ. Jo̱ba' jaléng'ˋ i̱ dseaˋ i̱ já'ˉ lɨ́ɨngˋ júuˆ quiéˉe, jo̱ nañiˊ fa' júungˉ jí̱i̱'˜ ngúuˊ táaiñˋ, dsʉ' jaˋ tó̱o̱ˋ jmɨɨ˜ fa' ni'náiñˋ e seeiñˋ cøøngˋ có̱o̱'˜ Fidiéeˇ;
43011026	jo̱guɨ jaléng'ˋ dseaˋ i̱ já'ˉ lɨ́ɨngˋ júuˆ quiéˉe jo̱guɨ e seemˋbɨr mɨ˜ tɨˊ lɨ˜ jo̱, jo̱ba' jaˋ tó̱o̱ˋ jmɨɨ˜ fa' ni'náiñˋ e seeiñˋ cøøngˋ có̱o̱'˜ Fidiéeˇ cajo̱. Jo̱ba' ¿su já'ˉ lɨ́ɨn'ˋ jalé'ˋ e júuˆ e fɨ́ɨˉɨ 'nʉˋ la?
43011027	Jo̱ba' cañíiˋ i̱ dseamɨ́ˋ do quiá'ˉ Jesús jo̱ casɨ́'rˉ dseaˋ do lala: —Lajo̱b lɨ́ɨˊ, Fíiˋi, dseáng'ˉ jáb'ˉ lɨ́ɨngˋ jnea˜ e 'nʉbˋ lɨn'ˊ i̱ Jó̱o̱ˊ Fidiéeˇ camɨ́ɨng'˜ i̱ sɨjeengˇ jnea'ˆ i̱ nijáaˊ fɨˊ jmɨgüíˋ la i̱ nicá̱ˋ nifɨˊ quíˉii'.
43011028	Jo̱ mɨ˜ cangɨ́ˋ e sɨ́ɨngˋ Marta có̱o̱'˜ Jesús, caquɨm'ˉbre e cangotéerˋ i̱ rúiñ'ˋ i̱ siiˋ Yáˆ do. Jo̱ mɨ˜ caguiéiñ'ˉ fɨˊ quiá'rˉ, lalab casɨ́'rˉ i̱ rúiñ'ˋ do lɨ˜ jaˋ núuˋ dseaˋ jo̱ cajíñ'ˉ: —Dob guiing˜ i̱ tɨfa'ˊ do, jo̱ 'nʉbˋ tǿ'rˋ lana.
43011029	Jo̱ba' dsifɨˊ mɨ˜ canúuˉ Yáˆ e júuˆ jo̱, ladsifɨˊ lanab cagüɨ'ɨ́ɨrˊ jo̱ cangórˉ fɨˊ lɨ˜ tǿ'ˋ Jesús írˋ.
43011030	Jo̱ Jesús jaˋ mɨˊ ca'íˉbɨr e fɨˊ jee˜ fɨɨˋ do, co̱' dobɨ guiiñ˜ e fɨˊ lɨ˜ cajíng'ˊ rúiñ'ˋ có̱o̱'˜ i̱ Marta do.
43011031	Jo̱ mɨ˜ tɨˊ lɨ˜ calɨlí'ˆ i̱ dseaˋ Israel i̱ caguilíingˉ cango'eeˇ írˋ e laco̱' jaˋ lɨiñ'ˊ do fɨ'íˆ, jo̱ mɨ˜ cangárˉ e cagüɨ'ɨ́ɨˊ i̱ Yáˆ do lajmɨnáˉ e fɨˊ dsíiˊ sɨnʉ́ʉˆ quiá'rˉ do, jo̱ba' cangolíimˉbre tɨ'leáaiñˊ cajo̱ laco̱' ngóoˊ i̱ dseamɨ́ˋ do, co̱' ɨˊ dsíirˊ e ngóiñ'ˉ do ngoquíi'˜bre e fɨˊ lɨ˜ ca'ángˉ i̱ 'lɨɨ˜ rúiñ'ˋ do.
43011032	Jo̱ mɨ˜ tɨˊ lɨ˜ caguiéˉ i̱ Yáˆ do fɨˊ lɨ˜ sing'ˊ Jesús, ladsifɨˊ lanab casí'rˋ uǿˉ jnir˜ fɨˊ quiniˇ dseaˋ do jo̱ casɨ́'rˉ dseaˋ do lala jo̱ cajíñ'ˉ: —Faco̱' mɨ˜ 'nʉˋ cagüén'ˉ jéengˊguɨjiʉ fɨˊ la, jo̱ba' jaˋ cajúngˉ i̱ 'lɨɨ˜ rún'ˋn do jóng faco̱' lajo̱.
43011033	Jo̱ mɨ˜ tɨˊ lɨ˜ cangáˉ Jesús e quɨ'ˊ i̱ Yáˆ do có̱o̱'˜guɨ jaléng'ˋ i̱ dseaˋ Israel i̱ caguilíingˉ có̱o̱'r˜ do, jo̱ba' eáamˊ calɨcu'ˊ dsíirˊ i̱ dseaˋ do, jo̱guɨ eáamˊbɨ calɨjiuung˜ dsíirˊ cajo̱,
43011034	jo̱ba' cajmɨngɨ́'rˉ jaléng'ˋ i̱ dseaˋ do jo̱ casɨ́'ˉreiñ': —¿Jie˜ fɨˊ lɨ˜ ca'áangˉna' i̱ dseaˋ do? Jo̱ba' cajíng'ˉ jaléng'ˋ i̱ dseaˋ do casɨ́'rˉ Jesús: —Máˉaa' jo̱ madsijǿøˆnaa' fɨˊ jo̱.
43011035	Jo̱ canaangˋ Jesús quɨ'ˊbre cajo̱.
43011036	Jo̱ mɨ˜ calɨlí'ˆ i̱ dseaˋ Israel do e quɨ'ˊ Jesús, jo̱ba' lalab cajíñ'ˉ: —¡Eáamˊ ni'neáangˋ i̱ dseañʉ'ˋ na i̱ 'lɨɨ˜ na!
43011037	Jo̱ dsʉ' jee˜ i̱ dseaˋ Israel do seemˋbing' i̱ fé'ˋ lala: —I̱ nabɨ i̱ dseañʉ'ˋ i̱ cajméeˋ e calɨjné'ˋ i̱ dseaˋ i̱ lamɨ˜ tiuungˉ do, jo̱ jaˋ i̱ ñiˊ jialɨ'ˊ jaˋ cajméerˋ fa' e jaˋ cajúngˉ i̱ dseañʉ'ˋ i̱ nɨca'ángˉ na.
43011038	Jo̱ fɨˊ dsíiˊ tóˋ cu̱u̱b˜ ca'áaiñˉ i̱ 'lɨɨ˜ Lázaro do, jo̱ o'nʉ́ˆ e é̱e̱ˋ do cajníirˊ có̱o̱'˜ co̱o̱ˋ 'looˋ e fe'ˋ. Jo̱ eáamˊ lɨjiuung˜ dsíiˊ Jesús cangoquiéeiñˊ e fɨˊ lɨ˜ ca'ángˉ i̱ 'lɨɨ˜ do.
43011039	Jo̱ lalab cajíñ'ˉ casɨ́'rˉ jaléng'ˋ i̱ dseaˋ i̱ teáangˉ do ie˜ jo̱: —Je̱'ˊna' e 'looˋ e sɨjnɨˊ e o'nʉ́ˆ e é̱e̱ˋ na. Jo̱ dsʉ' mɨ˜ canúuˉ i̱ dseamɨ́ˋ i̱ siiˋ Marta do i̱ rúng'ˋ i̱ 'lɨɨ˜ do e cajíng'ˉ Jesús lado, jo̱ba' lalab casɨ́'rˉ dseaˋ do: —Fíiˋnaa', quiʉ̱́ˋ jmɨɨ˜ nɨngóoˊ e ca'ángˉ i̱ rún'ˋn na, jo̱ lana nɨsɨ'léb'ˋ ngúuˊ táaiñˋ, faa˜aa'.
43011040	Jo̱ lalab cañíiˋ Jesús quiá'ˉ i̱ dseamɨ́ˋ do: —¿Jáˆ mɨˊ cafɨ́ɨˉɨ 'nʉˋ e song dseáng'ˉ já'ˉ lɨ́ɨn'ˋ júuˆ quiéˉe, jo̱ba' nimóˆba' jóng jial tíiˊ laniingˉ 'gøng'ˊ Fidiéeˇ?
43011041	Jo̱ mɨ˜ cangɨ́ˋ jo̱, cajé̱b'ˋ i̱ dseaˋ do e cu̱u̱˜ e sɨjnɨˊ fɨˊ o'nʉ́ˆ é̱e̱ˋ quiá'ˉ i̱ Lázaro do, jo̱guɨ Jesús dsifɨˊ lanab cajǿørˉ fɨˊ yʉ́'ˆ jmɨgüíˋ jo̱ cajíñ'ˉ: —Teaa˜, lana cuǿøˉø 'nʉˋ gui'máang'ˇ, co̱' jáb'ˉ canʉ́ʉ'ˉ júuˆ quiéˉe.
43011042	Jo̱guɨ ñiˋbɨ́ɨ guiʉ́ˉ cajo̱ e contøømˉ já'ˉ nuuˋ 'nʉˋ júuˆ quiéˉe, jo̱ dsʉ' fɨ́ɨˉɨ 'nʉˋ lana e lɨ́'ˆ laco̱' jaléng'ˋ i̱ dseaˋ i̱ teáangˉ la jmɨɨ˜ na nijá'ˉ lɨ́ɨiñˋ e 'nʉbˋ dseaˋ casíin'ˋ jnea˜ fɨˊ jmɨgüíˋ la.
43011043	Jo̱ mɨ˜ cangɨ́ˋ e cajíng'ˉ Jesús e júuˆ na, jo̱ café'rˋ teáˋ jo̱ cajíñ'ˉ: —¡Júuˊ fɨˊ lɨ˜ iuun'ˉ na, Lázaro!
43011044	Jo̱ mɨ˜ calɨ́ˉ e café'ˋ Jesús lajo̱, jo̱ba' dsifɨˊ lanab cagüɨ'ɨ́ɨˊ i̱ dseaˋ i̱ lamɨ˜ 'lɨɨng˜ do, jo̱ laco̱' sɨbé'ˋbɨ 'mɨ'ˊ guotɨɨrˉ, jo̱guɨ nir˜ sɨbé'ˋ co̱o̱ˋ jmáang'˜ 'mɨ'ˊ. Jo̱ mɨ˜ cangɨ́ˋ jo̱, lalab cajíng'ˉ Jesús casɨ́'rˉ i̱ dseaˋ i̱ teáangˉ do ie˜ jo̱: —Síi'˜na' e 'mɨ'ˊ e sɨbeáng'ˋ i̱ dseaˋ i̱ cají̱'ˊtu̱ na, jo̱ lajo̱ba' cuǿøngˋ e ngɨ́rˉ.
43011045	Jo̱ mɨ˜ cangɨ́ˋguɨ lajo̱, i̱ fɨ́ɨmˊ dseaˋ Israel i̱ cangolíingˉ có̱o̱'˜ Yáˆ do já'ˉ calɨ́iñˉ júuˆ quiá'ˉ Jesús, co̱' cangáˉbre jalé'ˋ e quɨ́ɨ'˜ dseaˋ do jmɨɨ˜ ie˜ mɨ˜ cajméerˋ e cají̱'ˊtu̱ i̱ Lázaro do.
43011046	Jo̱ dsʉ' i̱ lɨɨng˜guɨ i̱ dseaˋ Israel i̱ cangáˉ e cajméeˋ Jesús do cangocó̱o̱rˋ júuˆ fɨˊ quiniˇ jaléng'ˋ dseaˋ góorˋ i̱ lɨ́ɨngˊ dseaˋ fariseo jalé'ˋ e cangárˉ do.
43011047	Jo̱ mɨ˜ calɨñiˊ i̱ dseaˋ fariseo do e jo̱, jo̱ba' casɨ́ɨiñˉ có̱o̱'˜ jaléng'ˋ fii˜ jmidseaˋ e laco̱' niseáng'ˊ i̱ dseata˜ i̱ quie̱ˊ nifɨˊ quiá'ˉ dseaˋ Israel e laco̱' nisɨ́iñˉ e˜ nijmérˉ có̱o̱'˜ Jesús. Jo̱ lalab jmɨngɨ́'ˉ rúiñ'ˋ: —¿E˜ nijmóˆoo' có̱o̱'˜ i̱ dseañʉ'ˋ do? Co̱' eáamˊ jmiguiʉˊ jalé'ˋ e quɨ́ɨ'r˜ jmɨɨ˜ jmóorˋ e dsigáˋ dsíiˊ dseaˋ.
43011048	Jo̱ song jaˋ nijnɨɨng˜naa' quiá'rˉ, jo̱ba' fɨ́ɨmˊ dseaˋ nidsitáaiñˉ có̱o̱'˜ dseaˋ do, jo̱ dseáam'˜ e dseata˜ i̱ neáangˊ fɨˊ Roma nija'íiñˉ guá'ˉ quíˉii' o̱si lajaléng'ˋnaa' dseaˋ lɨ́ɨˊnaa' dseaˋ Israel fɨng song calɨñirˊ jalé'ˋ e jo̱.
43011049	Jo̱ jaangˋ lajeeˇ i̱ fii˜ jmidseaˋ do nisiirˋ Caifás, jo̱ lɨ́ɨiñˊ fii˜ quiá'ˉ jaléng'ˋ jmidseaˋ ie˜ jo̱, jo̱ba' lalab cajíñ'ˉ casɨ́'rˉ jaléng'ˋ i̱ dseaˋ rúiñ'ˋ caguiaangˉguɨ do jo̱ café'rˋ: —¡Dseáng'ˉ jí̱i̱'˜ co̱o̱ˋ jaˋ eeˋ ñíˆ 'nʉ́'ˋ!
43011050	Jo̱ jaˋ ɨˊ óoˊna' e guiʉ́ˉguɨ quíˉii' e nijúungˉ jaangˋ dseaˋ góoˋnaa' cuaiñ˜ quíˉii' lajalé'ˋnaa' e laco̱'guɨ e ni'íingˉnaa' lajaléng'ˋnaa' dseaˋ lɨ́ɨˊnaa' dseaˋ Israel.
43011051	Jo̱ i̱ Caifás do jaˋ cajíñ'ˉ lajo̱ uíi'˜ e la tɨɨiñˋ 'ñia'rˊ, dsʉ' fii˜ jmidseabˋ lɨ́ɨiñˊ ie˜ jo̱, jo̱ba' Fidiéebˇ cacuø'ˊ írˋ e cajíñ'ˉ lajo̱ e Jesús nijúuiñˉ cuaiñ˜ quiá'ˉ jaléng'ˋ dseaˋ góorˋ dseaˋ Israel;
43011052	jo̱ o̱' jí̱i̱'˜ e nijúungˉ dseaˋ do uii˜ quiá'ˉ jaléng'ˋ dseaˋ góorˋ, co̱' lajo̱b cajo̱ nijúuiñˉ e laco̱' nitǿ'rˋ jaléng'ˋ dseaˋ quiá'ˉ Fidiéeˇ i̱ sɨguiáng'ˆ fɨˊ la'úngˉ fɨˊ jmɨgüíˋ e laco̱' ni'uíiñ'ˉ do co̱o̱bˋ 'lé'ˋ lajeeˇ lajaléiñ'ˋ.
43011053	Jo̱ba' latɨˊ ie˜ jo̱b canaangˋ jaléng'ˋ i̱ dseata˜ quiá'ˉ dseaˋ Israel do e 'nó'rˊ jial e nijngáiñ'ˉ Jesús.
43011054	Jo̱ uiing˜ lajo̱ba' joˋ 'ga'ˊ lɨ˜ jmijnéengˋguɨ 'ñia'ˊ Jesús jee˜ jaléng'ˋ dseaˋ góorˋ dseaˋ Israel, jo̱ cagüɨ'ɨ́ɨˊbre e fɨˊ lamɨ˜ táaiñˋ do e lɨ˜ se̱'ˊ Judea, jo̱ fɨˊ dob cangórˉ fɨˊ co̱o̱ˋ fɨɨˋ e siiˋ Efraín e néeˊ quiá̱'ˉ fɨˊ guóo'˜ uǿˆ quiʉ̱́ˋ, jo̱ fɨˊ jo̱b caje̱rˊ có̱o̱'˜ jaléng'ˋ dseaˋ quiá'rˉ.
43011055	Jo̱ mɨ˜ cangɨ́ˋguɨ lajo̱, lajeeˇ e nɨjaquiéengˊ jmɨɨ˜ e quɨ́'ˉ tɨ́ɨngˋ dseaˋ Israel e jmóorˋ laco̱o̱ˋ ji̱i̱ˋ e siiˋ Pascua, jo̱ba' quɨ́'ˉ tɨ́ɨiñˋ e dsilíiñˉ fɨˊ Jerusalén nʉ́'ˉguɨ e jmɨɨ˜ jo̱ e laco̱' jmiguiúngˉ yaaiñ˜ fɨˊ quiniˇ Fidiéeˇ jo̱ dsiguiar˜ guiʉ́ˉ lají̱i̱'˜ e quɨ́'ˉ tɨ́ɨiñˋ jmóorˋ do.
43011056	Jo̱ mɨ˜ caguilíingˉ i̱ dseaˋ Israel do fɨˊ Jerusalén, jo̱ seemˋbiñ' do ngɨrˊ ta˜ 'náng'ˊ Jesús ie˜ jo̱, jo̱guɨ jmɨngɨ́'ˉ rúiñ'ˋ lajaangˋ lajaaiñˋ lajeeˇ e teáaiñ'˜ fɨˊ dsíiˊ sɨnʉ́ʉˆ guá'ˉ fé'ˋ e si'ˊ fɨˊ jo̱, jo̱ sɨ́ɨiñˋ: —Jo̱ ¿e˜ fó'ˋ 'nʉ́'ˋ? ¿Su nijáaˊguɨ i̱ dseaˋ íˋ fɨˊ la lajeeˇ jmɨɨ˜ o̱si jaˋ nijáarˊ é?
43011057	Jo̱ jaléng'ˋ dseaˋ Israel i̱ lɨ́ɨngˊ dseaˋ fariseo có̱o̱'˜guɨ jaléng'ˋ fii˜ jmidseaˋ quiá'rˉ nɨcangɨ́ɨiñˋ júuˆ quiá'ˉ jaléng'ˋ i̱ dseaˋ i̱ caguilíingˉ e jmɨɨ˜ do e song jaangˋ lajeeˇ írˋ nija̱'rˉ júuˆ jie˜ fɨˊ táangˋ Jesús, jo̱ e güɨjméeˋbre júuˆ ladsifɨˊ, jo̱ lajo̱ba' e niteng'ˆ dseaˋ do.
43012001	Jo̱ mɨ˜ cangɨ́ˋguɨ lajo̱, jñʉ́ʉˉ jmɨɨb˜ jmóoˋguɨ e nitɨ́ˉ e jmɨɨ˜ Pascua quiá'ˉ dseaˋ Israel do, jo̱ cangóbˉtu̱ Jesús fɨˊ Betania e cango'eeˇtu̱r Lázaro i̱ cajméerˋ e cají̱'ˊtu̱ ie˜ lamɨ˜ jéengˊguɨ do.
43012002	Jo̱ mɨ˜ tɨˊ lɨ˜ caguiérˉ fɨˊ quiá'ˉ dseaˋ do, i̱ dseaˋ seengˋ fɨˊ sɨnʉ́ʉˆ do cajméerˋ co̱o̱ˋ jmɨɨ˜ e jmɨ'górˋ Jesús, jo̱ba' cagǿ'rˋ co̱lɨɨng˜ ie˜ canʉʉˋ e jmɨɨ˜ jo̱; jo̱ dob guiing˜ Lázaro e gø'rˊ co̱lɨɨng˜ có̱o̱'˜ i̱ dseaˋ do cajo̱, jo̱guɨ i̱ rúiñ'ˋ i̱ siiˋ Marta do, íbˋ i̱ jmóoˋ ta˜ ngɨ́ɨngˋ jmiñiˇ quiá'ˉ jaléng'ˋ i̱ dseaˋ i̱ neáangˊ gø'ˊ do ie˜ jo̱.
43012003	Jo̱ lajeeˇ guiing˜ Jesús gø'rˊ, co̱o̱ˋ caguiébˉ Yáˆ i̱ rúng'ˋ Lázaro fɨˊ lɨ˜ guiing˜ dseaˋ do, jo̱ quie̱rˊ co̱o̱ˋ dsʉʉˉ niguo'ˆ e a˜ trescientos gramos jmɨɨˋ jmeafɨɨˋ e lɨ́ɨˊ có̱o̱'˜ layaang˜ nardo e 'mo'ˆ eáangˊ, jo̱ có̱o̱'˜ e jo̱b ca'éerˉ fɨˊ tɨɨˉ Jesús lajeeˇ e guiing˜ dseaˋ do gø'rˊ; jo̱ mɨ˜ cangɨ́ˋ jo̱, cajmiquiʉ̱́'rˉ có̱o̱'˜ jñʉguir˜. Jo̱ latøømˉ e fɨˊ dsíiˊ sɨnʉ́ʉˆ do cajóˉ jmeáˋ quiá'ˉ e jmɨɨˋ jmeafɨɨˋ do ie˜ jo̱.
43012004	Jo̱ mɨ˜ cangoyúung'˜ e jo̱, jaangˋ lajeeˇ dseaˋ guitúungˋ quiá'ˉ Jesús i̱ siiˋ Judas Iscariote i̱ nɨsɨ'íˆ i̱ ni'nɨ́ngˉ dseaˋ do, lalab cajíng'ˉ íˋ ie˜ jo̱:
43012005	—¿Jialɨ'ˊ jaˋ mɨˊ cango'nɨɨ˜ e jmɨɨˋ jmeafɨɨˋ la có̱o̱'˜ 'nɨˊ ciento cuteeˋ e laco̱' nilɨseaˋ cuuˉ e nilɨcó̱o̱'˜ jaléng'ˋ dseaˋ tiñíingˉ?
43012006	Jo̱ cajíng'ˉ Judas Iscariote e jo̱ dsʉ' o̱' já'ˉ dseáng'ˉ e fɨ́ɨˉ lɨ́ɨiñˉ jaléng'ˋ dseaˋ tiñíingˉ, co̱' jaangˋ ɨ̱ɨ̱bˋ lɨiñ'ˊ do, co̱' ie˜ jo̱ íˋbre dseaˋ néeˊ nir˜ talooˋ tée'˜ cuuˉ e lɨ́ɨˊ quiá'ˉ Jesús co̱lɨɨng˜guɨ có̱o̱'˜ i̱ dseaˋ guitúungˋ quiá'rˉ do; jo̱ba' i̱ Judas Iscariote do guiˊbre e cuuˉ do mɨ˜ iiñ˜ 'ñia'rˊ.
43012007	Jo̱ba' lalab cañíiˋ Jesús quiá'ˉ i̱ dseaˋ íˋ: —Jaˋ e fɨ'ˊ jí̱i̱'˜ co̱o̱ˋ i̱ dseamɨ́ˋ na, co̱' lají̱i̱'˜ e nɨcajméerˋ na e nɨcaguiarˊ guiʉ́ˉ quiéˉe mɨ˜ nitɨ́ˉ í'ˋ e quiá'ˉ ni'ámˉbaa.
43012008	Jo̱ contøømˉ cuǿøngˋ líˋ jmɨcó̱o̱'ˇ 'nʉ́'ˋ jaléng'ˋ dseaˋ tiñíingˉ, jo̱ dsʉ' jnea˜guɨ jaˋ contøøngˉ táanˋn có̱o̱'˜ 'nʉ́'ˋ fɨˊ jmɨgüíˋ la.
43012009	Jo̱ mɨ˜ cangɨ́ˋguɨjiʉ lajo̱, i̱ fɨ́ɨmˊ dseaˋ Israel calɨñirˊ e dobɨ táangˋ Jesús e fɨˊ Betania do. Jo̱ba' cangolíiñˆ cangojǿøˆbre fɨˊ jo̱, jo̱ dsʉ' o̱' jí̱i̱'˜ Jesús dseáng'ˉ i̱ ngɨrˊ 'náiñ'ˊ do, co̱' lajo̱b 'náiñ'ˊ Lázaro cajo̱ i̱ cajméeˋ Jesús e cají̱'ˊtu̱ calé'ˋ catú̱ˉ.
43012010	Jo̱ba' i̱ fii˜ jmidseaˋ do casɨ́ɨiñˉ røøˋ e la quie̱ˊ tɨˊ Lázarob nijngáiñ'ˉ,
43012011	co̱' fé'ˋ i̱ dseaˋ Israel i̱ quie̱ˊ nifɨˊ do e uíi'˜ íbˋ fɨ́ɨngˊ i̱ dseaˋ góorˋ do nɨnaangˋ 'naaiñˋ có̱o̱'˜ i̱ dseaˋ rúiñ'ˋ caguiaangˉguɨ do, jo̱ có̱o̱'˜ Jesús nɨnaaiñˋ dsitáaiñˉ.
43012012	Jo̱ lajeeˇ nʉ́'ˉguɨ jmɨɨ˜ Pascua e tɨˊ fɨˊ Jerusalén do, fɨ́ɨmˊ dseaˋ cangolíiñˆ fɨˊ jo̱ e cangotíiñ'ˇ e jmɨɨ˜ do; jo̱ mɨ˜ cajneáˉ co̱o̱ˋguɨ jmɨɨ˜, jo̱b calɨñiˊ dseaˋ e tɨˊ niguiéeˊ Jesús fɨˊ Jerusalén e quiá'ˉ e jmɨɨ˜ do.
43012013	Jo̱ mɨ˜ calɨñiˊ i̱ dseaˋ do e jo̱, jo̱ba' cangoquiʉ́ʉ'rˇ mooˋ quieeˉ, jo̱ cangolíiñˆ cango'íiñ'ˇ Jesús catɨˊ caluuˇ fɨɨˋ e quiá'ˉ nijmiféiñ'ˊ dseaˋ do. Jo̱ mɨ˜ ca'íñ'ˋ dseaˋ do, lalab fé'rˋ teáˋ e iáangˋ dsíirˊ: —¡Majmifém'ˊbaa' i̱ dseaˋ na! ¡Jo̱guɨ juguiʉ́ˉjiʉ quiá'ˉ i̱ dseaˋ na i̱ casíingˋ Fidiéeˇ fɨˊ jmɨgüíˋ la cuaiñ˜ quiá'rˉ! ¡Jo̱guɨ majmifém'ˊbaa'r cajo̱ i̱ dseaˋ na i̱ lɨ́ɨngˊ dseaˋ güeang'ˆ i̱ quie̱ˊ nifɨˊ quiá'ˉ jaléng'ˋ dseaˋ góoˋnaa' dseaˋ Israel!
43012014	Jo̱ lajeeˇ iuungˉ Jesús fɨˊ, lado cadséiñ'ˋ jaangˋ bú'ˆ, jo̱ íbˋ caguárˋ lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ lɨ˜ fé'ˋ lala:
43012015	Jaˋ fǿøng'˜na' jaléng'ˋ 'nʉ́'ˋ i̱ seengˋ fɨˊ fɨɨˋ Sión; jo̱ jǿøˉna', lab nɨjáaˊ i̱ dseata˜ dseaˋ féng'ˊ quíiˉna' e guiiñ˜ fɨˊ mocóo'˜ jaangˋ bú'ˆ jiuung˜.
43012016	Jo̱ dsʉ' la'uii˜ jaˋ calɨlí'ˆbɨ i̱ dseaˋ guitúungˋ quiá'rˉ do e˜ guǿng'ˋ jalé'ˋ e do; lɨ́'ˆ mɨ˜ cangɨ́ˋguɨ lajo̱, mɨ˜ cangɨ́ˋ e cangáng'ˉtu̱ Jesús fɨˊ ñifɨ́ˉ, jo̱guɨb calɨlí'ˆ i̱ dseaˋ do e jalé'ˋ e cajméeˋ Jesús do nɨnitó̱o̱bˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ lají̱i̱'˜ malɨɨ˜guɨ eáangˊ lɨ˜ fé'ˋ uii˜ quiá'ˉ Jesús.
43012017	Jo̱ ie˜ jo̱, jaléng'ˋ i̱ dseaˋ i̱ cangáˉ mɨ˜ catǿ'ˉ Jesús i̱ Lázaro do e nigüɨ'ɨ́ɨiñ'ˊ do fɨˊ dsíiˊ é̱e̱ˋ quiá'rˉ co̱' cají̱b'ˊtu̱r, jo̱ba' jaléng'ˋ i̱ dseaˋ íbˋ i̱ cani'ˊ e júuˆ jo̱ jee˜ jaléng'ˋ i̱ dseaˋ caguiaangˉguɨ do.
43012018	Jo̱ lajo̱b i̱ fɨ́ɨmˊ dseaˋ cangolíiñˆ e cangojmijíñ'ˊ Jesús, co̱' calɨñiˊbre jalé'ˋ e quɨ́ɨ'˜ dseaˋ do jmɨɨ˜ e cajméerˋ e fɨˊ do ie˜ jo̱.
43012019	Jo̱ i̱ dseaˋ Israel i̱ lɨ́ɨngˊ dseaˋ fariseo do lalab sɨ́ɨiñˋ la'ó'ˋ yaaiñ˜: —Nab nɨmóoˉ 'nʉ́'ˋ, jí̱i̱'˜ co̱o̱ˋ jaˋ e quɨ́ɨ'˜naa' jmɨɨ˜ nijmóˆoo' lana, co̱' jnéengˉ neˋbaa' e jiaˋ jaˋ lajɨɨmˋ dseaˋ nɨsɨtáaiñˆ có̱o̱'˜ i̱ Jesús na lana.
43012020	Jo̱ jee˜ jaléng'ˋ i̱ dseaˋ i̱ cangolíingˆ fɨˊ Jerusalén e cangojmiféiñ'ˊ Fidiéeˇ lajeeˇ e jmɨɨ˜ jo̱, jee˜ i̱ dseaˋ íbˋ niquiéengˋ co̱o̱ˋ tú̱ˉ mɨ́ɨng'˜ dseaˋ griego.
43012021	Jo̱ i̱ dseaˋ griego do cangoquiéeiñˊ fɨˊ lɨ˜ sing'ˊ jaangˋ dseaˋ guitúungˋ quiá'ˉ Jesús i̱ siiˋ Lii˜, jo̱ íˋ seeiñˋ fɨˊ Betsaida e néeˊ lɨ˜ se̱'ˊ Galilea, jo̱guɨ i̱ dseaˋ griego do camɨ'rˊ jmɨ'eeˇ i̱ Lii˜ do jo̱ casɨ́'ˉreiñ': —Dsíng'ˉ ii˜ jnea'ˆ e nilɨcuíingˋnaa' Jesús.
43012022	Jo̱ba' dsifɨˊ mɨ˜ canúuˉ Lii˜ e jo̱, cangóˉbre cangosíi'rˇ Dɨ́ˆ i̱ lɨ́ɨngˊ jaangˋguɨ dseaˋ guitúungˋ rúiñ'ˋ cajo̱, jo̱ba' lajɨˋ huáamˉbre cangolíiñˆ e cangojmée'rˇ júuˆ Jesús lají̱i̱'˜ e jíng'ˉ i̱ dseaˋ griego do.
43012023	Jo̱ba' lalab cañíiˋ Jesús quiáiñ'ˉ do: —Lana tɨˊ nitɨ́ˉ í'ˋ quiéˉe e ninín'ˆtú̱u̱ fɨˊ ñifɨ́ˉ fɨˊ lɨ˜ cagáˉa mɨ˜ cagüénˉn fɨˊ la e lɨ́ɨnˊn jaangˋ dseaˋ jmɨgüíˋ.
43012024	Jo̱guɨ jnea˜ jmɨtaaˆ óoˊna' e fa' camɨ́'ˆ mɨcuɨ'ieeˋ e jaˋ mɨˊ cató'ˋ fɨˊ ni˜ uǿˆ jo̱ o̱'guɨ níi'˜ cajo̱, jo̱ba' lamɨ˜ lɨ́ɨbˊ lɨ́ɨˊ e camɨ́b'ˆ e mɨjú̱ˋ do; jo̱ dsʉ' song camɨ́'ˆguɨ e mɨcuɨ'ieeˋ do catób'ˋ fɨˊ ni˜ uǿˆ jo̱guɨ caníib'˜, jo̱ba' jmiguiʉbˊ ni'uíing'ˉ do mɨ˜ niróˋ.
43012025	Co̱fa' i̱ dseaˋ i̱ eáangˊguɨ guiing˜ dsíiˊ jalé'ˋ e dsijéeˊ fɨˊ jmɨgüíˋ la, jo̱ba' ni'íimˉ quiá'ˉ i̱ dseaˋ íˋ mɨ˜ tɨˊ lɨ˜ jo̱; jo̱ dsʉ' i̱ dseaˋ i̱ jaˋ guiing˜ dsíiˊ jalé'ˋ e dsijéeˊ fɨˊ jmɨgüíˋ la, jo̱ba' i̱ dseaˋ íˋ guiʉ́bˉ ni'uíingˉ quiá'rˉ mɨ˜ tɨˊ lɨ˜ jo̱, co̱' cøømˋ nilɨseeiñˋ có̱o̱'˜ Fidiéeˇ lata˜.
43012026	Jo̱guɨ song jaangˋ dseaˋ iiñ˜ e nilíiñˉ jaangˋ dseaˋ i̱ jmóoˋ lají̱i̱'˜ e iin˜n, jo̱ba' 'néˉ ngɨ́rˉ co̱lɨɨm˜ có̱o̱'˜ jneab˜; jo̱guɨ lacaangˋ jié'ˋ fɨˊ lɨ˜ seenˉ, jo̱ba' fɨˊ jo̱b 'néˉ seeiñˋ có̱o̱'˜ jnea˜ cajo̱. Jo̱ song seengˋ dseaˋ i̱ jmóoˋ lají̱i̱'˜ e iin˜n, jo̱ba' Tiquiéˆe dseaˋ guiing˜ ñifɨ́ˉ nijmɨ'góˋbre i̱ dseaˋ íˋ cajo̱.
43012027	’Jo̱ fá'ˋguɨ́ɨ lana e dseáng'ˉ dsíng'ˉ nɨjáaˊ fɨ'íˆ quiéˉe; jo̱ ¿e˜ nijmee˜e? ¿Su nifá'ˆa: “Teaa˜, leaangˉ jnea˜ jee˜ jalé'ˋ iihuɨ́ɨˊ e nidsingɨ́ɨnˉn do”? U̱˜, o̱' lajo̱, co̱' jnea˜ cagáˉa fɨˊ jmɨgüíˋ la e lɨ́'ˆ laco̱' nidsingɨ́ɨnˉn jalé'ˋ e jo̱.
43012028	Jo̱ba' fɨ́ɨˉɨ 'nʉˋ, Teaa˜, jmeeˉ e laco̱' nijmɨ'góˋ dseaˋ 'nʉˋ. Jo̱ dsifɨˊ mɨ˜ cangɨ́ˋ e cajíng'ˉ Jesús lajo̱, jo̱ba' guicanʉ́'ˋ co̱o̱ˋ luu˜ fɨˊ yʉ́'ˆ jmɨgüíˋ, jo̱ guicajíng'ˉ lala: —Nɨcajméˉbaa lajo̱, jo̱ dsʉ' tɨˊ lɨ˜ nijmee˜baa calé'ˋ catú̱ˉ.
43012029	Jo̱ jaléng'ˋ i̱ dseaˋ i̱ teáangˉ núuˋ do ie˜ jo̱ cajíñ'ˉ e lɨɨng˜ eeˋ guicangooˋ fɨˊ yʉ́'ˆ jmɨgüíˋ; dsʉ' i̱ lɨɨng˜guɨ i̱ dseaˋ do fé'rˋ: —Jaangˋ ángel i̱ nɨguicafé'ˋ na.
43012030	Jo̱ mɨ˜ cangɨ́ˋ jo̱, jo̱ cañíiˋ Jesús quiá'ˉ i̱ dseaˋ do jo̱ cajíñ'ˉ: —Jaˋ catɨ́ɨngˉ jnea˜ e guicajíng'ˉ e luu˜ do, co̱' 'nʉ́b'ˋ dseaˋ catɨ́ɨngˉna' e jo̱.
43012031	Jo̱ lanab catɨ́ˋ í'ˋ e Fidiéeˇ niquidsirˊ í'ˋ quiá'ˉ jaléng'ˋ dseaˋ jmɨgüíˋ uii˜ quiá'ˉ jalé'ˋ dseeˉ quiá'rˉ, jo̱guɨ lanab cajo̱ catɨ́ˋ í'ˋ e ni'íingˉ bíˋ quiá'ˉ fii˜ i̱ 'lɨng'ˆ i̱ quiʉ'ˊ ta˜ fɨˊ jmɨgüíˋ la.
43012032	Jo̱ dsʉ' mɨ˜ ningɨ́ˋ e niteángˉ dseaˋ jnea˜ fɨˊ dse'ˋ crúuˆ e laco̱' nijúunˉn, jo̱ lajo̱ba' nitǿøˆø jaléng'ˋ dseaˋ e laco̱' ni'uíiñˉ dseaˋ quiéˉe.
43012033	Jo̱ cajíng'ˉ Jesús lana co̱' nɨñiˊbre guiʉ́ˉ jial nijnga'ˉ dseaˋ quiá'rˉ.
43012034	Jo̱ mɨ˜ tɨˊ lɨ˜ canúuˉ jaléng'ˋ dseaˋ i̱ teáangˉ do ie˜ jo̱ e júuˆ quiá'ˉ Jesús do, jo̱ba' lalab cañíirˋ quiá'ˉ dseaˋ do: —Nɨneb˜ jnea'ˆ røøˋ e tó̱o̱ˋ fɨˊ ni˜ jiˋ quiá'ˉ Fidiéeˇ e latab˜ nilɨseengˋ Dseaˋ Jmáangˉ, jo̱ba' ¿jialɨ'ˊ fó'ˋ 'nʉˋ e i̱ dseaˋ i̱ jáaˊ fɨˊ ñifɨ́ˉ e lɨ́ɨiñˊ jaangˋ dseaˋ jmɨgüíˋ 'néˉ nisáiñ'ˊ fɨˊ yʉ́'ˆ mɨ˜ nijnga'ˉ dseaˋ quiá'rˉ? Jo̱guɨ ¿i̱˜ i̱ dseaˋ i̱ julɨ́ˋ na?
43012035	Jo̱ba' lalab cañíiˋ Jesús quiá'ˉ i̱ dseaˋ do: —Jnea˜bɨ e jɨˋ e jneáˋ jee˜ 'nʉ́'ˋ lajeeˇ lana, jo̱ dsʉ' joˋ huǿøˉ e lɨ́ɨngˊguɨ́ɨ lajo̱ jee˜ 'nʉ́'ˋ fɨˊ la. Jo̱ba' jmɨ'úumˋba' e seemˋba' guiʉ́ˉ lajeeˇ e seemˉbɨ́ɨ jee˜ 'nʉ́'ˋ fɨˊ la e laco̱' jaˋ nilí'ˋ e lɨ˜ nʉʉˋ do 'nʉ́'ˋ. Dsʉco̱' jaléng'ˋ dseaˋ i̱ seengˋ e fɨˊ lɨ˜ nʉʉˋ, jo̱ba' jí̱i̱'˜ jaˋ ñirˊ jie˜ fɨˊ lɨ˜ seeiñˋ.
43012036	Jo̱ba' jáang'˜ yaang˜na' e fɨˊ lɨ˜ jneáˋ jɨˋ do lajeeˇ e seemˉbɨ́ɨ jee˜ 'nʉ́'ˋ e laco̱' quɨ́'ˉ jmɨɨ˜ e nilɨseengˋna' contøøngˉ fɨˊ lɨ˜ jneáˋ jɨˋ. Jo̱ mɨ˜ tɨˊ lɨ˜ cangɨ́ˋ e cajíng'ˉ Jesús jalé'ˋ e júuˆ na, jo̱ba' cangóˉbre, jo̱ ca'náamˉ 'ñia'rˊ jee˜ i̱ dseaˋ do.
43012037	Jo̱ ie˜ jo̱, jaˋ e lɨ́ɨˊ e Jesús cajméerˋ jalé'ˋ e li˜ laniingˉ e quɨ́ɨ'r˜ jmɨɨ˜ fɨˊ quiniˇ jaléng'ˋ dseaˋ góorˋ dseaˋ Israel, jo̱ dsʉ' jaˋ já'ˉ lɨ́ɨmˋbɨ i̱ dseaˋ do júuˆ quiá'ˉ Jesús;
43012038	jo̱ lajo̱ba' e calɨti˜ e cajme'ˊ Saíiˆ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ ie˜ lamɨ˜ cajíñ'ˉ lala: Fíiˋnaa', ¿i̱˜ i̱ já'ˉ nɨcalɨ́ngˉ júuˆ quíi'ˉ e guiaˋnaa'? Jo̱guɨ ¿i̱˜ i̱ nɨcalɨñiˊ jial tíiˊ 'gøn'ˊ, Fíiˋnaa' Fidiéeˇ?
43012039	Jo̱ lajo̱b jaléng'ˋ dseaˋ do jí̱i̱'˜ jaˋ lí'rˋ ningáiñ'ˋ, co̱' lalab cajme'ˊguɨ Saíiˆ cajo̱ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Jnea˜ Fidiéeˇ jo̱ fá'ˋa e júuˆ la:
43012040	Nɨcajnɨ́ˋbaa jminir˜ jo̱guɨ nɨcajnɨ́ˋbaa moguir˜ cajo̱ e laco̱' jaˋ cuǿøngˋ nilɨñirˊ júuˆ quiéˉe o̱'guɨ cuǿøngˋ e ningáiñ'ˋ jial lɨ́ɨˊ cajo̱; jo̱ lajo̱ba' jaˋ niquɨ́'ˉ jíng'ˋ yaaiñ˜ fɨˊ quiniiˉ, jo̱guɨ lajo̱bɨ jnea˜ jaˋ nijmi'leáanˉnre cajo̱.
43012041	Jo̱ cajíng'ˉ Saíiˆ lana, co̱' nɨcangáˉbre jial tíiˊ laniingˉ 'gøng'ˊ Jesús, jo̱ba' fé'rˋ uii˜ quiá'ˉ dseaˋ do.
43012042	Jo̱ nañiˊ fa' cajím'ˉ i̱ yʉ́ʉ'˜ Saíiˆ do e júuˆ jo̱, dsʉ' fɨ́ɨmˊ dseaˋ Israel já'ˉ calɨ́iñˉ júuˆ quiá'ˉ Jesús ie˜ jo̱, jo̱guɨ fɨ́ɨmˊ dseata˜ dseaˋ Israel i̱ laniingˉ já'ˉ calɨ́iñˉ júuˆ quiá'ˉ dseaˋ do ie˜ jo̱ cajo̱. Jo̱ dsʉ' jaˋ fé'rˋ lajo̱ fɨˊ quiniˇ jaléng'ˋ dseaˋ jiéng'ˋ, co̱' 'gǿm'ˋbre jaléng'ˋ dseaˋ Israel i̱ lɨ́ɨngˊ dseaˋ fariseo e ni'uǿngˉneiñ' fɨˊ dsíiˊ sɨnʉ́ʉˆ guá'ˉ quiá'rˉ,
43012043	co̱' eáangˊguɨ iiñ˜ e dseaˋ jmɨgüíˋbing' nijmɨ'góˋ írˋ laco̱'guɨ e nijméˉ 'ñia'ˊ Fidiéeˇ lajo̱ có̱o̱'r˜.
43012044	Jo̱ mɨ˜ cangɨ́ˋguɨ lajo̱, lalab cajíng'ˉ Jesús có̱o̱'˜ júuˆ teáˋ: —Jaléng'ˋ dseaˋ i̱ já'ˉ lɨ́ɨngˋ júuˆ quiéˉe, jo̱ba' i̱ dseaˋ íˋ o̱' jí̱i̱'˜ júuˆ quiéˉe já'ˉ lɨ́ɨiñˋ, co̱' lajo̱b já'ˉ lɨ́ɨiñˋ júuˆ quiá'ˉ Tiquíˆii' Fidiéeˇ cajo̱, dseaˋ i̱ casíingˋ jnea˜ fɨˊ jmɨgüíˋ la.
43012045	Jo̱ doñiˊ i̱i̱ˋ dseaˋ i̱ níingˉ jnea˜, jo̱ba' níimˉbre cajo̱ i̱ dseaˋ i̱ casíingˋ jnea˜ fɨˊ jmɨgüíˋ la.
43012046	Jo̱ jneab˜ dseaˋ lɨ́ɨnˊn e jɨˋ do, jo̱ cagáˉa fɨˊ jmɨgüíˋ la e lɨ́'ˆ laco̱' jaléng'ˋ dseaˋ i̱ já'ˉ lɨ́ɨngˋ júuˆ quiéˉe jaˋ nilɨseeiñˋ fɨˊ lɨ˜ nʉʉˋ.
43012047	Jo̱ i̱ dseaˋ i̱ lɨco̱' núuˋ jalé'ˋ júuˆ quiéˉe jo̱ dsʉ' jaˋ jmóorˋ nʉ́ʉ'r˜ jalé'ˋ e jo̱, jo̱ba' o̱' jnea˜ dseaˋ niquidsiiˉ í'ˋ quiá'ˉ i̱ dseaˋ íˋ. Co̱' jaˋ cagáˉ jnea˜ fɨˊ jmɨgüíˋ la e laco̱' niquidsiiˉ í'ˋ quiá'ˉ jaléng'ˋ dseaˋ, co̱' jnea˜ cagáˉa e lɨ́'ˆ laco̱' nilaanˉre jee˜ jalé'ˋ dseeˉ quiá'ˉbre.
43012048	Jo̱ jaléng'ˋ i̱ dseaˋ i̱ jaˋ jíi'˜ jnea˜ o̱'guɨ já'ˉ lɨ́ɨiñˋ júuˆ quiéˉe, jo̱ba' i̱ dseaˋ íˋ nɨseemˋbing' i̱ ni'ɨ́ˉ í'ˋ quiá'rˉ quiá'ˉ jalé'ˋ e dseeˉ e nɨca'éerˋ do; co̱' có̱o̱'˜ jalé'ˋ e júuˆ e nɨcafá'ˉa na, có̱o̱'˜ jí̱i̱'˜ jo̱b nitɨdsiˊ í'ˋ quiá'rˉ mɨ˜ tɨˊ lɨ˜ jo̱.
43012049	Co̱' jnea˜ jaˋ fá'ˋa la ñiiˉ 'ñiá'ˋa, dsʉco̱' Tiquíˆii' i̱ casíingˋ jnea˜ fɨˊ jmɨgüíˋ la, íbˋ i̱ nɨcaquiʉ'ˊ ta˜ quiéˉe lají̱i̱'˜ e 'néˉ e nifá'ˆa.
43012050	Jo̱ lajo̱b nɨñiˋ jnea˜, e jaléb'ˋ ta˜ e quiʉ'ˊ Tiquiéˆe do cuøˊ e lɨseengˋ dseaˋ cøøngˋ có̱o̱'˜ Fidiéeˇ lata˜. Jo̱ba' lajo̱b lɨ́ɨˊ, jaléb'ˋ e fá'ˋ jnea˜ dseáng'ˉ fá'ˋa jí̱i̱'˜ laco̱' ta˜ ca'íin'˜n quiá'ˉ Tiquíˆii'.
43013001	Jo̱ mɨ˜ cangɨ́ˋguɨ lajo̱, lajeeˇ e guatɨ'lóˉ jmɨɨ˜ Pascua e quɨ́'ˉ tɨ́ɨngˋ dseaˋ Israel jmóorˋ fɨˊ Jerusalén, jo̱ ie˜ jo̱ nɨñibˊ Jesús e nɨcatɨ́bˋ í'ˋ quiá'rˉ e nitʉ́rˋ fɨˊ jmɨgüíˋ la jo̱ nidséiñ'ˉ nidsigüeáˋtu̱r có̱o̱'˜ Tiquíˆii' fɨˊ ñifɨ́ˉ. Jo̱ lajeeˇ cateáaiñˋ fɨˊ jmɨgüíˋ la, eáamˊ cajmi'neáaiñˋ jaléng'ˋ dseaˋ i̱ ca'uíingˉ dseaˋ quiá'rˉ, jo̱ lajo̱b cajméerˋ cartɨˊ cangáng'ˉtu̱r fɨˊ ñifɨ́ˉ.
43013002	Jo̱ ie˜ jo̱, tɨˊ lɨ˜ ni'íbˋ fii˜ i̱ 'lɨng'ˆ fɨˊ dsíiˊ Judas, jó̱o̱ˊ jaangˋ dseañʉ'ˋ i̱ siiˋ Simón Iscariote, jo̱ i̱ fii˜ i̱ 'lɨng'ˆ do cajméerˋ e ca'ɨ́ˋ dsíiˊ i̱ Judas do e ni'nɨ́iñˉ Jesús fɨˊ quiniˇ jaléng'ˋ dseaˋ i̱ quie̱ˊ nifɨˊ quiá'ˉ dseaˋ Israel. Jo̱ Jesús nɨñiˊbre guiʉ́ˉ e fɨˊ lɨ˜ guiing˜ Fidiéeˇ jáarˊ mɨ˜ cagüéiñˉ fɨˊ jmɨgüíˋ la, jo̱guɨ e fɨˊ jo̱b nidséng'ˉtu̱r mɨ˜ nitɨ́ˉ í'ˋ quiá'rˉ. Jo̱ i̱ Tiquíˆii' dob i̱ nɨcacuø'ˊ írˋ fɨˊ e néeˊ nir˜ lajalé'ˋ.
43013004	Jo̱ ie˜ jo̱b cagǿ'ˋ Jesús íiˊ canʉʉˋ có̱o̱'˜ dseaˋ guitúungˋ quiá'rˉ, jo̱ lajeeˇ e neáaiñˊ gø'rˊ dob mɨ˜ caráaiñˉ e fɨˊ lɨ˜ guiiñ˜ do jo̱ caguirˊ e sɨ̱'rˆ e quie̱rˊ lɨ́'ˆ lɨˊ ni˜, jo̱guɨ ca'ñʉ́'rˋ co̱o̱ˋ jmáang'˜ 'mɨ'ˊ fɨˊ 'ñúiñ'ˊ.
43013005	Jo̱ mɨ˜ cangɨ́ˋ jo̱, caguié'rˋ jmɨɨˋ fɨˊ dsíiˊ co̱o̱ˋ úuˊ e jaˋ a'ˊ eáangˊ, jo̱ có̱o̱'˜ e jo̱b canaaiñˋ ru̱'rˊ tɨɨˉ lajaangˋ lajaangˋ i̱ dseaˋ guitúungˋ quiá'rˉ do, jo̱ mɨ˜ calɨ́ˉ jo̱, cajmiquiʉ̱́'rˉ có̱o̱'˜ e 'mɨ'ˊ e ca'ñʉ́'rˋ tu'rˊ do.
43013006	Jo̱ mɨ˜ tɨˊ lɨ˜ catɨ́ɨngˉ Tʉ́ˆ Simón e nijgíiˉ tɨɨrˉ e nirú̱'ˉ Jesús, jo̱ba' lalab cañíirˋ quiá'ˉ dseaˋ do: —Fíiˋi, jaˋ catɨ́ɨngˉ 'nʉˋ e nirú̱u̱'˜ tɨ́ɨˋɨ.
43013007	Jo̱ lalab cañíiˋ Jesús quiá'ˉ dseaˋ do: —Jaˋ mɨˊ ngáng'ˋ 'nʉˋ lana e˜ guǿng'ˋ lají̱i̱'˜ e jmóoˋo la, jo̱ dsʉ' lajeeˇ lab ningán'ˋ.
43013008	Jo̱ cañíiˋtu̱ Tʉ́ˆ Simón quiá'ˉ Jesús jo̱ casɨ́'rˉ dseaˋ do: —¡Dseáng'ˉ jaˋ cuøˊbaa fɨˊ e 'nʉˋ nirú̱u̱'˜ tɨ́ɨˋɨ! Jo̱ba' lalab cañíiˋtu̱ Jesús quiá'ˉ dseaˋ do: —Lɨ́'ˆ jí̱i̱'˜ e laba' lɨ́ɨˊ, e song jaˋ nirú̱u̱'˜u̱ tɨɨ'˜, jo̱ba' jaˋ quɨ́'ˉ jmɨɨ˜ jóng e lɨ́ɨngˊguɨ' dseaˋ quiéˉe.
43013009	Jo̱ba' cañíiˋtu̱ Tʉ́ˆ Simón quiá'ˉ dseaˋ do jo̱ cajíñ'ˉ: —Jo̱ song lajo̱b nilɨ́ɨˊ Fíiˋi, jo̱ba' guiʉ́ˉguɨ e nirú̱u̱'˜ba' la quie̱ˊ guóoˋo có̱o̱'˜guɨ moguiiˉ cajo̱.
43013010	Jo̱ dsʉ' lalab cañíiˋtu̱ Jesús quiá'ˉ Tʉ́ˆ Simón jo̱ cajíñ'ˉ: —Doñiˊ i̱i̱ˋ dseaˋ i̱ lalɨ́ˉ calá'ˉ, jo̱ba' jaˋ 'néˉ lá'ˉtu̱r ladsifɨˊ lado, jo̱ jí̱i̱'˜ tɨɨˉbre 'néˉ nirú̱'ˉtu̱r co̱' sɨjgɨ́ɨmˆbre latøøiñˉ. Jo̱guɨ 'nʉ́'ˋ lɨ́ɨmˊba' dseaˋ sɨjgɨ́ɨngˆ, nañiˊ fa' jaˋ lajaléng'ˋna' lɨ́ɨngˊna' lajo̱.
43013011	Jo̱ cajíng'ˉ Jesús lana e jaˋ lajɨɨngˋ i̱ dseaˋ do lɨ́ɨiñˊ dseaˋ sɨjgɨ́ɨngˆ, co̱' nɨñiˊbre guiʉ́ˉ i̱˜ i̱ dseaˋ i̱ ni'nɨ́ngˉ írˋ fɨˊ quiniˇ dseaˋ i̱ quie̱ˊ nifɨˊ quiá'ˉ dseaˋ Israel.
43013012	Jo̱ mɨ˜ tɨˊ lɨ˜ cató'ˊ e ru̱'ˊ Jesús tɨɨˉ jaléng'ˋ i̱ dseaˋ guitúungˋ do quiá'rˉ, jo̱ba' caquɨb'ˉtu̱r e sɨ̱'rˆ do, jo̱guɨ caguábˋtu̱r e fɨˊ lɨ˜ guiiñ˜ gø'rˊ do, jo̱ mɨfɨ́ɨngˋ cajíñ'ˉ lala: —¿Su ñíˆ 'nʉ́'ˋ e˜ guǿng'ˋ jalé'ˋ e nɨcajméˉe quíiˉna' na?
43013013	Co̱' 'nʉ́'ˋ ca'íing'˜na' jnea˜ e lɨ́ɨnˊn Fíiˋna' jo̱guɨ e lɨ́ɨnˊn Tɨfa'ˊ quíiˉna', jo̱ e jáb'ˉ, lajo̱b lɨ́ɨˊ, co̱' lajo̱b dseáng'ˉ lɨ́ɨnˊn.
43013014	Jo̱ co̱' jnea˜, dseaˋ lɨ́ɨnˊn Tɨfa'ˊ jo̱guɨ Fii˜ quíiˉna', nɨcarú̱u̱'˜baa tɨɨ˜na' lajaangˋ lajaangˋna', jo̱ba' lajo̱b cajo̱ 'néˉ jméeˆ 'nʉ́'ˋ, 'néˉ rú̱u̱'˜ba' tɨɨˉ dseaˋ rúng'ˋna'.
43013015	Jo̱ jnea˜ nɨca'éeˉbaa 'nʉ́'ˋ jial 'néˉ nijmeeˉna' e laco̱' 'nʉ́'ˋ nijmeeˉna' røøbˋ laco̱'guɨ jí̱i̱'˜ e nɨcajméˉ jnea˜.
43013016	Jo̱ e laba' jmɨtaaˆ óoˊna', e jí̱i̱'˜ jaangˋ dseaˋ 'léeng'˜ niingˉguɨr laco̱' fiir˜, jo̱guɨ e jí̱i̱'˜ jaangˋ dseaˋ i̱ ngɨˊ ta˜ quie̱ˊ júuˆ niingˉguɨr laco̱'guɨ i̱ dseaˋ i̱ casíingˋ írˋ do.
43013017	Jo̱ song ngám'ˋba' jalé'ˋ e júuˆ na jo̱guɨ jmitíˆbɨ' e iáangˋ óoˊna' cajo̱, jo̱ba' juguiʉ́bˉ nilɨseengˋna' jóng.
43013018	’Jo̱ dsʉ' e fá'ˋa na jaˋ catɨ́ɨngˉ 'nʉ́'ˋ lajɨɨngˋna'; co̱' ñiˋbaa guiʉ́ˉ i̱˜ jaléng'ˋ i̱ nɨcaguíin'˜n. Dsʉ' dseáng'ˉ 'néˉ lɨtib˜ jí̱i̱'˜ laco̱' fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ lɨ˜ fé'ˋ lala: “Jaangˋ lajeeˇ dseaˋ i̱ gǿ'ˋ co̱lɨɨng˜ có̱o̱'˜baa lana, nɨ'ní'ˋ níimˉbre jnea˜.”
43013019	Jo̱ fɨ́ɨˉɨ 'nʉ́'ˋ e júuˆ na lana e lɨ́'ˆ laco̱' nɨñíˆba' jéengˊ mɨ˜ tɨˊ lɨ˜ nidsijéeˊ jalé'ˋ e jo̱. Jo̱ mɨ˜ tɨˊ lɨ˜ nilíˋ lajo̱, jo̱ba' jáb'ˉ nilíingˋna' jóng e jneab˜ dseáng'ˉ lɨ́ɨnˊn jí̱i̱'˜ laco̱' fá'ˋa e lɨ́ɨnˊn.
43013020	Jo̱guɨ e laba' jmɨtaaˆ óoˊna', e doñiˊ i̱i̱ˋ dseaˋ i̱ ni'íng'ˋ i̱ dseaˋ i̱ sɨ́ɨnˉn do, jo̱ba' ím'ˋbre jnea˜ cajo̱; jo̱guɨ doñiˊ i̱i̱ˋ dseaˋ i̱ íng'ˋ jnea˜, jo̱ba' ím'ˋbre i̱ dseaˋ i̱ casíingˋ jnea˜ fɨˊ jmɨgüíˋ la cajo̱.
43013021	Jo̱ mɨ˜ cangɨ́ˋ e cajíng'ˉ Jesús lajo̱, jo̱ba' dseáng'ˉ eáamˊ fɨ'íˆ calɨ́iñˉ, jo̱ cajíng'ˉ casɨ́'rˉ i̱ dseaˋ guitúungˋ quiá'rˉ do jo̱ casɨ́'ˉreiñ': —E laba' jmɨtaaˆ óoˊna', e jaangˋ lajeeˇ la'ó'ˋ 'nʉ́'ˋbing' i̱ ni'nɨ́ngˉ jnea˜ fɨˊ quiniˇ i̱ dseaˋ quie̱ˊ nifɨˊ quiá'ˉ dseaˋ góoˋnaa' dseaˋ Israel.
43013022	Jo̱ mɨ˜ canúuˉ i̱ dseaˋ guitúungˋ do e júuˆ jo̱, jo̱ lɨco̱' cajǿøngˉ rúm'ˋbre, jo̱ dsʉ' jaˋ calɨlí'rˆ i̱˜ dseáng'ˉ i̱ éengˋ Jesús do.
43013023	Jo̱ jaangˋ lajeeˇ i̱ dseaˋ guitúungˋ i̱ iing˜ Jesús eáangˊ do dseáng'ˉ cáamˋ dseaˋ do guiiñ˜, jo̱ lajo̱ba' cuǿømˋ sɨ́ɨiñˋ có̱o̱'˜ dseaˋ do lajeeˇ e neáaiñˊ gø'rˊ.
43013024	Jo̱ co̱' huíimˉbɨguɨ guiing˜ Tʉ́ˆ Simón, jo̱ba' cajméerˋ li˜ có̱o̱'˜ guóorˋ quiá'ˉ i̱ dseaˋ i̱ guiing˜ cáangˋ Jesús do e laco̱' dseaˋ íˋ nijmɨngɨ́'rˉ dseaˋ do i̱˜ lajeeˇ írˋ i̱ éengˋ Jesús do.
43013025	Jo̱ i̱ dseaˋ i̱ guiing˜ cáangˋ Jesús do cangoquiéeiñˊ quiá̱'ˉguɨ laco̱' guiing˜ dseaˋ do, jo̱ lalab cajmɨngɨ́'rˉ dseaˋ do: —Fíiˋi, ¿i̱˜ i̱ dseaˋ i̱ julɨ́ˋ na?
43013026	Jo̱ba' lalab cañíiˋ Jesús quiá'ˉ dseaˋ do: —Lana nijmi'leaaˉ co̱o̱ˋ 'ná'ˆjiʉ iñí'ˆ, jo̱ i̱i̱ˋ i̱ dseaˋ i̱ nicuǿøˆø e jo̱, íbˋ i̱ fá'ˋa na. Jo̱ dsifɨˊ mɨ˜ café'ˋ Jesús e júuˆ jo̱, jo̱ba' cajmi'leáˋbre e iñí'ˆ do, jo̱ i̱ Judas i̱ lɨ́ɨngˊ jó̱o̱ˊ Simón Iscariote, íbˋ i̱ cacuø'rˊ e jo̱.
43013027	Jo̱ dsifɨˊ mɨ˜ ca'íng'ˋ i̱ Judas do e iñí'ˆ do, jo̱ba' dsifɨˊ lajo̱b ca'íˉ fii˜ i̱ 'lɨng'ˆ i̱ siiˋ Satanás fɨˊ dsíirˊ. Jo̱ba' lalab casɨ́'ˉ Jesús írˋ: —Lají̱i̱'˜ e nɨca'íˋ o'ˊ e nijmée'ˆ, jo̱ba' jmeebˉ lajmɨnáˉ.
43013028	Jo̱ mɨ˜ canúuˉ i̱ dseaˋ i̱ caguiaangˉguɨ do lají̱i̱'˜ e cajíng'ˉ Jesús do, jaˋ cangáiñ'ˋ jialɨ'ˊ cajíng'ˉ dseaˋ do lajo̱.
43013029	Jo̱ co̱' ie˜ jo̱ i̱ Judas Iscariote do lɨ́ɨiñˊ dseaˋ i̱ sɨ'má'ˆ cuuˉ quiá'ˉ Jesús có̱o̱'˜guɨ quiá'ˉ i̱ dseaˋ guitúungˋ quiá'rˉ, jo̱ba' i̱ lɨɨng˜ i̱ dseaˋ do ca'ɨ́ˋ dsíirˊ e Jesús sɨ́'rˋ i̱ Judas do e lɨɨng˜ eeˋ nidsileáaˊ dseaˋ do quiá'ˉ e ni'nérˉ lajɨɨiñˋ lajeeˇ jmɨɨ˜ o̱si quiá'ˉ e nicuǿ'rˉ jaléng'ˋ dseaˋ tiñíingˉ é.
43013030	Jo̱ dsifɨˊ mɨ˜ ca'íng'ˋ Judas Iscariote e iñí'ˆ do, jo̱ba' cagüɨ'ɨ́ɨˊbre e fɨˊ lɨ˜ neáaiñˊ do. Jo̱ nɨcanʉʉbˋ.
43013031	Jo̱ mɨ˜ tɨˊ lɨ˜ cangɨ́ˋ e cagüɨ'ɨ́ɨˊ i̱ Judas Iscariote do, jo̱ba' lalab casɨ́'ˉ Jesús i̱ dseaˋ quiá'rˉ i̱ caje̱ˊguɨ do: —Jo̱ lanab nɨcalɨlí'ˆ 'nʉ́'ˋ jial tíiˊ niguo'ˆ lɨ́ɨngˊ Fidiéeˇ mɨ˜ calɨli˜ jial tíiˊ niguo'ˆ lɨ́ɨngˊ jnea˜, dseaˋ cagáˉa fɨˊ ñifɨ́ˉ jo̱ cagüénˉn fɨˊ jmɨgüíˋ la e lɨ́ɨnˊn jaangˋ dseaˋ jmɨgüíˋ.
43013032	Jo̱ song lajo̱b lɨ́ɨˊ, e jnea˜ dseaˋ cagüénˉn fɨˊ jmɨgüíˋ la lɨ́ɨnˊn jaangˋ dseaˋ jmɨgüíˋ e ni'éeˆe 'nʉ́'ˋ jial tíiˊ niguo'ˆ lɨ́ɨngˊ Fidiéeˇ, jo̱ba' Fidiéeˇ lajo̱b nijmérˉ có̱o̱'˜ jnea˜ cajo̱, jo̱ lajeeˇ tab˜ nijmérˉ lajo̱.
43013033	Jo̱guɨ 'nʉ́'ˋ, dseaˋ lɨ́ɨngˊna' jó̱o̱ˋo̱, e laba' fɨ́ɨˉɨ 'nʉ́'ˋ e joˋ huǿøˉ táangˋguɨ́ɨ có̱o̱'˜ 'nʉ́'ˋ fɨˊ la. Jo̱guɨ 'nʉ́'ˋ ni'nam'ˆba' jnea˜ jo̱ dsʉ' joˋ niguiéng'ˊna' jnea˜; co̱ lɨ́'ˆ laco̱'guɨ jí̱i̱'˜ e nɨcafɨ́ɨˉɨ dseaˋ Israel caguiaangˉguɨ ie˜ lamɨ˜ jéengˊguɨ do, jo̱ lajo̱b fɨ́ɨˉɨ 'nʉ́'ˋ lana cajo̱ e jaˋ cuǿøngˋ nigüɨlíingˋna' fɨˊ lɨ˜ niníng'ˆ jnea˜.
43013034	Jo̱ uiing˜ e jo̱ba' e nicuǿøˆø 'nʉ́'ˋ e júuˆ laniingˉ la e jaˋ mɨˊ cafɨ́ɨˉɨ 'nʉ́'ˋ lamɨ˜ jéengˊguɨ, jo̱ e lab e jo̱: jmi'neáangˋna' dseaˋ rúng'ˋna'. Jo̱ lɨ́'ˆ laco̱' la 'neáangˋ jnea˜ 'nʉ́'ˋ, lajo̱b dseáng'ˉ 'néˉ jmi'neáangˋna' dseaˋ rúng'ˋna' cajo̱.
43013035	Jo̱ song lajo̱b jmooˋna' e dseáng'ˉ jmi'neáangˋna' dseaˋ rúng'ˋna', jo̱ba' lajɨɨmˋ dseaˋ nilɨlí'rˆ jóng e dseáng'ˉ dseaˋ quiéˉbaa lɨ́ɨngˊna' song jmooˋba' lajo̱.
43013036	Jo̱ mɨ˜ canúuˉ Tʉ́ˆ Simón lají̱i̱'˜ e cajíng'ˉ Jesús do, jo̱ba' cajmɨngɨ́'rˉ dseaˋ do lala jo̱ cajíñ'ˉ: —Fíiˋi, ¿jie˜ fɨˊ lɨ˜ niguó'ˆ? Jo̱ba' cañíiˋ Jesús quiá'ˉ dseaˋ do jo̱ casɨ́'ˉreiñ': —Jaˋ cuǿøngˋ niguøng'ˆ 'nʉˋ lana e fɨˊ lɨ˜ ninín'ˆn, jo̱ dsʉ' mɨ˜ nilɨcøøngˋguɨjiʉ lajo̱, jo̱guɨba' e nɨcuǿøngˋ guøn'ˆ jóng.
43013037	Jo̱ba' lalab cañíiˋ Tʉ́ˆ Simón quiá'ˉ Jesús jo̱ casɨ́'rˉ dseaˋ do: —Fíiˋi, ¿jialɨ'ˊ jaˋ cuǿøngˋ e ninín'ˆn có̱o̱'˜ 'nʉˋ lana? ¡Co̱' guiabˊ dsiiˉ e nijáang'˜ 'ñiá'ˋa e nijúunˉn e laco̱' nijmɨcó̱o̱'˜o̱ 'nʉˋ!
43013038	Jo̱ba' lalab cañíiˋ Jesús quiá'ˉ i̱ Tʉ́ˆ Simón do jo̱ casɨ́'ˉreiñ': —¿Su dseáng'ˉ já'ˉ e nijmée'ˆ e laco̱' fó'ˋ na, Tʉ́ˆ Simón? Co̱' lana jmɨtaaˆ o'ˊ e lajeeˇ e nʉ́'ˉguɨ e niquí'ˉ jaangˋ tuidséeˆ, 'nʉˋ nifo'ˆ 'nɨˊ ya̱'ˊ e jaˋ cuíin'ˋ jnea˜.
43014001	Jo̱ mɨ˜ cangɨ́ˋ e casɨ́ɨngˉ Jesús có̱o̱'˜ i̱ Tʉ́ˆ Simón do, jo̱ba' lalab casɨ́'ˉguɨr i̱ dseaˋ quiá'rˉ do: —Jaˋ jmáang'˜ yaang˜na' fɨ'íˆ 'nʉ́'ˋ, dseaˋ já'ˉ nɨcalɨ́ngˉna' júuˆ quiá'ˉ Fidiéeˇ, jo̱guɨ jaˋ jmitúngˆ óoˊna' có̱o̱'˜ júuˆ quiéˉe, co̱' 'néˉ e jáb'ˉ nilíingˋna' cajo̱.
43014002	Co̱' fɨˊ lɨ˜ guiing˜ Tiquiéˆe fɨˊ ñifɨ́ˉ, féb'ˋ jóoˋ e quiá'ˉ nigüeáˋ jaléng'ˋ dseaˋ quiá'rˉ; co̱fa' jaˋ lɨ́ɨˊ lajo̱, jo̱ba' jaˋ mɨˊ cafɨ́ɨˉɨ 'nʉ́'ˋ jóng e tɨˊ lɨ˜ ninín'ˆn e niguiaaˉ guiʉ́ˉ fɨˊ lɨ˜ nigüɨníˋna' có̱o̱'˜ jnea˜ fɨˊ lɨ˜ guiing˜ Tiquiéˆe faco̱' lajo̱.
43014003	Jo̱ mɨ˜ tɨˊ lɨ˜ cangɨ́ˋ e niguiaaˉ guiʉ́ˉ e fɨˊ lɨ˜ nigüɨníˋna' do, jo̱ba' nigáabˊtú̱u̱ calé'ˋ catú̱ˉ fɨˊ la e laco̱' nitøøˉ 'nʉ́'ˋ e nigüɨlíingˋna' có̱o̱'˜ jnea˜, jo̱ fɨˊ jo̱b nidsi'iéˆee' co̱lɨɨng˜ có̱o̱'˜ jnea˜.
43014004	Co̱' nɨñíbˆ 'nʉ́'ˋ jie˜ fɨˊ lɨ˜ ninín'ˆn jo̱guɨ nɨcuíiˋbɨ' cajo̱ e fɨˊ e dsijéeˊ fɨˊ jo̱.
43014005	Jo̱ mɨ˜ cangɨ́ˋ e cajíng'ˉ Jesús e júuˆ jo̱, jo̱ba' jaangˋ lajeeˇ i̱ dseaˋ quiá'rˉ do i̱ siiˋ Tomás lalab cañíirˋ quiá'ˉ dseaˋ do: —Fíiˋi, jaˋ ne˜ jnea'ˆ jie˜ fɨˊ lɨ˜ niguøng'ˆ 'nʉˋ, jo̱ba' ¿jial líˋ e nilɨcuíiˋnaa' jnang˜ e fɨˊ jo̱?
43014006	Jo̱ba' lalab cañíiˋ Jesús quiá'ˉ dseaˋ do: —Jneab˜ dseaˋ lɨ́ɨnˊn e fɨˊ e laco̱' cuǿøngˋ niguilíingˋ dseaˋ fɨˊ ñifɨ́ˉ, jo̱guɨ jneab˜ dseáng'ˉ cuǿøˉø 'nʉ́'ˋ e lɨñíˆna' jalé'ˋ júuˆ quiá'ˉ Fidiéeˇ, jo̱guɨ jí̱i̱'˜ jnea˜bɨ cuǿøˉø 'nʉ́'ˋ cajo̱ e seengˋna' cøøngˋ có̱o̱'˜ Fidiéeˇ lata˜. Jo̱ jí̱i̱'˜ la'eáangˊ có̱o̱'˜ jneab˜ cuǿøngˋ e niguilíingˋ dseaˋ fɨˊ quiniˇ Tiquíˆii' Fidiéeˇ.
43014007	Jo̱ song nɨcuíimˋ 'nʉ́'ˋ guiʉ́ˉ jnea˜ lana, jo̱ba' nilɨcuíimˋba' Tiquiéˆe cajo̱; jo̱ dsʉ' latɨˊ lanab nɨnaangˋ cuíingˋna' dseaˋ do, co̱' nɨcañíimˊba're.
43014008	Jo̱ mɨ˜ calɨ́ˉ fé'ˋ Jesús e júuˆ na, jo̱ba' lalab cañíiˋ jaangˋguɨ dseaˋ quiá'rˉ i̱ siiˋ Lii˜ do jo̱ casɨ́'rˉ dseaˋ do: —Fíiˋi, cuǿø'˜ jnea'ˆ fɨˊ e nineeng˜naa' Tiquíˆii' dseaˋ guiing˜ ñifɨ́ˉ, jo̱ jí̱i̱'˜ jo̱ba' mɨ́ɨ'˜naa' 'nʉˋ.
43014009	Jo̱ba' lalab cañíiˋ Jesús quiá'ˉ i̱ Lii˜ do jo̱ cajíñ'ˉ: —Lii˜, nɨngóobˊ eáangˊ e seenˉ jee˜ 'nʉ́'ˋ, jo̱ ¿su jaˋ mɨˊ calɨcuíimˋbɨ' jnea˜? Dsʉco̱' jaléng'ˋ dseaˋ i̱ níingˉ jnea˜, jo̱ba' i̱ dseaˋ íˋ níimˉbre Tiquiéˆe cajo̱; jo̱ba' ¿jialɨ'ˊ mɨ́ɨ'˜ jnea˜ fɨˊ e laco̱' nimáang˜na' Tiquíˆii'?
43014010	Jo̱ ¿su jaˋ já'ˉ lɨ́ɨn'ˋ 'nʉˋ e jnea˜ cøømˋ seengˋ có̱o̱'˜ Tiquíˆii' jo̱guɨ e Tiquíˆii' cøømˋ seeiñˋ có̱o̱'˜ jnea˜ cajo̱? Co̱' jalé'ˋ e fɨ́ɨˉɨ 'nʉ́'ˋ na jaˋ fá'ˋa e la tɨɨnˉ 'ñiá'ˋa, co̱' Tiquíˆii' i̱ seengˋ cøøngˋ có̱o̱'˜ jnea˜ do, dseaˋ íbˋ i̱ jmóoˋ lají̱i̱'˜ ta˜ quiá'ˆ.
43014011	Jo̱ 'néˉ lɨñíˆba' e jnea˜ cøømˋ seenˉ có̱o̱'˜ Tiquíˆii', jo̱guɨ lajo̱bɨ írˋ seeiñˋ cøøngˋ có̱o̱'˜ jnea˜ cajo̱, jo̱ song jaˋ já'ˉ lɨ́ɨngˋna' e júuˆ jo̱, jo̱ba' lɨco̱' já'ˉ güɨlíingˋna' júuˆ quiéˉe mɨ˜ móoˉna' jalé'ˋ e jmóoˋo.
43014012	Jo̱guɨ e laba' jmɨtaaˆ óoˊna' cajo̱, e doñiˊ i̱i̱ˋ i̱ já'ˉ lɨ́ɨngˋ júuˆ quiéˉe, jo̱ba' nijméˉbre jalé'ˋ e quɨ́ɨ'˜ jmɨɨ˜ lɨ́'ˆ laco̱'guɨ jí̱i̱'˜ la nɨcajméˉ jnea˜ cajo̱; jo̱ dsʉ' seaˋba' do e nijmérˉ e niguo'ˆguɨ eáangˊ, co̱' jnea˜ ninín'ˆn e nija̱a̱ˆ có̱o̱'˜ Tiquíˆii' dseaˋ guiing˜ ñifɨ́ˉ.
43014013	Jo̱ jalé'ˋ e nimɨ́ɨ'˜na' Fidiéeˇ la'eáangˊ có̱o̱'˜ jnea˜, jo̱ba' jneab˜ nijmee˜e jalé'ˋ e jo̱ quíiˉna', jo̱ lajo̱ba' nijmiféng'ˊ dseaˋ Tiquiéˆe Fidiéeˇ la'eáangˊ có̱o̱'˜ jalé'ˋ e jmóoˋ jnea˜ do.
43014014	Jo̱ doñiˊ eebˋ cuǿøngˋ líˋ jmee˜ jnea˜ song camɨ́ɨ'˜na' Fidiéeˇ lajo̱ la'eáangˊ có̱o̱'˜ jnea˜.
43014015	’Jo̱ fɨ́ɨˉguɨ́ɨ 'nʉ́'ˋ e song dseáng'ˉ lajang'ˆ júuˆ 'neáangˋna' jnea˜, jo̱ba' nijméeˆba' nʉ́ʉ'˜na' júuˆ quiéˉe jóng.
43014016	Jo̱ba' jnea˜ nimɨ́ɨ'˜ɨ Tiquíˆii' dseaˋ guiiñ˜ ñifɨ́ˉ e nisíñˉ Jaangˋ i̱ nijmɨcó̱o̱'˜ 'nʉ́'ˋ, jo̱ e jo̱b lɨ́ɨˊ Jmɨguíˋ quiá'ˉ Fidiéeˇ có̱o̱'˜ e cuø'ˊ 'nʉ́'ˋ e lɨñíˆna' jalé'ˋ júuˆ quiá'ˉ Fidiéeˇ. Jo̱ e Jmɨguíˋ do contøømˉ nilɨseengˋ có̱o̱'˜ 'nʉ́'ˋ. Jo̱ jaléng'ˋ dseaˋ i̱ jaˋ mɨˊ ca'íng'ˋ jnea˜, jo̱ba' jaˋ quɨ́'ˉ jmɨɨ˜ fa' e ni'íñ'ˋ e Jmɨguíˋ do, co̱' jaˋ mɨˊ cangárˉ o̱'guɨ cuíirˋ cajo̱; jo̱ dsʉ' 'nʉ́'ˋguɨ nɨcuíiˋba' e Jmɨguíˋ do, co̱' nɨseemˋ có̱o̱'˜ 'nʉ́'ˋ lana, jo̱guɨ tɨˊ lɨ˜ nitɨ́ˉ í'ˋ e nilɨseemˋ fɨˊ áaˊna' cajo̱.
43014018	’Jo̱ fɨ́ɨˉguɨ́ɨ 'nʉ́'ˋ e jaˋ quɨ́'ˉ jmɨɨ˜ fa' niseáan˜n 'nʉ́'ˋ e lafa' 'nɨ́ɨngˉna', co̱' nigáabˊtú̱u̱ calé'ˋ catú̱ˉ jo̱ nilɨseemˋtú̱u̱ có̱o̱'˜ 'nʉ́'ˋ.
43014019	Jo̱ lajeeˇ lab, jaléng'ˋ dseaˋ i̱ jaˋ cuíingˋ jnea˜ joˋ niníingˉguɨr jnea˜; jo̱ dsʉ' 'nʉ́'ˋ nimáam˜tu̱' jnea˜ jo̱guɨ contøømˉ nilɨseengˋna' có̱o̱'˜ jnea˜ cajo̱, co̱' seemˋ jnea˜ có̱o̱'˜ 'nʉ́'ˋ lata˜.
43014020	Jo̱ ie˜ jo̱b nilɨlí'ˆna' e jnea˜ cøømˋ seenˉ có̱o̱'˜ Tiquiéˆe, jo̱guɨ 'nʉ́'ˋ cøømˋ seengˋna' có̱o̱'˜ jnea˜, jo̱guɨ jnea˜ cøømˋ seenˉ có̱o̱'˜ 'nʉ́'ˋ cajo̱.
43014021	Jo̱guɨ i̱ dseaˋ i̱ íng'ˋ júuˆ quiéˉe jo̱guɨ jmóorˋ nʉ́ʉ'r˜ jalé'ˋ e júuˆ jo̱, jo̱ba' i̱ dseaˋ íˋ cuøˊ li˜ e dseáng'ˉ lajam'ˆba' e 'neáaiñˋ jnea˜, jo̱ lajo̱b Tiquiéˆe nijmi'neáamˋbre i̱ dseaˋ i̱ jmi'neáangˋ jnea˜ do, jo̱guɨ jnea˜ nijmi'neáamˋbaa i̱ dseaˋ íˋ cajo̱, jo̱guɨ ni'éeˆbaare jial dseáng'ˉ lɨ́ɨnˊn.
43014022	Jo̱ba' cañíiˋ jaangˋguɨ dseaˋ guitúungˋ quiá'ˉ Dseaˋ Jmáangˉ i̱ siiˋ Judas, dsʉ' o̱' i̱ Iscariote do, jo̱ casɨ́'rˉ dseaˋ do lala: —Fíiˋi, ¿jialɨ'ˊ e ni'éengˊ uø'ˊ fɨˊ quiniˇ jnea'ˆ jo̱ o̱' fɨˊ quiniˇ jaléng'ˋ dseaˋ i̱ jaˋ lɨ́ɨngˊ dseaˋ góoˋnaa'?
43014023	Jo̱ba' cañíiˋ Jesús quiá'ˉ i̱ Judas do jo̱ cajíñ'ˉ: —Jaléng'ˋ dseaˋ i̱ jmi'neáangˋ jnea˜, jo̱ba' jmóoˋbre nʉ́ʉ'r˜ jalé'ˋ júuˆ quiéˉe; jo̱ Tiquiéˆe Fidiéeˇ nijmi'neáamˋbre i̱ dseaˋ íˋ cajo̱, jo̱ lajo̱b Tiquiéˆe co̱lɨɨng˜guɨ có̱o̱'˜ jnea˜ cøømˋ nilɨse̱e̱ˉnaa' có̱o̱'˜ i̱ dseaˋ íˋ.
43014024	Jo̱guɨ i̱ dseaˋ i̱ jaˋ 'neáangˋ jnea˜, jo̱ba' jaˋ jmóorˋ nʉ́ʉ'r˜ jalé'ˋ júuˆ quiéˉe. Jo̱ jaléb'ˋ e júuˆ e fá'ˋ jnea˜ la, o̱' dseáng'ˉ júuˆ quiéˉe 'ñiá'ˋa co̱' e quiá'ˉ Tiquíˆbaa', jo̱ íbˋ dseaˋ i̱ casíingˋ jnea˜ fɨˊ jmɨgüíˋ la.
43014025	’Jo̱ fɨ́ɨˉɨ 'nʉ́'ˋ jalé'ˋ e júuˆ la lajeeˇ e táamˋbɨ́ɨ có̱o̱'˜ 'nʉ́'ˋ fɨˊ jmɨgüíˋ la;
43014026	jo̱ dsʉ' mɨ˜ ninín'ˆn fɨˊ ñifɨ́ˉ fɨˊ lɨ˜ guiing˜ Tiquiéˆe, jo̱ba' dseaˋ íbˋ i̱ nisíngˉ Jmɨguíˋ quiá'rˉ cuaiñ˜ quiéˉe e laco̱' nijmɨcó̱o̱'˜ 'nʉ́'ˋ, jo̱ lajo̱ba' niguiéng'ˊ áaˊna' jalé'ˋ e júuˆ e nɨcafɨ́ɨˉɨ 'nʉ́'ˋ lajeeˇ e nɨcataang˜naa' co̱lɨɨng˜, jo̱guɨ ni'é'ˉ 'nʉ́'ˋ jalé'ˋ e 'néˉ ñíˆna' cajo̱.
43014027	’Jo̱ mɨ˜ tɨˊ lɨ˜ nitɨ́ˉ í'ˋ e ninín'ˆn, jo̱ba' nisée˜e có̱o̱'˜ 'nʉ́'ˋ e nilɨseemˋba' juguiʉ́ˉ có̱o̱'˜ Fidiéeˇ. Jo̱guɨ nicuǿøˆbaa 'nʉ́'ˋ laco̱'guɨ la seengˋ jnea˜ juguiʉ́ˉ có̱o̱'˜ dseaˋ do, jo̱ dsʉ' jaˋ nicuøøˉ e jo̱ laco̱'guɨ la cuøˊ dseaˋ i̱ jaˋ cuíingˋ Fidiéeˇ. Jo̱ba' fɨ́ɨˉguɨ́ɨ 'nʉ́'ˋ e jaˋ jmeáang'˜ yaang˜na' fɨ'íˆ uii˜ quiá'ˉ jalé'ˋ e nidsingɨ́ɨngˉna', o̱'guɨ fǿøng'˜na' cajo̱ uii˜ quiá'ˉ jalé'ˋ e jo̱.
43014028	Jo̱ nɨcanʉ́ʉˉba' e nɨcafɨ́ɨˉɨ 'nʉ́'ˋ lamɨ˜ jéengˊguɨ e ninín'ˆn fɨˊ lɨ˜ guiing˜ Tiquíˆii', jo̱ dsʉ' nigáabˊtú̱u̱ jo̱ nilɨseemˋtú̱u̱ có̱o̱'˜ 'nʉ́'ˋ calé'ˋ catú̱ˉ. Jo̱ faco̱' dseáng'ˉ já'ˉ e 'nʉ́'ˋ 'neáangˋna' jnea˜, jo̱ba' calɨ'iáamˋ óoˊna' jóng mɨ˜ calɨñíˆna' e ninín'ˆn fɨˊ lɨ˜ guiing˜ Tiquíˆii' faco̱' lajo̱, co̱' íˋbre dseaˋ niingˉguɨr laco̱'guɨ jnea˜.
43014029	Jo̱ uiing˜ e jo̱ba' e fɨ́ɨˉɨ 'nʉ́'ˋ jalé'ˋ e la e lɨ́'ˆ laco̱' mɨ˜ nitɨ́ˉ í'ˋ e nidsijéeˊ jalé'ˋ e jo̱, jo̱ lajo̱guɨba' e já'ˉ nilíingˋna' jalé'ˋ e júuˆ quiéˉe do.
43014030	’Jo̱ lana joˋ 'ga'ˊ lɨ˜ sɨɨng˜guɨ́ɨ có̱o̱'˜ 'nʉ́'ˋ, co̱' nɨjaquiéemˊ i̱ fii˜ i̱ 'lɨng'ˆ i̱ quiʉ'ˊ ta˜ fɨˊ jmɨgüíˋ la, jo̱ dsʉ' nañiˊ fa' jaˋ bíˋ óoˋ i̱ fii˜ i̱ 'lɨng'ˆ do e niquiʉ́'rˉ jnea˜ ta˜,
43014031	dsʉ' lajo̱b dseáng'ˉ nɨsɨ'íˆ e nidsijéeˊ e laco̱' nilɨñiˊ jaléng'ˋ dseaˋ jmɨgüíˋ e 'neáamˋbaa Tiquíˆii' jo̱guɨ e jmóoˋo lají̱i̱'˜ ta˜ e nɨcaquiʉ'rˊ quiéˉbaa. Jo̱ mɨ˜ cató'ˊ e fé'ˋ Jesús jalé'ˋ e júuˆ na, jo̱ba' cajíñ'ˉ casɨ́'rˉ i̱ dseaˋ guijángˋ quiá'rˉ do lala: —Ráangˉna' na, jo̱ ma'uøøˉduu' la.
43015001	Jo̱ mɨ˜ cangɨ́ˋguɨ lajo̱, lalab cajíng'ˉguɨ Jesús casɨ́'rˉ i̱ dseaˋ guijángˋ quiá'rˉ do: —Jnea˜ lɨ́ɨnˊn e huɨɨngˋ jǿ'ˆ e jlo'ˆ sɨníi'ˇ, jo̱guɨ Tiquiéˆe lɨ́ɨiñˊ laco̱' i̱ dseaˋ jmáng'ˋ íˆ guiʉ́ˉ e huɨɨngˋ jǿ'ˆ do.
43015002	Jo̱ song co̱o̱ˋ guo'ˋ e huɨɨngˋ jǿ'ˆ quiéˉe do jaˋ cuøˊ mɨ́'ˆ huɨɨngˋ jǿ'ˆ, jo̱ba' niquiʉ́b'ˉ Fidiéeˇ e guo'ˋ jo̱; jo̱ dsʉ' song guiʉ́ˉbɨ cuøˊ mɨ́'ˆ huɨɨngˋ jǿ'ˆ, jo̱ba' Fidiéeˇ ni'iá'ˉbre jo̱guɨ nisámˉbre guo'ˋ quiá'ˉ e laco̱' ni'ɨ́ˉ jmiguiʉˊguɨ.
43015003	Jo̱guɨ 'nʉ́'ˋ lana nɨsɨguiúmˉba' la'eáangˊ e nɨca'íing'˜na' lají̱i̱'˜ júuˆ e nɨcafɨ́ɨˉɨ 'nʉ́'ˋ.
43015004	Jo̱ güɨlɨseemˋbɨ' cøøngˋ co̱lɨɨng˜ có̱o̱'˜ jnea˜ lɨ́'ˆ laco̱'guɨ la seengˋ jnea˜ cøøngˋ co̱lɨɨng˜ có̱o̱'˜ 'nʉ́'ˋ. Co̱fa' co̱o̱ˋ guáng'ˊ quiá'ˉ mɨ́'ˆ huɨɨngˋ jǿ'ˆ jaˋ quɨ́'ˉ jmɨɨ˜ ni'ɨ́ˉ 'ñia'ˊ song sɨ'naamˋ e guáng'ˊ do quiá'ˉ e huɨɨngˋ quiá'ˉ; jo̱ lajo̱b lɨ́ɨˊguɨ có̱o̱'˜ 'nʉ́'ˋ cajo̱, jaˋ quɨ́'ˉ jmɨɨ˜ nijmeeˉna' e guiʉ́ˉ song jaˋ seengˋna' cøøngˋ co̱lɨɨng˜ có̱o̱'˜ jnea˜.
43015005	’Jo̱ fɨ́ɨˉtú̱u̱ 'nʉ́'ˋ e jneab˜ lɨ́ɨnˊn e huɨɨngˋ jǿ'ˆ do, jo̱guɨ 'nʉ́'ˋ lɨ́ɨngˊna' guáng'ˊ quiá'ˉ e huɨɨngˋ do. Jo̱ doñiˊ i̱i̱ˋ dseaˋ i̱ seengˋ cøøngˋ có̱o̱'˜ jnea˜, jo̱ba' jnea˜ seemˉbaa cøøngˋ có̱o̱'˜ írˋ cajo̱, jo̱ba' eáamˊ íingˆ ta˜ jalé'ˋ e jmóorˋ; co̱fa' jaˋ seeiñˋ cøøngˋ có̱o̱'˜ jnea˜, jo̱ba' jí̱i̱'˜ co̱o̱ˋ e guiʉ́ˉ jaˋ eeˋ quɨ́ɨ'r˜ jmɨɨ˜ jmérˆ jóng.
43015006	Co̱' i̱ dseaˋguɨ i̱ lɨtúngˉ dsíiˊ e seeiñˋ cøøngˋ có̱o̱'˜ jnea˜, jo̱ba' i̱ dseaˋ íˋ ni'námˋbre có̱o̱'˜ jnea˜, jo̱ba' ni'íimˉ quiá'rˉ lɨ́'ˆ laco̱'guɨ mɨ˜ lɨquiʉ̱ʉ̱ˋ e guáng'ˊ e sɨ'naangˋ quiá'ˉ e huɨɨngˋ jǿ'ˆ do, jo̱ sɨtɨ́ɨmˊ jalé'ˋ e jo̱, jo̱ ninéˉ fɨˊ lɨ˜ nicóbˋ jóng.
43015007	’Jo̱guɨ song 'nʉ́'ˋ jaˋ tʉ́ˋna' e seemˋba' cøøngˋ co̱lɨɨng˜ có̱o̱'˜ jnea˜ jo̱guɨ e teábˋ teáang'˜na' có̱o̱'˜ júuˆ quiéˉe cajo̱, jo̱ song lajo̱b jmooˋna', jo̱ba' mɨ́ɨ'˜na' jnea˜ eeˋ iing˜na' jo̱ lajo̱b nilíˋ.
43015008	Jo̱guɨ mɨ˜ 'nʉ́'ˋ eáamˊ íingˆ ta˜ jalé'ˋ e jmooˋna', jo̱ e jo̱ba' cuøˊ li˜ e lɨ́ɨngˊna' dseáng'ˉ lajang'ˆ dseaˋ quiéˉe, jo̱ba' nijmiféng'ˊ dseaˋ Tiquiéˆe Fidiéeˇ dseaˋ guiing˜ ñifɨ́ˉ.
43015009	Jo̱ jnea˜ eáamˊ 'neáanˋn 'nʉ́'ˋ lɨ́'ˆ laco̱'guɨ la 'neáangˋ Tiquíˆii' jnea˜; jo̱ba' fɨ́ɨˉɨ 'nʉ́'ˋ e güɨlɨseemˋbɨ' e ñíˆna' jial tíiˊ e 'neáanˋn 'nʉ́'ˋ.
43015010	Jo̱ song 'nʉ́'ˋ nʉ́ʉ'˜ba' jalé'ˋ júuˆ quiéˉe, jo̱ba' seemˋba' e 'neáamˋbɨ́ɨ 'nʉ́'ˋ jóng lɨ́'ˆ laco̱'guɨ la jmóoˋ jnea˜ nʉ́ʉ'˜ʉ lají̱i̱'˜ júuˆ quiá'ˉ Tiquiéˆe, jo̱ba' seemˉbaa e jmi'neáangˋ Tiquiéˆe jnea˜.
43015011	’Jo̱ fǿn'ˋn 'nʉ́'ˋ lana e lɨ́'ˆ laco̱' nilɨ'iáangˋ áaˊna' laco̱'guɨ e iáangˋ dsiˋ jnea˜, jo̱guɨ e dseáng'ˉ la iéb'ˋ nilɨ'iáangˋ óoˊna' cajo̱ lɨ́'ˆ laco̱' catɨ́ɨngˉ e lɨ́ɨngˊ dseaˋ quiéˉe.
43015012	Jo̱guɨ fɨ́ɨˉtú̱u̱ 'nʉ́'ˋ e júuˆ quiéˉe e 'néˉ lɨti˜ do, jo̱ e lab e júuˆ jo̱: 'néˉ nijmi'neáamˋba' dseaˋ rúng'ˋna' lɨ́'ˆ laco̱'guɨ jnea˜ jmi'neáanˋn 'nʉ́'ˋ lajaangˋ lajaangˋna'.
43015013	Jo̱ e jmi'neáangˋ dseaˋ rúiñ'ˋ e laniingˉguɨ eáangˊ lɨ́ɨˊ mɨ˜ jáng'ˋ 'ñia'rˊ e laco̱' nijmɨcó̱o̱'r˜ dseaˋ seengˋ røøˋ có̱o̱'r˜ nañiˊ song cajúiñˉ dsʉ' uíi'˜ e cajméerˋ lajo̱.
43015014	Jo̱ song nʉ́ʉ'˜ba' jalé'ˋ júuˆ quiéˉe e nɨcafɨ́ɨˉɨ 'nʉ́'ˋ e 'néˉ jmeeˉna', jo̱ba' dseaˋ seengˋ røøˋ có̱o̱'˜ jneab˜ lɨ́ɨngˊna' jóng.
43015015	Jo̱ lana joˋ lɨ́ɨngˊna' dseaˋ i̱ lɨco̱' jmóoˋ ta˜ quiéˉe, dsʉco̱' i̱ dseaˋ la'íˋ jí̱i̱'˜ jaˋ ñirˊ e˜ uiing˜ e ta˜ e jmóorˋ quiá'ˉ i̱ fiir˜ do. Dsʉ' lana nɨlɨ́ɨngˊna' dseaˋ seengˋ røøˋ có̱o̱'˜baa, co̱' nɨcacuǿøˉbaa 'nʉ́'ˋ e nɨcalɨñíˆna' jalé'ˋ e júuˆ e ca'íin'˜n quiá'ˉ Tiquiéˆe.
43015016	Jo̱guɨ o̱' 'nʉ́'ˋ dseaˋ caguíing'˜na' jnea˜ e quie̱e̱ˉ nifɨˊ quíiˉna', dsʉco̱' jneab˜ dseaˋ nɨcaguíin'˜n 'nʉ́'ˋ e laco̱' ni'uíingˉna' dseaˋ quiéˉe, jo̱guɨ nɨcacuǿøˉø 'nʉ́'ˋ ta˜ e nigüɨlíingˉna' nigüɨjmee˜na' jmang'ˉ e nilɨ'íingˆ ta˜ quíiˉna' lata˜. Jo̱ lajo̱ba' Tiquíˆii' Fidiéeˇ nicuǿ'ˆbre 'nʉ́'ˋ jalé'ˋ e nimɨ́ɨ'˜na're la'eáangˊ có̱o̱'˜ jnea˜.
43015017	Jo̱ e lab e fɨ́ɨˉtú̱u̱ 'nʉ́'ˋ do calé'ˋ catú̱ˉ e˜ 'néˉ nijmeeˉna': nijmi'neáangˋna' dseaˋ rúng'ˋna'.
43015018	’Jo̱ fɨ́ɨˉguɨ́ɨ 'nʉ́'ˋ, dseaˋ quiéˉe, e jaˋ güɨdsigáˋ óoˊna' e 'ní'ˋ níingˉ jaléng'ˋ dseaˋ jmɨgüíˋ 'nʉ́'ˋ, dsʉ' güɨlɨñíˆna' guiʉ́ˉ e jnea˜bing' la'uii˜ i̱ calɨ́ˉ 'ní'ˋ níingˉ jaléng'ˋ dseaˋ do.
43015019	Co̱' faco̱' 'nʉ́'ˋ lɨ́ɨngˊna' dseaˋ jmɨgüíˋ i̱ jaˋ cuíingˋ jnea˜, jo̱ba' nijmi'neáamˋ jaléng'ˋ i̱ dseaˋ íˋ 'nʉ́'ˋ jóng lɨ́'ˆ laco̱'guɨ la jmi'neáangˋ rúiñ'ˋ la'ó'ˋ yaaiñ˜. Jo̱ dsʉco̱' jneab˜ dseaˋ caguíin'˜n 'nʉ́'ˋ jee˜ jaléng'ˋ dseaˋ jmɨgüíˋ i̱ jaˋ cuíingˋ jnea˜ e laco̱' ni'uíingˉna' dseaˋ quiéˉe, jo̱ uíi'˜ e lajo̱ba' e jaléng'ˋ i̱ dseaˋ íˋ nɨ'ní'ˋ níiñˉ 'nʉ́'ˋ, co̱' 'nʉ́'ˋ joˋ lɨ́ɨngˊna' laco̱' írˋ.
43015020	Jo̱ té̱e̱ˊ áaˊna' lají̱i̱'˜ e nɨcafɨ́ɨˉɨ 'nʉ́'ˋ do: “Jí̱i̱'˜ jaangˋ dseaˋ jmóoˋ ta˜ niingˉguɨr laco̱' fiir˜.” Jo̱ quie̱ˋna' cuente e gabˋ nijmeáng'ˋ dseaˋ jnea˜, jo̱ba' lajo̱b nijmeáng'ˋ dseaˋ 'nʉ́'ˋ cajo̱; jo̱guɨ song jaˋ mɨˊ calɨnʉ́ʉ'r˜ júuˆ quiéˉe, jo̱ba' lajo̱b jaˋ nilɨnʉ́ʉ'r˜ júuˆ quíiˉna' cajo̱.
43015021	Jo̱ jaléb'ˋ e gaˋ na nijmeáiñ'ˋ 'nʉ́'ˋ uíi'˜ e lɨ́ɨngˊna' dseaˋ quiéˉe, jo̱ nijmérˉ lajo̱ co̱' jaˋ cuíiñˋ i̱ dseaˋ i̱ casíingˋ jnea˜ fɨˊ jmɨgüíˋ la.
43015022	’Jo̱ faco̱' mɨ˜ jnea˜ jaˋ cagüénˉn fɨˊ jmɨgüíˋ la e caga'éeˉe dseaˋ jmɨgüíˋ júuˆ quiá'ˉ Fidiéeˇ, jo̱ba' jaˋ calɨlí'rˆ jóng e lɨ́ɨiñˊ dseaˋ røøngˋ dseeˉ faco̱' lajo̱; jo̱ dsʉco̱' lanaguɨ nɨcagüémˉbaa fɨˊ la e quie̱e̱ˉ júuˆ quiá'ˉ Fidiéeˇ, jo̱ba' joˋ cuǿøngˋ líˋ fé'rˋ náng e jaˋ dseeˉ røøiñˋ, co̱' dseáng'ˉ lajo̱b lɨ́ɨiñˊ.
43015023	Jo̱ jaléng'ˋ dseaˋ i̱ 'ní'ˋ níingˉ jnea˜, jo̱ba' la quie̱ˊ Tiquiéˆe dseaˋ guiing˜ ñifɨ́ˉ 'ní'ˋ níiñˉ cajo̱.
43015024	Jo̱ jaˋ dseeˉ røøngˋ dseaˋ jmɨgüíˋ faco̱' mɨ˜ jnea˜ jaˋ cajméˉe jee˜ írˋ jalé'ˋ e quɨ́ɨ'˜ɨ jmɨɨ˜ e cajméˉe e jí̱i̱'˜ jaangˋ dseaˋ jiéng'ˋ jaˋ quɨ́ɨ'r˜ jmɨɨ˜ mɨ˜ cajméerˋ. Jo̱ jaˋ eeˋ lɨ́ɨˊ e nɨcangábˉ jaléng'ˋ i̱ dseaˋ íˋ jalé'ˋ e quɨ́ɨ'˜ɨ jmɨɨ˜ do, jo̱ dsʉ' mɨˊ 'nooˋbɨ 'ní'ˋ níiñˉ jnea˜ jo̱guɨ 'ní'ˋ níiñˉ Tiquiéˆe cajo̱.
43015025	Jo̱ dsijéeˊ jalé'ˋ e na, co̱' dseáng'ˉ 'nébˉ lɨti˜ lají̱i̱'˜ laco̱' tó̱o̱ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ lɨ˜ fé'ˋ lala: “Eáangˊ calɨ́ˉ 'ní'ˋ níingˉ dseaˋ jnea˜ e jí̱i̱'˜ jaˋ uiing˜ seaˋ.”
43015026	’Jo̱ dsʉ' mɨ˜ niguiéng'ˉtú̱u̱ fɨˊ ñifɨ́ˉ, jo̱ba' nisɨ́ɨnˉn e Jmɨguíˋ quiá'ˉ Tiquíˆii' Fidiéeˇ e sɨ́ɨiñˋ e laco̱' nijmɨcó̱o̱'˜ 'nʉ́'ˋ; jo̱ e Jmɨguíˋ dob cajo̱ e ni'é'ˉ 'nʉ́'ˋ jalé'ˋ e já'ˉ jo̱guɨ e nifé'ˋ uii˜ quiéˉe jalé'ˋ e níˋ e jmóoˋo.
43015027	Jo̱guɨ 'nʉ́'ˋ cajo̱ dseaˋ catɨ́ɨngˉna' e nifo'ˆna' uii˜ quiéˉe fɨˊ quiniˇ dseaˋ jmɨgüíˋ, co̱' conrøøbˋ nɨcalɨsé̱ˋnaa' jí̱i̱'˜ ie˜ latɨˊ mɨ˜ calɨcuíingˋ rú'ˋnaa' do.
43016001	’Jo̱ fɨ́ɨˉɨ 'nʉ́'ˋ jalé'ˋ e júuˆ la e lɨ́'ˆ laco̱' jaˋ nilɨtúngˉ óoˊna' e já'ˉ lɨ́ɨngˋna' júuˆ quiéˉe.
43016002	Co̱' jaléng'ˋ dseaˋ góoˋnaa' dseaˋ Israel ni'uǿiñˉ 'nʉ́'ˋ fɨˊ dsíiˊ guá'ˉ quíˉnaa', jo̱ jɨˋguɨ niguiéeˊ jmɨɨ˜ e doñiˊ i̱i̱ˋ dseaˋ i̱ nijngáng'ˉ 'nʉ́'ˋ ni'ɨ́ˉ dsíirˊ e lajo̱ba' e jmitir˜ ta˜ fɨˊ quiniˇ Fidiéeˇ fɨng song cajméerˋ lajo̱.
43016003	Jo̱ nijmérˉ jalé'ˋ e na uíi'˜ e jaˋ mɨˊ calɨcuíimˋbɨr jnea˜ o̱'guɨ mɨˊ calɨcuíiñˋ Tiquíˆii' dseaˋ guiing˜ ñifɨ́ˉ cajo̱.
43016004	Jo̱ fɨ́ɨˉɨ 'nʉ́'ˋ lana e lɨ́'ˆ laco̱' mɨ˜ nitɨ́ˉ í'ˋ e nidsijéeˊ jalé'ˋ e jo̱, jo̱ba' niguiéng'ˊ áaˊna' e nɨcafɨ́ɨˉbaa 'nʉ́'ˋ jéengˊguɨ e nilíˋ lajo̱. ’Jo̱ jaˋ mɨˊ cafɨ́ɨˉɨ 'nʉ́'ˋ jalé'ˋ e na latɨˊ mɨ˜ uiing˜, co̱' lajeeˇ jo̱ táamˋ jnea˜ có̱o̱'˜ 'nʉ́'ˋ.
43016005	Jo̱ dsʉ' lanaguɨ ngóoˊ catɨ́bˋ í'ˋ quiéˉe e ninín'ˆtú̱u̱ fɨˊ ñifɨ́ˉ e nija̱a̱ˆ có̱o̱'˜ i̱ dseaˋ i̱ casíingˋ jnea˜ fɨˊ jmɨgüíˋ la, jo̱ jí̱i̱'˜ jaangˋ 'nʉ́'ˋ jaˋ mɨˊ cajmɨngɨ́ɨ'ˇna' jnea˜ jie˜ fɨˊ lɨ˜ ninín'ˆn.
43016006	Jo̱guɨ 'nʉ́'ˋ lɨ́'ˆ lɨˊ jmooˋna' fɨ'íbˆ dsʉ' fɨ́ɨˉɨ 'nʉ́'ˋ jalé'ˋ e júuˆ na.
43016007	Jo̱ dsʉ' dseáng'ˉ jáb'ˉ júuˆ e fɨ́ɨˉɨ 'nʉ́'ˋ la, e guiʉ́ˉguɨ ni'uíingˉ quíiˉna' e niním'ˆbaa. Co̱' fɨng song jaˋ ninín'ˆn, jo̱ba' jaˋ quɨ́'ˉ jmɨɨ˜ jóng e nigüéengˉ i̱ nijmɨcó̱o̱'˜ 'nʉ́'ˋ fɨˊ jmɨgüíˋ la, jo̱ dsʉ' mɨ˜ niguién'ˉn fɨˊ ñifɨ́ˉ, jo̱ba' jneab˜ dseaˋ nisɨ́ɨnˆn i̱ nijmɨcó̱o̱'˜ 'nʉ́'ˋ fɨˊ jmɨgüíˋ la.
43016008	Jo̱ mɨ˜ nigüéengˉ íˋ, jo̱guɨb nijmɨtar˜ dsíiˊ dseaˋ jmɨgüíˋ jalé'ˋ dseeˉ quiáiñ'ˉ jo̱guɨ jial lɨ́ɨˊ e seengˋ dseaˋ e jaˋ éerˋ dseeˉ, jo̱guɨ cajo̱ jial ɨ́ɨˋ Fidiéeˇ í'ˋ laco̱' catɨ́ɨngˉ.
43016009	Jo̱guɨ e Jmɨguíˋ do nijmɨta˜ dsíiˊ dseaˋ e lɨ́ɨngˊ dseaˋ i̱ røøngˋ dseeˉ uíi'˜ e jaˋ já'ˉ lɨ́ɨiñˋ júuˆ quiéˉe;
43016010	jo̱guɨ e Jmɨguíˋ do cajo̱ nijmɨta˜ dsíiˊ dseaˋ e jnea˜ jaˋ røønˉ dseeˉ co̱' niníng'ˆtú̱u̱ có̱o̱'˜ Tiquíˆii' Fidiéeˇ jo̱ joˋ nimáang˜guɨ' jnea˜ fɨˊ jmɨgüíˋ la.
43016011	Jo̱guɨ cajo̱ e Jmɨguíˋ quiá'ˉ Fidiéeˇ doba' nɨjmɨta˜ dsíiˊ dseaˋ jmɨgüíˋ e nɨca'ɨ́ɨbˉ Fidiéeˇ í'ˋ laco̱' catɨ́ɨngˉ quiá'ˉ fii˜ i̱ 'lɨng'ˆ i̱ quiʉ'ˊ ta˜ fɨˊ jmɨgüíˋ la, co̱' dseáng'ˉ latab˜ ni'íñ'ˋ iihuɨ́ɨˊ.
43016012	’Jo̱ jmiguiʉˊbɨ jalé'ˋ e seaˋ nifɨ́ɨˆɨ 'nʉ́'ˋ, dsʉ' jaˋ nifɨ́ɨˆɨ 'nʉ́'ˋ jalé'ˋ e jo̱ dseáng'ˉ lana e lɨ́'ˆ laco̱' jaˋ ni'uíingˉ jmiguiʉˊ quíiˉna'.
43016013	Jo̱ dsʉ' mɨ˜ tɨˊ lɨ˜ nigüéengˉ e Jmɨguíˋ quiá'ˉ Fidiéeˇ do jee˜ 'nʉ́'ˋ, jo̱ba' e jo̱b e nicá̱ˋ jmang'ˉ júuˆ já'ˉ quíiˉna', jo̱guɨ e jo̱b cajo̱ e ni'é'ˉguɨ 'nʉ́'ˋ jalé'ˋ e jaˋ mɨˊ cafɨ́ɨˉɨ 'nʉ́'ˋ lana; co̱' jaˋ nifé'ˋ jí̱i̱'˜ laco̱' ɨˊ dsíiˊ 'ñia'ˊ e Jmɨguíˋ do, co̱' lají̱i̱'˜ júuˆ e ni'íng'ˋ quiá'ˉ Fidiéeˇ, jí̱i̱'˜ jo̱ba' e nifé'ˋ; jo̱guɨ cajo̱ ni'é'ˉ 'nʉ́'ˋ e˜ jalé'ˋ e nidsijéeˊ fɨˊ jmɨgüíˋ lajeeˇ lɨ˜ dséˆguɨ.
43016014	Jo̱ e Jmɨguíˋ do nifé'ˋ guiʉ́ˉ uii˜ quiéˉe, co̱' nicuǿ'ˉ 'nʉ́'ˋ lají̱i̱'˜ e ni'íng'ˋ quiéˉbaa e laco̱' nilɨñíˆna' jalé'ˋ e jo̱.
43016015	Jo̱ lajɨbˋ jalé'ˋ e seaˋ quiá'ˉ Tiquíˆii' e quiéˉbaa lɨ́ɨˊ cajo̱, jo̱ uíi'˜ e lajo̱ba' e fá'ˋa e lajalé'ˋ e júuˆ e ni'íng'ˋ e Jmɨguíˋ do jáaˊ fɨˊ quiéˉbaa, jo̱ jaléb'ˋ e jo̱ nicuǿ'ˉ 'nʉ́'ˋ e ningáng'ˋna'.
43016016	’Jo̱ fɨ́ɨˉguɨ́ɨ 'nʉ́'ˋ cajo̱ e joˋ huǿøˉ táangˋguɨ́ɨ jee˜ 'nʉ́'ˋ, jo̱ba' joˋ nimáang˜guɨ' jnea˜; jo̱ dsʉ' mɨ˜ ningɨ́ˋguɨjiʉ lajo̱, jo̱ba' nimáam˜tu̱' jnea˜ calé'ˋ catú̱ˉ.
43016017	Jo̱ mɨ˜ canúuˉ i̱ dseaˋ guijángˋ do lají̱i̱'˜ júuˆ e cajíng'ˉ Jesús do, jo̱ba' canaaiñˋ jmɨngɨ́'ˉ rúiñ'ˋ la'ó'ˋ yaaiñ˜ jo̱ sɨ́ɨiñˋ: —¿E˜guɨ guǿng'ˋ e fé'ˋ i̱ Fíiˋnaa' na mɨ˜ jíñ'ˉ e joˋ huǿøˉ dséˉ e táangˋguɨr fɨˊ jee˜ jneaa˜aa', jo̱ba' joˋ nineeng˜guɨ́ɨ're, jo̱ dsʉ' mɨ˜ ningɨ́ˋguɨjiʉ lajo̱, jo̱ba' nineem˜tú̱u̱'re calé'ˋ catú̱ˉ? jo̱guɨ ¿e˜guɨ guǿng'ˋ e jíñ'ˉ e nidséiñ'ˉ fɨˊ lɨ˜ guiing˜ Tiquiá'rˆ fɨˊ ñifɨ́ˉ?
43016018	Jo̱guɨ cajo̱, ¿e˜guɨ guǿng'ˋ e jíñ'ˉ e joˋ huǿøˉ dséˉ e táangˋguɨr jee˜ jneaa˜aa'? Jo̱ lana dseáng'ˉ jí̱i̱'˜ capí'ˆ jaˋ ngáng'ˋnaa' e˜ guǿng'ˋ jalé'ˋ e fé'rˋ na.
43016019	Jo̱ dsifɨbˊ calɨlí'ˆ Jesús e i̱ dseaˋ quiá'rˉ do lɨɨm˜ eeˋ iiñ˜ nijmɨngɨ́'rˉ dseaˋ do, jo̱ba' lalab cañíirˋ quiá'ˉ i̱ dseaˋ quiá'rˉ do jo̱ cajíñ'ˉ: —Jnea˜ nɨcafɨ́ɨˉɨ 'nʉ́'ˋ e joˋ huǿøˉ dséˉ e máangˊguɨ' jnea˜ fɨˊ jmɨgüíˋ la, jo̱ dsʉ' mɨ˜ ningɨ́ˋguɨjiʉ lajo̱, nimáam˜tu̱' jnea˜ calé'ˋ catú̱ˉ. Jo̱ ¿su e nab e iing˜na' e ñíˆna' do e˜ guǿng'ˋ?
43016020	Jo̱ dsʉ' jnea˜ jmɨtaaˆ óoˊna' e mɨ˜ tɨˊ lɨ˜ nitɨ́ˉ e í'ˋ jo̱, jo̱ba' eáamˊ fɨ'íˆ nilíingˉna' jóng co̱' jɨˋguɨ cartɨˊ niquɨ'ˆba', jo̱guɨ ie˜ jo̱ jaléng'ˋ dseaˋ i̱ jaˋ cuíingˋ jnea˜ eáamˊ nijmi'iáangˋ dsíirˊ. Jo̱ dsʉ' 'nʉ́'ˋguɨ cateáˋba' nilíingˉna' fɨ'íˆ ie˜ jo̱, co̱' có̱o̱'˜ e jo̱ba' nijméˉ e nilɨ'iáangˋtu̱ óoˊna'.
43016021	Co̱' e la lɨ́ɨˊ laco̱'guɨ mɨ˜ jaangˋ dseamɨ́ˋ íñ'ˋ iihuɨ́ɨˊ lajeeˇ dseaˋ jmohuɨ́ɨˊ quiá'rˉ e lɨseengˋ jiuung˜ quiá'rˉ; jo̱ dsʉ' dsifɨˊ mɨ˜ calɨséngˋ i̱ yʉ̱ʉ̱ˋ do quiá'rˉ, jo̱ba' íimˉ dsíirˊ lají̱i̱'˜ e iihuɨ́ɨˊ e ca'íñ'ˋ do, co̱' eáamˊ jmi'iáangˋ dsíirˊ dsʉ' uíi'˜ e nɨcalɨséngˋ i̱ yʉ̱ʉ̱ˋ do quiá'rˉ.
43016022	Jo̱ lajo̱b lɨ́ɨngˊ 'nʉ́'ˋ fɨ'íˆ lana, jo̱ dsʉ' mɨ˜ nimáang˜tu̱' jnea˜ calé'ˋ catú̱ˉ, jo̱guɨba' nilɨ'iáangˋ áaˊna' dseáng'ˉ laco̱' sɨ'íˆ, jo̱ e jo̱ jí̱i̱'˜ jaangˋ cuǿøngˋ líˋ jé̱'ˋguɨ quíiˉna' e iáangˋ óoˊna' do.
43016023	’Jo̱ ie˜ jmɨɨ˜ jo̱, joˋ e nijmɨngɨ́ɨ'ˇguɨ' jnea˜ jí̱i̱'˜ co̱o̱ˋ; co̱' e já'ˉba' e fɨ́ɨˉɨ 'nʉ́'ˋ e ie˜ jo̱ Tiquíˆii' nicuǿ'ˉbre 'nʉ́'ˋ jalé'ˋ e nimɨ́ɨ'˜na're la'eáangˊ có̱o̱'˜ jnea˜.
43016024	Jo̱ dsʉ' latɨˊ lana, jí̱i̱'˜ co̱o̱ˋ jaˋ eeˋ mɨˊ camɨ́ɨ'˜na're la'eáangˊ có̱o̱'˜ jnea˜; jo̱ dsʉ' mɨ́ɨ'˜na're jo̱ba' niñíimˋba', jo̱ lajo̱ba' nilɨ'iáangˋ óoˊna' dseáng'ˉ laco̱' sɨ'íˆ.
43016025	’Jo̱ nɨcafɨ́ɨˉɨ 'nʉ́'ˋ jalé'ˋ júuˆ e huɨ́ɨngˊjiʉ ngáng'ˋna', jo̱ dsʉ' tɨˊ lɨ˜ nitɨ́bˉ í'ˋ e joˋ nifǿng'ˆguɨ́ɨ 'nʉ́'ˋ có̱o̱'˜ jalé'ˋ e júuˆ jo̱, co̱' ie˜ jo̱ dseáng'ˉ condséebˊ nifɨ́ɨˆɨ 'nʉ́'ˋ cuaiñ˜ quiá'ˉ Tiquíˆii' dseaˋ guiing˜ ñifɨ́ˉ.
43016026	Jo̱ mɨ˜ nitɨ́ˉ e í'ˋ jo̱, 'nʉ́'ˋ nimɨ́ɨ'˜na're e nijmɨcó̱o̱'r˜ 'nʉ́'ˋ la'eáangˊ có̱o̱'˜ jnea˜; jo̱ jaˋ fá'ˋ jnea˜ e nimɨ́ɨ'˜ɨ Tiquíˆii' uíi'˜ 'nʉ́'ˋ,
43016027	co̱' 'ñiab'ˊ Tiquíˆii' 'neáaiñˋ 'nʉ́'ˋ cajo̱ uíi'˜ e 'neáamˋba' jnea˜ jo̱guɨ e já'ˉ nɨlɨ́ɨngˋna' e Fidiéeˇ dseaˋ casíiñˋ jnea˜ fɨˊ jmɨgüíˋ la cuaiñ˜ quiá'rˉ.
43016028	Co̱' fɨˊ lɨ˜ guiing˜ Tiquíˆbaa' cajúˉu mɨ˜ cagüénˉn fɨˊ jmɨgüíˋ la, jo̱ dsʉ' lanaguɨ nitʉ́ˆbaa fɨˊ la e laco̱' niníng'ˆtú̱u̱ fɨˊ lɨ˜ guiiñ˜ fɨˊ ñifɨ́ˉ.
43016029	Jo̱ mɨ˜ cangɨ́ˋ e cajíng'ˉ Jesús lajo̱, jo̱ba' lalab cajíng'ˉ i̱ dseaˋ guijángˋ quiá'rˉ do jo̱ casɨ́'rˉ dseaˋ do: —Jo̱ lanaguɨba' fó'ˋ 'nʉˋ condséeˊ dseáng'ˉ laco̱' la ngáng'ˋnaa' náng.
43016030	Jo̱guɨ lana nɨne˜baa' cajo̱ e lajɨbˋ ñíˆ 'nʉˋ, jo̱ba' joˋ 'néˉ fa' i̱i̱ˋ nijmɨngɨ́'ˉguɨ 'nʉˋ, co̱' có̱o̱'˜ jí̱i̱'˜ e júuˆ nab nɨjáb'ˉ lɨ́ɨˋnaa' e Fidiéebˇ dseaˋ casíiñˋ 'nʉˋ fɨˊ jmɨgüíˋ la cuaiñ˜ quiá'rˉ.
43016031	Jo̱ba' cañíiˋ Jesús quiá'ˉ i̱ dseaˋ quiá'rˉ do jo̱ casɨ́'ˉreiñ': —Jo̱ ¿su lanaguɨba' já'ˉ nɨlɨ́ɨngˋna' lají̱i̱'˜ júuˆ e fɨ́ɨˉɨ 'nʉ́'ˋ?
43016032	Jo̱ dsʉ' lana dseáng'ˉ ngóoˊ catɨ́bˋ í'ˋ e ninángˋ sojǿngˉna' lajaangˋ lajaangˋna' fɨˊ la fɨˊ na, jo̱ba' 'ñiá'ˋbaa nitiúungˉguɨ́ɨ. Jo̱ dsʉ' e já'ˉ e jaˋ 'ñiá'ˋa seenˉ cajo̱, co̱' seemˋ Tiquíˆii' co̱lɨɨng˜ có̱o̱'˜ jnea˜ contøøngˉ.
43016033	Jo̱ fɨ́ɨˉɨ 'nʉ́'ˋ jalé'ˋ e júuˆ la e lɨ́'ˆ laco̱' nilɨseengˋna' juguiʉ́ˉ júuˆ røøˋ la'eáangˊ e seengˋna' cøøngˋ có̱o̱'˜ jnea˜; jo̱ 'nʉ́'ˋ fɨˊ jmɨgüíˋ la ni'íing'˜na' iihuɨ́ɨˊ, jo̱ dsʉ' jaˋ jmitúngˆ óoˊna' uíi'˜ e jo̱, co̱' jnea˜ nɨcalɨ́'ˆbaa fii˜ i̱ 'lɨng'ˆ i̱ ngɨˊ ta˜ jmɨgǿøngˋ dseaˋ fɨˊ jmɨgüíˋ la.
43017001	Jo̱ mɨ˜ cangɨ́ˋ e café'ˋ Jesús jalé'ˋ e júuˆ jo̱ fɨˊ quiniˇ dseaˋ guijángˋ quiá'rˉ, jo̱ba' caséerˋ nir˜ fɨˊ yʉ́'ˆ jmɨgüíˋ jo̱ cajíñ'ˉ lala: —Teaa˜, lanab catɨ́ˋ í'ˋ quiéˉe, jo̱ba' jmɨ'gooˋ jnea˜ e lɨ́'ˆ laco̱'guɨ jnea˜ nijmɨ'gooˉ 'nʉˋ.
43017002	Co̱' 'nʉˋ nɨcacuǿø'˜ jnea˜ e ooˉ ta˜ jee˜ jaléng'ˋ dseaˋ jmɨgüíˋ e laco̱' jaléng'ˋ dseaˋ quíi'ˉ i̱ nɨcacuǿøn'˜ jnea˜, nicuǿøˆøre e nilɨseeiñˋ cøøngˋ có̱o̱'˜ 'nʉˋ lata˜.
43017003	Jo̱ niñíiñˋ e seeiñˋ cøøngˋ có̱o̱'˜ 'nʉˋ lata˜ fɨng song calɨcuíiñˋ 'nʉˋ jo̱guɨ calɨñirˊ e jí̱i̱'˜ 'nʉbˋ dseaˋ lɨn'ˊ Fidiéeˇ i̱ já'ˉ, jo̱guɨ fɨng song calɨcuíiñˋ jnea˜ cajo̱ e lɨ́ɨnˊn Dseaˋ Jmáangˉ i̱ casíingˋ 'nʉˋ fɨˊ jmɨgüíˋ la.
43017004	’Jo̱ jnea˜ nɨcajmɨ'gooˉbaa 'nʉˋ jee˜ jaléng'ˋ dseaˋ jmɨgüíˋ, co̱' lana nɨcatám'ˊbaa lají̱i̱'˜ ta˜ quiéˉe e casíin'ˋ jnea˜ e cagajméeˋe fɨˊ jmɨgüíˋ la.
43017005	Jo̱ba' fǿn'ˋn 'nʉˋ lana, Teaa˜, e nijmɨ'góoˋ jnea˜ mɨ˜ niguién'ˉtú̱u̱ fɨˊ cáan'ˋ na lɨ́'ˆ laco̱'guɨ la jmɨ'gooˋ 'nʉˋ jnea˜ fɨˊ ñifɨ́ˉ quíi'ˉ lají̱i̱'˜ ie˜ mɨ˜ nʉ́'ˉguɨ e catɨro̱o̱ˇ jmɨgüíˋ.
43017006	’Jo̱ jaléng'ˋ dseaˋ i̱ caguíing'˜ 'nʉˋ jee˜ jaléng'ˋ dseaˋ jmɨgüíˋ e laco̱' ca'uíiñˉ dseaˋ quiéˉe, jo̱ba' nɨcajméˉbaa e nɨcalɨñirˊ i̱˜ dseáng'ˉ lɨ́ɨngˊ 'nʉˋ. Jo̱ lajɨɨngˋ dseaˋ i̱ cacuǿøn'˜ jnea˜ do, dseaˋ quíiˉba' lɨ́ɨiñˊ, jo̱guɨ lana nɨca'ím'ˋbre jalé'ˋ júuˆ quíi'ˉ.
43017007	Jo̱ba' lana jaléng'ˋ i̱ dseaˋ quiéˉe do nɨñirˊ e jalé'ˋ e nɨca'íing'˜ jnea˜, 'nʉbˋ dseaˋ nɨcacuǿø'˜ jnea˜ e jo̱,
43017008	co̱' nɨcaníi'˜baa jee˜ jaléng'ˋ i̱ dseaˋ quiéˉe la jalé'ˋ júuˆ e ca'íin'˜n quíi'ˉ, jo̱ nɨca'ím'ˋbre jalé'ˋ e júuˆ jo̱. Jo̱ dseaˋ do nɨcalɨlí'ˆbre e dseáng'ˉ 'nʉbˋ dseaˋ casíin'ˋ jnea˜ fɨˊ jmɨgüíˋ la, jo̱guɨ dseáng'ˉ jáb'ˉ lɨ́ɨiñˋ cajo̱ e gáaˊ jnea˜ fɨˊ lɨ˜ guiing˜ 'nʉˋ fɨˊ ñifɨ́ˉ.
43017009	’Jo̱guɨ lana mɨ́ɨ'˜ɨ 'nʉˋ uii˜ quiá'ˉ jaléng'ˋ i̱ dseaˋ íˋ; jo̱ dsʉ' jaˋ mɨ́ɨ'˜ɨ 'nʉˋ uii˜ quiá'ˉ jaléng'ˋ dseaˋ jmɨgüíˋ i̱ jaˋ lɨ́ɨngˊ dseaˋ quíi'ˉ, dsʉ' jí̱i̱'˜ dseaˋ i̱ cacuǿøn'˜ jnea˜ dobing' i̱ mɨɨˉ uii˜ quiá'ˉ, co̱' jí̱i̱'˜ íˋbing' i̱ lɨ́ɨngˊ dseaˋ quíi'ˉ.
43017010	Jo̱ e quíibˉ 'nʉˋ lajalé'ˋ e seaˋ quiéˉe jo̱guɨ e quiébˉ jnea˜ lajalé'ˋ e seaˋ quíi'ˉ, jo̱guɨ la'eáangˊ i̱ dseaˋ la nijnéngˋ jial tíiˊ niguo'ˆ lɨ́ɨnˊn.
43017011	’Jo̱ba' fɨ́ɨˉguɨ́ɨ 'nʉˋ, Teaa˜, joˋ nija̱ˋguɨ jnea˜ fɨˊ jmɨgüíˋ la, dsʉ' jaléng'ˋguɨ i̱ dseaˋ quiéˉe la nijé̱ˉbɨr fɨˊ jmɨgüíˋ la lajeeˇ e niníng'ˆ jnea˜ e nija̱a̱ˆ có̱o̱'˜ 'nʉˋ. Jo̱ co̱' 'nʉbˋ dseaˋ güean'ˆ, jo̱ba' mɨ́ɨ'˜ɨ 'nʉˋ e nijmée'ˆ íˆ i̱ dseaˋ quiéˉe la la'eáangˊ có̱o̱'˜ e 'gøn'ˊ do lɨ́'ˆ laco̱'guɨ e nɨcacuǿø'˜ jnea˜ e 'gøn'ˊn cajo̱, jo̱ lajo̱ba' nilɨseengˋ i̱ dseaˋ quiéˉe la cøøngˋ có̱o̱'˜ jneaa˜aa' lɨ́'ˆ laco̱'guɨ la seengˋ 'nʉˋ có̱o̱'˜ jnea˜ dseáng'ˉ conrøøˋ.
43017012	Jo̱ lajeeˇ e nɨcataan˜n fɨˊ jmɨgüíˋ la có̱o̱'˜ jaléng'ˋ i̱ dseaˋ quiéˉe la, nɨcaneb'ˉ niiˉre jo̱guɨ nɨcajméˉbaare íˆ la'eáangˊ có̱o̱'˜ e 'gøng'ˊ quíi'ˉ lɨ́'ˆ laco̱'guɨ e nɨcuǿø'˜ jnea˜ e lɨ́ɨnˊn. Jo̱ jí̱i̱'˜ jaangˋ i̱ dseaˋ quiéˉe la jaˋ mɨˊ ca'naaiñˋ có̱o̱'˜ jnea˜, dsʉ' dseáng'ˉ jí̱i̱'˜ i̱ jaangˋ i̱ nijáng'ˋ jnea˜ fɨˊ jaguóˋ jaléng'ˋ dseaˋ i̱ 'ní'ˋ níingˉ jnea˜, jí̱i̱'˜ íˋbing' i̱ nɨca'naangˋ conguiaˊ, jo̱ dsʉ' nɨcalɨ́ˉ lajo̱ e lɨ́'ˆ laco̱' nilɨti˜ lají̱i̱'˜ e tó̱o̱ˋ fɨˊ ni˜ jiˋ quíˉii' e cajme'ˊ dseaˋ malɨɨ˜guɨ eáangˊ.
43017013	’Jo̱ lanaguɨ catɨ́ˋ í'ˋ e ninín'ˆn fɨˊ lɨ˜ guiin'˜; jo̱ dsʉ' jalé'ˋ e júuˆ e fá'ˋa la, fá'ˋa lajeeˇ e táamˋbɨ́ɨ fɨˊ jmɨgüíˋ la e lɨ́'ˆ laco̱' jaléng'ˋ i̱ dseaˋ quiéˉe la nilɨ'iáangˋ dsíirˊ dseáng'ˉ laco̱' sɨ'íˆ lɨ́'ˆ laco̱'guɨ la iáangˋ dsiiˉ 'ñiá'ˋa cajo̱.
43017014	Jo̱ jnea˜ nɨcaníi'˜baa júuˆ quíi'ˉ jee˜ i̱ dseaˋ quiéˉe la, jo̱ dsʉ' jaléng'ˋ dseaˋ jmɨgüíˋ i̱ jaˋ cuíingˋ 'nʉˋ 'ní'ˋ níimˉbre jaléng'ˋ dseaˋ quiéˉe la, co̱' jaléiñ'ˋ la jaˋ jíi'r˜ jalé'ˋ e 'lɨ'ˆ e seaˋ fɨˊ jmɨgüíˋ la o̱'guɨ jnea˜ jíi'˜i jalé'ˋ e jo̱ cajo̱.
43017015	Jo̱ dsʉ' jaˋ mɨ́ɨ'˜ɨ 'nʉˋ e laco̱' ni'uøøn'ˉ i̱ dseaˋ quiéˉe fɨˊ jmɨgüíˋ la, co̱' lají̱i̱'˜ e mɨ́ɨ'˜ɨ 'nʉˋ e nijmée'ˆ íˆ íˋbre e laco̱' jaˋ nijmɨgǿøngˋ i̱ 'lɨng'ˆ írˋ.
43017016	Jo̱ lɨ́'ˆ laco̱'guɨ jnea˜ jaˋ jíi'˜i jalé'ˋ e 'lɨ'ˆ e seaˋ fɨˊ jmɨgüíˋ la, jo̱ba' lajo̱b lɨ́ɨngˊ i̱ dseaˋ quiéˉe la cajo̱, co̱' jaˋ jíi'r˜ jalé'ˋ e jo̱.
43017017	Jo̱ mɨ́ɨ'˜guɨ́ɨ 'nʉˋ e nijmigüeang'ˆ i̱ dseaˋ quiéˉe la e laco̱' nijmérˉ lají̱i̱'˜ ta˜ e niquiʉ́'ˆ quiá'ˉbre la'eáangˊ e nɨca'íñ'ˋ jalé'ˋ júuˆ quíi'ˉ.
43017018	Jo̱ lɨ́'ˆ laco̱'guɨ 'nʉˋ casíin'ˋ jnea˜ jee˜ jaléng'ˋ dseaˋ i̱ jaˋ cuíingˋ 'nʉˋ fɨˊ jmɨgüíˋ la, jo̱ba' lajo̱b jnea˜ cajo̱ nisɨ́ɨnˆn i̱ dseaˋ quiéˉe la jee˜ jaléng'ˋ dseaˋ i̱ jaˋ cuíingˋ 'nʉˋ.
43017019	Jo̱ nijáang'˜ 'ñiá'ˋa e nijmee˜e lají̱i̱'˜ e iing˜ 'nʉˋ e lɨ́'ˆ laco̱' i̱ dseaˋ quiéˉe na nijáng'ˋ yaaiñ˜ e nijmérˉ lají̱i̱'˜ e iing˜ 'nʉˋ. Jo̱ nilí'ˋ lajo̱ la'eáangˊ có̱o̱'˜ e já'ˉ lɨ́ɨngˋ i̱ dseaˋ quiéˉe la jalé'ˋ júuˆ quíi'ˉ.
43017020	’Jo̱ jaˋ mɨ́ɨ'˜ɨ 'nʉˋ dseáng'ˉ jí̱i̱'˜ uii˜ quiá'ˉ i̱ dseaˋ quiéˉe la, co̱' lajo̱b cajo̱ mɨ́ɨ'˜ɨ 'nʉˋ uii˜ quiá'ˉ jaléng'ˋ i̱ náˉguɨ i̱ nijá'ˉ lɨ́ɨngˋ júuˆ quiéˉe mɨ˜ tɨˊ lɨ˜ ninúrˉ e júuˆ e ni'ˊ i̱ dseaˋ quiéˉe la.
43017021	Jo̱ mɨ́ɨ'˜ɨ 'nʉˋ e jaléng'ˋ i̱ dseaˋ íˋ nilɨseeiñˋ dseáng'ˉ cøøngˋ lajeeˇ la'ó'ˋ rúiñ'ˋ e laco̱' ni'uíiñˉ lafa' jaangˋ dseaˋ la'eáangˊ e seeiñˋ cøøngˋ có̱o̱'˜ jneaa˜aa', Teaa˜, lɨ́'ˆ laco̱'guɨ seengˋ 'nʉˋ cøøngˋ có̱o̱'˜ jnea˜ jo̱guɨ jnea˜ seenˉ cøøngˋ có̱o̱'˜ 'nʉˋ. Jo̱ mɨ́ɨ'˜ɨ 'nʉˋ e güɨlɨseemˋbre cøøngˋ lajo̱ la'ó'ˋ írˋ lɨ́'ˆ dseáng'ˉ laco̱' sɨ'íˆ, jo̱ lajo̱ba' nilɨjá'ˉ lɨ́ɨngˋ jaléng'ˋ dseaˋ jmɨgüíˋ e 'nʉbˋ dseaˋ casíin'ˋ jnea˜ fɨˊ jmɨgüíˋ la.
43017022	Jo̱guɨ nɨcacuǿøˉbaa jaléng'ˋ i̱ dseaˋ quiéˉe la e nilɨgüeaiñ'ˆ lɨ́'ˆ laco̱'guɨ 'nʉˋ nɨcacuǿø'˜ jnea˜ e nɨcalɨgüean'ˆn, jo̱ lajo̱ba' i̱ dseaˋ quiéˉe la ni'uíiñˉ lafa' jaamˋ dseaˋ lɨ́'ˆ laco̱'guɨ la lɨ́ɨngˊ jnea˜ có̱o̱'˜ 'nʉˋ e jaamˋ dseaˋ lɨ́ɨˊɨɨ':
43017023	jo̱guɨ nilɨseengˋ jnea˜ cøøngˋ có̱o̱'˜ írˋ jo̱guɨ 'nʉˋ cøøngˋ có̱o̱'˜ jnea˜, jo̱ lajo̱ba' ni'uíingˉ lajɨɨiñ'ˋ do dseáng'ˉ lafa' jaamˋ dseaˋ, jo̱ lajo̱ba' nilɨlí'ˆ jaléng'ˋ dseaˋ jmɨgüíˋ e 'nʉbˋ dseaˋ casíin'ˋ jnea˜ fɨˊ jmɨgüíˋ la, jo̱guɨ e eáamˊ 'neáan'ˋre cajo̱ lɨ́'ˆ laco̱'guɨ la 'neáangˋ 'nʉˋ jnea˜.
43017024	’Jo̱ mɨ́ɨ'˜guɨ́ɨ 'nʉˋ, Teaa˜, co̱' 'nʉbˋ dseaˋ cacuǿøn'˜ jnea˜ jaléng'ˋ i̱ dseaˋ quiéˉe la, jo̱ba' iing˜ jnea˜ e seemˋbre cøøngˋ có̱o̱'˜ jnea˜ fɨˊ lɨ˜ niníˆi, jo̱ lajo̱ba' ninírˋ jial tíiˊ niguo'ˆ lɨ́ɨnˊn, jo̱ e jo̱b e cacuǿø'˜ 'nʉˋ jnea˜ do. Co̱' lají̱i̱'˜ lɨɨ˜ba' e 'neáan'ˋ 'nʉˋ jnea˜, co̱' lají̱i̱'˜ latɨˊ mɨ˜ nʉ́'ˉguɨ e catɨro̱o̱ˇ jmɨgüíˋba' e jmoo'ˋ lajo̱ có̱o̱'˜ jnea˜.
43017025	Teaa˜, dseáng'ˉ eáamˊ guiúngˉ 'nʉˋ, jo̱ fɨ́ɨmˊ dseaˋ i̱ seengˋ fɨˊ jmɨgüíˋ la jaˋ cuíiñˋ 'nʉˋ; jo̱ dsʉ' jnea˜ dseáng'ˉ lajam'ˉ cuíinˋn 'nʉˋ, jo̱guɨ nɨñiˊbɨ jaléng'ˋ i̱ dseaˋ quiéˉe la e 'nʉbˋ dseaˋ casíin'ˋ jnea˜ fɨˊ jmɨgüíˋ la.
43017026	Jo̱guɨ nɨcacuǿøˉbaar e calɨñirˊ i̱˜ dseáng'ˉ lɨ́ɨngˊ 'nʉˋ, jo̱guɨ mɨˊ 'nooˋbɨ nifɨ́ɨˆɨre lajo̱ cajo̱ e laco̱' nijmi'neáangˋ rúiñ'ˋ lɨ́'ˆ laco̱'guɨ la 'neáangˋ 'nʉˋ jnea˜; jo̱guɨ lajo̱ba' nilɨseengˋ jnea˜ cøøngˋ có̱o̱'˜ írˋ cajo̱.
43018001	Jo̱ mɨ˜ cangɨ́ˋ e casɨ́ɨngˉ Jesús có̱o̱'˜ Tiquiá'rˆ, jo̱ba' cagüɨ'ɨ́ɨˊbre co̱lɨɨng˜ có̱o̱'˜ i̱ dseaˋ guijángˋ quiá'rˉ do e fɨˊ dsíiˊ 'nʉ́ʉˊ tú̱ˉ fɨ́ngˉ do, jo̱ cangolíiñˆ lɨ́'ˆ lɨˊ 'ngóo'˜ lɨ˜ iʉ˜ co̱o̱ˋ ɨ̱́ɨ̱ˊ e siiˋ Cedrón. Jo̱ mɨ˜ catáiñˉ lɨ́'ˆ lɨˊ 'ngóo'˜ e ɨ̱́ɨ̱ˊ do, jo̱ caguilíiñˉ fɨˊ co̱o̱ˋ dsíiˊ iáˋ, jo̱ fɨˊ jo̱b ca'íˉ Jesús co̱lɨɨng˜ có̱o̱'˜ i̱ dseaˋ quiá'rˉ do.
43018002	Jo̱guɨ i̱ Judas Iscariote i̱ nɨcanaangˋ 'nɨ́ɨngˋ Jesús do, guiʉ́bˉ cuíirˋ e fɨˊ dsíiˊ iáˋ jo̱, co̱' lamɨ˜ jéengˊguɨ jmiguiʉbˊ ya̱'ˊ caseáng'ˊ Jesús có̱o̱'˜ i̱ dseaˋ quiá'rˉ do e fɨˊ jo̱.
43018003	Jo̱ fɨˊ jo̱b caguiéˉ Judas Iscariote ie˜ jo̱, jo̱ nɨjéeiñˋ i̱ fɨ́ɨngˊ 'léeˉ quiá'ˉ dseaˋ romano có̱o̱'˜guɨ co̱o̱ˋ tú̱ˉ mɨ́ɨng'˜ dseaˋ i̱ néeˊ ni˜ guá'ˉ quiá'ˉ dseaˋ Israel i̱ casíingˋ fii˜ jmidseaˋ quiá'ˉ dseaˋ do co̱lɨɨng˜ có̱o̱'˜ i̱ dseaˋ góorˋ i̱ lɨ́ɨngˊ dseaˋ fariseo cajo̱. Jo̱ jaléng'ˋ i̱ dseaˋ do quie̱rˊ jalé'ˋ ñisʉ̱'ˋ có̱o̱'˜guɨ jalé'ˋ quɨ́ɨˋ e cooˋ e laco̱' cuøˊ jɨˋ e jné'rˋ.
43018004	Jo̱ co̱' nɨñiˊbɨ Jesús jalé'ˋ e tɨˊ lɨ˜ nidsingɨ́ɨiñˉ do, jo̱ba' mɨ˜ calɨlí'rˆ e caguilíingˉ i̱ dseaˋ do fɨˊ jo̱, jo̱ba' casíng'ˋ 'ñia'rˊ tɨˊ quiniˇguɨ laco̱' la teáangˉ i̱ dseaˋ quiá'rˉ do, jo̱ lalab cajmɨngɨ́'rˉ i̱ dseaˋ i̱ caguilíingˉ do jo̱ cajíñ'ˉ: —¿I̱˜ ñilíingˉna' 'náng'ˋna' fɨˊ la?
43018005	Jo̱ba' cañíiˋ i̱ dseaˋ do quiá'ˉ Jesús jo̱ cajíñ'ˉ: —Jesús i̱ seengˋ fɨˊ Nazaret 'néng'ˋnaa'. Jo̱ba' cañíiˋ Jesús quiáiñ'ˉ do jo̱ casɨ́'rˉ dseaˋ do: —Jnea˜bɨ dseaˋ íˋ. Jo̱ ie˜ jo̱ dob quíing'˜ Judas Iscariote jee˜ i̱ dseaˋ i̱ caguilíingˉ tǿøˋ Jesús do.
43018006	Jo̱ mɨ˜ tɨˊ lɨ˜ cajíng'ˉ Jesús e íˋbre siirˋ lajo̱, jo̱ba' lajɨɨmˋ i̱ dseaˋ i̱ caguilíingˉ do catǿˉ yaaiñ˜ ladsifɨˊ lana cartɨˊ caneáiñˉ uǿˉ.
43018007	Jo̱ mɨ˜ cangɨ́ˋ jo̱, Jesús cajmɨngɨ́'ˉtu̱r i̱ dseaˋ do jo̱ casɨ́'ˉreiñ': —¿I̱i̱ˋ dseáng'ˉ i̱ 'náng'ˋna' fó'ˋna'? Jo̱ba' cañíiˋtu̱ i̱ dseaˋ do quiá'ˉ Jesús jo̱ cajíñ'ˉ: —Jesús i̱ seengˋ fɨˊ Nazaret 'néng'ˋnaa'.
43018008	Jo̱ba' Jesús cañíiˋtu̱r quiáiñ'ˉ do calé'ˋ catú̱ˉ jo̱ casɨ́'ˉreiñ': —Jo̱ nɨcafɨ́ɨˉbaa 'nʉ́'ˋ e jneab˜ dseaˋ íˋ, jo̱ song jneab˜ dseaˋ 'náng'ˋna', jo̱ba' cuǿø'˜ba' fɨˊ i̱ dseaˋ quiéˉe la e nidsilíiñˋ.
43018009	Jo̱ café'ˋ Jesús e júuˆ na e lɨ́'ˆ laco̱' calɨti˜ lají̱i̱'˜ júuˆ quiá'rˉ e café'rˋ lamɨ˜ jéengˊguɨ mɨ˜ cajíñ'ˉ lala: “Teaa˜, jaléng'ˋ i̱ dseaˋ quíi'ˉ i̱ cacuǿøn'˜ jnea˜ do, jí̱i̱'˜ jaangˋ jaˋ i̱i̱ˋ ca'naangˋ có̱o̱'˜ jnea˜.”
43018010	Jo̱ dsifɨˊ lanab caguiˊ Tʉ́ˆ Simón ñisʉ̱'ˋ e quie̱rˊ ie˜ jo̱, jo̱ caquiʉ'rˊ cataangˋ logua˜ dséeˊ quiá'ˉ jaangˋ dseañʉ'ˋ i̱ siiˋ Malco i̱ nɨlɨ́ɨngˊ dseaˋ 'léeng'˜ quiá'ˉ i̱ jmidseaˋ i̱ laniingˉ ie˜ jo̱.
43018011	Jo̱ mɨ˜ cangáˉ Jesús quiá'ˉ lají̱i̱'˜ e calɨ́ˉ do, jo̱ba' lalab casɨ́'rˉ Tʉ́ˆ Simón jo̱ cajíñ'ˉ: —Tʉ́ˆ, te̱'ˋtu̱' ñisʉ̱'ˋ quíi'ˉ eáangˆ quiá'ˉ, co̱' Tiquiéˆbaa i̱ cuø'ˊ jnea˜ e iihuɨ́ɨˊ la, jo̱ba' 'néˉ ni'íim'˜baa jí̱i̱'˜ laco̱' e nicuǿrˉ.
43018012	Jo̱ mɨ˜ cangɨ́ˋ jo̱, jaléng'ˋ i̱ 'léeˉ do có̱o̱'˜guɨ i̱ fii˜ quiá'rˉ do co̱lɨɨng˜guɨ có̱o̱'˜ i̱ dseaˋ Israel i̱ néeˊ ni˜ guá'ˉ quiá'rˉ, casam'ˉbre Jesús jo̱ ca'ñʉ́'rˋ guooˋ dseaˋ do.
43018013	Jo̱ la'uii˜ cangojgeáaiñˆ dseaˋ do fɨˊ quiá'ˉ jaangˋ jmidseaˋ i̱ siiˋ Anás, co̱' íˋ nilɨ́ɨiñˊ ngoo˜ quiá'ˉ i̱ jmidseaˋ i̱ siiˋ Caifás ie˜ jo̱, jo̱ i̱ Caifás do lɨ́ɨiñˊ jmidseaˋ laniingˉ quiá'ˉ dseaˋ Israel ie˜ ji̱i̱ˋ jo̱.
43018014	Jo̱ i̱ jmidseaˋ Caifás lab cajo̱, lamɨ˜ jéengˊguɨ casɨ́'rˉ dseaˋ i̱ quie̱ˊ nifɨˊ quiá'ˉ dseaˋ Israel e guiʉ́ˉguɨb ni'uíingˉ quiá'ˉ jaléng'ˋ i̱ dseaˋ íˋ e nijúungˉ jaangˋ dseañʉ'ˋ cuaiñ˜ quiá'ˉ góorˋ laco̱'guɨ e nijúungˉ i̱ fɨ́ɨngˊ i̱ dseaˋ góorˋ do.
43018015	Jo̱ mɨ˜ catǿrˉ Jesús fɨˊ quiá'ˉ i̱ jmidseaˋ Anás do, jo̱ tɨ'leáamˊ gángˉ dseaˋ quiá'ˉ Jesús laco̱' cangáng'ˉ dseaˋ do, jaaiñ'ˋ do siirˋ Tʉ́ˆ Simón, jo̱guɨ i̱ jaangˋguɨ do cuíimˋ rúiñ'ˋ có̱o̱'˜ i̱ jmidseaˋ laniingˉ do, jo̱ba' ca'íˉbiñ' do e fɨˊ dsíiˊ lɨ˜ catǿrˉ Jesús,
43018016	dsʉ' i̱ Tʉ́ˆ Simón do fɨˊ caluuˇ o'nʉ́ˆ caje̱rˊ. Jo̱ mɨ˜ calɨlí'ˆ i̱ dseaˋ quiá'ˉ Jesús i̱ cuíingˋ rúng'ˋ có̱o̱'˜ i̱ jmidseaˋ laniingˉ do e caluubˇ caje̱ˊ Tʉ́ˆ Simón, jo̱ba' cagüɨ'ɨ́ɨˊbre fɨˊ caluuˇ jo̱ casɨ́ɨiñˉ có̱o̱'˜ i̱ dseamɨ́ˋ i̱ sing'ˊ jmóoˋ íˆ e jnɨ́ˆ do e laco̱' nicuǿiñ'ˉ do fɨˊ e ningɨ́ngˉ Tʉ́ˆ Simón fɨˊ dsíiˊ siguiˊ quiá'ˉ e 'nʉ́ʉˊ do, jo̱ba' cacuøˊbiñ' do fɨˊ lajo̱.
43018017	Jo̱guɨ i̱ dseamɨ́ˋ i̱ jmóoˋ íˆ e jnɨ́ˆ do, lalab cajmɨngɨ́'rˉ Tʉ́ˆ Simón jo̱ cajíñ'ˉ: —¿Su o̱' dseaˋ quiá'ˉ i̱ dseañʉ'ˋ i̱ nɨ'íˉ nabɨ 'nʉˋ? Jo̱ba' cañíiˋ Tʉ́ˆ Simón quiá'ˉ i̱ dseamɨ́ˋ do jo̱ casɨ́'ˉreiñ': —U̱˜, o̱' íˋ jnea˜.
43018018	Jo̱ co̱' ie˜ jo̱ eáamˊ güíiˉ, jo̱ba' jaléng'ˋ dseaˋ 'léeng'˜ i̱ jmóoˋ ta˜ sɨnʉ́ʉˆ quiá'ˉ i̱ jmidseaˋ Caifás do có̱o̱'˜guɨ jaléng'ˋ i̱ néeˊ ni˜ guá'ˉ quiá'ˉ dseaˋ Israel nɨnicaji̱'rˊ jɨˋ e siguiˊ do, jo̱ fɨˊ dob neáaiñˊ jmiguiáiñ'ˊ ca'ˊ jɨˋ. Jo̱ fɨˊ dob caje̱ˊ Tʉ́ˆ Simón e jmiguiáiñ'ˊ có̱o̱iñ'˜ do cajo̱.
43018019	Jo̱ lajeeˇ e teáangˉ i̱ dseaˋ i̱ jmiguiáng'ˊ e fɨˊ siguiˊ do, jo̱ba' dob iuungˉ Jesús có̱o̱'˜guɨ i̱ fii˜ jmidseaˋ do e fɨˊ dsíiˊ sɨnʉ́ʉˆ do. Jo̱ lajeeˇ jo̱ i̱ fii˜ jmidseaˋ do canaaiñˋ jmɨngɨ́'rˉ Jesús uii˜ quiá'ˉ dseaˋ quiáiñ'ˉ do có̱o̱'˜guɨ jalé'ˋ e nɨca'e'rˊ jaléng'ˋ i̱ dseaˋ íˋ cajo̱.
43018020	Jo̱ba' lalab cañíiˋ Jesús quiá'ˉ i̱ dseaˋ do jo̱ casɨ́'ˉreiñ': —Jnea˜ nɨca'éeˉe jaléng'ˋ dseaˋ fɨˊ jee˜ dseaˋ fɨ́ɨmˊ; jo̱guɨ contøømˉ nɨca'éeˉere fɨˊ dsíiˊ sɨnʉ́ʉˆ guá'ˉjiʉ o̱si fɨˊ guá'ˉ fé'ˋ quiá'ˉ dseaˋ góoˋnaa' dseaˋ Israel e si'ˊ fɨˊ Jerusalén e fɨˊ lɨ˜ seáiñ'ˊ e laco̱' jmiféiñ'ˊ Fidiéeˇ; jo̱ jaˋ mɨˊ caguiáˋa jalé'ˋ e júuˆ jo̱ fa' co̱o̱ˋ lɨ˜ jaˋ líˋ núˉ dseaˋ.
43018021	Jo̱ba', ¿jialɨ'ˊ jnea˜ jmɨngɨ́ɨ'ˇ e jo̱? Co̱' cuǿømˋ güɨjmɨngɨ́ɨ'ˇ jaléng'ˋ i̱ dseaˋ i̱ nɨcanúuˉ jalé'ˋ júuˆ quiéˉe e nɨcaguiáˋa do, jo̱ba' íˋbing' i̱ nijmeá'ˉ 'nʉ́'ˋ júuˆ e˜ jalé'ˋ e nɨcafɨ́ɨˉɨre do. Co̱' nɨñibˊ jaléng'ˋ i̱ dseaˋ íˋ jalé'ˋ e júuˆ e nɨcafá'ˉa do.
43018022	Jo̱ mɨ˜ tɨˊ lɨ˜ cañíiˋ Jesús quiá'ˉ i̱ fii˜ jmidseaˋ do e júuˆ jo̱, jo̱ba' jaangˋ i̱ dseaˋ i̱ néeˊ ni˜ guá'ˉ quiá'ˉ dseaˋ Israel do cajnéerˊ moni˜ Jesús, jo̱ mɨfɨ́ɨngˋ casɨ́'rˉ dseaˋ do jo̱ cajíñ'ˉ: —¿Su lanab ngɨɨ'ˉ quiá'ˉ i̱ fii˜ jmidseaˋ na?
43018023	Jo̱ba' cañíiˋtu̱ Jesús quiá'ˉ i̱ dseaˋ do jo̱ casɨ́'ˉreiñ': —Song gabˋ lɨ́ɨˊ e júuˆ e nɨcafá'ˉa na, jo̱ba' iin˜n jmée'ˆ júuˆ jialɨ'ˊ e lɨ́ɨˊ lajo̱ e nɨcafá'ˉa na; jo̱guɨ song guiʉ́bˉ lají̱i̱'˜ e júuˆ e nɨcafá'ˉa na, jo̱ba' ¿jialɨ'ˊ caba'ˊ moniiˉ?
43018024	Jo̱ mɨ˜ cangɨ́ˋ jo̱, i̱ fii˜ jmidseaˋ Anás do caguiéiñ'ˊ Jesús e 'ñúung'˜ dseaˋ do fɨˊ quiniˇ i̱ fii˜ jmidseaˋ rúiñ'ˋ i̱ siiˋ Caifás do.
43018025	Jo̱ lajeeˇ jo̱, dobɨ sing'ˊ Tʉ́ˆ Simón e jmiguiáiñ'ˊ fɨˊ 'nɨ'ˋ jɨˋ e fɨˊ siguiˊ do, jo̱ co̱o̱ˋ cajmɨngɨ́'ˉ i̱ dseaˋ teáangˉ do írˋ jo̱ cajíñ'ˉ: —¿Su o̱' quíim'˜bɨ 'nʉˋ jee˜ dseaˋ quiá'ˉ i̱ dseañʉ'ˋ i̱ iuungˉ do? Jo̱ba' cañíiˋ Tʉ́ˆ Simón quiáiñ'ˉ do jo̱ casɨ́'ˉreiñ': —U̱˜, o̱' íˋ jnea˜.
43018026	Jo̱ mɨ˜ cangɨ́ˋ jo̱, jaangˋguɨ dseaˋ 'léeng'˜ quiá'ˉ i̱ jmidseaˋ laniingˉ do i̱ lɨ́ɨngˊ e̱e̱˜ i̱ dseañʉ'ˋ i̱ caquiʉ'ˊ Tʉ́ˆ Simón logua˜ do, jo̱ dseaˋ íˋ cajmɨngɨ́'rˉ Tʉ́ˆ Simón lala jo̱ cajíñ'ˉ: —¿Su o̱' 'nʉˋbɨ i̱ camánˉn mɨ˜ cangoséng'ˆnaa' i̱ Jesús na e fɨˊ dsíiˊ iáˋ do?
43018027	Jo̱guɨ calé'ˋ catú̱ˉ cajíng'ˉ Tʉ́ˆ Simón e o̱' dseaˋ íˋ lɨ́ɨiñˊ, jo̱ba' dsifɨˊ mɨ˜ cangɨ́ˋ lajo̱ mɨfɨ́ɨngˋ caqui'ˊ jaangˋ tuidséeˆ jóng.
43018028	Jo̱ mɨ˜ cangɨ́ˋ jo̱, caguíimˋbre Jesús fɨˊ quiá'ˉ i̱ jmidseaˋ Caifás do, jo̱ cangojgeáaiñˆ dseaˋ do fɨˊ quiniˇ jaangˋ dseata˜ romano i̱ siiˋ Pilato. Jo̱ dsʉco̱' ie˜ jo̱ nɨjaquiéengˊ nijneábˋ, jo̱guɨ guatɨ'lóˉ jmɨɨb˜ cajo̱, jo̱ba' jaˋ cangotáang'˜ i̱ dseaˋ Israel do fɨˊ dsíiˊ e 'nʉfɨ́ˋ do, co̱' faco̱' mɨ˜ cajméerˋ lajo̱, jo̱ba' jaˋ jmitir˜ jóng lají̱i̱'˜ júuˆ quiʉ'ˊ ta˜ quiá'rˉ quiá'ˉ lají̱i̱'˜ e quɨ́'ˉ tɨ́ɨiñˋ e jmóorˋ mɨ˜ tɨˊ jmɨɨ˜ Pascua; jo̱ co̱' jaˋ cangotáang'˜guɨr fɨˊ dsíiˊ jo̱, jo̱ba' cuǿømˋ dǿ'rˉ e jmiñiˇ e sɨlɨ́ɨngˇ e gø'rˊ ie˜ jmɨɨ˜ jo̱.
43018029	Jo̱ mɨ˜ tɨˊ lɨ˜ cangáˉ dseata˜ Pilato e nɨtéeˋ dseaˋ Jesús, jo̱ba' cagüɨ'ɨ́ɨrˊ jo̱ casɨ́'rˉ jaléng'ˋ i̱ dseaˋ do lala: —¿E˜ dseeˉ e cuø'ˊna' i̱ dseañʉ'ˋ na?
43018030	Jo̱ba' cañíiˋ dseaˋ Israel quiá'ˉ i̱ dseata˜ Pilato do jo̱ casɨ́'ˉreiñ': —Fa' jiʉ˜guɨ i̱ dseañʉ'ˋ la jaˋ jmóorˋ ta˜ 'léeˊ jee˜ jaléng'ˋ dseaˋ, jo̱ba' jaˋ jáang'˜naa're jóng fɨˊ quiní'ˆ faco̱' lajo̱.
43018031	Jo̱ba' lalab cañíiˋ dseata˜ Pilato quiá'ˉ i̱ dseaˋ Israel do jo̱ cajíñ'ˉ: —Teeˉ 'nʉ́'ˋ yaang˜na' i̱ dseañʉ'ˋ góoˋna' na jo̱ quidsiˋna' í'ˋ quiá'rˉ yaang˜na' lɨ́'ˆ laco̱'guɨ la quɨ́'ˉ tɨ́ɨngˋna' có̱o̱'˜ júuˆ quiʉ'ˊ ta˜ quíiˉna', 'nʉ́'ˋ dseaˋ lɨ́ɨngˊna' dseaˋ Israel. Jo̱ mɨ˜ canúuˉ i̱ dseaˋ Israel do e júuˆ jo̱, jo̱ba' lalab cajíñ'ˉ: —Dsʉ' jnea'ˆ, dseaˋ lɨ́ɨˊnaa' dseaˋ Israel, jaˋ seaˋ fɨˊ quíˉnaa' quiá'ˉ dseaˋ romano e nicuǿøˆnaa' iihuɨ́ɨˊ lɨ́'ˆ doñiˊ i̱i̱ˋ dseaˋ cartɨˊ nijúuiñˉ.
43018032	Jo̱ jo̱b calɨti˜ lají̱i̱'˜ júuˆ e cajíng'ˉ Jesús lamɨ˜ jéengˊguɨ quiá'ˉ jial lɨ́ɨˊ 'móˉ e nitɨ́iñˉ.
43018033	Jo̱ mɨ˜ cangɨ́ˋ jo̱, ca'íbˉtu̱ dseata˜ Pilato fɨˊ dsíiˊ 'nʉfɨ́ˋ quiá'rˉ, jo̱ catǿ'rˉ Jesús fɨˊ lɨ˜ quidsirˊ í'ˋ, jo̱ cajmɨngɨ́'rˉ dseaˋ do jo̱ cajíñ'ˉ: —¿Su 'nʉbˋ i̱ lɨ́ɨngˊ dseata˜ dseaˋ féng'ˊ i̱ quie̱ˊ nifɨˊ quiá'ˉ dseaˋ Israel?
43018034	Jo̱ba' cañíiˋ Jesús quiáiñ'ˉ do jo̱ casɨ́'rˉ dseaˋ do: —¿Su uǿøˊba' iin'˜ ñí'ˆ e jmɨngɨ́ɨ'ˇ jnea˜ na, o̱fa' lɨ́'ˆ canʉ́ʉ'ˉ e fé'ˋ dseaˋ jiém'ˋ é?
43018035	Jo̱ba' lalab cañíiˋ dseata˜ Pilato quiá'ˉ Jesús jo̱ casɨ́'rˉ dseaˋ do: —Jaˋ dseaˋ Israel lɨ́ɨngˊ jnea˜ la. Co̱' jaléng'ˋ dseaˋ góo'ˋ dseaˋ Israel co̱lɨɨng˜guɨ có̱o̱'˜ jaléng'ˋ fii˜ jmidseaˋ quíiˉna', dseaˋ íˋbing' i̱ nɨcajáng'ˋ 'nʉˋ fɨˊ quiniiˉ la lana. Jo̱guɨ 'nʉˋ, ¿e˜ dseeˉ seaˋ quíi'ˉ quiá'ˉ e 'nɨ́ɨngˋ dseaˋ 'nʉˋ?
43018036	Jo̱ba' lalab cañíiˋtu̱ Jesús quiá'ˉ i̱ dseata˜ do jo̱ cajíñ'ˉ: —Jaˋ sɨ'íingˆ jnea˜ e niquiʉ́'ˆʉ ta˜ laco̱'guɨ quiʉ'ˊ ta˜ jaangˋ dseaˋ jmɨgüíˋ fɨˊ la, co̱' faco̱' lajo̱, jo̱ba' seemˋ dseaˋ quiéˉe i̱ nijmeáan'˜n ta˜ e laco̱' jaˋ nijáng'ˋ dseaˋ jnea˜ fɨˊ quiniˇ dseaˋ góoˋo dseaˋ Israel faco̱' lajo̱. Co̱' lɨ́'ˆ laco̱' fá'ˋa na, e jaˋ sɨ'íinˆn e niquiʉ́'ˆʉ ta˜ laco̱' jaangˋ dseaˋ jmɨgüíˋ.
43018037	Jo̱ba' cañíiˋtu̱ dseata˜ Pilato quiá'ˉ Jesús jo̱ casɨ́'rˉ dseaˋ do: —Jo̱ 'nʉbˋ dseaˋ lɨn'ˊ dseata˜ dseaˋ féng'ˊ i̱ quie̱ˊ nifɨˊ quiá'ˉ dseaˋ Israel lɨya. Jo̱ba' cañíiˋtu̱ Jesús quiá'ˉ i̱ dseata˜ do jo̱ casɨ́'ˉreiñ': —Lajo̱b lɨ́ɨˊ lɨ́'ˆ laco̱'guɨ nɨcafée'˜ na, e jneab˜ i̱ dseata˜ dseaˋ féng'ˊ íˋ. Co̱' jnea˜ cagáˉa fɨˊ jmɨgüíˋ la mɨ˜ cangáan'˜n e laco̱' niguiaaˉ jalé'ˋ júuˆ já'ˉ. Jo̱ jaléng'ˋ dseaˋ i̱ já'ˉ lɨ́ɨngˋ e júuˆ jo̱, jo̱ba' dseaˋ quiéˉbaa lɨ́ɨiñˊ, co̱' nʉ́ʉ'˜bre jalé'ˋ júuˆ quiéˉe.
43018038	Jo̱ mɨ˜ canúuˉ dseata˜ Pilato lají̱i̱'˜ júuˆ quiá'ˉ Jesús, jo̱ba' cajmɨngɨ́'rˉ dseaˋ do lala jo̱ cajíñ'ˉ: —Jo̱ ¿jnang˜ e júuˆ já'ˉ do?
43018039	Jo̱ co̱' 'nʉ́'ˋ quɨ́'ˉ tɨ́ɨngˋna' e laanˉ jaangˋ dseaˋ góoˊna' i̱ sɨjnɨ́ɨngˇ lajeeˇ mɨ˜ tɨˊ jmɨɨ˜ quíiˉna' e catɨ́ˋ lana e siiˋ Pascua, jo̱ba' jmɨngɨ́ɨ'ˇɨ 'nʉ́'ˋ lana, ¿su iing˜na' e nilaanˉ i̱ dseata˜ dseaˋ féng'ˊ quíiˉna' i̱ sing'ˊ la?
43018040	Jo̱ mɨ˜ canúuˉ jaléng'ˋ dseaˋ Israel i̱ teáangˉ do ie˜ jo̱ e júuˆ quiá'ˉ i̱ dseata˜ Pilato do, jo̱ba' lajɨɨmˋbre canaaiñˋ ta'rˊ mɨ́ɨ'˜ jo̱ fé'rˋ: —¡Jaˋ laan'ˉ i̱ dseaˋ na! Jo̱ ¡leaangˉ Barrabás! Jo̱ i̱ Barrabás i̱ éeiñˋ do sɨjnɨ́ɨiñ'ˇ do dsʉ' uíi'˜ e jmóorˋ ta˜ 'ní'ˋ níingˉ dseata˜.
43019001	Jo̱ mɨ˜ canúuˉ dseata˜ Pilato lají̱i̱'˜ júuˆ e casɨ́'ˉ dseaˋ írˋ do, jo̱ba' caquiʉ'rˊ ta˜ e nisám'ˊ i̱ 'léeˉ quiá'rˉ do Jesús e laco̱' nibǿøngˉneiñ' do có̱o̱'˜ loo˜ jó'ˋ e lɨ́ɨˊ 'nii˜.
43019002	Jo̱ mɨ˜ cangɨ́ˋ jo̱, i̱ 'léeˉ do cajméerˋ co̱o̱ˋ lɨ́'ˆ corona có̱o̱'˜ layaang˜ tó̱o̱ˊ, jo̱ e jo̱b catá̱'rˉ fɨˊ mogui˜ Jesús, jo̱guɨ cajlɨ́ɨiñˋ dseaˋ do có̱o̱'˜ co̱o̱ˋ 'mɨ'ˊ niung'ˋ e lɨ́ɨˊ laco̱' e quie̱ˊ dseaˋ niingˉ i̱ quiʉ'ˊ ta˜.
43019003	Jo̱ mɨ˜ cangɨ́ˋ jo̱, cangoquiéeiñˊ fɨˊ quiá̱'ˉ lɨ˜ sing'ˊ dseaˋ do, jo̱ lalab canaaiñˋ lǿøiñˉ dseaˋ do jo̱ sɨ́'rˋ lala: —¡Güɨlɨseemˋ huǿøˆ, dseata˜ dseaˋ féng'ˊ quiá'ˉ dseaˋ Israel! Jo̱ lajeeˇ jo̱ jnóorˊ fɨˊ moni˜ dseaˋ do.
43019004	Jo̱ mɨ˜ tɨˊ lɨ˜ cagüɨ'ɨ́ɨˊtu̱ dseata˜ Pilato e fɨˊ lɨ˜ teáangˆ i̱ dseaˋ Israel do, jo̱ba' lalab casɨ́'ˉreiñ' do jo̱ cajíñ'ˉ: —E laba' fɨ́ɨˉɨ 'nʉ́'ˋ, e lab nisín'ˆn i̱ dseañʉ'ˋ la fɨˊ quiníˆna' e laco̱' nilɨñíˆna' e jí̱i̱'˜ co̱o̱ˋ dseeˉ jaˋ mɨˊ cadsé'ˋe quiá'rˉ, co̱' lajɨbˋ nɨcajmɨngɨ́ɨ'ˇɨre.
43019005	Jo̱ lajeeˇ jo̱b cagüɨ'ɨ́ɨˊ Jesús e nɨ'iʉ˜ e lɨ́'ˆ corona e lɨ́ɨˊ có̱o̱'˜ yaang˜ tó̱o̱ˊ do fɨˊ moguir˜, jo̱guɨ jlɨ́ɨiñˋ e 'mɨ'ˊ e niung'ˋ huɨ́ɨngˊ do. Jo̱ lajeeˇ nɨsing'ˊ Jesús fɨˊ quiniˇ i̱ dseaˋ do, lalab cajíng'ˉ dseata˜ Pilato e sɨ́'rˋ jaléng'ˋ i̱ dseaˋ teáangˉ do ie˜ jo̱: —¡Lab nɨsing'ˊ i̱ dseañʉ'ˋ la fɨˊ quiníˆna' náng!
43019006	Jo̱ mɨ˜ tɨˊ lɨ˜ cangáˉ jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ dseaˋ i̱ néeˊ ni˜ guá'ˉ quiá'rˉ e nɨsing'ˊ Jesús do, jo̱ba' lalab canaaiñˋ áiñ'ˋ i̱ dseata˜ do jo̱ fé'rˋ: —¡Fɨˊ dse'ˋ crúuˆ teáangˊ i̱ dseaˋ na! Jo̱ba' cañíiˋ dseata˜ Pilato quiá'ˉ i̱ dseaˋ teáangˉ do ie˜ jo̱, jo̱ casɨ́'ˉreiñ': —Teeˉba're, jo̱ yaam˜ba' güɨteáangˊna're fɨˊ dse'ˋ crúuˆ, co̱' jnea˜ jaˋ mɨˊ cadsé'ˋe jí̱i̱'˜ co̱o̱ˋ dseeˉ quiá'rˉ quiá'ˉ lají̱i̱'˜ e nɨcajmɨngɨ́ɨ'ˇɨre.
43019007	Jo̱ dsʉ' lalab cañíiˋ i̱ dseaˋ Israel i̱ teáangˉ do ie˜ jo̱ quiá'ˉ dseata˜ Pilato jo̱ casɨ́'rˉ dseaˋ do: —Seabˋ co̱o̱ˋ júuˆ quiʉ'ˊ ta˜ quíˉ jnea'ˆ, dseaˋ lɨ́ɨˊɨɨ' dseaˋ Israel, jo̱ lalab lɨ́ɨˊ: Song jaangˋ dseaˋ fé'rˋ e røøbˋ cǿøiñˋ có̱o̱'˜ Fidiéeˇ, jo̱ba' 'néˉ nijúumˉbre jóng. Jo̱ lajo̱b lɨ́ɨˊ có̱o̱'˜ i̱ dseaˋ na, jo̱ba' dseáng'ˉ 'néˉ nijúumˉbre.
43019008	Jo̱ba' mɨ˜ tɨˊ lɨ˜ canúuˉ dseata˜ Pilato e júuˆ jo̱, eáangˊguɨ cafǿiñ'ˊ jóng.
43019009	Jo̱ ca'íbˉtu̱r e fɨˊ lɨ˜ quiʉ'rˊ ta˜ do co̱lɨɨng˜ có̱o̱'˜ Jesús, jo̱ fɨˊ jo̱b cajmɨngɨ́'rˉ dseaˋ do jo̱ cajíñ'ˉ: —¿Jie˜ fɨˊ lɨ˜ ñíiˊ 'nʉˋ? Jo̱ dsʉ' Jesús jí̱i̱'˜ co̱o̱ˋ jaˋ e cañíirˋ quiá'ˉ dseaˋ do.
43019010	Jo̱ba' cañíiˋtu̱ dseata˜ Pilato jo̱ casɨ́'rˉ Jesús jo̱ cajíñ'ˉ: —¿Su jaˋ iin'˜ ngɨɨ'ˉ jí̱i̱'˜ co̱o̱ˋ quiéˉe jóng? ¿Su jaˋ ñíˆ 'nʉˋ e cuǿømˋ nifɨ́ɨˆɨ dseaˋ quiéˉe e niteáiñˉ 'nʉˋ fɨˊ dse'ˋ crúuˆ, jo̱guɨ cuǿømˋbɨ cajo̱ e nifɨ́ɨˆɨre e nileáiñˉ 'nʉˋ faco̱' lajo̱?
43019011	Jo̱ba' lalab cañíiˋ Jesús quiá'ˉ i̱ dseata˜ do jo̱ casɨ́'rˉ dseaˋ do: —Jí̱i̱'˜ co̱o̱ˋ bíˋ jaˋ seaˋ quíi'ˉ e niquiʉ́'ˆ ta˜ quiéˉe faco̱' jaˋ Fidiéeˇ nɨcacuø'rˊ 'nʉˋ e catɨ́ɨn'ˉ lajo̱; jo̱ba' i̱ dseaˋ i̱ cajáng'ˋ jnea˜ fɨˊ jaguóo'ˋ, eáangˊguɨb røøiñˋ dseeˉ laco̱'guɨ 'nʉˋ.
43019012	Jo̱ jo̱b mɨ˜ canaangˋ dseata˜ Pilato e 'nó'rˊ jial nileáiñˉ Jesús, jo̱ dsʉ' mɨ˜ calɨlí'ˆ i̱ dseaˋ Israel do e jo̱, jo̱ba' canaaiñˋ ta'ˊguɨr mɨ́ɨ'˜ jo̱ sɨ́'rˋ dseaˋ do lala: —Song nilaan'ˉ i̱ dseaˋ na, jo̱ba' lɨ́ɨˊ lafa' 'ní'ˋ máamˊba' jóng i̱ dseata˜ dseaˋ féng'ˊ i̱ guiing˜ fɨˊ Roma, co̱' lɨ́'ˆ doñiˊ i̱i̱ˋ dseaˋ i̱ jíng'ˉ e lɨ́ɨiñˊ jaangˋ dseata˜ dseaˋ féng'ˊ, jo̱ba' lɨ́ɨˊ lafa' e 'ní'ˋ níimˉbre i̱ dseata˜ i̱ guiing˜ fɨˊ Roma do.
43019013	Jo̱ mɨ˜ tɨˊ lɨ˜ canúuˉ dseata˜ Pilato e cajíng'ˉ i̱ dseaˋ Israel do lajo̱, jo̱ba' caquiʉ'rˊ ta˜ e niguímˉbiñ' do Jesús jo̱ nidsijéeiñˋ dseaˋ do dseáng'ˉ lɨ˜ quidsiˊ dseata˜ Pilato í'ˋ quiá'ˉ dseaˋ fɨˊ co̱o̱ˋ lɨ˜ siiˋ Gabata, jo̱ có̱o̱'˜ jmíiˊ hebreo guǿng'ˋ Guiá'ˆ fɨˊ lɨ˜ Sɨníi'ˆ Cu̱u̱˜.
43019014	Jo̱ ie˜ jo̱ dseáng'ˉ guatɨ'lóˉ jmɨɨ˜ Pascua quiá'ˉ dseaˋ Israel, jo̱ nʉ́'ˉ guieñíb'ˉ nɨngóoˊ mɨ˜ cajíng'ˉ dseata˜ Pilato e casɨ́'rˉ i̱ dseaˋ Israel do: —¡Lab sing'ˊ i̱ dseata˜ dseaˋ féng'ˊ i̱ quie̱ˊ nifɨˊ quíiˉna'!
43019015	Jo̱ dsʉ' jaléng'ˋ i̱ dseaˋ do canaaiñˋ ta'ˊtu̱r mɨ́ɨ'˜ jo̱ fé'rˋ: —¡Güɨjúungˉ i̱ dseañʉ'ˋ na fɨˊ dse'ˋ crúuˆ! Jo̱ba' cajmɨngɨ́'ˉ dseata˜ Pilato jaléng'ˋ i̱ dseaˋ do jo̱ casɨ́'ˉreiñ': —¿Su jneab˜ catɨ́ɨnˉn nijngán'ˆn jaangˋ dseata˜ dseaˋ féng'ˊ i̱ quie̱ˊ nifɨˊ quíiˉna'? Jo̱ba' cañíiˋ jaléng'ˋ fii˜ jmidseaˋ i̱ teáangˉ do ie˜ jo̱, jo̱ casɨ́'rˉ i̱ dseata˜ do lala: —¡Dseáng'ˉ jí̱i̱'˜ dseata˜ dseaˋ féng'ˊ i̱ guiing˜ fɨˊ Roma, jí̱i̱'˜ dseata˜ íˋbing' i̱ seengˋ quíˉnaa'!
43019016	Jo̱ba' dseata˜ Pilato cajám'ˋbre Jesús fɨˊ quiniˇ jaléng'ˋ i̱ dseaˋ do ie˜ jo̱, jo̱ i̱ dseaˋ do cangojéemˋbre Jesús fɨˊ lɨ˜ nitángˉ dseaˋ do fɨˊ dse'ˋ crúuˆ.
43019017	Jo̱ba' ca'uøømˋ i̱ dseaˋ do jéeiñˋ Jesús, jo̱ 'ñiab'ˊ dseaˋ do dsíiñˋ crúuˆ quiá'rˉ cangórˉ fɨˊ co̱o̱ˋ lɨ˜ siiˋ Cuo̱'ˋ Mogui˜ 'Lɨɨ˜ e siiˋbɨ Gólgota có̱o̱'˜ jmíiˊ hebreo e fé'ˋ dseaˋ Israel.
43019018	Jo̱ mɨ˜ caguilíiñˉ fɨˊ jo̱, jo̱ba' fɨˊ jo̱b cateáaiñˋ dseaˋ do fɨˊ dse'ˋ crúuˆ, jo̱ jaangˋguɨ dseaˋ taang˜ la cataangˋ cáaiñˋ fɨˊ dse'ˋ crúuˆ cajo̱.
43019019	Jo̱ ie˜ jo̱ i̱ dseata˜ Pilato do caquiʉ'rˊ ta˜ e nitó̱ˉ fɨˊ yʉ́'ˆ gui˜ crúuˆ quiá'ˉ Jesús e júuˆ la: “Jesús i̱ seengˋ fɨˊ Nazaret, dseata˜ dseaˋ féng'ˊ quiá'ˉ dseaˋ Israel.”
43019020	Jo̱ e jo̱ cató̱ˉ có̱o̱'˜ 'nɨˊ íing'˜ jmíiˊ, jmíiˊ latín có̱o̱'˜ jmíiˊ hebreo jo̱guɨ jmíiˊ griego.Jo̱ fɨ́ɨmˊ dseaˋ Israel ca'ɨ́rˋ e júuˆ jo̱ ie˜ jo̱, co̱' e fɨˊ lɨ˜ catángˉ Jesús do jaˋ huí̱i̱ˉ eáangˊ laco̱' la néeˊ fɨɨˋ Jerusalén.
43019021	Jo̱ dsʉ' mɨ˜ cangáˉ fii˜ jmidseaˋ quiá'ˉ dseaˋ Israel lají̱i̱'˜ júuˆ e to̱o̱˜ fɨˊ yʉ́'ˆ crúuˆ quiá'ˉ Jesús, jo̱ba' lalab casɨ́'rˉ i̱ dseata˜ Pilato do jo̱ cajíñ'ˉ: —Guiʉ́ˉguɨ jaˋ nitó̱ˉ e júuˆ na, jo̱ güɨtó̱ˉ lala: “Lab i̱ jmɨgóoˋ e lɨ́ɨiñˊ dseata˜ dseaˋ féng'ˊ quiá'ˉ dseaˋ Israel.”
43019022	Jo̱ mɨ˜ canúuˉ dseata˜ Pilato e júuˆ jo̱, jo̱ba' lalab cañíirˋ quiá'ˉ i̱ dseaˋ do jo̱ casɨ́'ˉreiñ': —Lají̱i̱'˜ e júuˆ e nɨcaquiʉ́'ˉʉ ta˜ e nɨcató̱ˉ na, dseáng'ˉ lanab nijé̱ˉ.
43019023	Jo̱ mɨ˜ tɨˊ lɨ˜ cangɨ́ˋ e cateáangˉ i̱ 'léeˉ do Jesús fɨˊ dse'ˋ crúuˆ, jo̱ba' casɨtɨ́ɨiñˊ sɨ̱'ˆ dseaˋ do jo̱ cajméerˋ guiéeˆ lajeeˇ quiúuiñˉ la'ó'ˋ lɨ́ɨiñˊ 'léeˉ, jmacó̱ˋ e 'mɨ'ˊ do quiá'rˉ lajaangˋ lajaaiñˋ. Jo̱ dsʉ' e sɨ̱'ˆ Jesús e co̱o̱ˋguɨ do, 'mɨ'ˊ contøømˉ lɨ́ɨˊ jo̱ jaˋ sɨ'miˊ cajo̱.
43019024	Jo̱ lajeeˇ jo̱ i̱ 'léeˉ do canaaiñˋ sɨ́ɨiñˋ la'ó'ˋ yaaiñ˜ lala: —Jaˋ guiing˜ nisiingˉnaa' e 'mɨ'ˊ na, jo̱ macóˆoo' ne˜duu' i̱˜ nilí'ˋ nicó̱o̱ˋ. Jo̱ có̱o̱'˜ e nab calɨti˜ jí̱i̱'˜ laco̱' la fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ lɨ˜ fé'ˋ lala: “Cajméebˋ dseaˋ guiéeˆ jalé'ˋ sɨ̱́'ˋɨ̱, jo̱guɨ cacóorˋ quiá'ˉ i̱˜ nilɨ́'ˆ e sɨ̱́'ˋɨ̱ e contøøngˉ do.” Jo̱ lajo̱b dseáng'ˉ cajméeˋ i̱ 'léeˉ do có̱o̱'˜ sɨ̱'ˆ Jesús.
43019025	Jo̱ lajeeˇ e táangˋ Jesús fɨˊ dse'ˋ crúuˆ, dob teáangˉ quiúungˉ dseamɨ́ˋ e tɨɨˉ laco̱' si'ˊ e crúuˆ do; jo̱ jaaiñ'ˋ do lɨ́ɨngˊ niquiá'ˆ Jesús, jo̱guɨ jaangˋguɨ rúng'ˋ dseaˋ ngáang'˜ có̱o̱'˜ niquiá'rˆ, jo̱guɨ jaangˋguɨ i̱ siiˋ Yáˆ i̱ lɨ́ɨngˊ dseamɨ́ˋ quiá'ˉ jaangˋ dseañʉ'ˋ i̱ siiˋ Cleofas, jo̱ jaangˋguɨ i̱ siiˋ Yáˆ i̱ seengˋ fɨˊ Magdala.
43019026	Jo̱ lajeeˇ jo̱b cangángˉ Jesús niquiá'rˆ, jo̱ cáangˋ i̱ niquiá'rˆ do sing'ˊ jaangˋ dseaˋ quiá'ˉ Jesús i̱ eáangˊ 'neáaiñˋ, jo̱ lajeeˇ jo̱ lalab casɨ́'ˉ Jesús i̱ niquiá'rˆ do e éeiñˋ i̱ dseaˋ quiá'rˉ i̱ iiñ˜ eáangˊ do jo̱ cajíñ'ˉ: —Janú'ˋ, dseamɨ́ˋ, nab sing'ˊ i̱ lɨ́ɨngˊ laco̱' jó̱o̱'ˋ do.
43019027	Jo̱ mɨ˜ cangɨ́ˋ e jíñ'ˉ e jo̱, jo̱ba' casɨ́'rˉ i̱ dseaˋ i̱ iiñ˜ eáangˊ do lala: —Nab sing'ˊ i̱ lɨ́ɨngˊ laco̱' niquíi'ˆ. Jo̱ba' mɨ˜ cajíng'ˉ Jesús lajo̱, i̱ dseaˋ i̱ iiñ˜ eáangˊ do ca'ím'ˋbre niquiá'ˆ dseaˋ do e lɨ́ɨiñ'ˊ do laco̱' dseaˋ sɨnʉ́ʉˆ quiá'rˉ.
43019028	Jo̱ mɨ'mɨ́ɨngˉguɨjiʉ lajo̱, jo̱ co̱' nɨñibˊ Jesús e nɨcatób'ˊ jalé'ˋ ta˜ quiá'rˉ, jo̱guɨ e laco̱' nilɨti˜ jí̱i̱'˜ laco̱' fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ, jo̱ba' cajíñ'ˉ lala: —Dsíng'ˉ jmɨjmɨɨnˉ.
43019029	Jo̱ ie˜ jo̱ nisi'ˊ co̱o̱ˋ dsʉʉˉ e røøngˋ a˜ jmɨ́'ˆ mɨ́'ˆ huɨɨngˋ jǿ'ˆ e nɨji̱'ˋ, jo̱ba' cayé̱'ˋ dseaˋ e jmɨ́'ˆ mɨ́'ˆ huɨɨngˋ jǿ'ˆ do có̱o̱'˜ co̱o̱ˋ jooˋ, jo̱ casɨguírˋ fɨˊ co̱o̱ˋ yʉ́'ˆ sɨɨˉ, jo̱ có̱o̱'˜ e jo̱b ca'úuiñˋ fɨˊ mo'ooˉ Jesús.
43019030	Jo̱ cayʉ̱b'ˊ Jesús e jmɨ́'ˆ mɨ́'ˆ huɨɨngˋ jǿ'ˆ ji̱'ˋ do. Jo̱ mɨ˜ cangɨ́ˋ jo̱, jo̱ba' cajíñ'ˉ: —Nab nɨcató'ˊ lají̱i̱'˜ ta˜ cagáˉa. Jo̱ co̱' cató'ˊ e café'rˋ e júuˆ jo̱, jo̱ cajgiéerˉ moguir˜ jo̱ mɨfɨ́ɨngˋ cajúmˉbre jóng.
43019031	Jo̱ 'ñia'ˊ ie˜ jmɨɨ˜ e cajúngˉ Jesús do, lɨ́ɨˊ e guatɨ'lóˉ jmɨɨ˜ Pascua quiá'ˉ dseaˋ Israel, jo̱ co̱' jaˋ quɨ́'ˉ tɨ́ɨngˋ i̱ dseaˋ íˋ fa' e seáangˉ 'lɨɨ˜ quiá'rˉ fɨˊ dse'ˋ crúuˆ lajeeˇ e jmɨɨ˜ jo̱, co̱' dseáng'ˉ jmɨɨ˜ e laniimˉ quiá'rˉ ie˜ jo̱, jo̱ba' camɨ'ˊ dseaˋ Israel fɨˊ i̱ dseata˜ Pilato do e nicuǿiñ'ˉ do fɨˊ e nijérˉ tɨɨˉ i̱ dseaˋ taang˜ dse'ˋ crúuˆ do e laco̱' nijúuiñ'ˉ do jmɨnáˉguɨ, jo̱ lajo̱ba' cuǿøngˋ e nijgiáaiñ'ˋ do e fɨˊ lɨ˜ taaiñ'˜ do.
43019032	Jo̱ba' cangɨ́ɨmˋ i̱ 'léeˉ do fɨˊ e nidsilíiñˉ e nijérˉ tɨɨˉ i̱ dseaˋ gaangˋ i̱ taang˜ dse'ˋ crúuˆ do; jo̱guɨ lajo̱b cajméerˋ, cajéeˋbre tɨɨˉ i̱ dseaˋ la'uii˜ i̱ táangˋ dse'ˋ crúuˆ cáangˋ Jesús do; jo̱ mɨ˜ cangɨ́ˋ jo̱, lajo̱b cajméerˋ quiá'ˉ i̱ dseaˋ jaangˋguɨ do i̱ táangˋ dse'ˋ crúuˆ cajo̱ ca'ˊ dse'ˋ crúuˆ lɨ˜ táangˋ Jesús.
43019033	Jo̱ mɨ˜ caguilíingˉ i̱ 'léeˉ do fɨˊ lɨ˜ táangˋ Jesús fɨˊ dse'ˋ crúuˆ, jo̱ba' calɨlí'rˆ e nɨ'lɨɨm˜ dseaˋ do, jo̱ba' joˋ e cajmeáiñ'ˋ dseaˋ do fa' cajéeˋguɨr tɨɨiñ'ˉ.
43019034	Jo̱ nañiˊ fa' e calɨlí'ˆ i̱ 'léeˉ do e nɨ'lɨɨm˜ Jesús, dsʉ' jaangˋ lajeeˇ la'ó'ˋ írˋ ca'iárˋ ñisʉ̱'ˋ fɨˊ dse'ˋ mo'uǿøˊ dseaˋ do, jo̱ ladsifɨˊ lanab catu̱u̱ˋ jmɨɨˋ có̱o̱'˜guɨ jmɨ'øøiñˉ.
43019035	Jo̱ i̱ dseaˋ i̱ fé'ˋ e júuˆ la, dseáng'ˉ e já'ˉba' e cangárˉ laco̱' calɨ́ˉ, jo̱ba' dseáng'ˉ jáb'ˉ júuˆ e fé'rˋ do e laco̱' jaléng'ˋ 'nʉ́'ˋ jáb'ˉ nilíingˋna' dseáng'ˉ laco̱' calɨ́ˉ.
43019036	Jo̱ cangojéeˊ jalé'ˋ e la e lɨ́'ˆ laco̱' calɨti˜ lají̱i̱'˜ júuˆ quiá'ˉ Fidiéeˇ e fé'ˋ fɨˊ ni˜ jiˋ quiá'rˉ e cajme'ˊ dseaˋ malɨɨ˜guɨ eáangˊ lɨ˜ fé'ˋ lala: “Jí̱i̱'˜ co̱o̱ˋ móoˋ teáaiñ'˜ jaˋ nijéˋ.”
43019037	Jo̱guɨ fé'ˋbɨguɨ cajo̱ lala e fɨˊ ni˜ jiˋ jo̱: “Nimáam˜baa' i̱ dseaˋ i̱ lɨɨng˜ eeˋ ca'iáˋ dseaˋ quiá'ˉ.”
43019038	Jo̱ mɨ˜ cangɨ́ˋ e ca'iéngˉ Jesús ñisʉ̱'ˋ, jo̱ba' ie˜ jo̱ cangóˉ jaangˋ dseañʉ'ˋ i̱ siiˋ Séˆ i̱ niseengˋ fɨˊ co̱o̱ˋ fɨɨˋ e siiˋ Arimatea, jo̱ cangórˉ cangomɨ́ɨ'rˇ dseata˜ Pilato fɨˊ e nidsijgiáaiñˊ Jesús fɨˊ lɨ˜ táangˋ dseaˋ do fɨˊ dse'ˋ crúuˆ jo̱ nidsijéengˋneiñ' fɨˊ lɨ˜ ni'áiñˉ. Jo̱ i̱ Séˆ do nɨlɨ́ɨiñˊ jaangˋ dseaˋ quiá'ˉ Jesús, dsʉ' jí̱i̱'˜ la ñirˊ 'ñia'ˊbre, co̱' 'gǿm'ˋbre jaléng'ˋ dseaˋ Israel fɨng song calɨñiñ'ˊ do e nɨlɨ́ɨiñ'ˊ lajo̱. Jo̱ cacuøbˊ dseata˜ Pilato fɨˊ lajo̱, jo̱ cangóbˉ Séˆ e cangojgiáaiñˇ Jesús fɨˊ lɨ˜ táangˋ dseaˋ do fɨˊ dse'ˋ crúuˆ, jo̱ mɨfɨ́ɨngˋ cangojéeiñˋ dseaˋ do fɨˊ lɨ˜ ca'ámˉbiñ'.
43019039	Jo̱ jaangˋguɨ i̱ siiˋ Nicodemo cangórˉ cajo̱ co̱lɨɨng˜ có̱o̱'˜ i̱ Séˆ do fɨˊ lɨ˜ sing'ˊ crúuˆ fɨˊ lɨ˜ táangˋ Jesús. Jo̱ i̱ Nicodemo do quie̱rˊ jié'ˋ jaˋ guiguiˊ kiil˜ e jmeafɨɨˋ jlo'ˆ e sɨcáng'ˋ có̱o̱'˜ tú̱ˉ íing'˜ mɨ́ɨˊ, co̱o̱ˋ e siiˋ mirra jo̱guɨ có̱o̱'˜guɨ e siiˋ áloe. Jo̱ i̱ Nicodemo la, íbˋ i̱ cangóˉ cangosiingˇ có̱o̱'˜ Jesús co̱o̱ˋ née'˜ e canʉʉˋ.
43019040	Jo̱ lajo̱b i̱ Séˆ do có̱o̱'˜guɨ Nicodemo cajgiáamˉbre Jesús fɨˊ dse'ˋ crúuˆ, jo̱ mɨfɨ́ɨngˋ canaaiñˋ súuiñˉ dseaˋ do jalé'ˋ e jmeafɨɨˋ do jo̱ caquɨ́ng'ˋneiñ' có̱o̱'˜ co̱o̱ˋ 'mɨ'ˊ téˋ e sɨyá'ˆ e jmɨɨˋ jmeafɨɨˋ do, co̱' lajo̱b quɨ́'ˉ tɨ́ɨngˋ jaléng'ˋ dseaˋ Israel e jmóorˋ có̱o̱'˜ jaléng'ˋ 'lɨɨ˜ quiá'rˉ mɨ˜ ni'áangˉneiñ'.
43019041	Jo̱ e fɨˊ lɨ˜ cateáaiñˉ Jesús fɨˊ dse'ˋ crúuˆ, fɨˊ jo̱b nilɨ́ɨˊ co̱o̱ˋ dsíiˊ iáˋ, jo̱ e fɨˊ jo̱ niseaˋ co̱o̱ˋ tooˋ é̱e̱ˋ e 'mɨ́ɨˉ lɨ˜ jí̱i̱'˜ jaangˋ jaˋ i̱i̱ˋ mɨˊ ca'ángˉ.
43019042	Jo̱ e fɨˊ dsíiˊ e tooˋ é̱e̱ˋ do cangojéeiñˋ Jesús e ni'áiñˉ, dsʉco̱' quiá̱b'ˉ lɨ˜ nilɨ́ɨˊ e tooˋ é̱e̱ˋ do, jo̱guɨ co̱' nɨjaquiéemˊ cajo̱ e jmɨɨ˜ e jmi'íng'ˊ dseaˋ Israel.
43020001	Jo̱ la'uii˜ jmɨɨ˜ quiá'ˉ e semaan˜ mɨ˜ cangɨ́ˋ e jmɨɨ˜ do, e eeˋbɨ eáangˊ lajeeˇ nʉ́'ˉguɨ e nijneáˋ, cangóˉ Yáˆ i̱ seengˋ fɨˊ Magdala fɨˊ lɨ˜ ca'ángˉ Jesús; jo̱ mɨ˜ caguiérˉ fɨˊ jo̱, jo̱ba' cangárˉ e nɨsɨjé̱b'ˆ e cu̱u̱˜ e cajlɨ́ɨˉ e fɨˊ ooˉ tooˋ e lɨ˜ ca'ángˉ dseaˋ do.
43020002	Jo̱ mɨ˜ tɨˊ lɨ˜ calɨlí'rˆ e joˋ seengˋ Jesús e fɨˊ dsíiˊ tóˋ é̱e̱ˋ do, jo̱ba' caquɨm'ˉtu̱r güɨ'íiˊ e fɨˊ lɨ˜ guiing˜ Tʉ́ˆ Simón co̱lɨɨng˜guɨ có̱o̱'˜ i̱ dseaˋ quiá'ˉ Jesús i̱ 'neáaiñˋ eáangˊ do. Jo̱ba' lalab cajíng'ˉ i̱ Yáˆ i̱ seengˋ fɨˊ Magdala do mɨ˜ caguiéiñ'ˉ jo̱ casɨ́'ˉreiñ': —Nɨnicaguíimˋ dseaˋ Fíiˋnaa' e fɨˊ lɨ˜ ca'áiñˉ do, jo̱ jaˋ ne˜naa' jié'ˋ fɨˊ lɨ˜ nɨcangojéeiñˋ.
43020003	Jo̱ mɨ˜ canúuˉ Tʉ́ˆ Simón có̱o̱'˜guɨ i̱ dseaˋ rúiñ'ˋ i̱ jaangˋguɨ do lají̱i̱'˜ júuˆ e quié̱e̱ˋ i̱ Yáˆ i̱ seengˋ fɨˊ Magdala, jo̱ba' dsifɨbˊ ca'uøøiñˋ e cangolíiñˆ lajmɨnáˉ e fɨˊ lɨ˜ ca'ángˉ Jesús do.
43020004	Jo̱ lajɨˋ huáamˉbre ngolíiñˉ cuí̱i̱rˋ, lɨfa' i̱ jaangˋguɨ do jmɨnáˉguɨ cangórˉ laco̱' Tʉ́ˆ Simón, jo̱ba' jéengˊguɨbre caguiérˉ e fɨˊ lɨ˜ ca'ángˉ Jesús do.
43020005	Jo̱ mɨ˜ caguiérˉ fɨˊ jo̱, dsifɨbˊ catúuiñˊ jo̱ cajǿørˉ fɨˊ dsíiˊ e tooˋ é̱e̱ˋ do, jo̱ cangárˉ e 'mɨ'ˊ e cabeang'ˉ dseaˋ do e laco̱' mɨlɨ́ɨbˊ néeˊ, jo̱ lɨfa' jaˋ ca'írˉ e fɨˊ dsíiˊ tooˋ é̱e̱ˋ do.
43020006	Jo̱ jiʉb˜ cøøngˋ lajo̱ caguiéˉ Tʉ́ˆ Simón, jo̱ condséebˊ ca'írˉ e fɨˊ dsíiˊ tóˋ é̱e̱ˋ do mɨ˜ caguiérˉ, jo̱ba' cangáˉbre e 'mɨ'ˊ e cabeang'ˉ dseaˋ do cajo̱ e laco̱' mɨlɨ́ɨbˊ néeˊ;
43020007	jo̱guɨ cangáˉbɨr cajo̱ e dob ró̱o̱ˋ e 'mɨ'ˊ e calɨ'íingˆ ta˜ e quiá'ˉ cabé'ˋ mogui˜ dseaˋ do, jo̱ cangárˉ e jaˋ ró̱o̱ˋ ca'ˊ laco̱' ró̱o̱ˋ e 'mɨ'ˊ e cabeang'ˉ dseaˋ do, jo̱ tɨˊ doguɨjiʉb ró̱o̱ˋ e sɨbéengˋ ca'ˊ laco̱' ró̱o̱ˋ e jo̱.
43020008	Jo̱ mɨ˜ cangɨ́ˋ jo̱, ca'íˉ i̱ dseaˋ i̱ jaangˋguɨ do i̱ caguiéˉ la'uii˜ e fɨˊ tooˋ é̱e̱ˋ do, jo̱ba' cangáˉbre jalé'ˋ e calɨ́ˉ e fɨˊ dsíiˊ tóˋ é̱e̱ˋ do, jo̱ dseáng'ˉ jáb'ˉ calɨ́iñˉ.
43020009	Jo̱ dsʉ' i̱ dseaˋ gángˉ do dseáng'ˉ jaˋ mɨˊ cangám'ˋbɨr laco̱' la fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ lɨ˜ fé'ˋ e dseáng'ˉ sɨ'íˆba' e nijí̱'ˊtu̱ Jesús.
43020010	Jo̱ mɨ˜ cangɨ́ˋ jo̱, caquɨm'ˉtu̱ i̱ dseaˋ quiá'ˉ Jesús i̱ gángˉ do fɨˊ quiá'rˉ.
43020011	Jo̱ mɨ˜ caguiéˉtu̱ Yáˆ e fɨˊ lɨ˜ ca'ángˉ Jesús, jo̱ba' dob caje̱rˊ quɨ'rˊ fɨˊ caluuˇ e tooˋ é̱e̱ˋ do. Jo̱ lajeeˇ siñ'ˊ quɨ'rˊ dob catúuiñˊ e laco̱' nijǿørˉ e fɨˊ dsíiˊ tóˋ é̱e̱ˋ do,
43020012	jo̱ba' cangárˉ e neáangˊ gángˉ ángeles i̱ qui'ˊ 'mɨ'ˊ téˋ e fɨˊ dsíiˊ tóˋ é̱e̱ˋ do, jo̱ jaaiñ'ˋ do guiiñ˜ lɨ˜ catɨro̱o̱ˇ mogui˜ Jesús jo̱guɨ jaaiñ'ˋ do guiiñ˜ fɨˊ lɨ˜ canéˉ tɨɨˉ dseaˋ do.
43020013	Jo̱ i̱ ángeles do cajmɨngɨ́'rˉ i̱ dseamɨ́ˋ do jo̱ casɨ́'ˉreiñ': —Janú'ˋ, dseamɨ́ˋ, ¿jialɨ'ˊ sin'ˊ quɨ'ˋ? Jo̱ba' cañíiˋ i̱ dseamɨ́ˋ do quiá'ˉ i̱ ángeles do jo̱ casɨ́'ˉreiñ': —Quɨ́'ˋɨ dsʉco̱' jaˋ ñiiˉ i̱i̱ˋ nɨnicaguíingˋ Fíiˋi i̱ ca'áangˉ dseaˋ e fɨˊ dsíiˊ tóˋ na, jo̱ jaˋ ñiiˉ jie˜ nɨcangojéeiñˋ lana.
43020014	Jo̱ jo̱bɨ lɨco̱' nɨcató'ˊ e jíñ'ˉ e jo̱ mɨ˜ tɨˊ lɨ˜ cajing'ˊ 'ñia'rˊ, jo̱ cangáiñˉ Jesús e dob nɨsing'ˊ dseaˋ do cáaiñˋ, jo̱ dsʉ' jí̱i̱'˜ jaˋ ñirˊ e íbˋ dseaˋ do.
43020015	Jo̱ba' cajíng'ˉ Jesús casɨ́'rˉ i̱ dseamɨ́ˋ do lala: —Janú'ˋ, dseamɨ́ˋ, ¿jialɨ'ˊ sin'ˊ quɨ'ˋ? ¿I̱˜ sin'ˊ 'nán'ˋ lana? Dsʉ' i̱ dseamɨ́ˋ do ɨˊ dsíirˊ e i̱ dseaˋ i̱ jmóoˋ íˆ e dsíiˊ iáˋ dob i̱ sing'ˊ sɨ́ɨngˋ có̱o̱'r˜ do, jo̱ba' lalab casɨ́'rˉ dseaˋ do: —Janú'ˋ, é̱e̱ˊ, song 'nʉbˋ nɨcaguiin'˜ i̱ Fíiˋi do, jo̱ba' iin˜n jmée'˜ jnea˜ júuˆ jie˜ fɨˊ lɨ˜ nɨcaguijéen'ˋre, jo̱ba' fɨˊ jo̱b ni'nén'ˆnre.
43020016	Jo̱ba' cañíiˋ Jesús quiá'ˉ i̱ dseamɨ́ˋ do lala jo̱ casɨ́'ˉreiñ': —¡Yáˆ! Jo̱ba' cajing'ˊ 'ñia'ˊ i̱ Yáˆ do jo̱ cajíñ'ˉ có̱o̱'˜ jmíiˊ hebreo lala: —¡Rabuni! —e guǿng'ˋ tɨfa'ˊ.
43020017	Jo̱ba' cañíiˋtu̱ Jesús quiá'ˉ i̱ dseamɨ́ˋ do jo̱ casɨ́'ˉreiñ': —Jaˋ güɨ́n'ˋ jnea˜, co̱' nabɨ jaˋ mɨˊ cají̱'ˋtu̱ rú'ˋnaa' có̱o̱'˜ Tiquiéˆe. Jo̱ba' fɨ́ɨˉɨ 'nʉˋ lana e niguøn'ˆ güɨjmée'˜ júuˆ jaléng'ˋ dseaˋ i̱ nɨlɨ́ɨngˊ laco̱' rún'ˋn e nijmijíng'ˊtu̱ rú'ˋnaa' có̱o̱'˜ i̱ lɨ́ɨngˊ Tiquiéˆe jo̱guɨ íˋbɨ i̱ lɨ́ɨngˊ Tiquíiˆna' cajo̱, jo̱ íbˋ Fidiéeˇ quiéˉe jo̱guɨ íbˋ Fidiéeˇ quíiˉna' cajo̱.
43020018	Jo̱ mɨ˜ cangɨ́ˋ jo̱, cangám'ˉ i̱ Yáˆ i̱ seengˋ fɨˊ Magdala do jo̱ cangojmeáa'˜bre júuˆ jaléng'ˋ i̱ dseaˋ quiá'ˉ Jesús do e nɨcangámˉbre dseaˋ do jo̱guɨ casɨ́'ˉbɨreiñ' cajo̱ jalé'ˋ e júuˆ e ca'íñ'ˋ quiá'ˉ dseaˋ do.
43020019	Jo̱ mɨ˜ ca'íˉ nʉʉˋ 'ñia'ˊ ie˜ jmɨɨ˜ jo̱, e jmɨɨ˜ la'uii˜ quiá'ˉ semaan˜ do, jo̱ ie˜ jo̱ nɨnicasɨtɨ́ɨngˊ rúng'ˋ i̱ dseaˋ quiá'ˉ Jesús do fɨˊ co̱o̱ˋ dsíiˊ 'nʉ́ʉˊ lɨ˜ jnɨˊ røøˋ, co̱' 'gǿm'ˋbre jaléng'ˋ dseaˋ góorˋ dseaˋ Israel fɨng song calɨlí'ˆ íˋ e nɨseáng'ˋtu̱ rúng'ˋ i̱ dseaˋ do calé'ˋ catú̱ˉ. Jo̱ lajeeˇ neáangˊ i̱ dseaˋ do, jo̱b mɨ˜ tɨˊ lɨ˜ ca'íˉ Jesús fɨˊ jo̱, jo̱ casíng'ˋ 'ñia'rˊ guiá'ˆ jóoˋ e lɨ˜ neáangˊ i̱ dseaˋ quiá'rˉ do, jo̱ lalab caféng'ˊneiñ' do jo̱ casɨ́'ˉreiñ': —¡Güɨlɨseemˋba' juguiʉ́ˉ júuˆ røøˋ!
43020020	Jo̱ mɨ˜ cangɨ́ˋ e cajíng'ˉ Jesús e júuˆ na, jo̱ba' canaaiñˋ e'rˊ i̱ dseaˋ quiá'rˉ do fɨˊ lɨ˜ cacuɨ́'ˋ guotɨɨrˉ có̱o̱'˜guɨ mo'uǿørˊ. Jo̱ba' i̱ dseaˋ quiá'rˉ do eáamˊ calɨ'iáangˋ dsíirˊ mɨ˜ cangángˉtu̱r i̱ Fiir˜ do.
43020021	Jo̱ mɨ˜ cangɨ́ˋ jo̱, lalab cajíng'ˉtu̱ Jesús casɨ́'rˉ i̱ dseaˋ quiá'rˉ do: —¡Güɨlɨseemˋba' juguiʉ́ˉ júuˆ røøˋ! Jo̱ lɨ́'ˆ laco̱'guɨ Tiquíˆii' casíiñˋ jnea˜ fɨˊ jmɨgüíˋ la, jo̱ba' lajo̱b cajo̱ jnea˜ nisɨ́ɨnˆn 'nʉ́'ˋ fɨˊ jmɨgüíˋ la.
43020022	Jo̱ mɨ˜ cangɨ́ˋ jo̱, cajiʉ́ʉrˉ fɨˊ lɨ˜ neáangˊ i̱ dseaˋ quiá'rˉ do jo̱ casɨ́'ˉreiñ': —Íing'˜na' Jmɨguíˋ quiá'ˉ Fidiéeˇ.
43020023	Jo̱guɨ doñiˊ i̱i̱ˋ dseaˋ i̱ ni'íingˇna' dseeˉ quiá'ˉ, jo̱ba' ni'íimˉ dseeˉ quiá'ˉ i̱ dseaˋ íˋ; jo̱guɨ doñiˊ i̱i̱ˋ dseaˋ i̱ jaˋ ni'íingˇna' dseeˉ quiá'ˉ, jo̱ba' jaˋ ni'íingˉ dseeˉ quiá'ˉ i̱ dseaˋ íˋ cajo̱.
43020024	Jo̱ jaangˋ dseaˋ guitúungˋ quiá'ˉ Jesús i̱ siiˋ Móˆ dseaˋ suung˜, íbˋ i̱ jaˋ seengˋ ie˜ lamɨ˜ cajmijnéengˋ 'ñia'ˊ Jesús jee˜ i̱ dseaˋ quiá'rˉ do.
43020025	Jo̱ mɨ˜ cangɨ́ˋ jo̱, lalab casɨ́'ˉ i̱ dseaˋ caguiaangˉ do Móˆ jo̱ cajíñ'ˉ: —Nɨcaneem˜baa' Fíiˋnaa'. Jo̱ dsʉ' Móˆ lalab cañíirˋ quiá'ˉ i̱ dseaˋ rúiñ'ˋ do jo̱ casɨ́'ˉreiñ': —Jaˋ já'ˉ nilíinˋn e fó'ˋna' na song jaˋ nimoo˜o guóorˋ lɨ˜ ca'iáˉ mɨ́'ˆ clavo, jo̱guɨ song jaˋ nijnúuˆu niguóoˋo lacaangˋ lɨ˜ sɨcuɨ́'ˋ quiá'rˉ, jo̱guɨ song jaˋ nigüɨ́'ˆɨ mo'uǿørˊ e lɨ˜ ca'iáˉ ñisʉ̱'ˋ.
43020026	Jo̱ mɨ˜ cangɨ́ˋ jñiáˉ jmɨɨ˜ lajo̱, caseáng'ˋtu̱ rúng'ˋ i̱ dseaˋ quiá'ˉ Jesús do calé'ˋ catú̱ˉ fɨˊ co̱o̱ˋ sɨnʉ́ʉˆ lɨ˜ sɨjnɨˊ røøˋ, jo̱ ie˜ jo̱ quíim'˜ Móˆ có̱o̱'˜ i̱ dseaˋ rúiñ'ˋ caguiaangˉguɨ do. Jo̱ lajeeˇ jo̱b ca'íˉtu̱ Jesús fɨˊ dsíiˊ sɨnʉ́ʉˆ e lɨ˜ neáaiñ'ˊ do jo̱ casíng'ˋtu̱ 'ñia'rˊ guiá'ˆ jóoˋ, jo̱ lalab caféng'ˊtu̱reiñ' do jo̱ cajíñ'ˉ: —¡Güɨlɨseemˋba' juguiʉ́ˉ júuˆ røøˋ!
43020027	Jo̱ mɨ˜ cangɨ́ˋ jo̱, lalab casɨ́'ˉ Jesús i̱ Móˆ do jo̱ cajíñ'ˉ: —Jǿøˉ guóoˋo, jo̱guɨ jnúuˉ niguóo'ˋ lɨ˜ sɨcuɨ́'ˋ quiéˉe la, jo̱guɨ jnúuˉ niguóo'ˋ e lɨ˜ sɨcuɨ́'ˋ mo'uøøˉ la cajo̱. Jaˋ jmoo'ˋ e jaˋ já'ˉ lɨ́ɨn'ˋ jo̱ já'ˉ güɨlíin'ˋ lana. ¡Jnea˜bɨ la!
43020028	Jo̱ mɨ˜ canúuˉ Móˆ e jo̱, jo̱ba' cañíirˋ quiá'ˉ Jesús jo̱ cajíñ'ˉ: —¡Dseáng'ˉ e já'ˉ e 'nʉbˋ Fíiˋi jo̱guɨ 'nʉbˋ Fidiéeˇ quiéˉe cajo̱!
43020029	Jo̱ba' cañíiˋtu̱ Jesús quiá'ˉ Móˆ jo̱ casɨ́'rˉ dseaˋ do jo̱ cajíñ'ˉ: —¿Su carˋ cañin'ˊ jnea˜, jo̱guɨba' já'ˉ calɨ́n'ˉ e nɨcají̱b'ˊtú̱u̱? Dsʉ' juguiʉ́ˉguɨ quiá'ˉ i̱ dseaˋ i̱ já'ˉ calɨ́ngˉ e nɨcají̱b'ˊtú̱u̱ e jí̱i̱'˜ jaˋ mɨˊ cangáamˋbɨr jnea˜.
43020030	Jo̱ lajeeˇ cateáangˉ Jesús fɨˊ jmɨgüíˋ la, jmiguiʉbˊ jalé'ˋ e li˜ e quɨ́ɨ'r˜ jmɨɨ˜ cajméerˋ fɨˊ quiniˇ jaléng'ˋ dseaˋ guitúungˋ quiá'rˉ, jo̱ dsʉ' jmiguiʉˊbɨ jalé'ˋ e jo̱ jaˋ sɨlɨ́ɨˋ e fɨˊ ni˜ jiˋ la.
43020031	Jo̱ dsʉ' lají̱i̱'˜ e sɨlɨ́ɨˋ e fɨˊ ni˜ jiˋ la nɨcalɨ́ˉ e lɨ́'ˆ laco̱' já'ˉ nilíingˋ jaléng'ˋ dseaˋ e dseáng'ˉ Jesús lɨ́ɨiñˊ i̱ Dseaˋ Jmáangˉ i̱ nicá̱ˋ nifɨˊ quiá'ˉ dseaˋ Israel jo̱guɨ i̱ lɨ́ɨngˊ i̱ Jó̱o̱ˊ Fidiéeˇ i̱ camɨ́ɨng'˜ do, jo̱ lajo̱ba' jaléng'ˋ dseaˋ i̱ já'ˉ nilíingˋ júuˆ quiá'ˉ dseaˋ do quɨ́'ˉ jmɨɨ˜ e nilɨseeiñˋ cøøngˋ có̱o̱'˜ Fidiéeˇ lata˜.
43021001	Jo̱ mɨ˜ cangɨ́ˋguɨ lajo̱, cajmijnéemˋ 'ñia'ˊ Jesús calé'ˋ catú̱ˉ fɨˊ quiniˇ guiángˉ i̱ dseaˋ i̱ la'ó'ˋ quíing'˜ jee˜ dseaˋ guitúungˋ quiá'rˉ e fɨˊ 'nɨ'ˋ co̱o̱ˋ guiéeˊ lɨ˜ siiˋ Tiberias e néeˊ lɨ˜ se̱'ˊ Galilea.
43021002	Jo̱ i̱ lab jaléng'ˋ i̱ dseaˋ i̱ taang˜ do ie˜ jo̱: jaaiñ'ˋ do siirˋ Tʉ́ˆ Simón, jo̱ jaangˋguɨ i̱ siiˋ Móˆ i̱ siiˋbɨ Dseaˋ Suung˜ cajo̱, jo̱ jaangˋguɨ i̱ siiˋ Natanael i̱ seengˋ fɨˊ co̱o̱ˋ fɨɨˋ e siiˋ Caná e néeˊ lɨ˜ se̱'ˊ Galilea, jo̱guɨ gángˉguɨ i̱ lɨ́ɨngˊ jó̱o̱ˊ jaangˋ dseañʉ'ˋ i̱ siiˋ Zebedeo, jo̱guɨ gángˉguɨ dseaˋ jiéng'ˋ i̱ quíing'˜ jee˜ dseaˋ quiá'ˉ Jesús.
43021003	Jo̱ lajeeˇ jo̱b cajíng'ˉ Tʉ́ˆ Simón e sɨ́'rˋ i̱ dseaˋ rúiñ'ˋ i̱ sɨseáng'ˊ e fɨˊ 'nɨ'ˋ guiéeˊ do ie˜ jo̱, jo̱ cajíñ'ˉ: —Nii˜teáa ta˜ sáng'ˊ 'ñʉˋ. Jo̱ba' cañíiˋ i̱ dseaˋ do quiá'ˉ Tʉ́ˆ Simón jo̱ casɨ́'ˉreiñ': —Ii˜baa' dséˆee' có̱o̱'˜ 'nʉˋ cajo̱. Jo̱ba' lajo̱b cajméerˋ, jo̱ cangotáam'˜bre fɨˊ co̱o̱ˋ dsíiˊ móoˊ jo̱ cangolíiñˆ fɨˊ lɨ˜ nɨ'a'ˊguɨ quiá'ˉ e jmɨɨˋ do; jo̱ fɨˊ jo̱b canaaiñˋ bírˋ 'máaˊ quiá'rˉ e nisáiñ'ˊ 'ñʉˋ, jo̱ dsʉ' e uǿøˋ jo̱ dseáng'ˉ jí̱i̱'˜ camɨ́ɨng'˜ 'ñʉˋ jaˋ i̱i̱ˋ calɨ́'rˉ.
43021004	Jo̱ mɨ˜ nɨngóoˊ nijneáˋ e uǿøˋ jo̱, jo̱ cajmijnéengˋ 'ñia'ˊ Jesús fɨˊ quiá̱'ˉ e guiéeˊ do, jo̱ dsʉ' mɨ˜ cangángˉ i̱ dseaˋ quiá'rˉ do írˋ, jí̱i̱'˜ jaˋ calɨcuíiñˋ dseaˋ do lajmɨnáˉ.
43021005	Jo̱ba' cajmɨngɨ́'ˉ Jesús i̱ dseaˋ do jo̱ cajíñ'ˉ: —Janú'ˋ sɨming'ˋ, jaˋ mɨˊ lɨ'ˊna' 'ñʉˋ, ¿jáˆ já'ˉ? Jo̱ba' cañíiˋ i̱ dseaˋ quiá'rˉ do jo̱ cajíñ'ˉ casɨ́'rˉ dseaˋ do: —U̱˜, jí̱i̱'˜ jaangˋ jaˋ i̱i̱ˋ mɨˊ calɨ'ˊnaa'.
43021006	Jo̱ba' cañíiˋtu̱ Jesús quiá'ˉ i̱ dseaˋ quiá'rˉ do jo̱ cajíñ'ˉ: —Bíiˊna' 'máaˊ quíiˉna' fɨˊ é̱'ˋ jmɨɨˋ lɨ́'ˆ lɨˊ dséeˊ laco̱' ngóoˊ e móoˊ quíiˉna' na, jo̱ móˆdu' fa' jaˋ lí'ˋna' 'ñʉˋ. Jo̱ba' lajo̱b cajméeˋ i̱ dseaˋ do, cabíˋbre e 'máaˊ quiá'rˉ do fɨˊ dsíiˊ jmɨ́ˋ; jo̱ mɨ˜ cangɨ́ˋ jo̱, i̱ 'leáamˉ 'ñʉˋ calɨ́'rˉ e jí̱i̱'˜ o̱' ró̱'rˋ fa' ni'ǿngˉguɨr e 'máaˊ do dsʉ' e nɨ'iiˋ teáang'˜ 'ñʉˋ.
43021007	Jo̱ba' i̱ dseaˋ quiá'ˉ Jesús i̱ iiñ˜ eáangˊ do lalab casɨ́'rˉ Tʉ́ˆ Simón jo̱ cajíñ'ˉ: —¡Fíiˋbaa' i̱ sing'ˊ dóoˉ! Jo̱ dsifɨˊ mɨ˜ calɨlí'ˆ Tʉ́ˆ Simón e Fii˜bre i̱ sing'ˊ do, jo̱ba' lajmɨnábˉ caquɨ́'rˆ sɨ̱'rˆ e ca'uø'rˊ lajeeˇ jmóorˋ ta˜, jo̱ ngɨ́ˋ jo̱ canaaiñˋ bárˋ jmɨɨˋ e nidsérˉ fɨˊ lɨ˜ sing'ˊ dseaˋ do, jo̱ba' lajo̱b cajméerˋ.
43021008	Jo̱ i̱ dseaˋ caguiaangˉguɨ i̱ có̱o̱'˜ Tʉ́ˆ Simón do caguilíimˋbre e fɨˊ 'nɨ'ˋ jmɨɨˋ do e teáaiñ'˜ dsíiˊ móoˊ e ǿøiñˊ e 'máaˊ do, co̱' sɨrǿømˋ teáang'˜ 'ñʉˋ, jo̱ huíimˉjiʉ lɨ˜ cangobíirˇ e 'máaˊ do laco̱'guɨ 'nɨ'ˋ guiéeˊ, co̱' tíibˊjiʉ la cien metros.
43021009	Jo̱ mɨ˜ tɨˊ lɨ˜ caquɨng'ˉtu̱r fɨˊ uǿˉ quiʉ̱́ˋ, jo̱ba' cangárˉ co̱o̱ˋ lɨ˜ nɨnicaji̱'ˊ dseaˋ jɨˋ, jo̱ e fɨˊ ni˜ jɨto'ˋ quiá'ˉ e jɨˋ do nɨráangˋ jaangˋ 'ñʉˋ có̱o̱'˜guɨ iñí'ˆ.
43021010	Jo̱ lalab cajíng'ˉ Jesús casɨ́'rˉ i̱ dseaˋ quiá'rˉ do: —Cuøøngˉna' jaangˋ gángˉ 'ñʉˋ i̱ nɨcalɨ́'ˆna' na.
43021011	Jo̱ mɨ˜ cajíng'ˉ Jesús lajo̱, jo̱ba' cajgóoˉ Tʉ́ˆ Simón fɨˊ yʉ́'ˆ e móoˊ do quiá'rˉ, jo̱ ca'ǿøiñˊ e 'máaˊ do dseáng'ˉ catɨˊ ni˜ tóo'˜ 'nɨ'ˋ jmɨɨˋ. Jo̱ dseáng'ˉ eáamˊ ii'ˋ do, co̱' ciento cincuenta y tres 'ñʉˋ calɨ́'rˉ ie˜ jo̱, jo̱ jmang'ˉ i̱ cǿøm'˜ cajo̱; jo̱ dsʉ' cateáb'ˉ e 'máaˊ do e jaˋ ca'guɨɨˋ nañiˊ fa' fɨ́ɨmˊ i̱ 'ñʉˋ do calɨ́'rˉ.
43021012	Jo̱ mɨ˜ calɨ́ˉ e jo̱, lalab cajíng'ˉ Jesús casɨ́'rˉ i̱ dseaˋ quiá'rˉ do: —Ñilíingˉna' ñiquié'ˋna' íiˊ ta'éˋ. Jo̱ jí̱i̱'˜ jaangˋ i̱ dseaˋ quiá'rˉ do jaˋ teáˋ dsíirˊ fa' eeˋ nijmɨngɨ́'rˉ dseaˋ do i̱˜ dseáng'ˉ lɨ́ɨngˊ dseaˋ do, co̱' ñiˊbre e dseaˋ dob lɨ́ɨngˊ Fíirˋ.
43021013	Jo̱ mɨ˜ cangɨ́ˋ jo̱, cangoquiéengˊ Jesús fɨˊ quiniˇ i̱ dseaˋ quiá'rˉ do jo̱ casá̱'rˉ e iñí'ˆ do jo̱guɨ casaiñ'ˉ i̱ 'ñʉˋ do cajo̱, jo̱ canaaiñˋ jmóorˋ guiéeˆ jee˜ i̱ dseaˋ quiá'rˉ do. Jo̱ jalém'ˋbre cagǿ'rˋ ie˜ jo̱.
43021014	Jo̱ có̱o̱'˜ e lab catɨ́ˋ 'nɨˊ ya̱'ˊ e cajmijnéengˋ 'ñia'ˊ Jesús fɨˊ jee˜ dseaˋ quiá'rˉ ie˜ mɨ˜ cangɨ́ˋ e cají̱'ˊtu̱r calé'ˋ catú̱ˉ.
43021015	Jo̱ mɨ˜ tɨˊ lɨ˜ cangɨ́ˋ e cagǿ'rˋ e íiˊ ta'éˋ do, lalab cajmɨngɨ́'ˉ Jesús i̱ Tʉ́ˆ Simón do jo̱ casɨ́'rˉ dseaˋ do lala: —Tʉ́ˆ Simón, jó̱o̱ˊ jaangˋ dseañʉ'ˋ i̱ siiˋ Juan, ¿su eáangˊguɨ 'neáan'ˋ jnea˜ laco̱'guɨ i̱ dseaˋ quiéˉe i̱ caguiaangˉguɨ la? Jo̱ba' cañíiˋ Tʉ́ˆ Simón quiá'ˉ Jesús jo̱ casɨ́'rˉ dseaˋ do lala: —Lajo̱b lɨ́ɨˊ Fíiˋi, co̱' ñíbˆ 'nʉˋ guiʉ́ˉ e 'neáamˋbaa 'nʉˋ. Jo̱ba' cañíiˋtu̱ Jesús quiá'ˉ Tʉ́ˆ Simón jo̱ cajíñ'ˉ: —Te̱'ˋ fɨ́ɨngˋ røøˋ jaléng'ˋ dseaˋ i̱ lɨ́ɨngˊ lafa' jo'se'ˋ jiuung˜ quiéˉe.
43021016	Jo̱ mɨ˜ cangɨ́ˋ jo̱, caléb'ˋtu̱ cajmɨngɨ́'ˉ Jesús i̱ Tʉ́ˆ Simón do jo̱ casɨ́'ˉtu̱r dseaˋ do: —Tʉ́ˆ Simón, jó̱o̱ˊ jaangˋ dseañʉ'ˋ i̱ siiˋ Juan, ¿su 'neáan'ˋ jnea˜? Jo̱ba' cañíiˋtu̱ Tʉ́ˆ Simón quiá'ˉ Jesús jo̱ cajíñ'ˉ: —Lajo̱b lɨ́ɨˊ Fíiˋi, co̱' ñíˆba' guiʉ́ˉ e 'neáamˋbaa 'nʉˋ. Jo̱ ngɨ́ˋ jo̱, caléb'ˋtu̱ cajíng'ˉ Jesús casɨ́'rˉ dseaˋ do lala: —Jmeeˉ íˆ jaléng'ˋ dseaˋ i̱ lɨ́ɨngˊ lafa' jo'se'ˋ quiéˉe.
43021017	Jo̱ có̱o̱'˜ e la catɨ́ˋ 'nɨˊ ya̱'ˊ e jmɨngɨ́'ˉ Jesús i̱ Tʉ́ˆ Simón do jo̱ cajíng'ˉtu̱r calé'ˋ catú̱ˉ: —Tʉ́ˆ Simón, jó̱o̱ˊ jaangˋ dseañʉ'ˋ i̱ siiˋ Juan, ¿su 'neáan'ˋ jnea˜? Jo̱ mɨ˜ canúuˆ Tʉ́ˆ e júuˆ jo̱ calé'ˋ catú̱ˉ, jo̱ba' fɨ'íbˆ calɨ́iñˉ, co̱' có̱o̱'˜ e la catɨ́ˋ 'nɨˊ ya̱b'ˊ e jmɨngɨ́'ˉ Jesús írˋ su 'neáangˋ dseaˋ do írˋ. Jo̱ba' cañíiˋtu̱ Tʉ́ˆ Simón quiá'ˉ dseaˋ do jo̱ cajíñ'ˉ: —Fíiˋi, guiʉ́bˉ dseáng'ˉ ñíˆ 'nʉˋ lajalé'ˋ, jo̱ba' ñíˆba' e 'neáamˋbaa 'nʉˋ. Jo̱ ngɨ́ˋ jo̱, calé'ˋ catú̱ˉ cañíiˋ Jesús quiá'ˉ Tʉ́ˆ Simón jo̱ casɨ́'rˉ dseaˋ do lala: —Jmeeˉ íˆ jaléng'ˋ dseaˋ i̱ lɨ́ɨngˊ lafa' jo'se'ˋ quiéˉe.
43021018	Jo̱ e laba' jmɨtaaˆ o'ˊ, e ie˜ lamɨ˜ bíˋbɨ a'ˊ, guiaˋba' guiʉ́ˉ quíi'ˉ e guo'ˊ jié'ˋ fɨˊ lɨ˜ iin'˜; jo̱ dsʉ' mɨ˜ tɨˊ lɨ˜ nɨdseáan'ˉ, niníi'˜ cuée'ˋ jo̱ dseaˋ jiém'ˋ niguiáˉ guiʉ́ˉ quíi'ˉ, jo̱guɨ nijéiñˉ 'nʉˋ jié'ˋ fɨˊ lɨ˜ jaˋ iin'˜ guó'ˆ.
43021019	Jo̱ casɨ́'ˉ Jesús i̱ Tʉ́ˆ Simón do lana e lɨ́'ˆ laco̱' jmóorˋ júuˆ jial nijúungˉ dseaˋ do mɨ˜ nitɨ́ˉ í'ˋ lajo̱, jo̱guɨ nidsingɨ́ɨiñ'ˉ do lajo̱ e lɨ́'ˆ laco̱' nijmɨ'góˋ dseaˋ Fidiéeˇ có̱o̱'˜ e 'móˉ quiá'rˉ do. Jo̱ mɨ˜ cangɨ́ˋ jo̱, cajíng'ˉguɨ Jesús casɨ́'rˉ Tʉ́ˆ Simón: —¡Jaˋ güɨhuíin'ˉ có̱o̱'˜ jnea˜!
43021020	Jo̱ mɨ˜ cangɨ́ˋ e cajíng'ˉ Jesús e júuˆ na, jo̱ba' caji̱'ˊtu̱ Tʉ́ˆ Simón nir˜ jo̱ mɨfɨ́ɨngˋ cangáiñˉ i̱ dseaˋ quiá'ˉ Jesús i̱ eáangˊ 'neáaiñˋ do e jáaiñ'ˊ do caluurˇ, jo̱ i̱ dseaˋ íbˋ cajo̱ i̱ caguáˋ cáangˋ Jesús ie˜ mɨ˜ cagǿ'rˋ íiˊ canʉʉˋ, jo̱ cajmɨngɨ́'rˉ dseaˋ do e i̱˜ dseáng'ˉ lajeeˇ la'ó'ˋ írˋ i̱ ni'nɨ́ngˉ írˋ.
43021021	Jo̱ mɨ˜ tɨˊ lɨ˜ cangángˉtu̱ Tʉ́ˆ Simón i̱ dseaˋ do, jo̱ba' lalab cajmɨngɨ́'rˉ Jesús jo̱ cajíñ'ˉ: —Fíiˋi, jo̱ i̱ dseañʉ'ˋ i̱ sing'ˊ la, ¿e˜ nidsingɨ́ɨiñˉ?
43021022	Jo̱ba' cañíiˋtu̱ Jesús calé'ˋ catú̱ˉ quiá'ˉ i̱ dseaˋ do jo̱ casɨ́'ˉreiñ': —Jo̱ song jnea˜ iin˜n e seemˋbɨ i̱ dseañʉ'ˋ la cartɨˊ mɨ˜ nigüéengˉtú̱u̱ fɨˊ jmɨgüíˋ la calé'ˋ catú̱ˉ, jo̱ba' ¿e˜ cuaiñ˜ quíiˉ 'nʉˋ uii˜ quiá'ˉ i̱ dseañʉ'ˋ la? Lɨ́'ˆ 'nʉˋ, jaˋ güɨhuíin'ˉ có̱o̱'˜ jnea˜.
43021023	Jo̱ jo̱b mɨ˜ canaangˋ e ngɨˊ júuˆ jee˜ jaléng'ˋ dseaˋ quiá'ˉ Dseaˋ Jmáangˉ e i̱ dseaˋ i̱ iing˜ Jesús eáangˊ do jaˋ nijúuiñˉ. Jo̱ dsʉ' jaˋ cajíng'ˉ Jesús fa' dseáng'ˉ e jaˋ nijúungˉ i̱ dseaˋ do, co̱' lalaba' cajíñ'ˉ: “Song jnea˜ iin˜n e seeiñˋ cartɨˊ mɨ˜ nigüéengˉtú̱u̱ fɨˊ jmɨgüíˋ la calé'ˋ catú̱ˉ, jo̱ba' ¿e˜ cuaiñ˜ quíiˉ 'nʉˋ faco̱' lajo̱?”
43021024	Jo̱ i̱ dseaˋ i̱ iing˜ Jesús eáangˊ dob cajo̱, íˋbing' i̱ tíiˊ ni˜ jalé'ˋ e cangojéeˊ do jo̱guɨ jmo'rˊ jalé'ˋ e júuˆ la. Jo̱guɨ ne˜baa' røøˋ e jmang'ˉ júuˆ já'ˉba' fé'rˋ.
43021025	Jo̱ jmiguiʉˊbɨ jalé'ˋ e cajméeˋ Jesús jí̱i̱'˜ laco̱' e sɨlɨ́ɨˋ e fɨˊ ni˜ jiˋ la, jo̱guɨ faco̱' nilíiˋ fɨˊ ni˜ jiˋ dseáng'ˉ lajalé'ˋ e cajméerˋ do, jo̱ba' jí̱i̱'˜ fɨˊ jmɨgüíˋ jaˋ ni'íˉ jalé'ˋ e jiˋ jo̱ faco̱' lajo̱. Jo̱ lanab cadséngˉ jalé'ˋ júuˆ quiá'ˉ Dseaˋ Jmáangˉ e cajme'ˊ Juan. Jo̱ lajo̱b nilíˋ.
44001001	Jnea˜ Lucas nɨcajmée'˜e la'uii˜ co̱o̱ˋ jiˋ e catɨ́ɨngˉ 'nʉˋ, Teófilo, lɨ˜ fé'ˋ jalé'ˋ e cajméeˋ Jesús jo̱guɨ jalé'ˋ e ca'erˊ latɨˊ mɨ˜ canaaiñˋ jmóorˋ ta˜ quiá'rˉ
44001002	cartɨˊ mɨ˜ caguiéˉ jmɨɨ˜ e cangáiñ'ˉ fɨˊ ñifɨ́ˉ. Dsʉ' lajeeˇ nʉ́'ˉguɨ e nidséiñ'ˉ do, caseáiñ'ˋ jaléng'ˋ i̱ dseaˋ quiá'rˉ i̱ caguíñ'ˋ i̱ cangɨˊ có̱o̱'r˜ do, jo̱ la'eáangˊ có̱o̱'˜ Jmɨguíˋ quiá'ˉ Fidiéeˇ casɨ́'ˉreiñ' jalé'ˋ e 'néˉ nijméiñ'ˉ do fɨˊ quiniˇ jaléng'ˋ dseaˋ.
44001003	Jo̱ dsʉ' lana nijmée'˜e e jiˋ la quiá'ˉ mɨ˜ cangɨ́ˋba' e cajúngˉ Dseaˋ Jmáangˉ jo̱guɨ cají̱b'ˊtu̱r calé'ˋ catú̱ˉ jo̱ cajmijnéengˋ 'ñia'rˊ jee˜ jaléng'ˋ i̱ dseaˋ apóoˆ i̱ óoˋ ta˜ quiá'ˉ Fidiéeˇ do e laco̱' nilɨñiˊ dseaˋ do e lajam'ˉba' e nɨcají̱b'ˊtu̱r. Jo̱ mɨ˜ cangɨ́ˋ jo̱, cateáangˋguɨr jí̱i̱'˜ tu̱lóˉ jmɨɨ˜ fɨˊ jmɨgüíˋ la, jo̱ lajeeˇ jo̱ éengˋ 'ñia'rˊ jee˜ jaléng'ˋ i̱ dseaˋ do e dseáng'ˉ nɨcají̱b'ˊtu̱r, jo̱guɨ lajeeˇ jo̱ ca'e'rˊ jaléng'ˋ i̱ dseaˋ íˋ jial iing˜ Fidiéeˇ cá̱rˋ nifɨˊ quiá'ˉ dseaˋ jmɨgüíˋ.
44001004	Jo̱ lajeeˇ e táamˋbɨ Jesús có̱o̱'˜ jaléng'ˋ i̱ dseaˋ quiá'rˉ do, jo̱ casɨ́'rˉ jaléng'ˋ íˋ e jaˋ mɨˊ uǿiñ'ˋ do lajmɨnáˉ fɨˊ Jerusalén, jo̱guɨ casɨ́'ˉguɨr dseaˋ do cajo̱ jo̱ cajíñ'ˉ: —Nijøømˉba' fɨˊ Jerusalén la cartɨˊ nilɨti˜ lají̱i̱'˜ e júuˆ e nɨcacuø'ˊ Tiquiéˆe 'nʉ́'ˋ lamɨ˜ jéengˊguɨ, lɨ́'ˆ laco̱'guɨ jí̱i̱'˜ e nɨcafɨ́ɨˉɨ 'nʉ́'ˋ jéengˊguɨ cajo̱.
44001005	Dsʉ' e já'ˉba' e i̱ Juan do caseáaiñˋ dseaˋ jmɨɨˋ có̱o̱'˜ jmɨɨˋ, dsʉ' lajeeˇ lajmɨnáˉ jnea˜ nicuǿøˆø 'nʉ́'ˋ e niñíingˋna' Jmɨguíˋ quiá'ˉ Fidiéeˇ.
44001006	Jo̱ mɨ˜ cangɨ́ˋ jo̱, i̱ dseaˋ quiá'ˉ Jesús i̱ teáangˉ có̱o̱'r˜ do fɨˊ mó'ˋ Olivos ie˜ jo̱ cajmɨngɨ́'rˉ dseaˋ do lala: —Fíiˋii', ¿su lana nɨcatɨ́ˋ í'ˋ e nijméeˆtu̱' e ni'neeng˜naa' dseata˜ quíˆnaa' yee˜naa' fɨˊ góoˋnaa'?
44001007	Jo̱ba' cañíiˋ Jesús quiá'ˉ i̱ dseaˋ do jo̱ cajíñ'ˉ: —Jaˋ 'néˉ ñíˆna' e˜ jmɨɨ˜ o̱'guɨ e˜ ji̱i̱ˋ nijméˉ Tiquiéˆe Fidiéeˇ jalé'ˋ e nijmérˉ, co̱' jí̱i̱'˜ 'ñia'ˊbre ñirˊ jo̱guɨ seaˋ fɨˊ quiá'rˉ e nijmérˉ e jo̱.
44001008	Dsʉ' mɨ˜ niñíingˋna' Jmɨguíˋ quiá'ˉ Fidiéeˇ lajaangˋ lajaangˋna', jo̱b nilɨseaˋ bíˋ quíiˉna' e laco̱' nigüɨguiáˆna' júuˆ quiéˉe fɨˊ la'úngˉ jee˜ fɨɨˋ Jerusalén có̱o̱'˜guɨ latøøngˉ lɨ˜ se̱'ˊ Judea, jo̱guɨ lajo̱bɨ cajo̱ fɨˊ lɨ˜ se̱'ˊ Samaria, jo̱guɨ fɨˊ la'úngˉ fɨˊ jmɨgüíˋ.
44001009	Jo̱ mɨ˜ lɨ́ˉ casɨ́'rˉ lajo̱, lajeeˇ teáangˉ i̱ dseaˋ quiá'rˉ do jǿømˉbreiñ', canaangˋ Jesús soorˋ fɨˊ yʉ́'ˆ jmɨgüíˋ cartɨˊ caquɨɨiñ'ˉ jee˜ cabøø˜ jníiˊ, jo̱ joˋ cangángˉguɨr dseaˋ do.
44001010	Jo̱ lajeeˇ teáangˉ i̱ dseaˋ do jǿørˉ fɨˊ lɨ˜ cangáng'ˉ Jesús, co̱o̱ˋ cajnémˉ gángˉ dseañʉ'ˋ i̱ qui'ˊ 'mɨ'ˊ téˋ fɨˊ lɨ˜ teáangˉ i̱ dseaˋ do
44001011	jo̱ cajíñ'ˉ casɨ́'ˉreiñ': —Dseaˋ Israel i̱ seengˋ fɨˊ Galilea, ¿jialɨ'ˊ teáangˉna' jǿøˉna' fɨˊ yʉ́'ˆ? Co̱' Fidiéeˇ nɨcatǿ'rˉ fɨˊ ñifɨ́ˉ i̱ Jesús i̱ cangɨˊ có̱o̱'˜ 'nʉ́'ˋ do, jo̱ laco̱' cañíiˉna' jial cajgóorˉ fɨˊ yʉ́'ˆ do, lajo̱b nijáaˊtu̱r fɨˊ jmɨgüíˋ la calé'ˋ catú̱ˉ mɨ˜ nitɨ́ˉ í'ˋ lajo̱.
44001012	Jo̱ mɨ˜ cangɨ́ˋ jo̱, caquɨm'ˉ i̱ dseaˋ cangɨˊ có̱o̱'˜ Jesús e fɨˊ mó'ˋ Olivos do, jo̱ cangolíimˋtu̱r fɨˊ Jerusalén, co̱' quiá̱b'ˉ néeˊ e fɨɨˋ jo̱, jo̱guɨ jí̱i̱'˜ jo̱ cuǿøngˋ ngɨˊ dseaˋ Israel mɨ˜ jmɨɨ˜ e jmi'íñ'ˊ.
44001013	Jo̱ mɨ˜ caguilíiñˋ fɨˊ jo̱, cangotáaiñ'˜ fɨˊ co̱o̱ˋ dsíiˊ sɨnʉ́ʉˆ e tú̱ˉ fɨ́ngˉ, co̱' fɨˊ jo̱b lɨ˜ nineáaiñˊ. Jo̱ i̱ dseaˋ i̱ caseáng'ˊ fɨˊ jo̱ siirˋ Tʉ́ˆ Simón jo̱guɨ Jacóoˆ jo̱guɨ Juan jo̱guɨ Dɨ́ˆ jo̱guɨ Lii˜ jo̱guɨ Móˆ jo̱guɨ Bartolomé jo̱guɨ Mateo jo̱guɨ jaangˋguɨ i̱ siiˋ Jacóoˆ jó̱o̱ˊ Alfeo, có̱o̱'˜guɨ jaangˋguɨ i̱ siiˋ Simón i̱ lɨ́ɨngˊ dseaˋ celote, jo̱ có̱o̱'˜ jaangˋguɨ cajo̱ i̱ siiˋ Judas rúng'ˋ Jacóoˆ.
44001014	Jo̱ jalém'ˋ i̱ dseaˋ na seáiñ'ˊ contøøngˉ e féiñ'ˊ Fidiéeˇ co̱lɨɨng˜ có̱o̱'˜ jaléng'ˋ rúng'ˋ Jesús có̱o̱'˜guɨ Yáˆ, niquiá'ˆ dseaˋ do, có̱o̱'˜guɨ jaléng'ˋ dseamɨ́ˋ caguiaangˉguɨ.
44001015	Jo̱ jaléng'ˋ dseaˋ i̱ caseáng'ˊ fɨˊ jo̱ tíiˊbre ciento veinte. Jo̱ nɨneáaiñˊ lajɨɨmˋbre mɨ˜ caráangˉ i̱ Tʉ́ˆ Simón do jo̱ café'rˋ júuˆ quiá'rˉ jo̱ casɨ́'rˉ dseaˋ do:
44001016	—Dseaˋ rú'ˋuu', ne˜baa' e calɨtib˜ jalé'ˋ e cajíng'ˉ Jmɨguíˋ quiá'ˉ Fidiéeˇ la'eáangˊ có̱o̱'˜ i̱ dseaˋ áangˊ quíˉii' i̱ siiˋ Daví'ˆ i̱ calɨséngˋ malɨɨ˜ eáangˊ, jo̱ caté̱e̱rˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ uii˜ quiá'ˉ i̱ Judas Iscariote do i̱ cacá̱ˉ nifɨˊ quiá'ˉ i̱ dseaˋ i̱ 'ní'ˋ cangángˉ Jesús mɨ˜ casaiñ'ˉ dseaˋ do.
44001017	Jo̱ i̱ Judas Iscariote do lɨ́ɨiñˊ jaangˋ dseaˋ i̱ lamɨ˜ quíing'˜ jee˜ jnea'ˆ, dseaˋ lɨ́ɨˊɨɨ' dseaˋ quiá'ˉ Jesús, jo̱ seabˋ guiéeˆ quiá'rˉ có̱o̱'˜ jalé'ˋ ta˜ e jmooˉnaa'.
44001018	Dsʉ' mɨ˜ cangɨ́ˋ e ca'nɨ́ɨiñˋ dseaˋ do, jo̱ có̱o̱'˜ e cuuˉ e calɨ́'rˉ quiá'ˉ lají̱i̱'˜ e 'lɨ'ˆ e cajméerˋ do, calárˉ co̱o̱ˋ uǿˉ, jo̱ fɨˊ jo̱b ca'ɨ́ng'ˋ 'ñia'rˊ jo̱ cajngang'ˊ 'ñia'rˊ, jo̱ e fɨˊ ni˜ uǿˉ dob catǿiñ'ˋ jo̱ cajná'ˉ moguir˜ jo̱guɨ tu'rˊ ca'guɨɨbˋ jo̱ cajúmˉbre.
44001019	Jo̱ mɨ˜ calɨñiˊ jaléng'ˋ dseaˋ seengˋ fɨˊ Jerusalén e calɨ́ˉ lado, jo̱ba' caté̱e̱rˋ e nilɨsiiˋ Acéldama e uǿˉ do e guǿng'ˋ có̱o̱'˜ jmíiˊ quiá'rˉ Uǿˉ lɨ˜ Catu̱u̱ˋ Jmɨ'øøngˉ.
44001020	Jo̱ cajíng'ˉguɨ i̱ Tʉ́ˆ Simón do uii˜ quiá'ˉ Judas Iscariote: —Jo̱ tó̱o̱ˋ co̱o̱ˋ fɨˊ ni˜ jiˋ quiá'ˉ Fidiéeˇ e siiˋ salmos lala: 'Néˉ e jøb˜ nijé̱ˉ é̱e̱ˆ quiá'rˉ; jo̱ jí̱i̱'˜ jaangˋ jaˋ i̱i̱ˋ nigüeáˋ.  Jo̱guɨ tó̱o̱ˋguɨ cajo̱: 'Néˉ e jaangˋguɨ i̱ nijméˉ ta˜ cuaiñ˜ quiá'rˉ.  Jo̱ lajo̱b to̱o̱˜ fɨˊ ni˜ jiˋ quiá'ˉ Fidiéeˇ.
44001021	’Jo̱ba' 'néˉ niguíing'˜naa' jaangˋguɨ i̱ ningɨ́ˉ có̱o̱'˜ jneaa˜aa' i̱ ni'íingˋ cuaiñ˜ quiá'ˉ i̱ Judas Iscariote do, jo̱guɨ røøbˋ niguiáˆnaa' júuˆ jial mɨ˜ cají̱'ˊtu̱ Jesús mɨ˜ cangɨ́ˋ e cajúiñˉ. Dsʉ' 'néˉ e lɨ́ɨiñˊ jaangˋ i̱ cangɨˊ có̱o̱'˜ jneaa˜aa' lata˜ catɨˊ mɨ˜ caséeˋ Juan jmɨɨˋ quiá'ˉ Jesús jo̱guɨ cartɨˊ mɨ˜ cangáiñ'ˉ fɨˊ ñifɨ́ˉ. Jo̱ lanab cajíng'ˉ Tʉ́ˆ Simón casɨ́'rˉ jaléng'ˋ i̱ dseaˋ do ie˜ jo̱.
44001023	Jo̱ba' caguíng'ˋ jaléng'ˋ i̱ dseaˋ do gángˉ dseañʉ'ˋ: jaangˋ i̱ siiˋ Séˆ Barsabás jo̱guɨ siiˋbɨr Justo cajo̱, có̱o̱'˜ jaangˋguɨ i̱ siiˋ Matíi˜.
44001024	Jo̱ mɨ˜ cangɨ́ˋ jo̱, jaléng'ˋ i̱ dseaˋ do camɨ'rˊ Fidiéeˇ lala jo̱ cajíñ'ˉ: —Fíiˋnaa', 'nʉbˋ dseaˋ nɨcuíi'ˋ dsíiˊ dseaˋ lajaangˋ lajaaiñˋ. Mɨ́ɨ'˜naa' 'nʉˋ e nifɨ́'ˆ jnea'ˆ i̱˜ lajeeˇ lajɨˋ huáangˉ i̱ dseaˋ la nɨcaguíin'˜ e ningɨ́rˉ có̱o̱'˜ jnea'ˆ, dseaˋ guijángˋnaa', dseaˋ ca'uíingˉnaa' dseaˋ quíi'ˉ, e ni'íiñˋ cuaiñ˜ quiá'ˉ i̱ Judas Iscariote do, dseaˋ nɨcangáiñ'ˉ fɨˊ lɨ˜ catɨ́ɨiñˉ uíi'˜ e dseeˉ e ca'éerˋ do.
44001026	Jo̱ mɨ˜ cangɨ́ˋ jo̱, cacóorˋ e quiá'ˉ i̱i̱ˋ nilí'ˋ lajeeˇ lajɨˋ huáaiñ'ˉ do; jo̱ba' Matíi˜bing' calɨ́'ˉ, jo̱ íbˋ ca'íngˉ cuaiñ˜ quiá'ˉ i̱ Judas do, jo̱ co̱lɨɨm˜ canaaiñˋ ngɨrˊ có̱o̱'˜ i̱ dseaˋ apóoˆ guijángˋ do ladsifɨˊ lado.
44002001	Jo̱ mɨ˜ cangɨ́ˋ jo̱, jo̱ cagüeáˉ co̱o̱ˋ jmɨɨ˜ quiá'ˉ dseaˋ Israel e siiˋ Pentecostés quiá'ˉ mɨ˜ catɨ́ˋ cincuenta jmɨɨ˜ e canaangˋ rooˋ jalé'ˋ e jnirˊ. Jo̱ ie˜ jo̱, dob nɨsɨseáng'ˊ jaléng'ˋ dseaˋ quiá'ˉ Dseaˋ Jmáangˉ e fɨˊ lɨ˜ tɨ́ɨiñˋ e seáiñ'ˊ do.
44002002	Jo̱ lajeeˇ teáaiñ'˜ e fɨˊ dsíiˊ sɨnʉ́ʉˆ jo̱, co̱o̱ˋ canúuˉbre e i̱i̱ˉ fɨˊ yʉ́'ˆ jmɨgüíˋ laco̱'guɨ i̱i̱ˉ mɨ˜ íiˊ guíˋ e teáˋ eáangˊ, jo̱ co̱o̱bˋ mɨ˜ canaangˋ i̱i̱ˉ fɨˊ la'úngˉ e fɨˊ dsíiˊ sɨnʉ́ʉˆ lɨ˜ neáaiñ'ˊ do,
44002003	jo̱ cajnéngˉ co̱o̱ˋ e lɨ́ɨˊjiʉ la lɨ́ɨˊ mɨ˜ sǿng'ˊ jɨˋ fɨˊ yʉ́'ˆ gui˜ lajaangˋ lajaangˋ i̱ dseaˋ do. Jo̱ caje̱ˊ co̱o̱ˋ e jo̱ quiá'ˉ lajaangˋ lajaaiñ'ˋ do.
44002004	Jo̱ lajo̱b ca'íñ'ˋ Jmɨguíˋ quiá'ˉ Fidiéeˇ, jo̱ lajaangˋ lajaamˋbre canaaiñˋ fé'rˋ jmíiˊ e jié'ˋ e jaˋ mɨˊ cuíirˋ jéengˊguɨ lɨ́'ˆ laco̱'guɨ ta˜ jmóoˋ e Jmɨguíˋ do jee˜ írˋ.
44002005	Jo̱ ie˜ jo̱ teáang'˜ fɨ́ɨngˊ dseaˋ Israel fɨˊ Jerusalén i̱ jalíingˉ fɨˊ la'úngˉ fɨˊ jmɨgüíˋ e laco̱' nijmitir˜ lají̱i̱'˜ e tɨ́ɨngˋ dseaˋ do fɨˊ jo̱ e jmiféiñ'ˊ Fidiéeˇ.
44002006	Jo̱ mɨ˜ canúurˉ e i̱i̱ˉ do lafa' e íiˊ guíˋ, jo̱ casɨtɨ́ɨngˊ rúiñ'ˋ jo̱guɨ caseáng'ˋ rúiñ'ˋ ladsifɨˊ lado fɨˊ jo̱, fɨˊ lɨ˜ neáangˊ dseaˋ quiá'ˉ Dseaˋ Jmáangˉ. Jo̱ mɨ˜ caseáiñ'ˊ lajɨɨiñ'ˋ do e fɨˊ jo̱, jaˋ ñirˊ jialɨ'ˊ núurˋ e nɨfé'ˋ i̱ dseaˋ do jmíiˊ quiá'rˉ lajaangˋ lajaaiñˋ.
44002007	Jo̱ dsíng'ˉ cangogáˋ dsíiˊ jaléng'ˋ i̱ dseaˋ i̱ caseáng'ˊ do ie˜ jo̱, co̱' jaˋ ɨˊ dsíirˊ e ninírˋ jalé'ˋ e jo̱, jo̱ canaaiñˋ sɨ́ɨiñˋ lajeeˇ yaaiñ˜ lala: —¡Dseaˋ góoˋnaa' dseaˋ Israel i̱ seengˋ fɨˊ Galileabɨ lajɨɨngˋ i̱ fé'ˋ na!
44002008	Jo̱ ¿jialɨ'ˊ nʉʉˉnaa' e fé'rˋ jmíiˊ quíˉnaa'?
44002009	Jo̱ jmaquíimˊbɨ lɨ˜ se̱e̱ˉnaa' lajaangˋ lajaangˋnaa', co̱' lab néengˊnaa' lana dseaˋ góoˋnaa' dseaˋ Israel i̱ seengˋ fɨˊ Partia, jo̱guɨ i̱ seengˋ fɨˊ Media, jo̱guɨ dseaˋ Elam, có̱o̱'˜guɨ dseaˋ Mesopotamia, jo̱guɨ có̱o̱'˜ dseaˋ i̱ seengˋ fɨˊ Judea, jo̱guɨ i̱ seengˋ fɨˊ Capodocia, có̱o̱'˜guɨ dseaˋ seengˋ fɨˊ Ponto, có̱o̱'˜guɨ dseaˋ seengˋ fɨˊ Frigia có̱o̱'˜guɨ fɨˊ Panfilia lɨ˜ se̱'ˊ Asia,
44002010	jo̱guɨ cajo̱ dseaˋ seengˋ fɨˊ Egipto, có̱o̱'˜guɨ dseaˋ seengˋ fɨˊ lɨ˜ se̱'ˊ Libia quiá̱'ˉ laco̱' Cirene jo̱guɨ quiéemˋbɨ dseaˋ cajo̱ i̱ jalíingˉ fɨˊ Roma
44002011	i̱ lɨ́ɨngˊ dseaˋ Israel latɨˊ mɨ˜ cangáang'˜, jo̱guɨ i̱ lɨɨng˜guɨ jo̱bɨ nɨca'uíiñˉ laco̱'guɨ jneaa˜aa', dseaˋ Israel. Jo̱guɨ quíim'˜bɨ dseaˋ i̱ jalíingˉ fɨˊ lɨ˜ se̱'ˊ Creta cajo̱ có̱o̱'˜guɨ fɨˊ lɨ˜ se̱'ˊ Arabia. Jo̱ lajaangˋ lajaamˋbaa' nʉʉˉnaa' e fé'rˋ jmíiˊ quíˉii' e quiá'ˉ jial laniingˉ 'gøng'ˊ Fidiéeˇ có̱o̱'˜ jalé'ˋ e jmóorˋ do jee˜ dseaˋ.
44002012	Jo̱ dsíng'ˉ dsigáˋ dsíirˊ lajɨɨiñˋ, co̱' jaˋ ñirˊ jialɨ'ˊ calɨ́ˉ la do, jo̱ sɨ́ɨiñˋ lajeeˇ yaaiñ˜: —¿E˜ uiing˜ e calɨ́ˉ jalé'ˋ e lala, faa˜aa'?
44002013	Dsʉ' i̱ lɨɨng˜guɨ i̱ dseaˋ i̱ caseáng'ˊ do jmineam'ˆbreiñ' do jo̱ fé'rˋ: —¡Méebˊ nɨca'ɨ́iñ'ˉ na! ¡E nɨ'íimˊbiñ' na! Jo̱ba' fé'rˋ lajo̱.
44002014	Jo̱ mɨ˜ canúuˉ Tʉ́ˆ Simón e fé'ˋ i̱ dseaˋ do lado, jo̱ba' caráaiñˉ café'rˋ uii˜ quiá'ˉ lajɨɨiñˋ la'ó'ˋ calɨ́iñˉ dseaˋ ngɨˊ có̱o̱'˜ Jesús, jo̱ lalab casɨ́'ˉreiñ' do có̱o̱'˜ júuˆ teáˋ: —Dseaˋ rú'ˋuu' dseaˋ Israel có̱o̱'˜guɨ jaléng'ˋ dseaˋ jiéng'ˋ i̱ nɨneáangˊ fɨˊ Jerusalén la, nʉ́ʉˉna' júuˆ e nifá'ˆa la jo̱guɨ quie̱ˋna' cuente røøˋ.
44002015	Co̱' jnea'ˆ jaˋ íingˊnaa' laco̱'guɨ la ɨˊ óoˊna', co̱' eeˋbɨ, nábɨ nitɨ́ˉ la i̱i̱ˉ ñʉ́ˉ la'eeˋ.
44002016	Jo̱ jaˋ lɨ́ɨˊ laco̱' la ɨˊ óoˊna', co̱' lanaguɨ nɨlɨti˜ laco̱'guɨ cajíng'ˉ Joel i̱ café'ˋ cuaiñ˜ quiá'ˉ Fidiéeˇ malɨɨ˜guɨ mɨ˜ cajíñ'ˉ lala:
44002017	Lalab nidsijéeˊ mɨ˜ nɨjaquiéengˊ e ni'íingˉ jmɨgüíˋ, co̱' lalab cajíng'ˉ Fidiéeˇ malɨɨ˜guɨ: Nicuǿøˆø Jmɨguíˋ quiéˉe laca'íing'˜ dseaˋ jmɨgüíˋ; jo̱guɨ jaléng'ˋ jó̱o̱ˋna' dseañʉ'ˋ dseamɨ́ˋ niguiárˉ júuˆ e fé'rˋ cuaiñ˜ quiéˉe, jo̱guɨ jaléng'ˋ sɨming'ˋ ninírˋ laco̱'guɨ mɨ˜ quɨrˊ jalé'ˋ e nijmee˜e, jo̱guɨ jaléng'ˋ dseaˋ yʉ́ʉ'˜ niquɨ́rˉ jalé'ˋ e nidsijéeˊ cøøngˋguɨ.
44002018	Jo̱guɨ nicuǿøˆø jaléng'ˋ dseañʉ'ˋ dseamɨ́ˋ i̱ jmóoˋ lají̱i̱'˜ e iing˜ jnea˜ Jmɨguíˋ quiéˉe, jo̱ lajo̱b niguiárˉ júuˆ cuaiñ˜ quiéˉe mɨ˜ nitɨ́ˉ í'ˋ lajo̱.
44002019	Jo̱guɨ fɨˊ yʉ́'ˆ jmɨgüíˋ nijmee˜e jalé'ˋ e quɨ́ɨ'˜ɨ jmɨɨ˜ e dsigáˋ dsíiˊ dseaˋ, jo̱guɨ fɨˊ guóo'˜ uǿˉ la niníˋ dseaˋ jmɨ'øøngˉ có̱o̱'˜guɨ jɨˋ e cooˋ jo̱guɨ niró̱o̱ˉ jmiñiˇ e 'ñʉʉˋ.
44002020	Jo̱ joˋ nijneáˋguɨ jɨ˜ ieeˋ, jo̱guɨ sɨ'ˋ yúumˉbre nijnéiñˋ laco̱'guɨ la lɨ́ɨˊ jmɨ'øøngˉ. Jo̱ nidsijéeˊ jalé'ˋ e jo̱ nʉ́'ˉguɨ e jmɨɨ˜ laniingˉ 'gøng'ˊ do mɨ˜ nijáaˊtu̱ Dseaˋ Jmáangˉ fɨˊ jmɨgüíˋ la e niquidsirˊ í'ˋ quiá'ˉ dseaˋ jmɨgüíˋ.
44002021	Jo̱ jaléng'ˋ dseaˋ i̱ mɨ'ˊ jnea˜ e nijmɨcó̱o̱'ˇo̱re, dseaˋ íbˋ i̱ nileángˋ e jaˋ ni'íñ'ˋ iihuɨ́ɨˊ mɨ˜ nitɨ́ˉ í'ˋ lajo̱.  Jo̱ lanab lɨ́ɨˊ júuˆ quiá'ˉ Fidiéeˇ e ca'íng'ˋ Joel malɨ'ˋguɨ eáangˊ.
44002022	Jo̱ lalab cajíng'ˉguɨ Tʉ́ˆ Simón casɨ́'rˉ dseaˋ góorˋ dseaˋ Israel ie˜ jo̱: —Nʉ́ʉˉguɨ' jalé'ˋ e júuˆ e nifɨ́ɨˆɨ 'nʉ́'ˋ la. Lajɨɨˉbaa' nɨne˜naa' guiʉ́ˉ jalé'ˋ e quɨ́ɨ'˜ Jesús i̱ seengˋ fɨˊ Nazaret jmɨɨ˜ jmóorˋ, jo̱ dsigáˋ dsíiˊ dseaˋ có̱o̱'˜ jalé'ˋ li˜ e quɨ́ɨ'r˜ jmɨɨ˜ jmóorˋ la'eáangˊ có̱o̱'˜ Fidiéeˇ. Jo̱ba' calɨne˜naa' e dseaˋ íbˋ casíiñˋ dseaˋ do fɨˊ la.
44002023	Jo̱guɨ cajáng'ˋ dseaˋ Jesús fɨˊ jaguóoˋna' lɨ́'ˆ laco̱' nɨsɨ'íˆ quiá'ˉ Fidiéeˇ lamɨ˜ jéengˊguɨ, co̱' lajo̱b nɨsɨ'íiñˆ quiá'ˉ dseaˋ do. Jo̱guɨ 'nʉ́'ˋ caséng'ˊna're cartɨˊ cajngang'ˊna're e cateáangˊna'r fɨˊ dse'ˋ crúuˆ la'eáangˊ có̱o̱'˜ jaléng'ˋ dseaˋ sooˋ dsíiˊ rúng'ˋna'.
44002024	Dsʉ' Fidiéeˇ cajméerˋ e cají̱b'ˊtu̱ dseaˋ do, jo̱guɨ caleáamˋbre dseaˋ do ni˜ 'móˉ, dsʉco̱' jaˋ cuǿøngˋ e Jesús nijé̱ˉguɨr e 'lɨɨiñ˜.
44002025	Dsʉco̱' lalab cajíng'ˉ dseata˜ quíˉii' Daví'ˆ malɨɨ˜guɨ eáangˊ e fé'rˋ cuaiñ˜ quiá'ˉ Jesús mɨ˜ cajíñ'ˉ lala: Contøømˉ ñiiˉ e Fíiˋi Fidiéeˇ quie̱rˊ nifɨˊ quiéˉe lacaangˋ fɨˊ lɨ˜ ngɨɨˉ, jo̱guɨ íˋbɨ i̱ to̱'ˋ fɨ́ɨngˋ jnea˜ jié'ˋ fɨˊ lɨ˜ seenˉ, jo̱ba' dseáng'ˉ jaˋ e fɨ'íˆ quiéˉe jí̱i̱'˜ co̱o̱ˋ.
44002026	Jo̱ dseáng'ˉ eáamˊ iáangˋ dsiiˉ cartɨˊ øøˉ quiá'ˉ e iáangˋ dsiiˉ do, jo̱ contøømˉ seenˉ e ta˜ dsiiˉ e jéemˋ Fíiˋi jnea˜.
44002027	Co̱' jaˋ nicuǿˉ Fidiéeˇ fɨˊ e nija̱ˋ jnea˜ fɨˊ dsíiˊ tóˋ é̱e̱ˋ, o̱'guɨ nicuǿrˉ fɨˊ fa' lɨ́'ˆ nijgié'ˋ lajo̱ ngúuˊ táanˋn, dseaˋ güeán'ˆn i̱ jmóoˋ lají̱i̱'˜ ta˜ e iing˜ írˋ.
44002028	Co̱' dseaˋ íbˋ dseaˋ ca'e'ˊ jnea˜ jial laco̱' nilɨseenˉ fɨˊ jmɨgüíˋ có̱o̱'r˜, jo̱ lajo̱ba' eáamˊ nilɨ'iáangˋ dsiiˉ, co̱' co̱lɨɨm˜ nilɨseenˉ có̱o̱'r˜.  Jo̱ lanab jí̱i̱'˜ lɨ́ɨˊ júuˆ quiá'ˉ dseata˜ quíˉii' Daví'ˆ e café'rˋ cuaiñ˜ quiá'ˉ Jesús.
44002029	’Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', cuǿø'˜tea' jnea˜ fɨˊ e nifǿn'ˆn 'nʉ́'ˋ carˋ ngocángˋ dsiiˉ e i̱ quíˉii' dseata˜ Daví'ˆ do jaˋ fé'rˋ uii˜ quiá'rˉ 'ñia'rˊ, co̱' e já'ˉba' cajúmˉbre jo̱guɨ ca'ámˉbre cajo̱, jo̱ e é̱e̱ˋ quiá'rˉ do sɨjí̱'ˋbɨ latɨˊ lana jee˜ jneaa˜aa'.
44002030	Dsʉ' i̱ Daví'ˆ do calɨ́iñˉ jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, jo̱guɨ ñiˊbre guiʉ́ˉ e Fidiéeˇ cacuørˊ dseáng'ˉ júuˆ já'ˉ quiá'rˉ e nicuǿiñˉ jaangˋ lajeeˇ i̱ dseaˋ sɨju̱rˇ do i̱ nilíingˉ dseata˜ dseaˋ féng'ˊ quíˉii', dseaˋ lɨ́ɨˊɨɨ' dseaˋ Israel.
44002031	Jo̱ e lafa' nɨjǿøbˉ i̱ dseata˜ Daví'ˆ do jo̱ café'rˋ uii˜ quiá'ˉ Dseaˋ Jmáangˉ, i̱ dseaˋ i̱ casíngˉ Fidiéeˇ fɨˊ jmɨgüíˋ la e quiá'ˉ nijí̱b'ˊtu̱ dseaˋ do mɨ˜ ningɨ́ˋ e nijúuiñˉ ie˜ mɨ˜ cajíñ'ˉ e jaˋ nijé̱ˉ i̱ dseaˋ na fɨˊ dsíiˊ tóˋ é̱e̱ˋ quiá'rˉ, o̱'guɨ nijgié'ˋ jalé'ˋ ngúuˊ táaiñˋ fɨˊ dsíiˊ e tooˋ é̱e̱ˋ do.
44002032	Jo̱ lajo̱b lɨ́ɨˊ, co̱' Fidiéeˇ cajméerˋ e cají̱'ˊtu̱ Jesús mɨ˜ cangɨ́ˋ e cajúiñˉ, jo̱ lajaléb'ˋ e calɨ́ˉ do neb˜ jneaa˜aa' lajɨɨˉnaa'.
44002033	Jo̱guɨ mɨ˜ cangɨ́ˋ e cají̱'ˊtu̱r do, cangáiñ'ˉ fɨˊ lɨ˜ guiingˇ Fidiéeˇ fɨˊ ñifɨ́ˉ e ngogüeárˋ lɨ́'ˉ lɨˊ dséeˊ laco̱' guiing˜ dseaˋ do. Jo̱ fɨˊ jo̱b ca'íng'ˋ dseaˋ do e Jmɨguíˋ e cacuøˊ Tiquiá'rˆ Fidiéeˇ e laco̱' nicuǿ'rˉ jaléng'ˋ dseaˋ quiá'rˉ lɨ́'ˆ laco̱'guɨ júuˆ e nɨcacuørˊ lamɨ˜ jéengˊguɨ. Jo̱ e lab lají̱i̱'˜ e nɨcañíiˉ 'nʉ́'ˋ jo̱guɨ e nɨcanʉ́ʉˉna' lajeeˇ lana.
44002034	Dsʉco̱' o̱' i̱ 'lɨɨ˜ dseata˜ Daví'ˆ i̱ cangáng'ˉ fɨˊ ñifɨ́ˉ la quie̱ˊ ngúuˊ táaiñˋ do laco̱'guɨ cangáng'ˉ Jesús, dsʉco̱' 'ñiab'ˊ i̱ Daví'ˆ do cajíñ'ˉ lala ie˜ jo̱: 'Ñia'ˊ Fidiéeˇ casɨ́'rˉ Fíiˋnaa' jo̱ cajíñ'ˉ: “Fɨˊ lab niní'ˆ lɨ́'ˉ lɨˊ dséeˊ laco̱' guiin˜n la
44002035	cartɨˊ nijmee˜ jnea˜ e nilɨnʉ́ʉ'˜ jaléng'ˋ dseaˋ júuˆ quíi'ˉ, jaléng'ˋ i̱ 'ní'ˋ níingˉ 'nʉˋ.”
44002036	’Jo̱ güɨlɨne˜baa' guiʉ́ˉ jaléng'ˋ jneaa˜aa', dseaˋ lɨ́ɨˊɨɨ' dseaˋ Israel, e i̱ Jesús i̱ cateáangˊ 'nʉ́'ˋ fɨˊ dse'ˋ crúuˆ do, íˋbing' cacuǿøngˋ Fidiéeˇ e lɨ́ɨiñˊ Fii˜ quiá'ˉ jaléng'ˋ dseaˋ jmɨgüíˋ, jo̱guɨ caleáaiñˋ jneaa˜aa' jee˜ dseeˉ quíˉii' cajo̱.
44002037	Jo̱ mɨ˜ canúuˉ jaléng'ˋ i̱ dseaˋ i̱ sɨseáng'ˊ do e júuˆ quiá'ˉ i̱ Tʉ́ˆ Simón do, dsíng'ˉ calɨ́iñˉ fɨ'íˆ. Jo̱ba' cajmɨngɨ́'rˉ i̱ Tʉ́ˆ Simón do có̱o̱'˜guɨ i̱ dseaˋ apóoˆ caguiaangˉguɨ do jo̱ cajíñ'ˉ casɨ́'ˉreiñ': —Dseaˋ rú'ˋuu', ¿e˜ mɨ́ɨˊ seaˋ uii˜ quiá'ˉ jalé'ˋ dseeˉ e nɨca'eeˉnaa'?
44002038	Jo̱ cañíiˋ Tʉ́ˆ Simón quiá'ˉ jaléng'ˋ i̱ dseaˋ do jo̱ cajíñ'ˉ: —'Néˉ quɨ́'ˉ jíing'ˇ yaang˜na' fɨˊ quiniˇ Fidiéeˇ, jo̱guɨ nisángˋna' jmɨɨˋ lajaangˋ lajaangˋna' laco̱' cuøˊ li˜ e nɨlɨ́ɨngˊna' dseaˋ quiá'ˉ Dseaˋ Jmáangˉ, jo̱ lajo̱ba' ni'íingˉ Fidiéeˇ jalé'ˋ dseeˉ quíiˆna', jo̱guɨ nicuǿ'rˉ 'nʉ́'ˋ Jmɨguíˋ quiá'rˉ cajo̱.
44002039	Jo̱ e Jmɨguíˋ e niñíingˋna' do quiá'rˉ catɨ́ɨmˉba' có̱o̱'˜guɨ jaléng'ˋ jó̱o̱ˋna' cajo̱ có̱o̱'˜guɨ lajɨɨngˋ jaléng'ˋ dseaˋ lɨ́'ˆ doñiˊ jié'ˋ fɨˊ seeiñˋ, lɨ́'ˆ lajaléng'ˋ i̱ nɨsɨ'íingˆ quiá'ˉ Fidiéeˇ i̱ ni'uíingˉ dseaˋ quiá'rˉ.
44002040	Jo̱ có̱o̱'˜ e júuˆ lab jo̱guɨ có̱o̱'˜ e jié'ˋguɨ cajo̱ e caliúng'ˊ Tʉ́ˆ Simón jaléng'ˋ i̱ dseaˋ i̱ caseáiñ'ˊ fɨˊ Jerusalén ie˜ jo̱, jo̱ lalab casɨ́'ˉreiñ': —¡Jáang'˜ yaang˜na' fɨˊ jaguóˋ Fidiéeˇ e laco̱' jaˋ nigüɨlíingˋna' fɨˊ lɨ˜ 'lɨ'ˆ lɨ́'ˆ laco̱'guɨ dsilíingˋ jaléng'ˋ dseaˋ dseeˉ dseaˋ quiˊ!
44002041	Jo̱ lajo̱b jí̱i̱'˜ lɨ́ɨˊ júuˆ quiá'ˉ Tʉ́ˆ Simón e casɨ́'rˉ i̱ dseaˋ do. Jo̱ lajo̱b lɨ́ɨˊ, jaléng'ˋ i̱ dseaˋ i̱ já'ˉ calɨ́ngˉ lají̱i̱'˜ júuˆ quiá'ˉ i̱ Tʉ́ˆ Simón do, cajgáamˉbre jmɨɨˋ e laco̱' cuøˊ li˜ e ca'uíingˉ dseaˋ do dseaˋ quiá'ˉ Dseaˋ Jmáangˉ. Jo̱ ie˜ jo̱ 'nɨˊ milguɨ dseaˋ i̱ ca'uíingˉ dseaˋ quiá'ˉ Dseaˋ Jmáangˉ, jo̱ caquɨm'ˉbre có̱o̱'˜ jaléng'ˋ i̱ dseaˋ quiá'ˉ Dseaˋ Jmáangˉ caguiaangˉguɨ do ie˜ jmɨɨ˜ jo̱.
44002042	Jo̱guɨ lajɨɨmˋ i̱ dseaˋ do dseáng'ˉ jaˋ jmɨtúngˉ dsíirˊ lají̱i̱'˜ e júuˆ e guiaˊ jaléng'ˋ i̱ dseaˋ apóoˆ do, jo̱guɨ røøbˋ jmóorˋ jmá'ˉjiʉ có̱o̱'˜ jalé'ˋ e seaˋ quiá'rˉ. Jo̱guɨ lajo̱bɨ cajo̱ e féiñ'ˊ Fidiéeˇ jo̱guɨ seáng'ˋ rúiñ'ˋ lajɨɨiñ'ˋ do e gø'rˊ ir˜ co̱lɨɨng˜ e laco̱' jmiguiéng'ˊ dsíirˊ Dseaˋ Jmáangˉ.
44002043	Jo̱ ie˜ jo̱ lajalém'ˋ dseaˋ dsigáˋ dsíirˊ jalé'ˋ e li˜ e quɨ́ɨ'˜ jmɨɨ˜ e jmóoˋ jaléng'ˋ i̱ dseaˋ apóoˆ do.
44002044	Jo̱ lajaléng'ˋ i̱ dseaˋ i̱ nɨjá'ˉ calɨ́ngˉ júuˆ quiá'ˉ Dseaˋ Jmáangˉ, eáamˊ guiʉ́ˉ conrøøˋ seeiñˋ, jo̱guɨ jmóorˋ jmá'ˉjiʉ lají̱i̱'˜ e seaˋ quiá'rˉ lajaangˋ lajaaiñˋ;
44002045	co̱' 'nɨ́ɨˋbre jalé'ˋ e seaˋ quiá'rˉ, jo̱ e cuuˉ e lɨ'rˋ do jmóorˋ jmá'ˉjiʉ lɨ˜ jialco̱' li˜ 'néˉ quiá'rˉ lajaangˋ lajaaiñˋ.
44002046	Jo̱ laco̱o̱ˋ jmɨɨ˜ seáng'ˋ rúiñ'ˋ fɨˊ sɨnʉ́ʉˆ guá'ˉ, jo̱ fɨˊ quiá'ˉ la'ó'ˋ rúiñ'ˋ eáamˊ iáangˋ dsíirˊ gø'rˊ ir˜ co̱lɨɨng˜ e jaˋ jmɨjløng'ˆ yaaiñ˜,
44002047	jo̱guɨ jmiféiñ'ˊ Fidiéeˇ. Jo̱ jaléng'ˋ dseaˋ eáamˊ guiʉ́ˉ fé'rˋ uii˜ quiáiñ'ˉ, jo̱guɨ laco̱o̱ˋ jmɨɨ˜ laco̱o̱ˋ jmɨɨ˜ jmóoˋ Fidiéeˇ e fɨ́ɨngˊguɨ dseaˋ ca'uíiñˉ dseaˋ quiá'ˉ Dseaˋ Jmáangˉ.
44003001	Jo̱ co̱o̱ˋ jmɨɨ˜ i̱ Tʉ́ˆ Simón do có̱o̱'˜guɨ Juan cangolíiñˉ fɨˊ guá'ˉ fé'ˋ quiá'ˉ dseaˋ góorˋ dseaˋ Israel e si'ˊ fɨˊ Jerusalén la i̱i̱ˉ 'nɨˊ e ca'lóoˉ, co̱' e oor˜ jo̱ tɨ́ɨngˋ dseaˋ Israel e dsiféeiñ'˜ Fidiéeˇ.
44003002	Jo̱ e fɨˊ guá'ˉ jo̱ dsigüeáˋ jaangˋ dseaˋ i̱ jlúung'˜ latɨˊ mɨ˜ cangáang'˜. Jo̱ fɨˊ jo̱b dsijéengˋ dseaˋ i̱ dseañʉ'ˋ jlúung'˜ do laco̱o̱ˋ jmɨɨ˜, jo̱ dsiguiéeiñˉ fɨˊ co̱o̱ˋ o'nʉ́ˆ quiá'ˉ e guá'ˉ do e siiˋ Lɨ˜ Niguo'ˆ e laco̱' mɨ'rˊ jaléng'ˋ dseaˋ i̱ dsitáang'˜ fɨˊ jo̱ jalé'ˋ e 'nérˉ.
44003003	Dsʉ' mɨ˜ cangángˉ i̱ dseaˋ jlúung'˜ do Tʉ́ˆ Simón có̱o̱'˜guɨ Juan e tɨˊ lɨ˜ nidsitáaiñ'˜ fɨˊ dsíiˊ e sɨnʉ́ʉˆ guá'ˉ do, jo̱ba' cajíng'ˉ i̱ dseaˋ jlúung'˜ do casɨ́'rˉ i̱ dseaˋ gángˉ do: —¿Jáˆ cuǿ'ˆ jnea˜ lají̱i̱'˜ e iáangˋ o'ˊ?
44003004	Jo̱ lɨco̱' cajǿømˉ Tʉ́ˆ Simón có̱o̱'˜guɨ Juan i̱ dseaˋ jlúung'˜ do, jo̱ cajíng'ˉ Tʉ́ˆ Simón casɨ́'ˉreiñ': —Jøøng˜ jnea'ˆ.
44003005	Jo̱ba' tiibˉ cajeiñ'ˊ do lɨ́'ˆ eáamˊ cango'góˋ dsíirˊ, co̱' lɨ́ɨiñˉ e lɨɨng˜ eeˋ nicuǿb'ˉ i̱ dseaˋ do írˋ.
44003006	Jo̱ba' casɨ́'ˉ Tʉ́ˆ Simón i̱ dseaˋ jlúung'˜ do jo̱ cajíñ'ˉ: —Jaˋ ooˉ cuteeˋ o̱'guɨ cunéeˇ fa' e nicuǿøˆø 'nʉˋ, dsʉ' lají̱i̱'˜ e cuǿøngˋ cuøøˆ nicuøˋbaa: la'eáangˊ có̱o̱'˜ 'ñia'ˊ júuˆ quiá'ˉ Dseaˋ Jmáangˉ, dseaˋ seeiñˋ fɨˊ Nazaret, ráan'ˉ jo̱ ngɨ˜.
44003007	Jo̱ mɨ˜ calɨ́ˉ fé'ˋ Tʉ́ˆ Simón lajo̱, catɨ́ɨiñˉ guooˋ dséeˊ quiá'ˉ i̱ dseaˋ jlúung'˜ do jo̱ caseang'ˊneiñ'; jo̱ dsifɨˊ lajo̱b catíing'˜ bíˋ tɨɨˉ i̱ dseaˋ jlúung'˜ do có̱o̱'˜guɨ lutɨɨrˆ.
44003008	Jo̱ lɨco̱' ca'ɨ́ɨmˉ i̱ dseaˋ jlúung'˜ do, jo̱ dsifɨˊ lajo̱b casíñ'ˉ, jo̱ canaaiñˋ ngɨˊbre jóng. Jo̱ mɨ˜ cangɨ́ˋ jo̱, ca'íˉbre có̱o̱'˜ i̱ dseaˋ gángˉ do fɨˊ dsíiˊ sɨnʉ́ʉˆ guá'ˉ e nɨngɨrˊ, jo̱ cangáiñ'ˉ ɨ́ɨiñˋ fɨˊ dsíiˊ jo̱ e jmiféiñ'ˊ Fidiéeˇ.
44003009	Jo̱ mɨ˜ cangáˉ jaléng'ˋ i̱ dseaˋ do e cangɨbˊ i̱ dseaˋ jlúung'˜ do jo̱guɨ e jmiféiñ'ˊ Fidiéeˇ,
44003010	jo̱ba' eáamˊ cango'góˋ dsíiˊ i̱ dseaˋ do, jo̱guɨ cafǿm'ˊbɨr cajo̱ mɨ˜ cangárˉ e ca'láamˉ i̱ dseaˋ jlúung'˜ do, co̱' nɨñibˊ i̱ dseaˋ do e i̱ dseaˋ jlúung'˜ dob i̱ lamɨ˜ guaˋ e fɨˊ o'nʉ́ˆ guá'ˉ lɨ˜ siiˋ Lɨ˜ Niguo'ˆ do e mɨrˊ jalé'ˋ e 'nérˉ.
44003011	Jo̱ mɨ˜ cangɨ́ˋ jo̱, i̱ dseaˋ jlúung'˜ i̱ ca'láangˉ do dseáng'ˉ joˋ tiúumˉbre Tʉ́ˆ Simón có̱o̱'˜guɨ Juan. Jo̱guɨ lajɨɨmˋ i̱ dseaˋ teáangˉ fɨˊ do ie˜ jo̱ eáamˊ cango'góˋ dsíirˊ, jo̱guɨ canaaiñˋ e dsilíiñˉ e fɨˊ siguiˊ quiá'ˉ guá'ˉ fé'ˋ do fɨˊ lɨ˜ siiˋ Ni'nʉ́ʉˊ quiá'ˉ dseata˜ Salomón, co̱' fɨˊ jo̱b taang˜ i̱ dseaˋ gaangˋ do.
44003012	Jo̱ mɨ˜ cangáˉ Tʉ́ˆ Simón e guilíingˉ jaléng'ˋ i̱ dseaˋ do fɨˊ do, jo̱ba' casɨ́'ˉreiñ' jo̱ cajíñ'ˉ: —¿Jialɨ'ˊ dsi'góˋ óoˊ 'nʉ́'ˋ, dseaˋ rú'ˋnaa' dseaˋ Israel, uíi'˜ e ca'láangˉ i̱ dseañʉ'ˋ la? ¿Jialɨ'ˊ jøøng˜na' jnea'ˆ góˉnaa'? Co̱' o̱' jnea'ˆ dseaˋ cajmi'leáangˆnaa' i̱ dseañʉ'ˋ la fa' có̱o̱'˜ la'eáangˊ e 'gøng'ˊnaa' o̱'guɨ la'eáangˊ e dsíng'ˉ jmiféng'ˊnaa' Fidiéeˇ.
44003013	Dsʉ' Fidiéeˇ i̱ cajmiféng'ˊ 'lɨɨ˜ yʉ́ʉ'˜ quíˉii' i̱ siiˋ Abraham jo̱guɨ Isáaˊ jo̱guɨ Jacóoˆ có̱o̱'˜ jaléng'ˋguɨ dseaˋ áangˊ quíˉnaa', íbˋ Fidiéeˇ i̱ caguiéngˉ yʉ́'ˆguɨ i̱ Fíiˋnaa' Jesús i̱ jmóoˋ lají̱i̱'˜ e iing˜ dseaˋ do. Dsʉ' 'nʉ́'ˋ cajáang'˜na'r fɨˊ quiniˇ jaléng'ˋ dseata˜, jo̱guɨ caguijeaang˜na'r fɨˊ quiniˇ dseata˜ dseaˋ féng'ˊ i̱ siiˋ Pilato. Jo̱ i̱ dseata˜ íˋ lamɨ˜ iiñ˜ e nileámˉbre Jesús, dsʉ' 'nʉ́'ˋ jaˋ cacuǿˆna' fɨˊ lajo̱ fa' e caleáaiñˋ dseaˋ do.
44003014	Jo̱guɨ lafa' e nilaangˉna're dseaˋ lɨ́ɨiñˊ jaangˋ dseaˋ güeang'ˆ jo̱guɨ éerˋ røøˋ, dsʉ' lɨ́'ˉ rɨquɨb'ˊ cajmeeˉna'. Co̱' 'nʉ́'ˋ camɨ́ˆna' e caláangˉ jaangˋ dseaˋ i̱ 'léeˊ i̱ nɨcajngang'ˊ dseaˋ rúng'ˋ lafa' e nilaangˉna' írˋ,
44003015	jo̱guɨ lajo̱bɨ camɨ́ˆ 'nʉ́'ˋ e cajnga'ˊ dseaˋ quiá'ˉ i̱ dseaˋ i̱ cuø'ˊ jneaa˜aa' e se̱e̱ˉnaa' cøøngˋ có̱o̱'˜ Fidiéeˇ lata˜. Dsʉ' Fidiéeˇ cajméerˋ e cají̱'ˊtu̱ dseaˋ do calé'ˋ catú̱ˉ jee˜ jaléng'ˋ 'lɨɨ˜, jo̱ ne˜baa' guiʉ́ˉ lajɨɨˉnaa', dseaˋ lɨ́ɨˊɨɨ' dseaˋ apóoˆ, jalé'ˋ e jo̱.
44003016	Dsʉco̱' e la'eáangˊ e jáb'ˉ calɨ́ngˉ i̱ dseaˋ jlúung'˜ i̱ jøøng˜ máangˊna' la e quɨ́ɨb'˜ Jesús jmɨɨ˜ e cajmi'leáaiñˉ dseaˋ do, jo̱ba' nɨcalɨbíimˉtu̱r jo̱guɨ nɨca'láamˉbre lana lɨ́'ˆ laco̱'guɨ nɨcañíiˉna' na.
44003017	’Jo̱ nɨñiˋbaa guiʉ́ˉ, dseaˋ rú'ˋnaa' dseaˋ Israel, e jaˋ ñíbˆ 'nʉ́'ˋ o̱'guɨ dseaˋ i̱ quie̱ˊ nifɨˊ quíˉii' ñirˊ jalé'ˋ e cajmeeˉna' mɨ˜ cajngang'ˊna' Jesús.
44003018	Dsʉ' mɨ˜ cajngang'ˊna're, jo̱b dseáng'ˉ cajmiti˜ Fidiéeˇ lají̱i̱'˜ júuˆ e cacuørˊ lamɨ˜ jéengˊguɨ e caguiaˊ jaléng'ˋ dseaˋ i̱ café'ˋ cuaiñ˜ quiá'rˉ mɨ˜ cajíñ'ˉ lala, e dseáng'ˉ nɨsɨ'íˆba' e nijnga'ˉ dseaˋ quiá'ˉ i̱ dseaˋ i̱ sɨjeengˇnaa' fɨˊ jmɨgüíˋ la i̱ nisíngˉ Fidiéeˇ i̱ nileángˉ jneaa˜aa' jee˜ dseeˉ quíˉii'.
44003019	’Jo̱ba' fɨ́ɨˉɨ 'nʉ́'ˋ e quɨ́'ˉ jíing'ˇ yaang˜na' fɨˊ quiniˇ Fidiéeˇ jo̱guɨ jáang'˜ yaang˜na' fɨˊ jaguórˋ, jo̱ lajo̱ba' ni'íiñˉ dseeˉ quíiˉna'. Jo̱ jangámˉ Fíiˋnaa' Dseaˋ Jmáangˉ nijmérˉ e nilɨ'iáangˋ óoˊna' jo̱guɨ e nilɨseengˋna' juguiʉ́ˉ júuˆ røøˋ có̱o̱'r˜.
44003020	Jo̱ Fidiéeˇ nisíngˉtu̱r Jesús fɨˊ jmɨgüíˋ la, jo̱ dseaˋ íbˋ cajo̱ i̱ caguíng'ˋ dseaˋ do latɨˊ mɨ˜ uiingˇ e laco̱' nilíiñˉ dseaˋ quie̱ˊ nifɨˊ quíˉii', dseaˋ lɨ́ɨˊɨɨ' dseaˋ Israel, lɨ́'ˆ laco̱'guɨ nɨcajíñ'ˉ lamɨ˜ jéengˊguɨ.
44003021	Dsʉ' lajeeˇ lana, fɨˊ ñifɨ́ˉbɨ 'néˉ seeiñˋ cartɨˊ mɨ˜ niguiáˉtu̱ Fidiéeˇ guiʉ́ˉ lajalé'ˋ e seaˋ fɨˊ jmɨgüíˋ laco̱'guɨ to̱o̱˜ fɨˊ ni˜ jiˋ quiá'rˉ jo̱guɨ laco̱'guɨ casɨ́'rˉ dseaˋ quiá'rˉ i̱ café'ˋ cuaiñ˜ quiá'rˉ malɨɨ˜guɨ eáangˊ,
44003022	lɨ́'ˆ laco̱' cajíng'ˉ Moi˜ ie˜ jo̱ ie˜ mɨ˜ casɨ́'rˉ jaléng'ˋ 'lɨɨ˜ dseaˋ cǿøng'˜ quíˉnaa' lala: “Fíiˋnaa' Fidiéebˇ niguíng'ˋ jaangˋ dseaˋ lajeeˇ dseaˋ góoˋnaa' i̱ nifé'ˋ cuaiñ˜ quiá'rˉ lɨ́'ˆ laco̱'guɨ caguíñ'ˋ jnea˜ e fá'ˋa cuaiñ˜ quiá'rˉ. Jo̱guɨ 'néˉ jmeeˉna' nʉ́ʉ'˜ba' jalé'ˋ júuˆ quiá'rˉ.
44003023	Dsʉco̱' jaléng'ˋ dseaˋ i̱ jaˋ nilɨjíi'˜ jalé'ˋ júuˆ quiá'ˉ dseaˋ do, ni'íimˉbre jo̱ ni'námˋbre conguiaˊ jee˜ jneaa˜aa', dseaˋ lɨ́ɨˊɨɨ' dseaˋ quiá'ˉ Fidiéeˇ.” Jo̱ lanab cajíng'ˉ Moi˜ ie˜ jo̱.
44003024	’Jo̱ lajɨɨmˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, canaangˋ latɨˊ có̱o̱'˜ Samuel cartɨˊ lana, røøbˋ júuˆ caguiarˊ quiá'ˉ jalé'ˋ e dsijéeˊ lajeeˇ lana.
44003025	Jo̱guɨ 'nʉ́'ˋbɨ cajo̱ catɨ́ɨngˉna' lají̱i̱'˜ júuˆ e cacuøˊ Fidiéeˇ lamɨ˜ jéengˊguɨ la'eáangˊ có̱o̱'˜ dseaˋ i̱ caguiaˊ júuˆ quiá'rˉ. Jo̱guɨ nɨcatɨ́ɨmˉbɨ 'nʉ́'ˋ cajo̱ júuˆ e nɨsɨlɨ́ˆ quiá'ˉ Fidiéeˇ có̱o̱'˜ jaléng'ˋ 'lɨɨ˜ dseaˋ cǿøng'˜ quíˉii'. Dsʉco̱' Fidiéeˇ casɨ́'rˉ Abraham ie˜ malɨɨ˜ do mɨ˜ cajíñ'ˉ lala: “Ni'eeˇe guiʉ́ˉ có̱o̱'˜ lajɨɨngˋ dseaˋ seengˋ fɨˊ la'úngˉ fɨˊ jmɨgüíˋ la'eáangˊ có̱o̱'˜ jaangˋ dseaˋ sɨjú̱'ˆ i̱ nijáaˊ mɨ˜ nitɨ́ˉ í'ˋ lajo̱.” Jo̱ lajo̱b cajíng'ˉ Fidiéeˇ casɨ́'rˉ Abraham ie˜ jo̱.
44003026	Jo̱ mɨ˜ cangɨ́ˋ e cajmijí̱'ˊtu̱ Fidiéeˇ i̱ jó̱o̱rˊ Dseaˋ Jmáangˉ do, la'uii˜ casíiñˋ dseaˋ do jee˜ jneaa˜aa', dseaˋ lɨ́ɨˊɨɨ' dseaˋ Israel, e laco̱' niñíingˋnaa' e ni'nángˋnaa' jee˜ jalé'ˋ e 'lɨ'ˆ e jmooˉnaa' lajaangˋ lajaangˋnaa'. Jo̱ lanab lɨ́ɨˊ jalé'ˋ júuˆ e caguiaˊ Tʉ́ˆ Simón ie˜ jo̱.
44004001	Jo̱ lagui'ná'ˆbɨ fé'ˋ Tʉ́ˆ Simón có̱o̱'˜guɨ Juan júuˆ quiá'rˉ fɨˊ quiniˇ jaléng'ˋ dseaˋ e fɨˊ guá'ˉ fé'ˋ quiá'ˉ dseaˋ góorˋ dseaˋ Israel do, mɨ˜ caguilíingˉ jmidseaˋ có̱o̱'˜guɨ i̱ fii˜ quiá'ˉ dseaˋ jmóoˋ íˆ guá'ˉ do jo̱guɨ có̱o̱'˜bɨr dseaˋ Israel i̱ lɨ́ɨngˊ dseaˋ saduceo cajo̱.
44004002	Jo̱ jaléng'ˋ i̱ dseaˋ íˋ eáamˊ lɨguíiñˉ dsʉ' e Tʉ́ˆ Simón có̱o̱'˜guɨ Juan ngɨrˊ ta˜ e'ˊ dseaˋ e quiá'ˉ jí̱'ˊtu̱ jaléng'ˋ dseaˋ mɨ˜ ningɨ́ˋ e júuiñ'ˉ lɨ́'ˆ laco̱'guɨ calɨ́ˉ có̱o̱'˜ Jesús.
44004003	Jo̱ casam'ˉbre i̱ dseaˋ gángˉ do dsifɨˊ lado uíi'˜ e jo̱, jo̱ catáng'ˋneiñ' 'nʉñíˆ e laco̱' niquidsirˊ í'ˋ quiáiñ'ˉ do mɨ˜ nijneáˋ, co̱' nɨca'lóobˉ mɨ˜ casang'ˉneiñ' do.
44004004	Dsʉ' fɨ́ɨmˊ jaléng'ˋ dseaˋ i̱ nɨcanúuˉ e júuˆ e guiaˊ dseaˋ do nɨcajám'ˋ yaaiñ˜ fɨˊ jaguóˋ Jesús, jo̱ lají̱i̱'˜ dseañʉ'ˋbɨ cadsíñˉ jiʉ˜ jaˋ 'ñiáˋ mil la'ó'ˋ ca'uíiñˉ dseaˋ quiá'ˉ Dseaˋ Jmáangˉ ie˜ jo̱.
44004005	Jo̱ mɨ˜ cajneáˉ e jmɨɨ˜ jo̱, caseáng'ˊ jaléng'ˋ dseaˋ quie̱ˊ nifɨˊ quiá'ˉ dseaˋ Israel fɨˊ do fɨˊ Jerusalén có̱o̱'˜guɨ jaléng'ˋ dseaˋ cǿøng'˜ quiá'rˉ jo̱guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel.
44004006	Jo̱ jee˜ jo̱b quiéengˋ Anás i̱ lɨ́ɨngˊ dseaˋ mogui˜ quiá'ˉ jaléng'ˋ fii˜ jmidseaˋ quiá'ˉ dseaˋ Israel, jo̱guɨ jmidseaˋ Caifás, jo̱guɨ Juan, jo̱guɨ Jaangˉ, lɨ́'ˆ lajaléng'ˋ dseaˋ sɨnʉ́ʉˆ caguiaangˉguɨ quiá'ˉ i̱ dseaˋ mogui˜ quiá'ˉ jaléng'ˋ fii˜ jmidseaˋ do.
44004007	Jo̱ jaléng'ˋ i̱ dseaˋ íˋ caquiʉ'rˊ ta˜ e nitǿørˋ Tʉ́ˆ Simón có̱o̱'˜guɨ Juan fɨˊ jee˜ lɨ˜ teáaiñ'˜, jo̱ fɨˊ jee˜ jo̱b casíñ'ˉ dseaˋ do, jo̱ lalab cajmɨngɨ́'rˉ dseaˋ do ie˜ jo̱, jo̱ cajíñ'ˉ: —¿I̱˜ nɨcacuø'ˊ 'nʉ́'ˋ fɨˊ e cajmi'leáangˆna' i̱ dseaˋ na?, o̱si ¿i̱˜ júuˆ quiá'ˉ é?
44004008	Jo̱ co̱' Tʉ́ˆ Simón eáangˊ jmɨcó̱o̱'˜ Jmɨguíˋ quiá'ˉ Fidiéeˇ quiá'rˉ, jo̱ba' cañíirˋ quiá'ˉ i̱ dseaˋ góorˋ do jo̱ cajíñ'ˉ casɨ́'ˉreiñ': —E laba' fɨ́ɨˉɨ 'nʉ́'ˋ, jaléng'ˋ dseaˋ teáangˉna' nifɨˊ quíˉii', có̱o̱'˜guɨ jaléng'ˋ 'nʉ́'ˋ, dseaˋ cǿøng'˜ quíˉii',
44004009	co̱' 'nʉ́'ˋ jmɨngɨɨˇna' quiá'ˉ jalé'ˋ e guiʉ́ˉ e nɨcajmóˆnaa' có̱o̱'˜ i̱ dseaˋ lamɨ˜ jlúung'˜ na e laco̱' nilɨñíˆna' jial calɨ́ˉ e ca'láaiñˉ.
44004010	Jo̱ba' nijmóbˆ jnea'ˆ júuˆ fɨˊ quiniˇ 'nʉ́'ˋ e laco̱' nilɨneˇnaa' có̱o̱'˜guɨ dseaˋ Israel caguiaangˉguɨ e i̱ dseañʉ'ˋ i̱ sing'ˊ quiniˇnaa' lajɨɨˉnaa' la'ó'ˋ té̱e̱ˉnaa' la ca'láaiñˉ la'eáangˊ có̱o̱'˜ Dseaˋ Jmáangˉ i̱ seengˋ fɨˊ Nazaret, i̱ dseaˋ i̱ cateáangˊ 'nʉ́'ˋ fɨˊ dse'ˋ crúuˆ do, jo̱guɨ i̱ cajmijí̱'ˊtu̱ Fidiéeˇ calé'ˋ catú̱ˉ.
44004011	Jo̱ 'nʉ́'ˋ ɨˊ óoˊna' e i̱ Jesús do lɨ́ɨiñˊ lafa' co̱o̱ˋ cu̱u̱˜ e jaˋ ta˜ íingˆ quiá'ˉ tɨɨˉ fɨɨˋ, dsʉ' o̱' já'ˉ e lajo̱, dsʉco̱' dseaˋ do lanaguɨ nɨlɨ́ɨiñˊ lafa' e cu̱u̱˜ e niingˉguɨ lajeeˇ lajalé'ˋ.
44004012	Jo̱ jí̱i̱'˜ i̱ Jesús dob dseaˋ cuǿøngˋ nileáiñˉ jneaa˜aa' jee˜ jalé'ˋ dseeˉ quíˉnaa', co̱' joˋ i̱ seengˋ i̱ jiéng'ˋguɨ fɨˊ la'úngˉ fɨˊ jmɨgüíˋ fa' e nɨcacuǿøngˋ Fidiéeˇ i̱ nileángˉ jneaa˜aa' jee˜ dseeˉ quíˉii'.
44004013	Dsʉ' mɨ˜ cangáˉ jaléng'ˋ dseaˋ i̱ teáangˉ nifɨˊ quiá'ˉ dseaˋ Israel do e eáangˊ jaˋ 'gó'ˋ Tʉ́ˆ Simón có̱o̱'˜guɨ Juan e fé'rˋ jalé'ˋ júuˆ quiá'ˉ Dseaˋ Jmáangˉ, jo̱ba' eáamˊ cangogáˋ dsíiˊ i̱ dseaˋ do mɨ˜ canúurˉ jial tɨɨngˋ Tʉ́ˆ Simón fé'rˋ, co̱' nɨñiˊbre e jaˋ 'ga'ˊ lɨˊ mɨˊ jmɨtɨ́ɨngˋ dseaˋ do, jo̱ba' calɨlí'rˆ e dseaˋ cangɨˊ có̱o̱'˜ Jesús lɨiñ'ˊ do lajɨˋ huáaiñˉ.
44004014	Jo̱ jí̱i̱'˜ jaˋ e bíˋ seaˋ quiá'ˉ i̱ dseaˋ do fa' e nijmérˉ dseeˉ quiáiñ'ˉ do, co̱' jee˜ dob sing'ˊ i̱ dseaˋ i̱ nɨca'láangˉ do.
44004015	Jo̱ba' caquiʉ'ˊ i̱ dseaˋ quie̱ˊ nifɨˊ do ta˜ e ca'uøømˋ Tʉ́ˆ Simón có̱o̱'˜guɨ Juan fɨˊ caluuˇ lajeeˇ cateáˋ fɨˊ quiniˇ i̱ dseaˋ fɨ́ɨngˊ i̱ sɨseáng'ˊ do. Jo̱ mɨ˜ cangɨ́ˋ jo̱, jo̱ canaangˋ i̱ dseaˋ i̱ sɨseáng'ˊ do sɨ́ɨiñˋ lajeeˇ yaaiñ˜ jo̱ sɨ́'ˋ rúiñ'ˋ:
44004016	—¿E˜ nijmóˆoo' có̱o̱'˜ i̱ dseañʉ'ˋ gángˉ na? Co̱' lajɨɨmˋ dseaˋ seengˋ fɨˊ Jerusalén ñirˊ e nɨcajméeiñˋ li˜ lají̱i̱'˜ e cangɨ́ɨiñ'ˋ e tɨɨiñˋ, jo̱ jaˋ cuǿøngˋ fé'ˆnaa' e o̱' já'ˉ e jo̱.
44004017	Jo̱ e laco̱' joˋ nini'ˉguɨ lají̱i̱'˜ júuˆ e guiarˊ do jee˜ jaléng'ˋ dseaˋ, jo̱ba' nité̱'ˆbaa' fø'ˊ quiá'rˉ e laco̱' joˋ ningɨ́ˉguɨr guiarˊ júuˆ cuaiñ˜ quiá'ˉ i̱ Jesús do.
44004018	Jo̱ lajo̱b cajméerˋ; catǿb'ˉtu̱reiñ' do e fɨˊ lɨ˜ sɨseáng'ˊ i̱ dseaˋ fɨ́ɨngˊ do, jo̱ caquiʉ'rˊ ta˜ quiáiñ'ˉ do e joˋ eeˋ nifé'ˋguɨiñ' o̱'guɨ ni'éˉguɨiñ' do jí̱i̱'˜ co̱o̱ˋ júuˆ cuaiñ˜ quiá'ˉ Jesús.
44004019	Dsʉ' i̱ Tʉ́ˆ Simón do có̱o̱'˜guɨ Juan cañíirˋ quiá'ˉ i̱ dseata˜ quiá'rˉ do jo̱ casɨ́'ˉreiñ': —Íiˋ óoˊ 'nʉ́'ˋ yaang˜na' jial e guiʉ́ˉguɨ, ¿su guiʉ́ˉguɨ e nijmitíˆnaa' lají̱i̱'˜ ta˜ quiʉ́'ˋ 'nʉ́'ˋ laco̱'guɨ e nijmitíˆnaa' la'uii˜ ta˜ quiʉ'ˊ Fidiéeˇ?
44004020	Co̱' jaˋ cuǿøngˋ e nitʉ́ˆ jnea'ˆ e nifé'ˆnaa' lají̱i̱'˜ e nɨcane˜naa' jo̱guɨ lají̱i̱'˜ e nɨcanʉ́ˆnaa' quiá'ˉ Jesús.
44004021	Jo̱ mɨ˜ canúuˉ jaléng'ˋ i̱ dseaˋ i̱ quie̱ˊ nifɨˊ do jalé'ˋ e júuˆ jo̱, caleábˋtu̱ casɨ́'ˉreiñ' do e lɨɨng˜ eeˋ nijmeáng'ˋneiñ'; dsʉ' jaˋ cateáˉ dsíirˊ fa' cajméerˋ lajo̱, jo̱ catiúumˉbreiñ' do, co̱' jaˋ cadsé'rˋ jial uiing˜ e nijmérˉ lajo̱, co̱' lajɨɨmˋ dseaˋ i̱ teáangˉ do ie˜ jo̱ jmiféiñ'ˊ Fidiéeˇ quiá'ˉ lají̱i̱'˜ e calɨ́ˉ do ie˜ jmɨɨ˜ jo̱.
44004022	Jo̱ i̱ dseañʉ'ˋ i̱ ca'láangˉ la'eáangˊ có̱o̱'˜ güea'ˆ quiá'ˉ Fidiéeˇ do nɨngóorˊ lɨ́ɨˊguɨ tu̱lóˉ ji̱i̱ˋ.
44004023	Jo̱ mɨ˜ ca'uøøngˋ Tʉ́ˆ Simón có̱o̱'˜guɨ Juan e fɨˊ lɨ˜ sɨseáng'ˊ dseaˋ do co̱' nɨsɨlaamˉbre, jo̱ba' caseáng'ˋtu̱ rúiñ'ˋ có̱o̱'˜ jaléng'ˋ i̱ apóoˆ rúiñ'ˋ caguiaangˉguɨ do, jo̱ cajmea'ˊreiñ' júuˆ jalé'ˋ e cajíng'ˉ jaléng'ˋ fii˜ jmidseaˋ quiá'ˉ dseaˋ góorˋ dseaˋ Israel có̱o̱'˜guɨ jaléng'ˋ dseaˋ cǿøng'˜ quiá'rˉ.
44004024	Jo̱ mɨ˜ cató'ˊ jma'ˊ rúiñ'ˋ e júuˆ do, jo̱ caféiñ'ˊ Fidiéeˇ conguiaˊ lajɨɨiñ'ˋ do jo̱ cajíñ'ˉ: —Fíiˋii', 'nʉbˋ dseaˋ cajmee'ˉ yʉ́'ˆ jmɨgüíˋ có̱o̱'˜guɨ guóo'˜ uǿˆ jo̱guɨ jalé'ˋ jmɨɨˋ lɨ́'ˆ lajalé'ˋ e seaˋ quiá'ˉ laca'íing'˜ laca'íing'˜.
44004025	Jo̱ lalab casíi'˜ 'nʉˋ i̱ dseata˜ Daví'ˆ i̱ cajméeˋ lají̱i̱'˜ e iing˜ 'nʉˋ do, jo̱ la'eáangˊ có̱o̱'˜ Jmɨguíˋ quíi'ˉ cajme'rˊ lala: Jaˋ dseengˋ e nilɨguíingˉ jaléng'ˋ dseaˋ jmɨgüíˋ quiá'ˉ Fidiéeˇ. Jaˋ e ta˜ íingˆ e nijméˉ dseaˋ Israel e ni'ɨ́ˉ dsíirˊ jalé'ˋ e jaˋ ta˜ íingˆ.
44004026	Co̱' lajaléng'ˋ dseata˜ dseaˋ féng'ˊ i̱ quiʉ'ˊ ta˜ fɨˊ jmɨgüíˋ la jmɨcǿøng'˜ yaaiñ˜ fɨˊ quiniˇ Fidiéeˇ, jo̱ co̱lɨɨm˜ có̱o̱'˜ i̱ dseaˋ quie̱ˊ nifɨˊ quíˉii' 'ní'ˋ níiñˉ 'nʉˋ, Fíiˋnaa', co̱lɨɨng˜guɨ có̱o̱'˜ Dseaˋ Jmáangˉ i̱ nɨcaguíin'˜ 'nʉˋ do.  Jo̱ lanab cajme'ˊ i̱ dseata˜ Daví'ˆ do.
44004027	’Jo̱ síi'˜naa' 'nʉˋ, Fíiˋnaa', e lajo̱b calɨ́ˉ mɨ˜ dseata˜ Herodes có̱o̱'˜guɨ dseata˜ Poncio Pilato caseáng'ˋ rúiñ'ˋ fɨˊ la fɨˊ Jerusalén có̱o̱'˜ jaléng'ˋ dseaˋ i̱ jaˋ lɨ́ɨngˊ dseaˋ Israel có̱o̱'˜guɨ jaléng'ˋ dseaˋ góoˋnaa' dseaˋ Israel, e cajméerˋ 'ní'ˋ níiñˉ Jó̱o̱'ˋ Jesús i̱ güeang'ˆ i̱ jmóoˋ lají̱i̱'˜ e iing˜ 'nʉˋ do i̱ caguíin'˜ do.
44004028	Jo̱ jaléng'ˋ i̱ dseaˋ do nɨcajméerˋ jalé'ˋ e na, co̱' lajo̱b sɨ'íˆ quíiˉ 'nʉˋ e nidsijéeˊ jalé'ˋ e na, jo̱ nɨcalɨtib˜ lana.
44004029	Jo̱guɨ lana, Fíiˋii', 'nʉˋbɨ dseaˋ nɨnuu'ˋ jalé'ˋ e gaˋ e fé'ˋ i̱ dseaˋ do uii˜ quíˉii', jo̱ba' mɨ́ɨ'˜naa' 'nʉˋ e nicuǿ'ˆba' bíˋ jaléng'ˋ jnea'ˆ, dseaˋ jmooˉnaa' lají̱i̱'˜ e iin'˜, e niguiáˆguɨ́ɨ' júuˆ quíi'ˉ e jaˋ 'gó'ˋnaa'.
44004030	Jo̱guɨ jmɨcó̱o̱'ˇ jnea'ˆ có̱o̱'˜ güea'ˆ quíi'ˉ cajo̱ e quɨ́ɨ'˜naa' jmɨɨ˜ nijmi'leáangˆnaa' jaléng'ˋ dseaˋ dsée'˜ jo̱guɨ e nijmóˆnaa' jalé'ˋ e li˜ jo̱guɨ jalé'ˋ e quɨ́ɨ'˜naa' jmɨɨ˜ la'eáangˊ có̱o̱'˜ Jó̱o̱'ˋ Jesús i̱ güeang'ˆ do. Jo̱ jí̱i̱'˜ lanab lɨ́ɨˊ júuˆ quiá'ˉ i̱ dseaˋ apóoˆ do e caféiñ'ˋ Fidiéeˇ ie˜ jo̱.
44004031	Jo̱ mɨ˜ cató'ˊ féng'ˊ i̱ dseaˋ apóoˆ do Fidiéeˇ, dsifɨˊ ladob cajléˉ fɨˊ lɨ˜ sɨseáng'ˊ lajɨɨiñ'ˋ do. Jo̱ Jmɨguíˋ quiá'ˉ Fidiéeˇ eáamˊ jmɨcó̱o̱'˜ quiá'rˉ lajɨɨiñˋ e laco̱' guiarˊ júuˆ quiá'ˉ Fidiéeˇ fɨˊ ni˜ fɨɨˋ e jaˋ 'gó'rˋ jí̱i̱'˜ capí'ˆ.
44004032	Jo̱ eáamˊ fɨ́ɨngˊ jaléng'ˋ dseaˋ quiá'ˉ Dseaˋ Jmáangˉ, jo̱guɨ røøbˋ dseáng'ˉ sɨ́ɨiñˋ jo̱guɨ røøbˋ éerˋ lajaléiñ'ˋ do. Jo̱ jí̱i̱'˜ jaaiñ'ˋ do jaˋ jmóorˋ e lají̱i̱'˜ e seaˋ quiá'rˉ lɨ́ɨˊ quiá'rˉ yaaiñ˜, co̱' jalé'ˋ e jo̱ røøbˋ quiá'rˉ lajɨɨiñˋ.
44004033	Jo̱guɨ i̱ dseaˋ apóoˆ do eáangˊguɨ nɨseaˋ bíˋ quiá'rˉ e guiarˊ júuˆ quiá'ˉ jial mɨ˜ cají̱'ˊtu̱ Fíiˋnaa' Dseaˋ Jmáangˉ mɨ˜ cangɨ́ˋ e cajúiñˉ; jo̱guɨ Fidiéeˇ eáamˊ jmɨcó̱o̱'r˜ lajɨɨngˋ i̱ dseaˋ do có̱o̱'˜ güea'ˆ quiá'rˉ.
44004034	Jo̱ lajɨɨmˋ i̱ dseaˋ do seaˋba' e 'nérˉ, co̱' jaléng'ˋ i̱ óoˋ uǿˉ o̱si 'nʉr˜ é, jo̱ba' 'nɨ́ɨˋbre e jo̱, jo̱ e cuuˉ e lɨ'rˋ do fɨˊ jaguóˋ i̱ dseaˋ apóoˆ dob ngɨ́ɨiñˋ.
44004035	Jo̱ íˋguɨb nijméˉ jmá'ˉjiʉ lajeeˇ lajɨɨiñ'ˋ do lɨ́'ˆ jialco̱' li˜ lɨ́ɨˊ quiá'rˉ lajaangˋ lajaamˋbre.
44004036	Jo̱ lajo̱b cajo̱ cajméeˋ jaangˋ dseaˋ Israel i̱ lɨ́ɨngˊ dseaˋ levita i̱ siiˋ Séˆ i̱ niseengˋ fɨˊ co̱o̱ˋ lɨ˜ siiˋ Chipre. Jo̱ i̱ dseaˋ íˋ calɨsírˋ quiá'ˉ i̱ dseaˋ apóoˆ do Bernabé, e guǿng'ˋ dseaˋ i̱ jmɨcó̱o̱'˜ jaléng'ˋ dseaˋ rúng'ˋ;
44004037	jo̱ i̱ dseañʉ'ˋ la ni'óoˋbre co̱o̱ˋ uǿˉ, jo̱ ca'nɨ́ɨˋbre' do, jo̱ e cuuˉ e calɨ́'rˉ quiá'ˉ e uǿˉ e ca'nɨ́ɨrˋ do, fɨˊ jaguóˋ i̱ dseaˋ apóoˆ dob caguiarˊ lajɨˋ.
44005001	Jo̱ mɨ˜ cangɨ́ˋguɨ lajo̱, ca'nɨ́ɨbˋ jaangˋ dseañʉ'ˋ i̱ siiˋ Ananías co̱lɨɨng˜ có̱o̱'˜ dseamɨ́ˋ quiá'rˉ i̱ siiˋ Safira co̱o̱ˋ uǿˉ.
44005002	Jo̱ røøbˋ casɨ́ɨngˉ i̱ dseañʉ'ˋ do có̱o̱'˜ dseamɨ́ˋ quiá'rˉ e caje̱ˊbre có̱o̱'˜ condseá'ˉ e cuuˉ e calɨ́'rˉ do, jo̱ dsʉ' jí̱i̱'˜ condseá'ˉba' cacuø'rˊ i̱ dseaˋ apóoˆ do.
44005003	Jo̱ba' lalab casɨ́'ˉ Tʉ́ˆ Simón i̱ Ananías do jo̱ cajíñ'ˉ: —Ananías, ¿jialɨ'ˊ cacuǿø'˜ fɨˊ uø'ˊ e ca'íˉ fii˜ i̱ 'lɨng'ˆ i̱ siiˋ Satanás fɨˊ o'ˊ e cajmee'ˉ adseaan'ˋ quiá'ˉ Jmɨguíˋ quiá'ˉ Fidiéeˇ, jo̱guɨ cajé̱'ˆ có̱o̱'˜ condseá'ˉ e cuuˉ e calɨ́'ˉ quiá'ˉ uǿˉ e ca'nɨɨ'˜ do?
44005004	¿Su o̱' quíi'ˉ e uǿˉ do? Jo̱guɨ mɨ˜ cangɨ́ˋ e ca'nɨɨ'˜, ¿su o̱' quíi'ˉ e cuuˉ e calɨ́'ˉ do? ¿Jialɨ'ˊ ca'íˋ o'ˊ e cajmee'ˉ lajo̱? Jo̱ o̱' jí̱i̱'˜ có̱o̱'˜ jnea'ˆ, dseaˋ apóoˆ, nɨcajmee'ˉ adseaan'ˋ, co̱' có̱o̱'˜ Fidiéebˇ dseaˋ nɨcajmee'ˉ lajo̱.
44005005	Jo̱ mɨ˜ calɨ́ˉ núuˉ Ananías e júuˆ jo̱, dsifɨˊ lajo̱b caquɨ́iñ'ˉ jo̱ cajúmˉbre. Jo̱ mɨ˜ cangɨ́ˋ jo̱, caguilíingˉ tú̱ˉ 'nɨˊ mɨ́ɨng'˜ sɨming'ˋ, jo̱ caquɨ́iñ'ˋ 'mɨ'ˊ i̱ 'lɨɨ˜ Ananías do jo̱ cangojéengˋneiñ' fɨˊ lɨ˜ ca'áamˉbreiñ' do. Jo̱ jaléng'ˋ dseaˋ i̱ calɨñiˊ lají̱i̱'˜ e calɨ́ˉ do ie˜ jo̱ dsíng'ˉ cafǿiñ'ˊ.
44005007	Jo̱ mɨ˜ cangɨ́ˋ 'nɨˊ oor˜ lajo̱, caguiéng'ˉ dseamɨ́ˋ quiá'ˉ Ananías fɨˊ jo̱, jo̱ jí̱i̱'˜ jaˋ ñirˊ jalé'ˋ e nɨcalɨ́ˉ do.
44005008	Jo̱ cajmɨngɨ́'ˉ Tʉ́ˆ Simón i̱ dseamɨ́ˋ quiá'ˉ 'lɨɨ˜ Ananías do jo̱ cajíñ'ˉ: —Jmée'˜ jnea˜ júuˆ, ¿su ca'nɨɨ˜ba' e uǿˉ do có̱o̱'˜ jí̱i̱'˜ 'móo'˜ e nɨcafée'˜na' do? Jo̱ cañíiˋ i̱ dseamɨ́ˋ do: —E já'ˉ, lajo̱b calɨ́ˉ, co̱' ca'nɨɨ˜baa' có̱o̱'˜ jí̱i̱'˜ e 'móo'˜ jo̱.
44005009	Jo̱ba' casɨ́'ˉ Tʉ́ˆ Simón i̱ dseamɨ́ˋ do: —¿Jialɨ'ˊ casiing˜na' røøˋ có̱o̱'˜ dseañʉ'ˋ quíi'ˉ e cajmeeˉna' adseaangˋna' quiá'ˉ Jmɨguíˋ quiá'ˉ Fidiéeˇ? Lana dob nɨjalíingˋ i̱ sɨming'ˋ i̱ cango'áangˊ dseañʉ'ˋ quíi'ˉ do, jo̱guɨ 'nʉˋguɨ nijéiñˉ e nidsi'áaiñˊ lana.
44005010	Jo̱ dsifɨˊ lajo̱b caquɨ́ng'ˉ i̱ Safira do uii˜ tɨɨˉ Tʉ́ˆ Simón e nɨ'lɨɨm˜bre. Jo̱ mɨ˜ caguilíingˉ i̱ sɨming'ˋ do, nɨ'lɨɨm˜ i̱ dseamɨ́ˋ do. Jo̱ cangojéemˋbreiñ' do fɨˊ lɨ˜ ca'áaiñ'ˉ jo̱ cataiñ'ˉ cáangˋ e lɨ˜ ca'ángˉ i̱ 'lɨɨ˜ dseañʉ'ˋ quiá'rˉ do.
44005011	Jo̱ lajɨɨngˋ dseaˋ quiá'ˉ Dseaˋ Jmáangˉ i̱ teáangˉ do ie˜ jo̱ có̱o̱'˜guɨ jaléng'ˋ dseaˋ i̱ calɨñiˊ jalé'ˋ e calɨ́ˉ do, eáamˊ cafǿiñ'ˊ.
44005012	Jo̱ mɨ˜ cangɨ́ˋ jo̱, jmiguiʉbˊ jalé'ˋ li˜ e quɨ́ɨ'˜ jmɨɨ˜ cajméeˋ i̱ dseaˋ apóoˆ do jee˜ jaléng'ˋ dseaˋ. Jo̱ lajɨɨmˋ i̱ dseaˋ quiá'ˉ Dseaˋ Jmáangˉ do seáiñ'ˊ fɨˊ guá'ˉ fé'ˋ quiá'ˉ dseaˋ Israel lɨ˜ siiˋ Ni'nʉ́ʉˊ quiá'ˉ dseata˜ Salomón.
44005013	Dsʉ' jí̱i̱'˜ jaangˋ dseaˋ jiéng'ˋ jaˋ teáˋ dsíirˊ e nidsitáaiñˉ có̱o̱'˜ i̱ dseaˋ do doñiˊ fa' eáamˊ jmɨ'góˋreiñ' do.
44005014	Jo̱ lajeeˇ jo̱ ngóoˊ lɨfɨ́ɨmˊ jaléng'ˋ dseaˋ i̱ jáng'ˋ yaang˜ fɨˊ jaguóˋ Dseaˋ Jmáangˉ, do dseañʉ'ˋ jo̱guɨ dseamɨ́ˋ.
44005015	Jo̱ jaléng'ˋ dseaˋ uǿøiñˋ jaléng'ˋ dseaˋ dsée'˜ quiá'rˉ e dsíiñˋ ni˜ 'maˋ, jo̱ dsijéeiñˋ fɨˊ jee˜ 'nʉ́ʉˊ e laco̱' mɨ˜ ningɨ́ngˉ Tʉ́ˆ Simón fɨˊ jo̱, fa' jí̱i̱'˜ capí'ˆ i̱'ˆ quiá'ˉbre nitɨ́ˉ lɨ˜ teng'ˊ jaangˋ gángˉ i̱ dseaˋ dsée'˜ do, jo̱ lajo̱b ni'leáaiñ'ˉ do.
44005016	Jo̱guɨ fɨ́ɨmˊ dseaˋ i̱ seengˋ fɨˊ jalé'ˋ fɨɨˋ e tée'˜ quiá̱'ˉ Jerusalén dsilíiñˉ fɨˊ jo̱ e jéeiñˋ jaléng'ˋ dseaˋ dsée'˜ quiá'rˉ có̱o̱'˜guɨ jaléng'ˋ dseaˋ i̱ jéeˊ i̱ 'lɨng'ˆ quiá'ˉ. Jo̱ lajaléng'ˋ i̱ dseaˋ do 'láamˉbre.
44005017	Jo̱ i̱ dseaˋ mogui˜ quiá'ˉ jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ dseaˋ Israel i̱ lɨ́ɨngˊ saduceo eáangˊ calɨ́ˉ dsihuɨ́ɨiñˊ quiá'ˉ i̱ dseaˋ apóoˆ do có̱o̱'˜ jalé'ˋ e jmóoiñ'ˋ do.
44005018	Jo̱ba' casam'ˉbre i̱ dseaˋ apóoˆ do, jo̱ catáng'ˋneiñ' fɨˊ dsíiˊ 'nʉñíˆ quiá'ˉ fɨ́ˋ.
44005019	Dsʉ' lajeeˇ teáaiñ'˜ e dsíiˊ 'nʉñíˆ dob, casíingˋ Fidiéeˇ jaangˋ ángel quiá'rˉ, jo̱ íbˋ i̱ caneáaˊ jnɨ́ˆ quiá'ˉ e 'nʉñíˆ do lajeeˇ uǿøˋ, jo̱ ca'uǿømˋbre i̱ dseaˋ apóoˆ do, jo̱ mɨfɨ́ɨngˋ casɨ́'ˉreiñ' do lala:
44005020	—Güɨlíingˉtu̱' fɨˊ dsíiˊ guá'ˉ fé'ˋ do quíiˉna', jo̱ güɨsíi'˜tu̱' jaléng'ˋ dseaˋ fɨˊ jo̱ jial laco̱' nilɨseeiñˋ cøøngˋ có̱o̱'˜ Fidiéeˇ lata˜.
44005021	Jo̱ba' mɨ˜ cajneáˉ e jmɨɨ˜ co̱o̱ˋguɨ do, eeˋguɨ cangolíingˆ i̱ dseaˋ apóoˆ do fɨˊ lɨ˜ si'ˊ e guá'ˉ fé'ˋ do quiá'rˉ, jo̱ cangotáaiñ'˜ dsíiˊ, jo̱ canaaiñˋ e'rˊ jaléng'ˋ i̱ dseaˋ i̱ caseáng'ˊ fɨˊ jo̱ lɨ́'ˆ laco̱'guɨ ta˜ caquiʉ'ˊ i̱ ángel do. Jo̱ lajeeˇ jo̱, i̱ dseaˋ mogui˜ quiá'ˉ jaléng'ˋ fii˜ jmidseaˋ do có̱o̱'˜guɨ jaléng'ˋ dseaˋ quiá'rˉ i̱ teáangˉguɨ do, catǿ'rˉ jaléng'ˋ dseata˜ i̱ quie̱ˊ nifɨˊ quiá'ˉ dseaˋ Israel. Jo̱ mɨ˜ nɨsɨseáiñ'ˊ lajaléiñ'ˋ do, cahuɨ̱́'ˋ ta˜ e nidsitéeˋ i̱ néeˊ ni˜ guá'ˉ do i̱ apóoˆ i̱ teáang'˜ dsíiˊ 'nʉñíˆ do, jo̱ nidsijgeáangˉneiñ' e fɨˊ lɨ˜ sɨseáng'ˊ dseaˋ do.
44005022	Dsʉ' mɨ˜ caguilíingˉ i̱ dseaˋ néeˊ ni˜ guá'ˉ i̱ sɨ'íˆ ngotéeˋ i̱ dseaˋ apóoˆ i̱ teáang'˜ fɨˊ dsíiˊ 'nʉñíˆ do, jo̱ mɨ˜ caguilíiñˉ fɨˊ jo̱, joˋ i̱i̱ˋ cadséiñ'ˋ jí̱i̱'˜ jaangˋ. Jo̱ caquɨm'ˉbre e quié̱e̱rˋ e júuˆ do fɨˊ quiniˇ i̱ dseaˋ sɨseáng'ˊ do jo̱ lalab casɨ́'ˉreiñ':
44005023	—Mɨ˜ caguiéˉnaa', dseáng'ˉ jnɨˊ guiʉ́bˉ jnɨ́ˆ quiá'ˉ e 'nʉñíˆ do, jo̱guɨ i̱ 'léeˉ i̱ jmóoˋ íˆ do, dob teáaiñˉ fɨˊ quiniˇ jnɨ́ˆ; dsʉ' mɨ˜ caneáˆnaa', jí̱i̱'˜ jaangˋ joˋ i̱i̱ˋ seengˋ fɨˊ dsíiˊ jo̱.
44005024	Jo̱ mɨ˜ canúuˉ i̱ fii˜ jmidseaˋ do có̱o̱'˜guɨ dseaˋ mogui˜ i̱ fii˜ i̱ néeˊ ni˜ guá'ˉ fé'ˋ do e júuˆ jo̱, jo̱ba' canaaiñˋ sɨ́ɨiñˋ e˜ nidsijéeˊ quiá'rˉ có̱o̱'˜ i̱ dseaˋ góorˋ do.
44005025	Jo̱ lajeeˇ jo̱, co̱o̱ˋ caguiébˉ jaangˋ dseaˋ i̱ quie̱ˊ júuˆ e fɨˊ lɨ˜ sɨseáng'ˊ dseaˋ do, jo̱ lalab casɨ́'rˉ dseaˋ íˋ: —I̱ dseaˋ i̱ cateáng'ˊ 'nʉ́'ˋ 'nʉñíˆ do, dob nɨteáaiñ'˜ fɨˊ dsíiˊ sɨnʉ́ʉˆ guá'ˉ fé'ˋ quíiˉna' lana e eˊtu̱r.
44005026	Jo̱ba' cangolíingˆ i̱ fii˜ néeˊ ni˜ guá'ˉ do có̱o̱'˜guɨ jaléng'ˋ dseaˋ quiá'rˉ e cango'néem'ˇbreiñ' do. Jo̱ mɨ˜ cadséng'ˋneiñ' do, jaˋ eeˋ cajmeáiñ'ˋ jí̱i̱'˜ co̱o̱ˋ, co̱' 'gó'ˋbre fɨng casɨ'ló'ˋ i̱ dseaˋ i̱ teáang'˜ do cu̱u̱˜ írˋ.
44005027	Jo̱ catǿˉbreiñ' do fɨˊ lɨ˜ sɨseáng'ˊ i̱ dseata˜ i̱ quie̱ˊ nifɨˊ quiá'ˉ dseaˋ Israel. Jo̱ mɨ˜ caguilíiñˋ fɨˊ jo̱, lalab casɨ́'ˉ jaléng'ˋ i̱ dseaˋ mogui˜ quiá'ˉ jaléng'ˋ fii˜ jmidseaˋ do írˋ:
44005028	—Jnea'ˆ nɨcaté̱'ˆbaa' fø'ˊ quíiˉna' jéengˊguɨ e joˋ ni'é'ˆna' jaléng'ˋ dseaˋ cuaiñ˜ quiá'ˉ i̱ dseaˋ góoˋnaa' i̱ siiˋ Jesús do, jo̱ jǿøˉna' lana e fɨˊ latøømˉ fɨɨˋ Jerusalén nɨcaguiáˆna' e júuˆ jo̱, jo̱guɨ la quie̱ˊguɨ jnea'ˆ iing˜na' cuǿ'ˆna' dseeˉ cuaiñ˜ quiá'ˉ e cajnga'ˊ dseaˋ quiá'ˉ i̱ Jesús do.
44005029	Jo̱ba' cañíiˋ Tʉ́ˆ Simón có̱o̱'˜ i̱ apóoˆ caguiaangˉguɨ do, jo̱ cajíñ'ˉ casɨ́'rˉ i̱ dseaˋ góorˋ i̱ sɨseáng'ˊ do: —Laniingˉguɨ eáangˊ 'néˉ e jmitíˆnaa' jalé'ˋ ta˜ quiʉ'ˊ Fidiéeˇ laco̱'guɨ e nijmitíˆnaa' ta˜ quiʉ'ˊ jaléng'ˋ dseaˋ jmɨgüíˋ.
44005030	Co̱' i̱ Fidiéeˇ i̱ jmiféng'ˊ 'lɨɨ˜ dseaˋ cǿøng'˜ quíˉnaa' do, dseaˋ íˋbing' cajméeˋ e cají̱'ˊtu̱ Jesús, i̱ dseaˋ góoˋnaa' i̱ cajngang'ˊna' fɨˊ dse'ˋ crúuˆ do.
44005031	Jo̱guɨ Fidiéeˇ nɨcaseáng'ˊneiñ' do, jo̱guɨ nɨcaguiéeiñˋ lɨ́'ˉ lɨˊ dséeˊ laco̱' guiiñ˜ 'ñia'rˊ, jo̱guɨ nɨcacuø'ˊreiñ' do ta˜ e nicá̱rˋ nifɨˊ quiá'ˉ dseaˋ jmɨgüíˋ, jo̱guɨ e leáiñˉ dseaˋ jee˜ jalé'ˋ dseeˉ quiáiñ'ˉ. Jo̱guɨ cajméeˋ Fidiéeˇ lajo̱ e laco̱' niquɨ́'ˉ jíing'ˇ yee˜naa' fɨˊ quinirˇ, jneaa˜aa' dseaˋ lɨ́ɨˊɨɨ' dseaˋ Israel, jo̱ lajo̱ba' ni'íiñˉ dseeˉ quíˉii'.
44005032	Jo̱ neb˜ jnea'ˆ guiʉ́ˉ la'uiing˜ e júuˆ jo̱ lɨ́'ˆ laco̱'guɨ la ñiˊ Jmɨguíˋ quiá'ˉ Fidiéeˇ cajo̱, jo̱ e Jmɨguíˋ jo̱ e nɨcacuø'ˊ Fidiéeˇ jaléng'ˋ dseaˋ i̱ nʉ́ʉ'˜ júuˆ quiá'rˉ.
44005033	Jo̱ mɨ˜ canúuˉ i̱ dseaˋ Israel i̱ sɨseáng'ˊ do lají̱i̱'˜ júuˆ quiá'ˉ i̱ dseaˋ góorˋ Tʉ́ˆ Simón do, dsifɨˊ ladob calɨguíiñˉ jo̱ cartɨˊ mɨ˜ iiñ˜ nijngám'ˉbreiñ' do.
44005034	Dsʉ' jee˜ i̱ dseata˜ i̱ sɨseáng'ˊ do niquiéengˋ jaangˋ dseaˋ Israel i̱ lɨ́ɨngˊ dseaˋ fariseo i̱ siiˋ Gamaliel, jo̱ lɨ́ɨiñˊ jaangˋ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ góorˋ, jo̱ eáamˊ jmɨ'góˋ jaléng'ˋ dseaˋ i̱ tɨfa'ˊ do. Jo̱ i̱ tɨfa'ˊ do caró̱o̱rˉ lɨ˜ guiiñ˜ jo̱ caquiʉ'rˊ ta˜ e ca'uøøngˋtea i̱ dseaˋ apóoˆ do e lɨ˜ sɨseáiñ'ˊ do.
44005035	Jo̱ mɨ˜ cangɨ́ˋ jo̱, i̱ tɨfa'ˊ fariseo do casɨ́'rˉ jaléng'ˋ i̱ dseaˋ i̱ sɨseáng'ˊ do ie˜ jo̱, jo̱ cajíñ'ˉ: —Dseaˋ góoˋnaa' dseaˋ Israel, ñiing˜ óoˊna' có̱o̱'˜ jalé'ˋ e ɨˊ óoˊna' nijmeeˉna' có̱o̱'˜ i̱ dseaˋ góoˋnaa' na.
44005036	Té̱e̱ˊ óoˊna' ie˜ nɨngóoˊjiʉ do caseáangˋ i̱ dseañʉ'ˋ i̱ siiˋ Teudas do teáˋ 'ñia'rˊ e jíñ'ˉ e lɨ́ɨiñˊ jaangˋ dseaˋ laniingˉ, jo̱ fɨ́ɨmˊ dseaˋ calɨgǿiñˋ lɨ́'ˆ lɨˊ quiʉ̱́ˋ ciento dseaˋbing' cangotáangˉ có̱o̱'r˜ ie˜ jo̱. Dsʉ' cajngam'ˊ dseaˋ i̱ Teudas do mɨ˜ cangɨ́ˋ jo̱, jo̱guɨ jaléng'ˋ dseaˋ quiá'rˉ casojǿmˉbing' do, jo̱ jí̱i̱'˜ jo̱ cadséngˉ quiá'rˉ.
44005037	Jo̱ mɨ˜ cangɨ́ˋguɨ lajo̱, co̱o̱ˋ jmɨɨ˜ e calɨ'íingˆ dseaˋ, caró̱o̱ˉ jaangˋ dseañʉ'ˋ i̱ siiˋ Judas i̱ seengˋ fɨˊ Galilea i̱ cajíng'ˉ e lɨ́ɨiñˊ jaangˋ dseaˋ laniingˉ; jo̱ fɨ́ɨmˊ dseaˋ calɨ́'rˉ i̱ calɨgǿngˋ ie˜ jo̱. Dsʉ' mɨ˜ cangɨ́ˋguɨ lajo̱, dseabˋ cajnga'ˊ quiá'rˉ cajo̱, jo̱guɨ jaléng'ˋ i̱ dseaˋ quiá'rˉ do casojǿmˉbiñ' do cajo̱.
44005038	Jo̱ba' fɨ́ɨˉ jnea˜ 'nʉ́'ˋ e tiúungˊna' jaléng'ˋ i̱ dseaˋ na, jo̱ jaˋ quɨ́ng'ˋna' jí̱i̱'˜ co̱o̱ˋ có̱o̱'r˜. Co̱' faco̱' e júuˆ la quiá'ˉ lají̱i̱'˜ yaang˜ dseaˋ jmɨgüíˋ, cuǿømˋbɨ ningɨ́ngˉ.
44005039	Dsʉ' song e júuˆ la e quiá'ˉ Fidiéeˇ, jo̱ba' jaˋ quɨ́'ˉ jmɨɨ˜ nilí'ˋ 'nʉ́'ˋ e ni'íing˜na'. Jo̱ba' fɨ́ɨˉɨ 'nʉ́'ˋ e ñiim˜ óoˊna', jo̱ jieˊ mɨ˜ jmeeˉna' e teáangˉna' gaˋ uii˜ quiá'ˉ Fidiéeˇ. Jo̱ mɨ˜ calɨ́ˉ e fé'ˋ i̱ tɨfa'ˊ Gamaliel do e júuˆ jo̱, ca'ímˉ i̱ dseaˋ do júuˆ.
44005040	Jo̱ catǿb'ˉtu̱r i̱ dseaˋ apóoˆ do calé'ˋ catú̱ˉ fɨˊ lɨ˜ sɨseáng'ˊ i̱ dseaˋ fɨ́ɨngˊ do; jo̱ mɨ˜ nɨteáaiñ'˜ do, jo̱ cabǿøngˉneiñ' jo̱guɨ ca'ɨ́ɨˉtu̱r 'gooˋ quiáiñ'ˉ do e joˋ niguiáˉguɨiñ' do júuˆ quiá'ˉ i̱ Jesús do. Jo̱ mɨ˜ cangɨ́ˋ jo̱, jo̱guɨba' caleáangˋneiñ' do.
44005041	Jo̱ ca'uøømˋ i̱ dseaˋ apóoˆ do e fɨˊ jo̱ e iáangˋ dsíirˊ, co̱' Fidiéeˇbing' i̱ nɨcacuøˊ írˋ e laco̱' nidsingɨ́ɨiñˉ iihuɨ́ɨˊ uíi'˜ Jesús.
44005042	Jo̱ canaangˋtu̱ i̱ dseaˋ apóoˆ do e e'rˊ jaléng'ˋ dseaˋ júuˆ quiá'ˉ Jesús laco̱o̱ˋ jmɨɨ˜, jo̱guɨ guiarˊ jalé'ˋ e júuˆ do fɨˊ dsíiˊ sɨnʉ́ʉˆ guá'ˉ fé'ˋ quiá'ˉ dseaˋ Israel e si'ˊ fɨˊ Jerusalén jo̱guɨ lajo̱bɨ lacaangˋ fɨˊ sɨnʉ́ʉˆ quiá'ˉ dseaˋ cajo̱.
44006001	Jo̱ ie˜ jo̱, eáamˊ ngofɨ́ɨngˊ dseaˋ i̱ jáng'ˋ yaang˜ fɨˊ jaguóˋ Dseaˋ Jmáangˉ; jo̱ba' i̱ dseaˋ i̱ fé'ˋ jmíiˊ griego canaaiñˋ jmiquím'ˉ dsíirˊ quiá'ˉ i̱ dseaˋ Israel i̱ fé'ˋ jmíiˊ hebreo, jo̱ fé'rˋ e jaléng'ˋ dseamɨ́ˋ griego i̱ 'nɨ́ɨˉ jaˋ íñ'ˋ røøˋ lají̱i̱'˜ e ngɨ́ɨiñˋ e 'nérˉ laco̱o̱ˋ jmɨɨ˜.
44006002	Jo̱ba' caseáng'ˋ i̱ dseaˋ guitúungˋ do lajaléng'ˋ dseaˋ i̱ nɨlɨ́ɨngˊ dseaˋ quiá'ˉ Dseaˋ Jmáangˉ jo̱ casɨ́'ˉreiñ' do jo̱ cajíñ'ˉ: —Jaˋ dseengˋ e jnea'ˆ nitʉ́ˆnaa' e guiaˋnaa' júuˆ quiá'ˉ Fidiéeˇ e laco̱' nijmóˆnaa' guiéeˆ lají̱i̱'˜ e sɨ'íˆ niñíingˋna'.
44006003	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, 'néengˋ rúng'ˋna' lajeeˇ la'ó'ˋ yaang˜na' guiángˉ dseañʉ'ˋ i̱ la'ó'ˋ nɨcuíingˋ rúng'ˋna' røøˋ có̱o̱'˜ jo̱guɨ nɨngáng'ˋna' quiá'ˉ rúng'ˋna' jo̱guɨ i̱ la'ó'ˋ nɨjmɨcó̱o̱'˜ Jmɨguíˋ quiá'ˉ Fidiéeˇ quíiˉna'. Jo̱ba' dseaˋ íˋbing' niguiáˆna' ni˜ e ta˜ jmóoˋ guiéeˉ na.
44006004	Jo̱ jnea'ˆ nijmóˆbɨ́ɨ' ta˜ féng'ˊ Fidiéeˇ jo̱guɨ ta˜ guiaˊ júuˆ quiá'ˉ Dseaˋ Jmáangˉ lajeeˇ jo̱ cajo̱.
44006005	Jo̱ lajɨɨmˋ i̱ dseaˋ do casɨ́ɨiñˉ røøˋ ie˜ jo̱. Jo̱ba' ca'náaiñˉ Tée˜, jaangˋ dseañʉ'ˋ Israel i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ carˋ ngocángˋ dsíirˊ jo̱guɨ i̱ jéeˊ Jmɨguíˋ quiá'ˉ Fidiéeˇ quiá'ˉ, có̱o̱'˜guɨ Lii˜ có̱o̱'˜guɨ Prócoro có̱o̱'˜guɨ Nicanor có̱o̱'˜guɨ Timón, jo̱guɨ Pármenes jo̱guɨ có̱o̱'˜ Nicolás, jaangˋ i̱ niseengˋ fɨˊ Antioquía, jo̱ i̱ dseaˋ íˋ nɨcaquɨ́'ˉ jíng'ˋ 'ñia'rˊ e laco̱' nɨca'uíiñˉ dseaˋ Israel.
44006006	Jo̱ mɨ˜ cangɨ́ˋ jo̱, cangosíng'ˋ yaaiñ˜ fɨˊ lɨ˜ teáangˉ dseaˋ apóoˆ, jo̱ íˋguɨbing' camɨ'ˊ Fidiéeˇ uii˜ quiáiñ'ˉ do, jo̱guɨ mɨfɨ́ɨngˋ caquidsirˊ guóorˋ moguiñ'˜ lajaangˋ lajaaiñ'ˋ e laco̱' cuøˊ li˜ e ca'íñ'ˋ e ta˜ do.
44006007	Jo̱ lajo̱b ngóoˊ ni'ˊ júuˆ quiá'ˉ Fidiéeˇ, jo̱guɨ ngóoˊ dsifɨ́ɨmˊbɨ i̱ dseaˋ i̱ jáng'ˋ yaang˜ fɨˊ jaguóˋ dseaˋ do fɨˊ Jerusalén. Jo̱ jɨˋguɨ i̱ fɨ́ɨmˊ jmidseaˋ Israel íñ'ˋ júuˆ quiá'ˉ Dseaˋ Jmáangˉ ie˜ jo̱.
44006008	Jo̱ co̱' eáamˊ 'gøng'ˊ i̱ Tée˜ do la'eáangˊ có̱o̱'˜ güea'ˆ 'gøng'ˊ quiá'ˉ Fidiéeˇ, jo̱ba' jmóoˋbre jalé'ˋ e quɨ́ɨ'˜ jmɨɨ˜ jo̱guɨ jalé'ˋ e li˜ fɨˊ jee˜ dseaˋ seengˋ fɨˊ jo̱.
44006009	Jo̱ co̱o̱ˋ jmɨɨ˜ fɨ́ɨmˊ dseaˋ Israel dseaˋ góoˋ i̱ Tée˜ do canaangˋ jmiquíng'ˉ dsíirˊ có̱o̱iñ'˜ do, jo̱ i̱ dseaˋ Israel i̱ fɨ́ɨngˊ do quiéengˋ i̱ lɨ́ɨngˊ dseaˋ i̱ teáang'˜ jee˜ 'lé'ˋ e siiˋ Liberto co̱lɨɨng˜ có̱o̱'˜ dseaˋ i̱ seengˋ fɨˊ Cirene có̱o̱'˜guɨ fɨˊ Alejandría, jo̱guɨ jaléng'ˋ dseaˋ seengˋ lɨ˜ se̱'ˊ Cilicia có̱o̱'˜guɨ lɨ˜ se̱'ˊ Asia cajo̱.
44006010	Jo̱ jaléng'ˋ dseaˋ íˋbing' canaangˋ jmiquíng'ˉ dsíiˊ có̱o̱'˜ i̱ Tée˜ do, dsʉ' jaˋ lí'ˋguɨr fa' e røøˋ nicǿngˉ júuˆ quiá'rˉ có̱o̱'˜ i̱ Tée˜ do, co̱' eáamˊ tɨɨiñ'ˋ do la'eáangˊ có̱o̱'˜ Jmɨguíˋ quiá'ˉ Fidiéeˇ.
44006011	Jo̱ba' i̱ dseaˋ íˋ ca'náaiñˉ dseaˋ 'léeng'˜ i̱ nijméˉ dseeˉ uii˜ quiáiñ'ˉ do e laco̱' nicuǿ'rˉ dseeˉ i̱ Tée˜ do e féiñ'ˋ do jmang'ˉ júuˆ gaˋ uii˜ quiá'ˉ Moi˜ jo̱guɨ uii˜ quiá'ˉ Fidiéeˇ cajo̱.
44006012	Jo̱ lajo̱b calɨ́ˉ, júuˆ jo̱b teáˋ casá̱'ˉ jaléng'ˋ dseaˋ Israel i̱ seengˋ fɨˊ do co̱lɨɨng˜ có̱o̱'˜ jaléng'ˋ dseaˋ cǿøng'˜ quiá'rˉ có̱o̱'˜guɨ jaléng'ˋ tɨfa'ˊ quiá'ˉ júuˆ quiʉ'ˊ ta˜ quiá'rˉ, jo̱ jmang'ˉ i̱ calɨ́ˉ 'ní'ˋ níimˉ i̱ Tée˜ do. Jo̱guɨ jaléng'ˋ i̱ dseaˋ Israel do casam'ˉbre Tée˜ jo̱ caguijeáaiñˆ fɨˊ quiniˇ jaléng'ˋ dseata˜ i̱ quie̱ˊ nifɨˊ quiá'rˉ.
44006013	Jo̱ mɨ˜ caguilíiñˋ fɨˊ jo̱, dob nɨteáangˉ dseaˋ i̱ nɨsɨ'neaangˇ i̱ nifé'ˋ gaˋ uii˜ quiá'ˉ Tée˜,
44006014	jo̱ lalab cajíng'ˉ i̱ dseaˋ do: —Nɨcanʉ́ˆnaa' e fé'ˋ i̱ Tée˜ do cuaiñ˜ quiá'ˉ Jesús i̱ seengˋ fɨˊ Nazaret e ni'íimˉbre guá'ˉ fé'ˋ quíˉnaa' e si'ˊ fɨˊ Jerusalén, jo̱guɨ e nijmɨsɨ́ɨiñˉ jalé'ˋ e quɨ́'ˉ tɨ́ɨˋnaa' jmooˉnaa' e caséeˊ Moi˜ do e 'néˉ jmitíˆnaa'.
44006015	Jo̱ i̱ dseata˜ Israel do có̱o̱'˜guɨ i̱ dseaˋ i̱ neáangˊ do ie˜ jo̱, mɨ˜ cajǿøiñˉ Tée˜, jo̱ cangángˉneiñ' do e lɨ́ɨˊ niñ'˜ laco̱' lɨ́ɨˊ ni˜ jaangˋ ángel i̱ casíingˋ Fidiéeˇ.
44007001	Jo̱ mɨ˜ cangɨ́ˋ jo̱, i̱ dseaˋ mogui˜ quiá'ˉ jaléng'ˋ fii˜ jmidseaˋ quiá'ˉ dseaˋ Israel do cajmɨngɨ́'rˉ i̱ dseaˋ góorˋ Tée˜ do song e jáb'ˉ lají̱i̱'˜ júuˆ e nɨcanúurˉ fé'ˋ dseaˋ uii˜ quiáiñ'ˉ do.
44007002	Jo̱ba' cañíiˋ Tée˜ quiá'ˉ i̱ dseaˋ mogui˜ fii˜ jmidseaˋ do jo̱ casɨ́'ˉreiñ' lala: —Nʉ́ʉˉna' júuˆ quiéˉe, dseaˋ cǿøng'˜ quíˉii' jo̱guɨ dseaˋ rú'ˋnaa' dseaˋ lɨ́ɨˊɨɨ' dseaˋ Israel. Cajmijnéemˋ 'ñia'ˊ Fidiéeˇ quíˉii' i̱ laniingˉ 'gøng'ˊ do fɨˊ quiniˇ 'lɨɨ˜ yʉ́ʉ'˜ quíˉii' Abraham malɨɨ˜guɨ eáangˊ lajeeˇ e cateáangˋ 'lɨɨ˜ yʉ́ʉ'˜ do fɨˊ Mesopotamia lajeeˇ e nʉ́'ˉguɨ nidsérˉ e nidsigüeárˋ fɨˊ Harán.
44007003	Jo̱ lalab casɨ́'ˉ Fidiéeˇ dseaˋ íˋ ie˜ jo̱: “Tʉ́ʉˊ góo'ˋ có̱o̱'˜guɨ jaléng'ˋ dseaˋ sɨjú̱'ˆ, jo̱ niguó'ˆ fɨˊ guóo'˜ uǿˉ lɨ˜ ni'éeˆe 'nʉˋ.”
44007004	’Jo̱ lajo̱b cajméeˋ 'lɨɨ˜ yʉ́ʉ'˜ quíˉii' Abraham, cagüɨ'ɨ́ɨˊbre e fɨˊ Caldea do jo̱ fɨˊ dob cangogüeárˋ fɨˊ Harán. Jo̱ mɨ˜ cangɨ́ˋ jo̱, cajúmˉ tiquiá'rˆ. Jo̱ Fidiéebˇ catǿˉ quiá'ˉ i̱ Abraham do fɨˊ Canaán fɨˊ lɨ˜ néeˊ jneaa˜aa' lana.
44007005	Dsʉ' jaˋ cacuø'ˊ Fidiéeˇ dseaˋ íˋ jí̱i̱'˜ co̱o̱ˋ uǿˉ ie˜ jo̱. Jo̱ Fidiéeˇ casɨ́'rˉ 'lɨɨ˜ yʉ́ʉ'˜ Abraham e nicuǿ'ˉbre dseaˋ sɨju̱ˇ dseaˋ do e uǿˉ do, nañiˊ fa' jí̱i̱'˜ jaangˋ jó̱o̱ˊ 'lɨɨ˜ yʉ́ʉ'˜ Abraham jaˋ mɨˊ seengˋ ie˜ jo̱.
44007006	Jo̱guɨ casɨ́'ˉbɨ Fidiéeˇ i̱ Abraham do e jaléng'ˋ dseaˋ Israel i̱ lɨ́ɨngˊ dseaˋ áangˊ quíˉnaa' nidsilíiñˉ e nigüeárˋ e lɨ́ɨiñˊ dseaˋ fɨɨˋ jié'ˋ fɨˊ co̱o̱ˋ ni˜ guóo'˜ uǿˉ e néeˊ huí̱i̱ˉ. Jo̱ fɨˊ jo̱b nijméiñ'ˉ do ta˜ laco̱' dseaˋ sɨ'nɨɨngˇ jo̱guɨ gabˋ nidsingɨ́ɨiñˉ do lajeeˇ quiʉ̱́ˋ ciento ji̱i̱ˋ.
44007007	Jo̱ casɨ́'ˉbɨguɨ Fidiéeˇ i̱ Abraham do jo̱ cajíñ'ˉ: “Jnea˜ nicuǿøˆø iihuɨ́ɨˊ jaléng'ˋ dseaˋ i̱ nijmeáng'ˋ ta˜ jaléng'ˋ dseaˋ quiéˉe e lɨiñ'ˊ do dseaˋ sɨ'nɨɨngˇ. Jo̱ mɨ˜ ningɨ́ˋ jo̱, ni'uǿmˋ jaléng'ˋ i̱ dseaˋ quiéˉe do fɨˊ jo̱, jo̱ jaléng'ˋ íˋ nijmérˉ lají̱i̱'˜ e iim˜baa e fɨˊ guóo'˜ uǿˉ na.” Jo̱ lanab casɨ́'ˉ Fidiéeˇ i̱ Abraham do ie˜ jo̱.
44007008	’Jo̱ Fidiéeˇ cacuø'rˊ júuˆ 'lɨɨ˜ yʉ́ʉ'˜ Abraham, jo̱ catɨguaˇ júuˆ e tó̱o̱ˋ li˜ fɨˊ ngúuˊ táangˋ lají̱i̱'˜ yʉ̱ʉ̱ˋ sɨñʉʉˆ e laco̱' cuøˊ li˜ e Fidiéebˇ lɨ́ɨngˊ Diée˜ quiá'rˉ, jo̱ lajo̱b ta˜ caquiʉ'ˊ Fidiéeˇ quiá'ˉ 'lɨɨ˜ yʉ́ʉ'˜ Abraham e nijmiti˜bre e jo̱. Jo̱ba' mɨ˜ tɨˊ lɨ˜ calɨséngˋ jaangˋ jiuung˜ sɨñʉʉˆ quiá'rˉ i̱ calɨsíˋ Isáaˊ, jo̱ caté̱e̱ˋbre li˜ fɨˊ ngúuˊ táaiñ'ˋ do mɨ˜ cadsíñˉ jñiáˉ jmɨɨ˜ lɨ́'ˆ laco̱' ta˜ cahuɨ̱́'ˋ quiá'rˉ. Jo̱guɨ lajo̱b cajméeˋ i̱ Isáaˊ do mɨ˜ calɨséngˋ jaangˋ jó̱o̱rˊ sɨñʉʉˆ i̱ calɨsíˋ Jacóoˆ, jo̱guɨ lajo̱b cajméeˋ Jacóoˆ cajo̱ có̱o̱'˜ lajɨˋ guitúungˋ jó̱o̱rˊ sɨñʉʉˆ i̱ calɨséngˋ quiá'rˉ. Jo̱ i̱ guitúungˋ dseañʉ'ˋ íbˋ lɨ́ɨˊ tiquiá'ˆ lajɨˋ guitu̱ˊ 'lé'ˋ dseaˋ Israel i̱ lɨ́ɨngˊ dseaˋ áangˊ quíˉii' do.
44007009	’Jo̱ co̱' jaléng'ˋ i̱ jó̱o̱ˊ Jacóoˆ i̱ lɨ́ɨngˊ dseaˋ áangˊ quíˉii' do calɨ́ˉ dsihuɨ́ɨmˊbre quiá'ˉ i̱ rúiñ'ˋ i̱ siiˋ Séˆ do, jo̱ba' ca'nɨ́ɨmˋbreiñ' do có̱o̱'˜ dseaˋ i̱ seengˋ fɨˊ Egipto, jo̱ i̱ dseaˋ íˋ fɨˊ jo̱b cajéengˋneiñ'. Jo̱ dsʉ' eáamˊ cajmɨcó̱o̱'˜ Fidiéeˇ quiá'ˉ i̱ Séˆ do,
44007010	jo̱ caleáamˋbreiñ' do jee˜ jalé'ˋ iihuɨ́ɨˊ e sɨ'íˆ e nidsingɨ́ɨiñ'ˉ do, jo̱guɨ cacuø'ˊreiñ' do e tɨɨmˋbiñ' eáangˊ, jo̱guɨ cajméerˋ e guiʉ́bˉ ca'éeˋ i̱ dseata˜ dseaˋ féng'ˊ quiá'ˉ Egipto có̱o̱'r˜, jo̱guɨ cacuø'ˊreiñ' co̱o̱ˋ ta˜ e lɨ́ɨiñ'ˊ do dseaˋ nʉ'luu˜ quiá'ˉ dseata˜ dseaˋ féng'ˊ e fɨˊ Egipto do, jo̱guɨ e néeˊ niñ'˜ do fɨˊ 'nʉ˜ i̱ dseata˜ féng'ˊ do có̱o̱'˜guɨ jaléng'ˋ i̱ dseaˋ i̱ jmóoˋ ta˜ fɨˊ jo̱.
44007011	’Jo̱ mɨ˜ cangɨ́ˋ jo̱, cajáˉ ji̱i̱ˋ ooˉ fɨˊ latøøngˉ Egipto có̱o̱'˜guɨ fɨˊ Canaán, jo̱ eáamˊ iihuɨ́ɨˊ cangongɨ́ɨngˉ dseaˋ cǿøng'˜ quíˉnaa' co̱' joˋ seaˋ e nidǿ'rˉ.
44007012	Dsʉ' mɨ˜ calɨñiˊ i̱ Jacóoˆ do e seabˋ mɨcuɨ'ieeˋ fɨˊ Egipto, jo̱ba' fɨˊ jo̱b casíiñˋ jaléng'ˋ jó̱o̱rˊ i̱ lɨ́ɨngˊ dseaˋ áangˊ quíˉii' do. Jo̱ e jo̱b la'uii˜ ya̱'ˊ e cangolíiñ'ˆ do fɨˊ Egipto.
44007013	’Jo̱ mɨ˜ cangolíingˉtu̱ i̱ jó̱o̱ˊ Jacóoˆ fɨˊ Egipto e catɨ́ˋ tú̱ˉ ya̱'ˊ, jo̱guɨba' cajméeˋ Séˆ júuˆ có̱o̱'˜ jaléng'ˋ i̱ dseaˋ íˋ e rúiñ'ˋ dseaˋ ngáang'˜ có̱o̱'˜bre lɨiñ'ˊ do. Jo̱ lajo̱b calɨñiˊ i̱ dseata˜ Egipto do e dseaˋ Israel lɨ́ɨngˊ Séˆ laco̱'guɨ jneaa˜aa'.
44007014	Jo̱ mɨ˜ cangɨ́ˋ jo̱, caquiʉ'ˊ Séˆ ta˜ e nidséˉ tiquiá'rˆ Jacóoˆ co̱lɨɨng˜ có̱o̱'˜ jaléng'ˋ dseaˋ sɨnʉ́ʉˆ quiá'rˉ fɨˊ lɨ˜ guiing˜ dseaˋ do fɨˊ Egipto. Jo̱ lɨ́'ˆ lajeeˇ lajɨɨiñˋ la'ó'ˋ cangolíiñˆ fɨˊ jo̱ tíiˊbre setenta y cinco.
44007015	’Jo̱ lajo̱b cajméeˋ Jacóoˆ, cangogüeáˋbre fɨˊ Egipto có̱o̱'˜ jaléng'ˋ dseaˋ sɨnʉ́ʉˆ quiá'rˉ. Jo̱ fɨˊ jo̱b cajúiñˉ, jo̱ fɨˊ jo̱bɨ cajo̱ cajúngˉ jaléng'ˋ dseaˋ áangˊ quíˉnaa'.
44007016	Jo̱ jalé'ˋ móoˋ teáang'˜ i̱ Jacóoˆ do cangocó̱o̱rˋ fɨˊ Siquem lɨ˜ se̱'ˊ Canaán, jo̱ ca'óorˉ fɨˊ dsíiˊ tóˋ é̱e̱ˋ lɨ˜ caláˉ 'lɨɨ˜ yʉ́ʉ'˜ Abraham quiá'ˉ jaangˋ i̱ calɨsíˋ Hamor e fɨˊ Siquem do.
44007017	’Jo̱ mɨ˜ nɨjaquiéengˊ e nijmiti˜ Fidiéeˇ lají̱i̱'˜ júuˆ e cacuø'rˊ 'lɨɨ˜ yʉ́ʉ'˜ quíˉii' Abraham lamɨ˜ jéengˊguɨ eáangˊ, jo̱ eáamˊ nɨcangofɨ́ɨngˉ dseaˋ áangˊ quíˉii' dseaˋ Israel e fɨˊ Egipto do.
44007018	Jo̱ ie˜ jo̱ mɨ˜ caguáˋ jaangˋguɨ dseata˜ dseaˋ féng'ˊ i̱ caquiʉ'ˊ ta˜ e fɨˊ Egipto do, jo̱ i̱ dseata˜ íˋ joˋ calɨcuíiñˋ Séˆ.
44007019	Jo̱ i̱ dseata˜ íˋ, eáamˊ gaˋ ca'éerˋ có̱o̱'˜ jaléng'ˋ dseaˋ góoˋnaa' dseaˋ Israel, jo̱guɨ caquiʉ'ˊ i̱ dseata˜ do ta˜ e 'néˉ nitiúuiñ'ˉ do jaléng'ˋ yʉ̱ʉ̱ˋ sɨñʉʉˆ quiá'rˉ e laco̱' nijúuiñ'ˉ do.
44007020	’Jo̱ ie˜ jo̱b cajo̱ cangáang'˜ i̱ yʉ̱ʉ̱ˋ sɨñʉʉˆ Moi˜ do, jo̱ eáamˊ iáangˋ dsíiˊ Fidiéeˇ có̱o̱'˜ i̱ yʉ̱ʉ̱ˋ do. Jo̱ sejmiiˋbiñ' do cajmɨcuó̱o̱ˋ quiá'rˉ lajeeˇ gaangˋ sɨ'ˋ.
44007021	Jo̱ co̱o̱bˋ mɨ˜ catɨ́ˋ í'ˋ e 'néˉ nitiúuiñˉ i̱ yʉ̱ʉ̱ˋ do quiá'rˉ, jo̱ba' cangotiúumˇbre. Jo̱ jaangˋ sɨmɨ́ˆ quiá'ˉ i̱ dseata˜ dseaˋ féng'ˊ Egipto do, íbˋ cadséng'ˋ i̱ yʉ̱ʉ̱ˋ do, jo̱ catǿˉbre fɨˊ quiá'rˉ, jo̱ cajmɨcuáangˋneiñ' do lafa' jó̱o̱ˊbre.
44007022	Jo̱ mɨ˜ cacuaiñ'ˉ do, calɨtɨ́mˋbre lají̱i̱'˜ e tɨɨngˋ dseaˋ egipcio, jo̱guɨ eáamˊbɨ 'gøiñ'ˊ cajo̱ e tɨɨiñˋ jalé'ˋ júuˆ có̱o̱'˜guɨ jalé'ˋ e jmóoˋ dseaˋ do cajo̱.
44007023	’Jo̱ mɨ˜ cadsí'ˉ i̱ Moi˜ i̱ lɨ́ɨngˊ dseaˋ áangˊ quíˉii' do tu̱lóˉ ji̱i̱ˋ, ca'ɨ́ˋ dsíirˊ e nidsi'eer˜ dseaˋ góorˋ dseaˋ Israel i̱ taam˜bɨ fɨˊ Egipto do.
44007024	Jo̱ mɨ˜ caguiérˉ fɨˊ jo̱, cangáiñˉ jaangˋ dseaˋ egipcio i̱ táangˋ jmáng'ˋ jaangˋ dseaˋ góorˋ dseaˋ Israel. Jo̱ cajmɨ'ǿm'ˋ Moi˜ i̱ dseaˋ góorˋ do, jo̱guɨ cajngam'ˊbre i̱ dseaˋ egipcio do.
44007025	’Jo̱ ɨˊ dsíiˊ i̱ Moi˜ do e nilɨlí'ˆ jaléng'ˋ i̱ dseaˋ góorˋ dseaˋ Israel do e la'eáangˊ có̱o̱'˜ íˋbre nileángˉ Fidiéeˇ jaléiñ'ˋ do, jo̱ dsʉ' jaˋ calɨlí'ˆ i̱ dseaˋ góorˋ do jalé'ˋ e jo̱.
44007026	Jo̱ mɨ˜ cajneáˉ lajo̱, ngóˉtu̱ Moi˜ calé'ˋ catú̱ˉ e cango'eerˇ dseaˋ góorˋ dseaˋ Israel. Jo̱ mɨ˜ caguiérˉ fɨˊ jo̱, cangáiñˉ gángˉ la'ó'ˋ dseaˋ góorˋ i̱ taang˜ ta˜ tɨ́ɨngˊ, jo̱ba' calɨ'iiñ˜ e nisɨ́ngˉtu̱iñ' do røøˋ jo̱ casɨ́'ˉreiñ': “¿Jialɨ'ˊ taang˜ 'nʉ́'ˋ ta˜ tɨ́ɨngˊ la'ó'ˋ rúng'ˋna'?”
44007027	’Jo̱ba' i̱ dseaˋ i̱ jmáng'ˋ i̱ jaangˋguɨ do calɨguíimˉbre quiá'ˉ Moi˜, jo̱ ca'lem'ˊbreiñ' do jo̱ casɨ́'ˉreiñ' lala: “¿I̱˜ caguíng'ˋ 'nʉˋ e lɨ́ɨn'ˊ jaangˋ fii˜ quíˉii' i̱ quidsi'ˋ í'ˋ jee˜ jnea'ˆ?
44007028	¿Su ɨˊ o'ˊ e nijngan'ˆ jnea˜ laco̱'guɨ cajngan'ˊ i̱ dseaˋ egipcio do lado guiéeˉ?”
44007029	’Jo̱ mɨ˜ canúuˉ Moi˜ e júuˆ jo̱, cagüɨ'ɨ́ɨˊbre fɨˊ Egipto jo̱ cangórˉ cangogüeárˋ fɨˊ co̱o̱ˋ guóo'˜ uǿˉ e néeˊ huí̱i̱ˉ e siiˋ Madián. Jo̱ fɨˊ jo̱b caguárˋ laco̱' jaangˋ dseaˋ i̱ jáaˊ fɨˊ lɨ˜ huí̱i̱ˉ. Jo̱ fɨˊ jo̱b calɨséngˋ gángˉ jó̱o̱rˊ sɨñʉʉˆ.
44007030	’Jo̱ mɨ˜ cangɨ́ˋ tu̱lóˉ ji̱i̱ˋ lajo̱, co̱o̱ˋ jmɨɨ˜ lajeeˇ e ngɨˊ Moi˜ fɨˊ co̱o̱ˋ guóo'˜ uǿˉ lɨ˜ jaˋ i̱i̱ˋ 'ga'ˊ lɨˊ dseaˋ seengˋ fɨˊ quiá̱'ˉ co̱o̱ˋ mó'ˋ e siiˋ Sinaí, jo̱ fɨˊ jo̱b cangárˉ co̱o̱ˋ 'mató̱o̱ˊ e gui˜ iaˋ jɨˋ dsʉ' jaˋ e cooˋ. Jo̱ lajeeˇ jo̱b cajmijnéengˋ 'ñia'ˊ jaangˋ ángel quiá'ˉ Fidiéeˇ e fɨˊ jee˜ jɨˋ quiá'ˉ e 'maˋ e gui˜ e iaˋ jɨˋ do.
44007031	Jo̱ eáamˊ cango'góˋ dsíiˊ Moi˜ mɨ˜ cangárˉ e jo̱. Jo̱guɨ mɨ˜ cangoquiéeiñˊ cartɨˊ quiá̱'ˉguɨ e laco̱' nijǿørˉ guiʉ́ˉ e jo̱, jo̱ canúurˉ luu˜ Fidiéeˇ e guicajíng'ˉ lala:
44007032	“Jneab˜ Fidiéeˇ i̱ jmiféng'ˊ jaléng'ˋ 'lɨɨ˜ dseaˋ cǿøng'˜ quíiˉna' i̱ calɨsíˋ Abraham có̱o̱'˜guɨ Isáaˊ jo̱guɨ Jacóoˆ.” Jo̱ mɨ˜ canúuˉ Moi˜ e júuˆ jo̱, eáamˊ cafǿiñ'ˊ carˋ cajlémˉbre, jo̱ jí̱i̱'˜ joˋ niteáˋ dsíirˊ fa' nijǿøˉguɨr e lɨ˜ gui˜ 'mató̱o̱ˊ e iaˋ jɨˋ do.
44007033	Jo̱ guicañíiˋtu̱ Fidiéeˇ quiá'ˉ Moi˜ jo̱ casɨ́'ˉreiñ' do lala: “Uǿø'˜ lomɨɨ'˜, Moi˜, dsʉco̱' güeam'ˆ e ni˜ guóo'˜ uǿˉ lɨ˜ sɨ'ø'ˋ na lana, co̱' quiá̱b'ˉ sín'ˋn.
44007034	Jo̱ nɨcamóˉbaa guiʉ́ˉ jial tíiˊ iihuɨ́ɨˊ e íng'ˋ dseaˋ quiéˉe, dseaˋ Israel, i̱ taang˜ fɨˊ Egipto, jo̱guɨ nɨcanúˉbɨ́ɨ jalé'ˋ dseeˉ e jmóoˋ dseaˋ egipcio quiá'rˉ. Jo̱ba' cagüénˉn 'ñiá'ˋa e laco̱' nijmɨcó̱o̱'ˇbaare e nileáiñˋ. Jo̱ fɨ́ɨˉɨ 'nʉˋ e lana nisɨ́ɨnˆn 'nʉˋ fɨˊ Egipto e laco̱' nigüɨleaan'˜ jaléng'ˋ dseaˋ quiéˉe.”
44007035	Jo̱ casɨ́'ˉguɨ Tée˜ i̱ dseaˋ do e júuˆ la: —Jo̱ nañiˊ fa' jaˋ calɨ'iing˜ dseaˋ Israel e i̱ Moi˜ do nicá̱rˋ nifɨˊ quiá'rˉ jo̱guɨ casɨ́'ˉbɨguɨr lala cajo̱: “¿I̱˜ caguíng'ˋ 'nʉˋ e lɨ́ɨn'ˊ jaangˋ fii˜ quíˉii' i̱ quidsi'ˋ í'ˋ jee˜ jnea'ˆ?” jo̱ dsʉ' Fidiéeˇ casíiñˋ i̱ Moi˜ do jee˜ jaléng'ˋ dseaˋ quiá'rˉ e niquiʉ́'rˉ ta˜ jaléng'ˋ dseaˋ góorˋ dseaˋ áangˊ quíˉii', jo̱guɨ e nileángˉneiñ' jee˜ iihuɨ́ɨˊ e íñ'ˋ fɨˊ Egipto. Jo̱ ca'íñ'ˋ e ta˜ jo̱ la'eáangˊ có̱o̱'˜ i̱ ángel i̱ cajnéngˉ fɨˊ e lɨ˜ guiˇ 'mató̱o̱ˊ e iaˋ jɨˋ do jo̱ dsʉ' jaˋ cooˋ.
44007036	Jo̱ i̱ Moi˜ dobing' ca'uǿøngˋ jaléng'ˋ dseaˋ áangˊ quíˉii' dseaˋ Israel fɨˊ Egipto, jo̱ íˋbing' lajeeˇ tu̱lóˉ ji̱i̱ˋ cajméerˋ jalé'ˋ e li˜ jo̱guɨ jalé'ˋ e quɨ́ɨ'r˜ jmɨɨˋ la'eáangˊ có̱o̱'˜ güea'ˆ quiá'ˉ Fidiéeˇ lajeeˇ jéeiñˋ dseaˋ áangˊ quíˉii' mɨ˜ cacuo'rˊ fɨˊ mar Rojo jo̱guɨ mɨ˜ cangɨrˊ fɨˊ jee˜ uǿˆ quiʉ̱́ˋ.
44007037	Jo̱guɨ i̱ Moi˜ dobɨ cajo̱ i̱ casɨ́'ˉ jaléng'ˋ dseaˋ góorˋ dseaˋ Israel có̱o̱'˜ e júuˆ la: “Fidiéeˇ nijmérˉ e fɨˊ jee˜ 'nʉ́'ˋ nigüɨ'ɨ́ɨˊ jaangˋ dseaˋ i̱ nifé'ˋ cuaiñ˜ quiá'ˉ dseaˋ do laco̱'guɨ la jmóoˋ jnea˜.”
44007038	Jo̱guɨ Moi˜bɨ cajo̱ i̱ ca'íng'ˋ júuˆ quiá'ˉ i̱ ángel do fɨˊ yʉ́'ˆ mó'ˋ Sinaí; jo̱ lɨ́ˉ jo̱ cangɨ́ɨiñˋ quiá'ˉ 'lɨɨ˜ dseaˋ áangˊ quíˉii' dseaˋ Israel lajeeˇ e sɨseáiñ'ˊ do fɨˊ ni˜ guóo'˜ uǿˉ quiʉ̱́ˋ. Jo̱ Moi˜bɨ cajo̱ i̱ ca'íng'ˋ e júuˆ quiá'ˉ Fidiéeˇ có̱o̱'˜ e cuøˊ e se̱e̱ˉnaa' cøøngˋ có̱o̱'˜ Fidiéeˇ lata˜, jo̱ íˋbɨ cajo̱ dseaˋ cangɨ́ɨiñˋ fɨˊ jaguóoˋnaa' e júuˆ jo̱, dseaˋ lɨ́ɨˊnaa' dseaˋ góorˋ dseaˋ Israel.
44007039	’Dsʉ' jaˋ calɨ'iing˜ jaléng'ˋ 'lɨɨ˜ dseaˋ áangˊ quíˉnaa' fa' calɨnʉ́ʉ'r˜ júuˆ quiá'ˉ dseaˋ do o̱'guɨ calɨjíi'r˜ júuˆ quiáiñ'ˉ do cajo̱, co̱' calɨ'iiñ˜ e niquɨm'ˉtu̱r calé'ˋ catú̱ˉ fɨˊ Egipto.
44007040	Jo̱ i̱ dseaˋ Israel do casɨ́'rˉ Aarón, jaangˋ rúng'ˋ dseaˋ ngáang'˜ có̱o̱'˜ Moi˜ do, jo̱ casɨ́'ˉreiñ' lala: “Jmɨlɨɨngˇ diée˜ quíˉii' i̱ ni'é'ˉ jneaa˜aa' fɨˊ. Co̱' jaˋ ne˜naa' e˜ calɨ́ˉ có̱o̱'˜ i̱ Moi˜ do i̱ ca'uǿøngˋ jneaa˜aa' fɨˊ Egipto, co̱' jaˋ mɨˊ cagüeam'ˊbɨr e fɨˊ yʉ́'ˆ mó'ˋ lɨ˜ cangórˉ do”.
44007041	Jo̱ba' cajmeáangˋ i̱ dseaˋ Israel dseaˋ áangˊ quíˉii' do jaangˋ diée˜ i̱ lɨ́ɨngˊ la lɨ́ɨngˊ güɨtáˆ jiuung˜ có̱o̱'˜ layaang˜ cunéeˇ. Jo̱ mɨ˜ cangɨ́ˋ e cajmɨlɨɨiñ˜ i̱ diée˜ do, jo̱ canaaiñˋ jmifém'ˊbreiñ' do, jo̱ jngaiñ'ˊ jaléng'ˋ jó'ˋ e cuøiñ'ˊ i̱ diée˜ do, jo̱guɨ jmóorˋ jmɨɨ˜ e jmiféiñ'ˊ i̱ diée˜ íˋ cajo̱ i̱ cajmeáaiñˋ có̱o̱'˜ layaang˜ guóorˋ do.
44007042	’Jo̱ uíi'˜ jo̱ba' ca'náamˉ 'ñia'ˊ Fidiéeˇ có̱o̱'˜ jaléng'ˋ dseaˋ quiá'rˉ dseaˋ Israel dseaˋ áangˊ quíˉii', jo̱ jaˋ cajnirˊ fɨˊ quiáiñ'ˉ do e nijmiféiñ'ˊ jaléng'ˋ nʉ́ʉˊ i̱ sɨtǿng'ˉ yʉ́'ˆ jmɨgüíˋ; co̱' lajo̱b to̱o̱˜ fɨˊ ni˜ jiˋ quiá'ˉ Fidiéeˇ e cajme'ˊ i̱ dseaˋ i̱ café'ˋ cuaiñ˜ quiá'rˉ malɨɨ˜guɨ eáangˊ mɨ˜ cajíñ'ˉ lala: Dseaˋ Israel: 'Nʉ́'ˋ, lajeeˇ tu̱lóˉ ji̱i̱ˋ e cangɨ́ˆna' fɨˊ ni˜ guóo'˜ uǿˉ quiʉ̱́ˋ, jaˋ cajmɨ'gooˋna' jnea˜ fa' cajngang'ˊna' jó'ˋ i̱ cacuǿøng'˜na' jnea˜.
44007043	Co̱' 'nʉ́'ˋ ie˜ jo̱ cajmée'˜na' 'nʉ́ʉˊ lɨ˜ cajmiféng'ˊna' i̱ diée˜ i̱ siiˋ Moloc có̱o̱'˜guɨ nʉ́ʉˊ quiá'ˉ i̱ diée˜ i̱ siiˋ Refán. Jo̱ lajɨˋ huáangˉ i̱ diée˜ íˋ yaam˜ 'nʉ́'ˋ cajmeaangˇna're. Jo̱ uíi'˜ jo̱ba' nisɨ́ɨnˆn 'nʉ́'ˋ cartɨˊ co̱o̱ˋ guóo'˜ uǿˉ lɨ˜ huí̱i̱ˆ tɨˊ doguɨ laco̱' lɨ˜ se̱'ˊ Babilonia.  Lanab to̱o̱˜ e fɨˊ ni˜ jiˋ do.
44007044	Jo̱ café'ˋbɨ Tée˜ júuˆ quiá'rˉ jo̱ casɨ́'ˉreiñ' jo̱ cajíñ'ˉ: —Jo̱ lajeeˇ ngɨˊ jaléng'ˋ 'lɨɨ˜ dseaˋ cǿøng'˜ quíˉnaa' fɨˊ jee˜ guóo'˜ uǿˉ quiʉ̱́ˋ, quie̱rˊ co̱o̱ˋ 'nʉ́ʉˊ e lɨ́ɨˊ có̱o̱'˜ layaang˜ 'mɨ'ˊ, jo̱ fɨˊ dsíiˊ jo̱b jmiguiéng'ˊ dsíirˊ jalé'ˋ júuˆ e cacuø'ˊ Fidiéeˇ írˋ lamɨ˜ jéengˊguɨ. Jo̱ e 'nʉ́ʉˊ do calɨ́ɨˉ dseáng'ˉ laco̱' ta˜ caquiʉ'ˊ Fidiéeˇ quiá'ˉ Moi˜ lɨ́'ˆ laco̱'guɨ jí̱i̱'˜ í'ˋ e ca'íng'ˋ dseaˋ do quiá'ˉ Fidiéeˇ mɨ˜ cangárˉ jalé'ˋ e jo̱.
44007045	Jo̱ mɨ˜ cangɨ́ˋ jo̱, jaléng'ˋ dseaˋ áangˊ quíˉnaa' ca'ím'ˋbre e 'nʉ́ʉˊ 'mɨ'ˊ do. Jo̱ mɨ˜ cagüɨlíiñˋ có̱o̱'˜ Josué e fɨˊ guóo'˜ uǿˆ la, quié̱e̱ˋbre e 'nʉ́ʉˊ 'mɨ'ˊ do, jo̱ quie̱ˊbre cajo̱ mɨ˜ calɨ́'rˉ jalé'ˋ uǿˉ quiá'ˉ jalé'ˋ fɨɨˋ e caguieeˉguɨ e cacuø'ˊ Fidiéeˇ jaléng'ˋ i̱ dseaˋ íˋ. Jo̱ lajo̱bɨ jmóorˋ latɨˊ mɨ˜ catɨ́ˋ í'ˋ e caquiʉ'ˊ dseata˜ Daví'ˆ ta˜.
44007046	Jo̱ eáamˊ calɨ'iáangˋ dsíiˊ Fidiéeˇ có̱o̱'˜ i̱ dseata˜ Daví'ˆ do, jo̱guɨ Daví'ˆ calɨ'iiñ˜ cajme'rˊ co̱o̱ˋ 'nʉ́ʉˊ fɨˊ lɨ˜ nijmiféng'ˊ dseaˋ i̱ Fidiéeˇ quíˉii' jo̱guɨ i̱ lɨ́ɨngˊ Fidiéeˇ quiá'ˉ 'lɨɨ˜ yʉ́ʉ'˜ Jacóoˆ cajo̱.
44007047	Jo̱ dsʉ' i̱ jó̱o̱ˊ Daví'ˆ i̱ siiˋ Salomón, íˋbing' i̱ cajme'ˊ e 'nʉ˜ Fidiéeˇ do.
44007048	Jo̱ dsʉ' Fidiéeˇ dseaˋ féng'ˊ dseaˋ ñíingˊ jaˋ seeiñˋ fɨˊ dsíiˊ 'nʉ́ʉˊ e jmo'ˊ dseaˋ jmɨgüíˋ yaaiñ˜ lɨ́'ˆ laco̱'guɨ cajíng'ˉ i̱ dseaˋ áangˊ quíˉii' i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ i̱ calɨsíˋ Saíiˆ mɨ˜ cajíñ'ˉ lala:
44007049	Jnea˜ Fidiéeˇ, jo̱ fɨˊ ñifɨ́bˉ lɨ˜ guiin˜n quiʉ́'ˋʉ ta˜, jo̱guɨ fɨˊ guóo'˜ uǿˉ la lɨ˜ jmi'íng'ˊ tɨ́ɨˋɨ. Jo̱guɨ 'nʉ́'ˋ, dseaˋ Israel, ¿e˜ íing'˜ 'nʉ́ʉˊ e nijmée'˜ 'nʉ́'ˋ quiéˉe?, jo̱guɨ, ¿jie˜ fɨˊ lɨ˜ nijmi'ín'ˊn cajo̱?
44007050	Dsʉco̱' 'ñiáb'ˋ jnea˜ cajméˉe lajalé'ˋ e seaˋ fɨˊ la'úngˉ fɨˊ jmɨgüíˋ.  Jo̱ lanab jí̱i̱'˜ lɨ́ɨˊ júuˆ quiá'ˉ Fidiéeˇ e cajme'ˊ Saíiˆ fɨˊ ni˜ jiˋ quiá'rˉ malɨɨ˜guɨ eáangˊ.
44007051	Jo̱ café'ˋbɨ Tée˜ júuˆ quiá'rˉ jo̱ cajíñ'ˉ: —Dsʉ' 'nʉ́'ˋ quié̱ˆna' logua˜ dseaˋ i̱ jaˋ cuíingˋ Fidiéeˇ jo̱guɨ dsíiˊ dseaˋ i̱ jaˋ cuíingˋ dseaˋ do cajo̱, co̱' saamˋ áaˊna' jmooˋna'. Jo̱guɨ røøbˋ lɨ́ɨngˊ 'nʉ́'ˋ có̱o̱'˜ jaléng'ˋ 'lɨɨ˜ dseaˋ áangˊ quíˉnaa', co̱' contøømˉ 'ní'ˋ máangˊna' Jmɨguíˋ quiá'ˉ Fidiéeˇ.
44007052	Co̱' jaléng'ˋ i̱ dseaˋ íˋbing' eáamˊ gaˋ cajmeáiñ'ˋ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ jo̱ cajngam'ˊbre jaléng'ˋ dseaˋ íˋ mɨ˜ caféiñ'ˋ cuaiñ˜ quiá'ˉ i̱ dseaˋ i̱ jaˋ røøngˋ dseeˉ i̱ tɨˊ lɨ˜ nijáaˊ do. Jo̱guɨ lanaguɨ nɨcagüémˉ fɨˊ jmɨgüíˋ la i̱ dseaˋ i̱ jaˋ røøngˋ dseeˉ do, jo̱ dsʉ' 'nʉ́'ˋ 'níb'ˋ cañíingˊna're cartɨˊ canjngam'ˊba're.
44007053	Jo̱ nañiˊ fa' e nɨca'íing'˜na' júuˆ quiʉ'ˊ ta˜ quiá'ˉ Fidiéeˇ la'eáangˊ có̱o̱'˜ jaléng'ˋ ángeles quiá'rˉ, jo̱ dsʉ' jaˋ cajmeeˉna' nʉ́ʉ'˜na' e jo̱.
44007054	Jo̱ mɨ˜ canúuˉ jaléng'ˋ i̱ dseaˋ quie̱ˊ nifɨˊ quiá'ˉ dseaˋ Israel e júuˆ quiá'ˉ Tée˜ do, dsíng'ˉ calɨguíiñˉ quiá'ˉ dseaˋ do carjɨˋ tʉrˊ maja̱r˜.
44007055	Dsʉ' i̱ Tée˜ do eáamˊ jéeˊ Jmɨguíˋ quiá'ˉ Fidiéeˇ quiá'rˉ, jo̱ caséerˋ nir˜ fɨˊ yʉ́'ˆ jmɨgüíˋ jo̱ cangárˉ cateáˋ fɨˊ lɨ˜ laniingˉ 'gøng'ˊ quiá'ˉ Fidiéeˇ, jo̱guɨ cangáiñˉ Jesús e sing'ˊ dseaˋ do lɨ́'ˆ lɨˊ dséeˊ cáangˋ Tiquiá'rˆ Fidiéeˇ.
44007056	Jo̱ casɨ́'ˉ Tée˜ i̱ dseaˋ sɨseáng'ˊ do: —¡Jǿøˉna'! Lana móoˋo fɨˊ ñifɨ́ˉ, jo̱ dob máanˊn i̱ dseaˋ i̱ cajáˉ fɨˊ ñifɨ́ˉ e lɨ́ɨiñˊ jaangˋ dseaˋ jmɨgüíˋ; jo̱ máanˊnre e siñ'ˊ fɨˊ lɨ́'ˉ lɨˊ dséeˊ laco̱' guiing˜ Fidiéeˇ.
44007057	Jo̱ dsʉ' i̱ dseaˋ i̱ teáangˉ do i̱ 'nɨ́ɨngˋ Tée˜ cajniˊbre loguar˜ jo̱ canaaiñˋ guiarˊ 'gooˋ lajɨɨiñ'ˋ do e nisáiñ'ˊ Tée˜ jo̱ casam'ˉbre.
44007058	Jo̱ caguíingˋneiñ' do fɨˊ caluuˇ e fɨɨˋ jo̱, jo̱ canaaiñˋ táangˊneiñ' cu̱u̱˜; jo̱ jaléng'ˋ i̱ dseaˋ i̱ 'ní'ˋ níiˉ quiá'rˉ do caséerˊ sɨ̱'rˆ có̱o̱'˜ jaangˋ sɨming'ˋ i̱ siiˋ Saulo lajeeˇ e táangˊneiñ' do cu̱u̱˜.
44007059	Jo̱ lajeeˇ jo̱ canaangˋ Tée˜ e féiñ'ˊ Fidiéeˇ jo̱ cajíñ'ˉ: —Fíiˋi Jesús, íin'˜ jmɨguíˋ quiéˉe jmɨɨ˜ na.
44007060	Jo̱ mɨ˜ cangɨ́ˋ e café'rˋ e jo̱, casí'rˋ uǿˉ jnir˜ jo̱ canaaiñˋ fé'rˋ teáˋ: —Fíiˋi, jaˋ jmée'˜ cuente e dseeˉ e ca'éeˋ i̱ dseaˋ la. Jo̱ mɨ˜ calɨ́ˉ café'rˋ e júuˆ na, jo̱ cajúmˉbre.
44008001	Jo̱ røøbˋ casɨ́ɨngˉ i̱ Saulo do có̱o̱'˜ jaléng'ˋ i̱ dseaˋ i̱ cajnga'ˊ quiá'ˉ i̱ Tée˜ do. Jo̱ 'ñia'ˊ ie˜ jmɨɨ˜ jo̱ canaangˋ jaléng'ˋ i̱ dseaˋ do jmáiñ'ˋ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén. Jo̱ba' casojǿmˉ jaléng'ˋ i̱ dseaˋ íˋ, jo̱ cangolíiñˉ fɨˊ guóo'˜ uǿˉ lɨ˜ se̱'ˊ Judea có̱o̱'˜guɨ lɨ˜ se̱'ˊ Samaria; jo̱ jí̱i̱'˜ i̱ dseaˋ apóoˆ dobing' caje̱ˊguɨ fɨˊ jo̱.
44008002	Jo̱ co̱o̱ˋ tú̱ˉ mɨ́ɨng'˜ dseaˋ i̱ jmɨ'góˋ Fidiéeˇ, íbˋ ca'áangˉ i̱ 'lɨɨ˜ Tée˜ do, jo̱ eáamˊ calɨjiuung˜ dsíirˊ uii˜ quiáiñ'ˉ do cajo̱.
44008003	Jo̱ lajeeˇ jo̱ i̱ Saulo do ngɨrˊ laco̱o̱ˋ sɨnʉ́ʉˆ quiá'ˉ jaléng'ˋ dseaˋ i̱ cuíingˋ Dseaˋ Jmáangˉ e jmáiñ'ˋ gaˋ jaléng'ˋ dseaˋ do jo̱guɨ tǿørˋ laguidseaangˆ jaléng'ˋ íˋ jo̱ dsijeáaiñˉ fɨˊ dsíiˊ 'nʉñíˆ; jo̱ do quiéengˋ jaléng'ˋ dseañʉ'ˋ jo̱guɨ jaléng'ˋ dseamɨ́ˋ.
44008004	Jo̱ lajeeˇ jo̱, jaléng'ˋ dseaˋ quiá'ˉ Dseaˋ Jmáangˉ i̱ ca'uøøngˋ fɨˊ Jerusalén do naaiñˋ guiarˊ júuˆ quiá'ˉ Dseaˋ Jmáangˉ laco̱o̱ˋ fɨˊ lɨ˜ guilíiñˉ quiá'ˉ jial nileángˋ jaléng'ˋ dseaˋ jee˜ jalé'ˋ dseeˉ quiá'rˉ.
44008005	Jo̱ jee˜ i̱ dseaˋ íˋ quiéengˋ jaangˋ i̱ siiˋ Lii˜, jo̱ íˋ cangórˉ fɨˊ co̱o̱ˋ fɨɨˋ laniingˉ lɨ˜ se̱'ˊ Samaria, jo̱ fɨˊ jo̱b canaaiñˋ e'rˊ jaléng'ˋ dseaˋ júuˆ quiá'ˉ Dseaˋ Jmáangˉ.
44008006	Jo̱ fɨ́ɨmˊ dseaˋ seáiñ'ˊ e fɨˊ lɨ˜ táangˋ i̱ Lii˜ do, jo̱ lajɨɨiñ'ˋ do eáamˊ ngocángˋ dsíirˊ núurˋ júuˆ quiá'ˉ Dseaˋ Jmáangˉ e guiaˊ dseaˋ do, jo̱guɨ níˋbɨr cajo̱ jalé'ˋ li˜ e quɨ́ɨ'˜ jmɨɨ˜ e jmóoˋ dseaˋ do.
44008007	Jo̱ ie˜ jo̱ i̱ fɨ́ɨmˊ dseaˋ i̱ jéeˊ i̱ 'lɨng'ˆ quiá'ˉ cajmi'leáangˉ i̱ Lii˜ do, jo̱ jaléng'ˋ i̱ 'lɨng'ˆ do dsíng'ˉ óorˋ mɨ˜ uǿiñˋ lɨ˜ teáaiñ'˜ dsíiˊ jaléng'ˋ i̱ dseaˋ do. Jo̱guɨ ca'láamˉbɨ jaléng'ˋ dseaˋ i̱ caang˜ tɨɨˉ có̱o̱'˜guɨ jaléng'ˋ dseaˋ i̱ jaˋ líˋ ngɨ́ˉ jí̱i̱'˜ capí'ˆ.
44008008	Jo̱ jaléng'ˋ i̱ dseaˋ i̱ seengˋ fɨˊ jo̱ eáamˊ calɨ'iáangˋ dsíirˊ có̱o̱'˜ jalé'ˋ e cajméeˋ i̱ Lii˜ do ie˜ jo̱.
44008009	Dsʉ' e fɨˊ fɨɨˋ jo̱ niseengˋ jaangˋ dseañʉ'ˋ i̱ siiˋ Simón, jo̱ nijmóorˋ ta˜ dseaˋ láangˋ latɨˊ malɨɨb˜; jo̱ nɨnicajárˉ ta˜ jmɨgǿøngˋ jaléng'ˋ dseaˋ i̱ seengˋ e fɨɨˋ lɨ˜ se̱'ˊ Samaria do, jo̱ fé'rˋ e jí̱i̱'˜ íˋbre lɨ́ɨiñˊ jaangˋ dseaˋ i̱ niingˉguɨ lajeeˇ lajɨɨngˋ.
44008010	Jo̱ jaléng'ˋ dseaˋ dseáng'ˉ co̱o̱ˋ gui'náb'ˆ núurˋ e ngocángˋ dsíirˊ lají̱i̱'˜ júuˆ e guiaˊ i̱ Simón do, jo̱ lalab fé'rˋ cuaiñ˜ quiáiñ'ˉ do: —I̱ nab dseañʉ'ˋ i̱ siiˋ i̱ 'gøng'ˊ eáangˊ quiá'ˉ Fidiéeˇ.
44008011	Jo̱ lajalém'ˋ i̱ dseaˋ do já'ˉ lɨ́ɨiñˋ júuˆ quiá'ˉ i̱ Simón do, co̱' la'eáangˊ có̱o̱'˜ e láaiñˋ do nɨcalɨ́'ˉbre nɨcajmɨgǿøiñˋ dseaˋ lají̱i̱'˜ malɨɨb˜ eáangˊ.
44008012	Jo̱ dsʉ' mɨ˜ já'ˉ calɨ́ngˉ jaléng'ˋ i̱ dseaˋ íˋ jalé'ˋ júuˆ e guiaˊ i̱ Lii˜ do quiá'ˉ jial iing˜ Fidiéeˇ cá̱rˋ nifɨˊ quiá'ˉ lajaangˋ lajaangˋ dseaˋ jmɨgüíˋ, jo̱guɨ cuaiñ˜ quiá'ˉ Jesús i̱ lɨ́ɨngˊ Dseaˋ Jmáangˉ i̱ sɨjeengˇ dseaˋ Israel, jo̱ba' dseañʉ'ˋ dseamɨ́bˋ jáng'ˋ yaaiñ˜ fɨˊ jaguóˋ Fidiéeˇ mɨ˜ núurˋ jalé'ˋ júuˆ e guiaˊ i̱ Lii˜ do, jo̱ mɨfɨ́ɨngˋ casaamˋbre jmɨɨˋ e laco̱' cuøˊ li˜ e nɨlɨ́ɨiñˊ dseaˋ quiá'ˉ Dseaˋ Jmáangˉ.
44008013	Jo̱ jɨˋguɨ i̱ Simón do já'ˉ calɨ́iñˉ jalé'ˋ júuˆ e caguiaˊ i̱ Lii˜ do, jo̱ cajgáamˉbre jmɨɨˋ cajo̱, jo̱ canaaiñˋ ngɨrˊ có̱o̱'˜ i̱ Lii˜ do doñiˊ jié'ˋ fɨˊ lɨ˜ ngɨiñ'ˊ do, jo̱ sóongˉ dsigáˋ dsíirˊ nírˋ jalé'ˋ e li˜ e quɨ́ɨiñ'˜ do jmɨɨ˜ jmóorˋ.
44008014	Jo̱ mɨ˜ calɨñiˊ jaléng'ˋ i̱ dseaˋ apóoˆ i̱ neáangˊ fɨˊ Jerusalén do e ca'íng'ˋ jaléng'ˋ dseaˋ i̱ seengˋ fɨˊ lɨ˜ se̱'ˊ Samaria jalé'ˋ júuˆ quiá'ˉ Fidiéeˇ, jo̱ba' casíiñˋ Tʉ́ˆ Simón fɨˊ jo̱ có̱o̱'˜guɨ Juan.
44008015	Jo̱ mɨ˜ caguilíiñ'ˉ do fɨˊ jo̱, canaaiñˋ mɨ'rˊ Fidiéeˇ uii˜ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Samaria do e laco̱' ni'íñ'ˋ do Jmɨguíˋ quiá'ˉ Fidiéeˇ,
44008016	co̱' lamɨ˜ jéengˊguɨ jí̱i̱'˜ jaangˋ jaˋ i̱i̱ˋ mɨˊ ca'íng'ˋ Jmɨguíˋ quiá'ˉ dseaˋ do, co̱' lɨco̱' nɨcajgáaiñˉ jmɨɨˋbɨ e laco̱' cuøˊ li˜ e nɨlɨ́ɨiñˊ dseaˋ quiá'ˉ Dseaˋ Jmáangˉ.
44008017	Jo̱ Tʉ́ˆ Simón có̱o̱'˜guɨ Juan caquidsirˊ guóorˋ fɨˊ mogui˜ lajaangˋ lajaangˋ i̱ dseaˋ quiá'ˉ Dseaˋ Jmáangˉ do, jo̱ lajo̱b ca'íñ'ˋ do Jmɨguíˋ quiá'ˉ Fidiéeˇ lajaangˋ lajaaiñˋ.
44008018	Jo̱ mɨ˜ calɨlí'ˆ i̱ Simón do e ím'ˋ jaléng'ˋ i̱ dseaˋ do Jmɨguíˋ quiá'ˉ Fidiéeˇ e lɨco̱' quidsiˊ i̱ dseaˋ apóoˆ do guóorˋ fɨˊ moguiñ'˜, jo̱ba' dsifɨˊ lajo̱b casɨ́'rˉ i̱ dseaˋ do jo̱ cajíñ'ˉ:
44008019	—Nicuǿøˆbaa 'nʉ́'ˋ cuuˉ e nijmeeˉna' e nilíb'ˋ jnea˜ cajo̱ e nicuǿøˆø jaléng'ˋ dseaˋ Jmɨguíˋ quiá'ˉ Fidiéeˇ e lɨco̱' niquidsiiˉ guóoˋo moguir˜ laco̱'guɨ la jmooˋ 'nʉ́'ˋ na.
44008020	Jo̱ba' cañíiˋ Tʉ́ˆ Simón quiá'ˉ i̱ Simón do jo̱ casɨ́'ˉreiñ': —¡Ne˜duu' e˜ 'lɨ'ˆ nilíin'ˉ có̱o̱'˜ cuuˉ quíi'ˉ, co̱' ca'íˋ o'ˊ e có̱o̱'˜ cuuˉ quíiˉba' nilí'ˋ lají̱i̱'˜ e ngɨ́ɨngˋ dseaˋ cuøˊ Fidiéeˇ!
44008021	Jaˋ eeˋ catɨ́ɨngˉ 'nʉˋ jí̱i̱'˜ capí'ˆ e ta˜ la, dsʉco̱' jaˋ ɨˊ o'ˊ laco̱' catɨ́ɨngˉ fɨˊ quiniˇ Fidiéeˇ.
44008022	Tʉ́ʉˊ lají̱i̱'˜ e 'lɨ'ˆ e ɨˊ o'ˊ na, jo̱ mɨ́ɨ'˜ Fidiéeˇ e ni'íingˉguɨr dseeˉ quíi'ˉ quiá'ˉ lají̱i̱'˜ e ca'íiˋ o'ˊ, jo̱ ne˜duu' su cuǿøngˋguɨ lajo̱ quiá'rˉ.
44008023	Co̱' nɨlí'ˆbaa e dsíng'ˉ dsihuɨn'ˊ laco̱' sin'ˊ na, jo̱guɨ dseeˉ quíi'ˉ jéengˋ 'nʉˋ lafa' 'ñúum'˜ba'.
44008024	Jo̱ cañíiˋ i̱ Simón do quiá'ˉ Tʉ́ˆ Simón jo̱ casɨ́'ˉreiñ': —Féeng'˜na' Fíiˋnaa' Fidiéeˇ uii˜ quiéˉe e laco̱' jaˋ güɨguiéeˆ güɨlíinˆn jalé'ˋ e nɨcafée'˜na' na.
44008025	Jo̱ mɨ˜ cangɨ́ˋ jo̱, mɨ˜ cangoyúung'˜ e cajméeˋ i̱ dseaˋ apóoˆ do júuˆ quiá'ˉ jalé'ˋ e guiʉ́ˉ e nɨcajméeˋ Fidiéeˇ có̱o̱'r˜ jo̱guɨ caguiarˊ júuˆ quiá'ˉ Fíiˋnaa' Jesús fɨˊ jo̱, jo̱ lajeeˇ e nɨteáaiñ'˜ fɨˊ e ngolíiñˋ fɨˊ Jerusalén canaaiñˋ guiarˊ júuˆ quiá'ˉ Fíiˋnaa' Jesús fɨˊ jmiguiʉbˊ jalé'ˋ fɨɨˋ pí'ˆ e tée'˜ lɨ˜ se̱'ˊ Samaria cartɨˊ caguilíingˋtu̱r fɨˊ Jerusalén.
44008026	Jo̱ mɨ˜ cangɨ́ˋ jo̱, casíingˋ Fidiéeˇ jaangˋ ángel i̱ cajmijnéengˋ 'ñia'ˊ fɨˊ quiniˇ i̱ Lii˜ do, jo̱ lalab cajíñ'ˉ casɨ́'ˉreiñ': —Guia˜ guiʉ́ˉ quíi'ˉ, jo̱ gua˜ fɨˊ lɨ́'ˉ lɨˊ uǿøˉ laco̱' ngóoˊ fɨˊ Jerusalén e guiéeˊ cartɨˊ fɨɨˋ Gaza; jo̱ e fɨˊ jo̱ ngɨ́ɨngˊ la tó̱o̱ˋ ni˜ guóo'˜ uǿˉ quiʉ̱́ˋ.
44008027	Jo̱ lajo̱b cajméeˋ Lii˜, caguiéemˋ guiʉ́ˉ 'ñia'rˊ, jo̱ cangóˉbre fɨˊ lɨ˜ caquiʉ'ˊ i̱ ángel do ta˜. Jo̱ guiá'ˆ fɨbˊ cajíng'ˊ rúiñ'ˋ có̱o̱'˜ jaangˋ dseañʉ'ˋ i̱ niseengˋ fɨˊ Etiopía i̱ nilɨ́ɨngˊ jaangˋ dseata˜ dseaˋ féng'ˊ i̱ jmóoˋ ta˜ 'meaˊ cuuˉ quiá'ˉ reina Candace e fɨˊ góorˋ do. Jo̱ i̱ dseañʉ'ˋ do nicangórˉ fɨˊ Jerusalén e cangojmiféiñ'ˊ Fidiéeˇ,
44008028	jo̱ e nɨ'iuuiñˉ fɨˊ e ngang'ˊtu̱r fɨˊ góorˋ e guiiñ˜ fɨˊ co̱o̱ˋ ni˜ bǿø'˜ e jñʉˊ cuea˜. Jo̱ lajeeˇ jo̱, ngaiñ'ˊ ɨrˊ co̱o̱ˋ jiˋ e cajme'ˊ Saíiˆ, jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
44008029	Jo̱ cajíng'ˉ Jmɨguíˋ quiá'ˉ Fidiéeˇ casɨ́'rˉ i̱ Lii˜ do: —Gua˜ jo̱ güɨquiéengˊ laco̱' ngo'ˊ e bǿø'˜ do.
44008030	Jo̱ mɨ˜ cangoquiéengˊ Lii˜ fɨˊ jo̱, jo̱ba' canúurˉ e ɨˊ i̱ dseañʉ'ˋ do e jiˋ e cajme'ˊ i̱ Saíiˆ do, jo̱ba' cajmɨngɨ'ˊreiñ' do jo̱ cajíñ'ˉ: —¿Su ngám'ˋba' e ɨ'ˋ na?
44008031	Jo̱ cañíiˋ i̱ dseañʉ'ˋ do quiá'ˉ Lii˜ jo̱ cajíñ'ˉ: —U̱˜, jaˋ ngán'ˋn, co̱' jí̱i̱'˜ jaangˋ jaˋ i̱i̱ˋ seengˋ nijmeá'ˉ jnea˜ júuˆ e˜ guǿng'ˋ jalé'ˋ e to̱o̱˜ la. Jo̱guɨ i̱ dseañʉ'ˋ etiope do catǿ'rˉ Lii˜ e caguáiñ'ˋ do ni˜ e bǿø'˜ do co̱lɨɨng˜ có̱o̱'r˜.
44008032	Jo̱ lalab fé'ˋ e fɨˊ ni˜ jiˋ lɨ˜ gui'ná'ˆ ɨrˊ do: Cangojéengˋ dseaˋ írˋ fɨˊ lɨ˜ nijúuiñˉ laco̱'guɨ la jéengˋ dseaˋ jaangˋ jo'se'ˋ i̱ dsijngáaiñ'˜; jo̱ jí̱i̱'˜ capí'ˆ jaˋ eeˋ ca'óorˋ laco̱'guɨ jaˋ óoˋ jaangˋ jo'se'ˋ mɨ˜ sɨtɨ́ɨngˊ dseaˋ jñʉ́ˆre'.
44008033	Jo̱ gabˋ cajmeáng'ˋ dseaˋ írˋ, jo̱ jí̱i̱'˜ jaangˋ jaˋ seengˋ i̱ quidsiˊ í'ˋ quiá'rˉ røøˋ. Jo̱ jí̱i̱'˜ jaangˋ joˋ i̱i̱ˋ quɨ́ɨ'˜ jmɨɨ˜ nijméˉ júuˆ cuaiñ˜ quiá'ˉ jaléng'ˋ dseaˋ sɨju̱rˇ co̱' cajnga'ˊ dseaˋ quiá'rˉ, jo̱ba' conguiaˊ cango'íiñˊ fɨˊ jmɨgüíˋ la.  Jo̱ lanab lɨ́ɨˊ júuˆ e ɨˊ i̱ dseata˜ etiope do.
44008034	Jo̱ mɨ˜ calɨ́ˉ ɨrˊ e jiˋ do, jo̱ cajmɨngɨ́ɨˋ i̱ dseata˜ do cajmɨngɨ'rˊ Lii˜ jo̱ cajíñ'ˉ: —Jmeeˉ uii˜ diée˜, jmée'˜ jnea˜ júuˆ i̱˜ cuaiñ˜ quiá'ˉ fé'ˋ i̱ Saíiˆ do e fɨˊ ni˜ jiˋ la. ¿Su quiá'rˉ 'ñia'rˊ o̱fa' quiá'ˉ i̱ jiém'ˋ é?
44008035	Jo̱ba' canaangˋ Lii˜ jma'rˊ júuˆ i̱ dseañʉ'ˋ do e cuaiñ˜ quiá'ˉ Jesús guǿng'ˋ e fé'ˋ e fɨˊ ni˜ jiˋ lɨ˜ ɨiñ'ˊ do; jo̱ ngɨ́ˋ jo̱ casɨ́'ˉreiñ' quiá'ˉ jial láangˋ Jesús jaléng'ˋ dseaˋ jee˜ jalé'ˋ dseeˉ quiáiñ'ˉ.
44008036	Jo̱ lajeeˇ teáaiñ'˜ fɨˊ la do, co̱o̱ˋ caguilíimˉbre lɨ˜ seaˋ jmɨɨˋ, jo̱ba' lalab cajíng'ˉ i̱ dseata˜ etiope do casɨ́'rˉ Lii˜: —Lab seaˋ jmɨɨˋ e la. ¿Jáˆ cuǿøngˋ nisánˋn jmɨɨˋ, faa˜aa'?
44008037	Jo̱ba' cañíiˋ Lii˜ quiá'ˉ i̱ dseañʉ'ˋ do jo̱ casɨ́'ˉreiñ': —Song já'ˉ lɨ́ɨn'ˋ e ngocángˋ o'ˊ júuˆ quiá'ˉ Jesús, cuǿømˋ nisán'ˋ jmɨɨˋ. Jo̱ba' cañíiˋ i̱ dseata˜ do: —Jáb'ˉ lɨ́ɨnˋn e i̱ Jesús do lɨ́ɨiñˊ i̱ Jó̱o̱ˊ Fidiéeˇ camɨ́ɨng'˜ do.
44008038	Jo̱ dsifɨˊ ladob caquiʉ'ˊ i̱ dseata˜ do ta˜ e caje̱ˊ e bǿø'˜ lɨ˜ dsíiñ'ˆ do; jo̱ cajgáiñˉ e fɨˊ lɨ˜ seaˋ jmɨɨˋ do, jo̱ fɨˊ jo̱b caseáangˋ Lii˜ jmɨɨˋ i̱ dseata˜ do e laco̱' cuøˊ li˜ e ca'uíiñ'ˉ do dseaˋ quiá'ˉ Dseaˋ Jmáangˉ.
44008039	Jo̱ mɨ˜ calɨ́ˉ uøøiñˋ fɨˊ dsíiˊ jmɨ́ˋ, jo̱ Jmɨguíˋ quiá'ˉ Fidiéebˇ cacó̱ˉ quiá'ˉ Lii˜, jo̱ joˋ cangángˉguɨ i̱ dseata˜ do írˋ; jo̱ ca'íbˉtu̱iñ' do fɨˊ iuuiñˉ, jo̱ dsíng'ˉ iáangˋ dsíirˊ cangáiñ'ˉ fɨˊ góorˋ.
44008040	Jo̱ catɨˊ co̱o̱ˋ fɨɨˋ e siiˋ Azoto nicaguiéˉ Lii˜, jo̱ fɨˊ jo̱b canaaiñˋ ngɨrˊ fɨˊ laco̱o̱ˋ laco̱o̱ˋ fɨɨˋ e guiarˊ júuˆ quiá'ˉ Dseaˋ Jmáangˉ cartɨˊ caguiérˉ fɨˊ co̱o̱ˋ fɨɨˋ lɨ˜ siiˋ Cesarea.
44009001	Jo̱ co̱' ie˜ jo̱ jaˋ mɨˊ caquiʉ'ˊbɨ dsíiˊ Saulo e ɨˊ dsíirˊ e nijngáiñ'ˉ jaléng'ˋ dseaˋ quiá'ˉ Dseaˋ Jmáangˉ, jo̱ba' cangórˉ fɨˊ quiniˇ dseaˋ mogui˜ quiá'ˉ jaléng'ˋ fii˜ jmidseaˋ quiá'ˉ dseaˋ Israel ie˜ jo̱ e cangomɨrˇ fɨˊ e nidsérˉ fɨˊ laco̱o̱ˋ guá'ˉ quiá'ˉ dseaˋ góorˋ dseaˋ Israel e té̱e̱ˉ fɨˊ fɨɨˋ Damasco e nidsiséiñ'˜ jaléng'ˋ dseañʉ'ˋ dseamɨ́ˋ i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ, jo̱ nitǿøˋreiñ' do e 'ñúuiñ'˜ fɨˊ dsíiˊ 'nʉñíˆ e té̱e̱ˉ fɨˊ Jerusalén.
44009003	Jo̱ cangɨ́ɨmˋ Saulo fɨˊ e nijmérˉ lajo̱, jo̱ba' fɨˊ Damasco cangórˉ. Jo̱ dsʉ' mɨ˜ nɨjaquiéemˊ e niguiéerˊ e fɨˊ jo̱, co̱o̱ˋ cajneábˉ co̱o̱ˋ jɨˋ e teáˋ eáangˊ lacúng'ˊ lajíingˋ e lɨ˜ ngóorˊ do, jo̱ e jɨˋ do jnéengˉ jáaˊ catɨˊ yʉ́'ˆ jmɨgüíˋ.
44009004	Jo̱ dsifɨˊ lajo̱b caquɨ́ng'ˉ Saulo fɨˊ ni˜ uǿˉ, jo̱ mɨfɨ́ɨngˋ canúurˉ e lɨɨng˜ i̱i̱ˋ guicafé'ˋ fɨˊ yʉ́'ˆ jmɨgüíˋ jo̱ guicajíñ'ˉ sɨ́'rˋ Saulo: —Saulo, Saulo, ¿jialɨ'ˊ jmáan'˜ gaˋ jnea˜?
44009005	Jo̱ba' cañíiˋ Saulo quiá'ˉ i̱ guicafé'ˋ do jo̱ cajíñ'ˉ: —¿I̱˜ 'nʉˋ, Fíiˋi? Jo̱ cañíiˋtu̱ i̱ guicafé'ˋ do jo̱ cajíñ'ˉ: —Jneab˜ Jesús i̱ ngɨˋ 'nʉˋ jmáan'˜ gaˋ lana, jo̱ jaˋ ta˜ íingˆ quíi'ˉ e jmoo'ˋ lajo̱, co̱' lɨ́'ˆ lɨˊ eáangˊguɨ jmáang'˜ uǿøˊba' e jmoo'ˋ lajo̱.
44009006	Jo̱ dsíng'ˉ cafǿng'ˊ Saulo mɨ˜ canúurˉ lado, jo̱ba' cañíirˋ jo̱ cajíñ'ˉ: —Fíiˋi, ¿e˜ iin'˜ e nijmee˜e? Jo̱ba' cañíiˋtu̱ i̱ guicafé'ˋ do jo̱ cajíñ'ˉ: —Ráan'ˉ, jo̱ gua˜ fɨˊ Damasco, jo̱ fɨˊ jo̱b nihuí̱'ˋ ta˜ e˜ 'néˉ nijmée'ˆ.
44009007	Jo̱ jaléng'ˋ dseaˋ i̱ ngolíingˉguɨ có̱o̱'˜ Saulo ie˜ jo̱ dsíng'ˉ cafǿiñ'ˊ, co̱' canúuˉbre e luu˜ e guicafé'ˋ do, dsʉ' jí̱i̱'˜ jaangˋ jaˋ i̱i̱ˋ cangáiñˉ.
44009008	Jo̱ mɨ˜ caró̱o̱ˉ Saulo e lɨ˜ caquɨ́iñ'ˉ do, jo̱ mɨ˜ néeˊ júuˆ e cajǿørˉ dsʉ' joˋ nijneáˋ jminirˇ jí̱i̱'˜ capí'ˆ co̱' nɨtiuumˉbre. Jo̱ i̱ dseaˋ i̱ ngolíingˉ có̱o̱'r˜ dob ca'méengˋ írˋ cartɨˊ caguiérˉ cartɨˊ Damasco.
44009009	Jo̱ fɨˊ jo̱b caje̱rˊ 'nɨˊ jmɨɨ˜ tøøngˉ e jaˋ jné'rˋ jí̱i̱'˜ capí'ˆ o̱'guɨ ɨ̱́'ˋ gø'rˊ cajo̱.
44009010	Jo̱ e fɨˊ Damasco do niseengˋ jaangˋ dseañʉ'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ i̱ nisiiˋ Ananías. Jo̱ co̱o̱ˋ jmɨɨ˜ cajmijnéengˋ 'ñia'ˊ Dseaˋ Jmáangˉ fɨˊ quiniˇ i̱ dseaˋ íˋ lafa' mɨ˜ quɨrˊ, jo̱ casɨ́'rˉ dseaˋ do lala: —¡Ananías! Jo̱ba' cañíiˋ Ananías quiá'ˉ dseaˋ do jo̱ cajíñ'ˉ: —Lab sín'ˋn, Fíiˋi.
44009011	Jo̱ cajíng'ˉ Fíiˋnaa' Dseaˋ Jmáangˉ casɨ́'rˉ i̱ Ananías do: —Ráan'ˉ, jo̱ gua˜ fɨˊ co̱o̱ˋ jee˜ 'nʉ́ʉˊ lɨ˜ siiˋ Derecha. Jo̱ mɨ˜ niguie'ˊ quiá'ˉ jaangˋ dseaˋ i̱ siiˋ Judas, jo̱ nijmɨngɨ́ɨn'˜ jaangˋ dseañʉ'ˋ i̱ siiˋ Saulo i̱ seengˋ fɨˊ Tarso, co̱' lana guiiñ˜ féiñ'ˊ jnea˜.
44009012	Jo̱ jnea˜ nɨcajméˉe e nɨcangángˉ Saulo 'nʉˋ lafa' mɨ˜ quɨrˊ e guie'ˊ fɨˊ lɨ˜ guiiñ˜, jo̱ niquidsi'ˋ guóo'ˋ fɨˊ moguir˜, jo̱ lajo̱b nilɨjné'ˋtu̱r calé'ˋ catú̱ˉ.
44009013	Jo̱ mɨ˜ canúuˉ Ananías e jo̱, lalab cañíirˋ jo̱ cajíñ'ˉ: —Fíiˋi, fɨ́ɨmˊ dseaˋ nɨcajmea'rˊ jnea˜ júuˆ uii˜ quiá'ˉ i̱ dseañʉ'ˋ íˋ quiá'ˉ jalé'ˋ e gaˋ e nɨcajmeáiñ'ˋ dseaˋ quíi'ˉ fɨˊ Jerusalén.
44009014	Jo̱guɨ lana nɨjáarˊ fɨˊ la e nɨquie̱rˊ júuˆ quiá'ˉ jaléng'ˋ fii˜ jmidseaˋ e nisáiñ'ˊ jaléng'ˋ dseaˋ quíi'ˉ jo̱ nidsiteáng'ˊneiñ' fɨˊ dsíiˊ 'nʉñíˆ.
44009015	Jo̱ba' cañíiˋ Fíiˋnaa' Dseaˋ Jmáangˉ quiá'ˉ Ananías jo̱ cajíñ'ˉ: —Gua˜, jo̱ güɨjmitiˇ lají̱i̱'˜ ta˜ quiʉ́'ˋʉ, co̱' jnea˜ nɨca'náanˉn i̱ dseañʉ'ˋ do e niguiárˉ jalé'ˋ júuˆ quiéˉe jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel có̱o̱'˜guɨ jaléng'ˋ dseata˜ dseaˋ cǿøng'˜ quiá'rˉ jo̱guɨ fɨˊ quiniˇ jaléng'ˋ dseaˋ Israel cajo̱.
44009016	Jo̱ jnea˜bɨ ni'éeˆe Saulo jial tíiˊ iihuɨ́ɨˊ 'néˉ nidsingɨ́ɨiñˉ uii˜ quiéˉe.
44009017	Jo̱ dsifɨˊ ladob cangóˉ Ananías fɨˊ lɨ˜ niguiing˜ i̱ Saulo do. Jo̱ mɨ˜ caguiérˉ fɨˊ jo̱, ca'íˉbre fɨˊ dsíiˊ sɨnʉ́ʉˆ lɨ˜ guiiñ'˜ do, jo̱ caquidsirˊ guóorˋ moguiñ'˜ do, jo̱ cajíñ'ˉ casɨ́'ˉreiñ': —Saulo, rú'ˋuu', i̱ Fíiˋnaa' Jesús i̱ cajmijnéengˋ 'ñia'ˊ lajeeˇ iuun'ˉ fɨˊ e ñi'ˊ fɨˊ la casíiñˋ jnea˜ lana e nijmee˜e e nilɨjné'ˋtu̱' calé'ˋ catú̱ˉ jo̱guɨ e niñíin'ˋ Jmɨguíˋ quiá'ˉ Fidiéeˇ.
44009018	Jo̱ba' caquidsiˊ Ananías guóorˋ fɨˊ yʉ́'ˆ mogui˜ Saulo, jo̱ dsifɨˊ lajo̱b casojiʉ́'ˋ e lɨ́ɨˊ la lɨ́ɨˊ hui'ˆ 'ñʉˋ jminiˇ dseaˋ do, jo̱ dsifɨˊ ladob calɨjné'rˋ. Lɨ́ˉ jo̱ caró̱o̱rˉ jo̱ mɨfɨ́ɨngˋ cajgáaiñˉ jmɨɨˋ e laco̱' cuøˊ li˜ e ca'uíiñˉ dseaˋ quiá'ˉ Dseaˋ Jmáangˉ.
44009019	Jo̱ mɨ˜ cangɨ́ˋ jo̱, cagǿ'rˋ ir˜ jo̱ catíim'˜tu̱r bíˋ quiá'rˉ. Jo̱ caje̱ˊbɨr co̱o̱ˋ tú̱ˉ jmɨɨ˜ mɨ˜ cangɨ́ˋ jo̱ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Damasco.
44009020	Jo̱ lajeeˇ jo̱b canaangˋ Saulo guiarˊ júuˆ quiá'ˉ Dseaˋ Jmáangˉ laco̱o̱ˋ guá'ˉ quiá'ˉ dseaˋ góorˋ dseaˋ Israel e té̱e̱ˉ fɨˊ Damasco, jo̱ sɨ́'rˋ jaléng'ˋ dseaˋ e i̱ dseaˋ góorˋ Jesús do lɨ́ɨngˊ i̱ Jó̱o̱ˊ Fidiéeˇ camɨ́ɨng'˜ do.
44009021	Jo̱ jaléng'ˋ dseaˋ i̱ núuˋ e júuˆ quiá'rˉ do, sóongˆ dsigáˋ dsíirˊ jo̱ fé'rˋ: —¿Su o̱' i̱ nabɨ i̱ dseañʉ'ˋ i̱ ngɨˊ jmáng'ˋ gaˋ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén? Jo̱ ¿su o̱' i̱ nabɨ cajo̱ i̱ cagüéngˉ fɨˊ Damasco la e nitǿørˋ e 'ñúung'˜ jaléng'ˋ dseaˋ quiá'ˉ Dseaˋ Jmáangˉ fɨˊ quiniˇ jaléng'ˋ fii˜ jmidseaˋ quiá'ˉ dseaˋ Israel fɨˊ Jerusalén?
44009022	Jo̱ dsʉ' lajeeˇ jo̱, eáangˊguɨ cuø'ˊ bíˋ 'ñia'ˊ Saulo e guiarˊ e júuˆ do. Jo̱ jalém'ˋ i̱ dseaˋ Israel i̱ seengˋ fɨˊ Damasco do caje̱rˊ jí̱i̱'˜ jaˋ ñirˊ e˜ dseáng'ˉ niñírˉ, co̱' i̱ Saulo do guiarˊ júuˆ e dseáng'ˉ jáb'ˉ e Jesús lɨ́ɨiñˊ Dseaˋ Jmáangˉ i̱ sɨjeengˇ dseaˋ Israel.
44009023	Jo̱ mɨ˜ cangɨ́ˋguɨ lajo̱, jaléng'ˋ dseaˋ Israel i̱ seengˋ fɨˊ Damasco do canaaiñˋ sɨ́ɨiñˋ røøˋ jial nijngáiñ'ˉ i̱ Saulo i̱ lɨ́ɨngˊ dseaˋ góorˋ do.
44009024	Jo̱ dsʉ' ca'ǿm'ˊ Saulo júuˆ lají̱i̱'˜ e ɨˊ dsíiˊ i̱ dseaˋ do e nijmeáng'ˋneiñ'. Jo̱ uǿøˋ jmɨ́ɨbˋ neáangˊ i̱ dseaˋ i̱ sɨteengˆ írˋ do fɨˊ ooˉ iáˋ cu̱u̱˜ e ñíiˊ eáangˊ lɨ˜ güɨ'ɨ́ɨngˊ jee˜ fɨɨˋ Damasco e quiá'ˉ sɨteeiñˆ e nijngáng'ˉneiñ'.
44009025	Dsʉ' co̱o̱ˋ uǿøˋ jaléng'ˋ i̱ dseaˋ quiá'ˉ Dseaˋ Jmáangˉ i̱ neáangˊ fɨˊ Damasco do cataiñ'ˉ Saulo fɨˊ dsíiˊ co̱o̱ˋ 'matáˆ e fe'ˋ, jo̱ cajgiáangˉneiñ' do fɨˊ dse'ˋ e iáˋ cu̱u̱˜ e si'ˊ lacúng'ˊ fɨɨˋ do, jo̱ lajo̱b caleáaiñˋ dseaˋ do.
44009026	Jo̱ mɨ˜ cangɨ́ˋ jo̱, caguiém'ˉtu̱ Saulo fɨˊ Jerusalén, jo̱ calɨ'iiñ˜ e niseáiñ'ˊ co̱lɨɨng˜ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱; dsʉ' lajɨɨmˋ i̱ dseaˋ do 'gǿm'ˋbreiñ', co̱' jaˋ já'ˉ lɨ́ɨiñˋ e nɨlɨ́ɨngˊ Saulo dseaˋ quiá'ˉ Dseaˋ Jmáangˉ.
44009027	Jo̱ dsʉ' jaangˋ dseañʉ'ˋ i̱ siiˋ Bernabé caguijéeiñˋ Saulo fɨˊ quiniˇ jaléng'ˋ dseaˋ apóoˆ i̱ neáangˊ fɨˊ Jerusalén, jo̱ cajmea'ˊreiñ' júuˆ jial cangángˉ Saulo Fíiˋnaa' Dseaˋ Jmáangˉ lajeeˇ iuuiñˉ fɨˊ e ngóorˊ fɨˊ Damasco, jo̱guɨ jalé'ˋ e caféng'ˊ Fíiˋnaa' Dseaˋ Jmáangˉ írˋ, jo̱guɨ jial teáˋ dsíirˊ guiarˊ júuˆ quiá'ˉ Jesús e fɨˊ Damasco do.
44009028	Jo̱ lajo̱b mɨ˜ caje̱ˊ Saulo fɨˊ Jerusalén, jo̱ co̱lɨɨm˜ canaaiñˋ ngɨrˊ có̱o̱'˜ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱.
44009029	Jo̱ dseáng'ˉ ngocángˋ dsíiˊbre guiarˊ jo̱guɨ sɨ́ɨiñˋ júuˆ quiá'ˉ Dseaˋ Jmáangˉ jee˜ jaléng'ˋ dseaˋ Israel i̱ fé'ˋ jmíiˊ griego. Jo̱ dsʉ' lajaléng'ˋ i̱ dseaˋ íˋ jmóorˋ úungˋ e nijngám'ˉbre Saulo.
44009030	Jo̱ mɨ˜ calɨlí'ˆ i̱ dseaˋ quiá'ˉ Dseaˋ Jmáangˉ i̱ caguiaangˉ do e ɨˊ dsíiˊ i̱ dseaˋ do lado, jo̱ba' caguíimˋbre Saulo fɨˊ fɨɨˋ Jerusalén, jo̱ cangojéengˋneiñ' do fɨˊ Cesarea; jo̱ mɨ˜ cangɨ́ˋ jo̱, caguiéng'ˊneiñ' do fɨˊ góorˋ lɨ˜ siiˋ Tarso.
44009031	Jo̱ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lacaangˋ lɨ˜ se̱'ˊ Judea có̱o̱'˜ lɨ˜ se̱'ˊ Galilea có̱o̱'˜guɨ lɨ˜ se̱'ˊ Samaria juguiʉ́ˉ júuˆ røøbˋ nɨseeiñˋ, jo̱guɨ eáangˊguɨ ngóoˊ lɨjá'ˉ lɨ́ɨiñˋ jalé'ˋ júuˆ quiá'ˉ Dseaˋ Jmáangˉ carˋ ngocángˋ dsíirˊ. Jo̱ lajalém'ˋbre jmóorˋ úungˋ e jmiféiñ'ˊ Fíiˋnaa' Dseaˋ Jmáangˉ, jo̱ lajo̱b ngóoˊ lɨfɨ́ɨngˊ dseaˋ i̱ jáng'ˋ yaang˜ fɨˊ jaguóˋ Dseaˋ Jmáangˉ laco̱o̱ˋ jmɨɨ˜ laco̱o̱ˋ jmɨɨ˜ la'eáangˊ có̱o̱'˜ Jmɨguíˋ quiá'ˉ Fidiéeˇ.
44009032	Jo̱ lajeeˇ jo̱ ngɨˊ i̱ Tʉ́ˆ Simón do e dsi'eer˜ jaléng'ˋ dseaˋ quiá'ˉ Dseaˋ Jmáangˉ, jo̱ lajeeˇ jo̱ cangórˉ fɨˊ co̱o̱ˋ fɨɨˋ lɨ˜ siiˋ Lida e cango'eerˇ jaléng'ˋ dseaˋ íbˋ cajo̱ i̱ neáangˊ fɨˊ jo̱.
44009033	Jo̱ mɨ˜ caguiérˉ fɨˊ jo̱, cadséiñ'ˋ jaangˋ dseañʉ'ˋ i̱ caang˜ tɨɨˉ i̱ siiˋ Eneas, jo̱ nɨngóoˊ mɨˊ jñiáˉ ji̱i̱ˋ e niráaiñ'ˋ do co̱o̱ˋ lɨ˜ ráaiñˋ.
44009034	Jo̱ lalab casɨ́'ˉ Tʉ́ˆ Simón i̱ dseañʉ'ˋ íˋ jo̱ cajíñ'ˉ: —Eneas, Dseaˋ Jmáangˉ nijmi'leáaiñˉ 'nʉˋ jmɨɨ˜ ná. Ráan'ˉ, jo̱ sée'˜ lɨ˜ ráan'ˋ. Jo̱ dsifɨˊ lajo̱b caró̱o̱ˉ Eneas e lɨ˜ ráaiñ'ˋ do.
44009035	Jo̱ lajalém'ˋ dseaˋ seengˋ fɨˊ Lida có̱o̱'˜guɨ fɨˊ Sarón cangárˉ e caró̱o̱bˉ i̱ Eneas do, jo̱ba' cajám'ˋ yaaiñ˜ fɨˊ jaguóˋ Dseaˋ Jmáangˉ ie˜ jo̱.
44009036	Jo̱ ie˜ jo̱ niseengˋ jaangˋ dseamɨ́ˋ i̱ lɨ́ɨngˊ dseaˋ quiá'ˉ Dseaˋ Jmáangˉ fɨˊ co̱o̱ˋ fɨɨˋ lɨ˜ siiˋ Jope. Jo̱ i̱ dseamɨ́ˋ do nisiirˋ Tabita, e guǿng'ˋ Dorcas có̱o̱'˜ jmíiˊ griego. Jo̱ i̱ dseamɨ́ˋ íˋ contøømˉ jmóorˋ jalé'ˋ e guiʉ́ˉ jo̱guɨ jmɨcó̱o̱'r˜ jaléng'ˋ dseaˋ i̱ jaˋ seaˋ e 'néˉ.
44009037	Jo̱ ie˜ jo̱ nicalɨdséeb'˜ i̱ Dorcas do, jo̱ cajúmˉbre. Jo̱ jaléng'ˋ dseaˋ i̱ seengˋ có̱o̱'r˜ do ie˜ jo̱ caláng'ˊneiñ', jo̱ caquiáangˋneiñ' fɨˊ dsíiˊ sɨnʉ́ʉˆ 'nʉ́ʉˊ yʉ́'ˆ.
44009038	Jo̱ e fɨɨˋ Jope do quiá̱b'ˉ néeˊ laco̱'guɨ néeˊ e fɨɨˋ Lida e fɨˊ lɨ˜ táangˋ i̱ Tʉ́ˆ Simón do. Jo̱ co̱' calɨñibˊ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Jope e fɨˊ Lidab táangˋ Tʉ́ˆ Simón, jo̱ba' dsifɨbˊ casíiñˋ gángˉ dseañʉ'ˋ fɨˊ do; jo̱ mɨ˜ caguilíiñˉ fɨˊ jo̱ caguisíi'ˇreiñ' do lala: —Tʉ́ˆ Simón, máˉaa' fɨˊ Jope lajmɨnáˉ.
44009039	Jo̱ cangóbˉ Tʉ́ˆ Simón có̱o̱'˜ i̱ dseaˋ do fɨˊ Jope. Jo̱ mɨ˜ caguiérˉ fɨˊ jo̱, jo̱ caguijéengˋneiñ' do fɨˊ lɨ˜ ráangˋ i̱ dseamɨ́ˋ 'lɨɨ˜ do. Jo̱ jaléng'ˋ dseamɨ́ˋ 'nɨ́ɨˉ i̱ niteáang'˜ lɨ˜ ráangˋ i̱ 'lɨɨ˜ do dsíng'ˉ quɨ'rˊ carɨ̱́ɨ̱rˋ lacúng'ˊ lajíingˋ lɨ˜ sing'ˊ Tʉ́ˆ Simón mɨ˜ caguiéˉ dseaˋ do fɨˊ do; jo̱ ca'e'ˊreiñ' jalé'ˋ mɨ'ñúung'˜ có̱o̱'˜guɨ jalé'ˋ 'mɨ'ˊ e jié'ˋ e nica'miˊ i̱ Dorcas do jo̱guɨ e nɨcangɨ́ɨiñˋ cuøˊ dseaˋ do lamɨ˜ seeiñˋ.
44009040	Jo̱ ngɨ́ˋ jo̱, caquiʉ'ˊ Tʉ́ˆ Simón ta˜ e ca'uøømˋ jaléng'ˋ i̱ dseaˋ i̱ teáang'˜ e sɨnʉ́ʉˆ do fɨˊ caluuˇ. Jo̱ lɨ́ˉ jo̱, casí'rˋ uǿˉ jnir˜ jo̱ canaaiñˋ féiñ'ˊ Fidiéeˇ, jo̱ lɨ́ˉ jo̱, mɨfɨ́ɨngˋ cajǿøiñˉ i̱ 'lɨɨ˜ do jo̱ cajíñ'ˉ casɨ́'ˉreiñ': —¡Tabita, ráan'ˉ! Jo̱ dsifɨˊ ladob caneáaˊ i̱ dseamɨ́ˋ do jminirˇ, jo̱ mɨ˜ cangáiñˉ Tʉ́ˆ Simón, caró̱o̱ˉbre jo̱ caguárˋ.
44009041	Jo̱ Tʉ́ˆ Simón catɨ́ɨiñˉ guooˋ i̱ dseamɨ́ˋ do jo̱ casíng'ˋneiñ'. Jo̱ lɨ́ˉ jo̱, catǿ'ˉtu̱r jaléng'ˋ dseaˋ quiá'ˉ Dseaˋ Jmáangˉ i̱ ca'uǿøiñˋ e fɨˊ sɨnʉ́ʉˆ do có̱o̱'˜guɨ jaléng'ˋ dseamɨ́ˋ 'nɨ́ɨˉ i̱ teáang'˜ do, jo̱ ca'eiñ'ˊ jaléng'ˋ i̱ dseaˋ do i̱ dseamɨ́ˋ do e nɨcají̱'ˊbiñ' do.
44009042	Jo̱ jalém'ˋ dseaˋ seengˋ fɨˊ Jope calɨñirˊ jalé'ˋ e calɨ́ˉ do ie˜ jo̱, jo̱ fɨ́ɨmˊ dseaˋ cajáng'ˋ yaaiñ˜ fɨˊ jaguóˋ Dseaˋ Jmáangˉ ie˜ jo̱.
44009043	Jo̱ mɨ˜ cangɨ́ˋ jo̱, huǿømˉbɨ caje̱ˊ Tʉ́ˆ Simón e fɨˊ fɨɨˋ jo̱ fɨˊ quiá'ˉ jaangˋ dseañʉ'ˋ i̱ siiˋ Simón i̱ nijmóoˋ ta˜ jmɨ'ua˜ loo˜ jó'ˋ.
44010001	Jo̱ ie˜ jo̱ niseengˋ jaangˋ dseañʉ'ˋ i̱ siiˋ Cornelio fɨˊ co̱o̱ˋ fɨˊ lɨ˜ siiˋ Cesarea i̱ nilɨ́ɨngˊ fii˜ quiá'ˉ co̱o̱ˋ 'lé'ˋ e siiˋ italiano.
44010002	Jo̱ i̱ Cornelio do co̱lɨɨng˜ có̱o̱'˜ jaléng'ˋ dseaˋ sɨnʉ́ʉˆ quiá'rˉ, røøbˋ eáamˊ jmiféiñ'ˊ Fidiéeˇ jo̱guɨ eáamˊ nʉ́ʉ'r˜ jalé'ˋ júuˆ quiá'ˉ dseaˋ do, jo̱guɨ jmɨcó̱o̱'˜bɨr có̱o̱'˜ cuuˉ jaléng'ˋ dseaˋ Israel i̱ jaˋ seaˋ e 'néˉ, jo̱guɨ contøømˉ féiñ'ˊ Fidiéeˇ cajo̱.
44010003	Jo̱ co̱o̱ˋ jmɨɨ˜ ngóoˊjiʉ la i̱i̱ˉ 'nɨˊ e ca'lóoˉ i̱ Cornelio do lɨɨng˜ eeˋ cangárˉ lafa' mɨ˜ quɨrˊ, jo̱ dseáng'ˉ røøbˋ cangáiñˉ jaangˋ ángel i̱ lɨ́ɨngˊ guotɨɨˉ Fidiéeˇ i̱ ca'íˉ fɨˊ lɨ˜ guiiñ˜ jo̱ cajíng'ˉ dseaˋ do lala: —¡Cornelio!
44010004	Jo̱ dob caje̱ˊ i̱ Cornelio do jǿøiñˉ i̱ ángel do, jo̱ eáamˊ 'gó'rˋ cajmɨngɨ́'rˉ dseaˋ do lala: —¿E˜ 'néˉ jmee˜e, Fíiˋi? Jo̱ cañíiˋ i̱ ángel do quiá'ˉ Cornelio jo̱ cajíñ'ˉ: —Nɨnúubˉ Fidiéeˇ jalé'ˋ júuˆ quíi'ˉ mɨ˜ fǿn'ˋre, jo̱guɨ níˋbre jalé'ˋ e guiʉ́ˉ e jmoo'ˋ e jmɨcó̱o̱'ˇ jaléng'ˋ dseaˋ i̱ 'néˉ lɨcó̱o̱'˜.
44010005	Jo̱ lana nisɨ́ɨn'ˆ dseaˋ quíi'ˉ fɨˊ Jope jo̱ nidsite'rˊ Simón i̱ siiˋ Tʉ́ˆ cajo̱ e nijaiñ'ˊ fɨˊ la.
44010006	Jo̱ lana dob guiiñ˜ fɨˊ quiá'ˉ jaangˋguɨ i̱ siiˋ Simón cajo̱, jaangˋ dseañʉ'ˋ i̱ guiing˜ fɨˊ 'nɨ'ˋ jmɨñí'ˆ i̱ jmóoˋ ta˜ jmɨ'ua˜ loo˜ jó'ˋ.
44010007	Jo̱ mɨ˜ cangoyúung'˜ e cangáng'ˉ i̱ ángel i̱ café'ˋ quiá'rˉ do, dsifɨˊ lanab catǿ'ˉ i̱ Cornelio do gángˉ dseaˋ 'léeng'˜ quiá'rˉ có̱o̱'˜guɨ jaangˋ 'léeˉ i̱ nicuíiñˋ guiʉ́ˉ jo̱guɨ i̱ eáamˊ jmɨ'góˋ Fidiéeˇ cajo̱.
44010008	Jo̱ mɨ˜ calɨ́ˉ jma'ˊreiñ' do júuˆ jalé'ˋ e cangárˉ do có̱o̱'˜guɨ e cajíng'ˉ i̱ ángel do, jo̱ casíimˋbreiñ' do fɨˊ fɨɨˋ Jope.
44010009	Jo̱ mɨ˜ cajneáˉ e jmɨɨ˜ jo̱, lajeeˇ gui'nang'ˇ teáaiñ'˜ do fɨˊ jo̱ nɨjaquiéemˊ niguilíiñˉ fɨˊ Jope, jo̱ nɨngóoˊ guieñí'ˉ ie˜ jo̱, jo̱ lajeeˇ jo̱b cajgóoˉ i̱ Tʉ́ˆ Simón do fɨˊ yʉ́'ˆ 'nʉ́ʉˊ e lɨ˜ guiiñ'˜ do fɨˊ Jope e cangoféeiñ'ˇ Fidiéeˇ.
44010010	Jo̱ sóongˉ nɨjmɨ'aaiñˉ lajeeˇ jo̱, jo̱ nɨ'iiñ˜ dǿ'rˉ i˜bre. Jo̱ lajeeˇ guiiñ'˜ dob, lajeeˇ e néeˋ guiʉ́ˉ e nidǿ'rˉ, canaangˋ nírˋ jalé'ˋ e cacuøˊ Fidiéeˇ e sɨ'íiñˆ e ninírˋ lafa' mɨ˜ quɨˊ dseaˋ.
44010011	Jo̱ cangárˉ e canaˊ fɨˊ yʉ́'ˆ jmɨgüíˋ, jo̱ jnéengˉ cajgóˉ co̱o̱ˋ e lɨ́ɨˊ laco̱' co̱o̱ˋ 'mɨ'ˊ e fe'ˋ, jo̱ jnéengˉ 'ñʉ́ʉ'˜ lajɨˋ quiʉ̱́ˋ quiúung'˜.
44010012	Jo̱ e dsíiˊ 'mɨ'ˊ do jnéengˉ teáang'˜ langɨ́ɨngˉ íing'˜ jó'ˋ nuuˋ i̱ dsi˜ tú̱ˉ guooˋ jo̱guɨ tú̱ˉ tɨɨˉ, jo̱ quiéengˋguɨ cajo̱ jaléng'ˋ mɨ'ˋ có̱o̱'˜ jaléng'ˋ quɨ'ˊ jo̱guɨ langɨ́ɨngˉ íing'˜ ta̱ˊ.
44010013	Jo̱ canúurˉ e cajíng'ˉ jaangˋ i̱ guicafé'ˋ jo̱ guicajíñ'ˉ do: —Ráan'ˉ, Tʉ́ˆ Simón, jngang'ˊ i̱ jó'ˋ na jo̱ quié'ˋ.
44010014	Jo̱ Tʉ́ˆ Simón cañíirˋ jo̱ cajíñ'ˉ: —U̱˜, Fíiˋi, jí̱i̱'˜ có̱o̱'˜ née'˜ jaˋ mɨˊ cacún'ˉn jaléng'ˋ i̱ jó'ˋ na, co̱' lajo̱ ta˜ huɨ̱́'ˋ fɨˊ ni˜ júuˆ quiʉ'ˊ ta˜ quíˆnaa', jnea'ˆ dseaˋ lɨ́ɨˊnaa' dseaˋ Israel.
44010015	Jo̱ba' guicajíng'ˉtu̱ i̱ guicafé'ˋ do: —Jalé'ˋ e jíng'ˉ Fidiéeˇ e cuǿømˋ líˋ cø'ˆ, jaˋ e ta˜ e fo'ˆ 'nʉˋ e jaˋ cuǿøngˋ.
44010016	Jo̱ mɨ˜ catɨ́ˋ 'nɨˊ née'˜ e guicafé'ˋ i̱ dseaˋ do e júuˆ jo̱, cangób'ˉtu̱ e 'mɨ'ˊ do fɨˊ yʉ́'ˆ jmɨgüíˋ.
44010017	Jo̱ caje̱ˊ Tʉ́ˆ Simón ɨˊ dsíirˊ e˜ guǿng'ˋ jalé'ˋ e cangárˉ do. Jo̱ lajeeˇ jo̱ caguilíimˉ i̱ dseaˋ quiá'ˉ Cornelio do fɨˊ quiá'ˉ i̱ Simón do e nɨngɨ́ˋ cangɨrˊ jmɨngɨ́ɨrˋ. Jo̱ mɨ˜ caguilíiñˉ fɨˊ lɨ˜ guiing˜ i̱ Tʉ́ˆ Simón do,
44010018	jo̱ cajmɨngɨ́ɨrˋ có̱o̱'˜ júuˆ teáˋ su dob lɨ˜ guiing˜ jaangˋ dseañʉ'ˋ i̱ siiˋ Simón i̱ siiˋbɨ Tʉ́ˆ cajo̱.
44010019	Jo̱ lajeeˇ jo̱, dobɨ sing'ˊ Tʉ́ˆ Simón e ɨˊ dsíirˊ quiá'ˉ jalé'ˋ e cangárˉ do mɨ˜ tɨˊ lɨ˜ café'ˋ Jmɨguíˋ quiá'ˉ Fidiéeˇ jo̱ casɨ́'ˉ írˋ lala: —Janú'ˋ, Tʉ́ˆ Simón, nab teáangˉ gaangˋ dseañʉ'ˋ i̱ 'náng'ˊ 'nʉˋ.
44010020	Ráan'ˉ jo̱ guó'ˆ có̱o̱'r˜, jo̱ jaˋ eeˋ ɨˊ o'ˊ jí̱i̱'˜ co̱o̱ˋ, co̱' jneab˜ dseaˋ casɨ́ɨnˉn i̱ dseaˋ na fɨˊ la.
44010021	Jo̱ cajgámˉ i̱ Tʉ́ˆ Simón do lɨ˜ dsíiñˆ, jo̱ cango'íiñ'˜ i̱ dseaˋ quiá'ˉ Cornelio do jo̱ cajíñ'ˉ casɨ́'ˉreiñ': —Jneab˜ i̱ ngɨˋna' 'náng'ˋna'. ¿E˜ júuˆ quié̱ˆna'?
44010022	Jo̱ cañíiˋ i̱ dseañʉ'ˋ gaangˋ do jo̱ cajíñ'ˉ: —Jáaˊnaa' ta˜ quiá'ˉ jaangˋ fii˜ 'léeˉ quíˉnaa' i̱ siiˋ Cornelio, jaangˋ dseañʉ'ˋ i̱ guiúngˉ eáangˊ jo̱guɨ contøømˉ jmiféiñ'ˊ Fidiéeˇ. Jo̱ jaléng'ˋ dseaˋ góo'ˋ dseaˋ Israel eáamˊ jmɨ'górˋ dseaˋ do jo̱guɨ 'neáaiñˋ cajo̱. Jo̱ jaangˋ ángel quiá'ˉ Fidiéeˇ casɨ́'ˉ írˋ e nitǿ'rˋ 'nʉˋ fɨˊ quiá'rˉ jo̱ ninúrˉ lají̱i̱'˜ júuˆ quíi'ˉ e 'néˉ nifɨ́'ˆre.
44010023	Jo̱ catǿb'ˉ Tʉ́ˆ Simón i̱ dseañʉ'ˋ gaangˋ do fɨˊ sɨnʉ́ʉˆ lɨ˜ guiiñ˜, jo̱ dob caje̱rˊ co̱lɨɨng˜ e uǿøˋ jo̱. Jo̱ mɨ˜ cajneáˉ lajo̱, cangóbˉ Tʉ́ˆ Simón có̱o̱'˜ i̱ dseaˋ do fɨˊ Cesarea, jo̱guɨ cangolíimˉbɨ có̱o̱'r˜ co̱o̱ˋ tú̱ˉ mɨ́ɨng'˜ dseaˋ quiá'ˉ Dseaˋ Jmáangˉ i̱ neáangˊ fɨˊ Jope.
44010024	Jo̱ mɨ˜ cajneáˉ co̱o̱ˋguɨ jmɨɨ˜ lajo̱, jo̱guɨba' caguilíiñˉ cartɨˊ Cesarea fɨˊ lɨ˜ nɨguiing˜ i̱ Cornelio do sɨjeengˇ írˋ co̱lɨɨng˜ có̱o̱'˜ jaléng'ˋ dseaˋ sɨnʉ́ʉˆ quiá'rˉ có̱o̱'˜guɨ jaléng'ˋ dseaˋ i̱ cuíiñˋ eáangˊ i̱ catǿ'rˉ fɨˊ quiá'rˉ e laco̱' ni'íñ'ˋ i̱ Tʉ́ˆ Simón do.
44010025	Jo̱ mɨ˜ caguiéˉ i̱ Tʉ́ˆ Simón do fɨˊ jo̱, dob nɨsing'ˊ i̱ Cornelio do o'nʉ́ˆ e nɨgüɨjeengˇneiñ'. Jo̱ mɨ˜ cangángˉ rúiñ'ˋ, dsifɨˊ ladob casí'ˋ Cornelio uǿˉ jnir˜ fɨˊ quiniˇ i̱ Tʉ́ˆ Simón do e laco̱' nijmiféng'ˊneiñ'.
44010026	Dsʉ' Tʉ́ˆ Simón dsifɨˊ ladob caseang'ˊneiñ' jo̱ casɨ́'ˉreiñ': —Ráan'ˉ, Cornelio, co̱' jnea˜ lɨ́ɨnˊn jaangˋ dseaˋ jmɨgüíˋ laco̱' 'nʉˋ.
44010027	Jo̱ lajeeˇ gui'ná'ˆ sɨ́ɨiñˋ ladob, ca'íˉ Tʉ́ˆ Simón fɨˊ dsíiˊ sɨnʉ́ʉˆ, jo̱ fɨ́ɨmˊ dseaˋ nɨsɨseáng'ˊ fɨˊ jo̱ mɨ˜ cangotáaiñ'˜.
44010028	Jo̱ lalab casɨ́'ˉ Tʉ́ˆ Simón i̱ dseaˋ do: —Nɨñíbˆ 'nʉ́'ˋ e jnea'ˆ, dseaˋ lɨ́ɨˊnaa' dseaˋ Israel, jaˋ cuǿøngˋ e dsitóo'˜naa' dsíiˊ sɨnʉ́ʉˆ quiá'ˉ dseaˋ la 'nʉ́'ˋ i̱ jaˋ lɨ́ɨngˊ dseaˋ Israel, o̱'guɨ cuǿøngˋ sɨɨng˜naa' có̱o̱'˜ dseaˋ la 'nʉ́'ˋ cajo̱. Dsʉ' lana Fidiéeˇ nɨca'e'rˊ jnea˜ e joˋ cuǿøngˋ e nifá'ˆa e dseaˋ la 'nʉ́'ˋ i̱ jaˋ lɨ́ɨngˊ dseaˋ Israel fa' e uǿngˉna'.
44010029	Jo̱ba' mɨ˜ caguilíingˉ dseaˋ quíi'ˉ e tǿ'rˋ jnea˜, dsifɨbˊ cagáˉa có̱o̱'r˜, jo̱ jí̱i̱'˜ co̱o̱ˋ jaˋ eeˋ dseeˉ casée'˜e. Jo̱ba' iin˜n dseáangˊ dsiiˉ e˜ ta˜ cate'ˊna' jnea˜.
44010030	Jo̱ba' cañíiˋ Cornelio quiá'ˉ Tʉ́ˆ Simón jo̱ cajíñ'ˉ: —Nɨngóoˊ quiʉ̱́ˋ jmɨɨ˜ lana, jo̱ e í'ˋ laco̱' ngóoˊ lana, lab guiin˜n fɨˊ sɨnʉ́ʉˆ la e jmifén'ˊn Fidiéeˇ la i̱i̱ˉ 'nɨˊ e ca'lóoˉ. Jo̱ lajeeˇ jo̱, co̱o̱ˋ cajnémˉ jaangˋ dseañʉ'ˋ i̱ qui'ˊ co̱o̱ˋ 'mɨ'ˊ e jɨ'ˋ eáangˊ,
44010031	jo̱ cajíñ'ˉ casɨ́'rˉ jnea˜: “Cornelio, nɨcanúubˉ Fidiéeˇ jalé'ˋ júuˆ quíi'ˉ, jo̱guɨ nɨcalɨñiˊbre jalé'ˋ e guiʉ́ˉ e nɨcajmee'ˉ có̱o̱'˜ jaléng'ˋ dseaˋ i̱ jaˋ seaˋ jalé'ˋ e 'néˉ.
44010032	Quiʉ́ʉ'˜ ta˜ dseaˋ quíi'ˉ jo̱ güɨguilíiñˉ fɨˊ Jope, jo̱ güɨguite'rˊ jaangˋ dseañʉ'ˋ i̱ siiˋ Simón, siiˋbɨr Tʉ́ˆ cajo̱, i̱ táangˋ fɨˊ quiá'ˉ jaangˋguɨ dseañʉ'ˋ i̱ siiˋ Simón i̱ guiing˜ 'nɨ'ˋ jmɨñí'ˆ i̱ jmóoˋ ta˜ jmɨ'ua˜ loo˜ jó'ˋ.”
44010033	Jo̱ba' dsifɨˊ lajo̱b casɨ́ɨnˉn dseaˋ quiéˉe e caguitéerˋ 'nʉˋ, jo̱ eáamˊ guiʉ́ˉ la nɨcajmee'ˉ e nicañíˉba'. Jo̱guɨ lana lab nɨse̱e̱ˉnaa' lajɨɨˉnaa' fɨˊ quiniˇ Fidiéeˇ, jo̱ eáamˊ ii˜naa' nʉ́ˆnaa' jalé'ˋ júuˆ e ca'íing'˜ 'nʉˋ quiá'ˉ Dseaˋ Jmáangˉ e catɨ́ɨˉnaa' e ninʉ́ˆnaa'.
44010034	Jo̱ mɨ˜ cató'ˊ fé'ˋ i̱ Cornelio do, jo̱ canaangˋ Tʉ́ˆ Simón fé'rˋ júuˆ quiá'rˉ jee˜ jaléng'ˋ i̱ dseaˋ i̱ sɨseáng'ˊ fɨˊ quiá'ˉ i̱ Cornelio do jo̱ cajíñ'ˉ: —Náˉguɨba' nɨngán'ˋn røøˋ e doñiˊ i̱i̱bˋ dseaˋ íng'ˋ Fidiéeˇ jaˋ e lɨ́ɨˊ i̱i̱ˋ dseaˋ,
44010035	co̱' ím'ˋ Fidiéeˇ dseaˋ i̱ jmɨ'góˋ írˋ jo̱guɨ i̱ jmóoˋ e guiʉ́ˉ có̱o̱'r˜ doñiˊ jié'ˋ fɨˊ lɨ˜ seeiñˋ.
44010036	Jo̱ Fidiéeˇ cangɨ́ɨiñˋ júuˆ quiá'rˉ la'eáangˊ có̱o̱'˜ jaléng'ˋ jnea'ˆ, dseaˋ lɨ́ɨˊnaa' dseaˋ Israel, quiá'ˉ jial nilɨseengˋ dseaˋ juguiʉ́ˉ júuˆ røøˋ la'eáangˊ có̱o̱'˜ Dseaˋ Jmáangˉ, co̱' íbˋ Fii˜ jaléng'ˋ dseaˋ jmɨgüíˋ.
44010037	Jo̱ guiʉ́bˉ ñíˆ 'nʉ́'ˋ jalé'ˋ e calɨ́ˉ ie˜ jaˋ mɨˊ ngóoˊ eáangˊ fɨˊ guóo'˜ uǿˉ quíˉnaa', jnea'ˆ dseaˋ lɨ́ɨˊnaa' dseaˋ Israel, jo̱ canaangˋ jalé'ˋ e jo̱ catɨˊ Galilea mɨ˜ cangɨ́ˋ e caguiaˊ Juan júuˆ quiá'rˉ e 'néˉ nisángˋ dseaˋ jmɨɨˋ e laco̱' cuøˊ li˜ e quɨ́'ˉ jíng'ˋ yaaiñ˜ fɨˊ quiniˇ Fidiéeˇ.
44010038	Jo̱ nɨñíbˆ 'nʉ́'ˋ cajo̱ jial cacuø'ˊ Fidiéeˇ Jmɨguíˋ quiá'rˉ Jesús i̱ cacuángˉ fɨˊ Nazaret, jo̱ có̱o̱'˜ e bíˋ jo̱ cajméeˋ Jesús jmang'ˉ e guiʉ́ˉ, jo̱guɨ cajmi'leáaiñˉ jaléng'ˋ i̱ íng'ˋ iihuɨ́ɨˊ uíi'˜ e fii˜ i̱ 'lɨng'ˆ quiʉ'ˊ ta˜ quiá'rˉ; jo̱ jalé'ˋ e jo̱ calɨ́'rˉ cajméerˋ, co̱' seemˋ Fidiéeˇ contøøngˉ có̱o̱'˜ írˋ.
44010039	Jo̱ caneb˜ jnea'ˆ jalé'ˋ e guiʉ́ˉ e cajméeˋ Jesús ie˜ jo̱ fɨˊ Jerusalén, lɨ́'ˆ latøøngˉ lɨ˜ se̱'ˊ Judea. Jo̱ mɨ˜ lɨ˜ cøøngˋ lajo̱, cateáangˋ dseaˋ írˋ fɨˊ dse'ˋ crúuˆ jo̱ fɨˊ jo̱b cajúiñˉ.
44010040	Dsʉ' Fidiéeˇ cajméerˋ e cají̱b'ˊtu̱ dseaˋ do mɨ˜ cadsíngˉ 'nɨˊ jmɨɨ˜ lajo̱, jo̱guɨ cajméerˋ e cajnéngˉ dseaˋ do jee˜ jnea'ˆ.
44010041	Dsʉ' jaˋ cajmijnéengˋ 'ñia'rˊ jee˜ lɨ́'ˆ doñiˊ i̱i̱ˋ dseaˋ, co̱' lají̱i̱'˜ jee˜ jneab'ˆ cajmijnéengˋ 'ñia'rˊ, dseaˋ i̱ nɨcaguíng'ˋ Fidiéeˇ lají̱i̱'˜ lamɨ˜ jéengˊguɨ quiá'ˉ e nijmóˆnaa' júuˆ røøˋ jalé'ˋ e calɨ́ˉ có̱o̱'˜ Jesús. Jo̱ jneab'ˆ dseaˋ ca'né'ˆ caquiee˜naa' có̱o̱'r˜ mɨ˜ cangɨ́ˋ e cají̱'ˊtu̱r calé'ˋ catú̱ˉ.
44010042	Jo̱guɨ Jesús casíiñˋ jnea'ˆ e niguiáˆnaa' júuˆ quiá'rˉ jee˜ jaléng'ˋ dseaˋ, jo̱guɨ e nijmóˆnaa' júuˆ røøˋ e Fidiéebˇ dseaˋ casíiñˋ dseaˋ do e niquidsirˊ í'ˋ jee˜ jaléng'ˋ dseaˋ jmɨgüíˋ i̱ jí̱'ˋguɨ có̱o̱'˜guɨ jaléng'ˋ i̱ nɨ'lɨɨng˜ mɨ˜ catɨ́ˋ í'ˋ lajo̱.
44010043	Jo̱ jaléng'ˋ dseaˋ i̱ nɨcafé'ˋ cuaiñ˜ quiá'ˉ Fidiéeˇ lají̱i̱'˜ malɨ'ˋ eáamˊ café'rˋ cuaiñ˜ quiá'ˉ Jesús, jo̱guɨ cajím'ˉbɨr cajo̱ e doñiˊ i̱i̱ˋ dseaˋ i̱ jáng'ˋ yaang˜ fɨˊ jaguóˋ Jesús ni'íimˉ dseeˉ quiá'rˉ la'eáangˊ có̱o̱'˜ dseaˋ do.
44010044	Jo̱ laco̱' gui'nang'ˇ sim'ˊbɨ Tʉ́ˆ Simón e fé'rˋ jalé'ˋ júuˆ quiá'ˉ Dseaˋ Jmáangˉ fɨˊ jee˜ i̱ dseaˋ i̱ sɨseáng'ˊ do, mɨ˜ tɨˊ lɨ˜ cangɨ́ɨngˋ jaléng'ˋ i̱ dseaˋ do Jmɨguíˋ quiá'ˉ Fidiéeˇ.
44010045	Jo̱ jaléng'ˋ i̱ dseaˋ Israel i̱ nɨlɨ́ɨngˊ dseaˋ quiá'ˉ Dseaˋ Jmáangˉ i̱ caguilíingˉ có̱o̱'˜ Tʉ́ˆ Simón fɨˊ quiá'ˉ i̱ Cornelio do, eáamˊ cangogáˋ dsíirˊ mɨ˜ calɨlí'rˆ e cangɨ́ɨmˋ jaléng'ˋ dseaˋ i̱ jaˋ lɨ́ɨngˊ dseaˋ Israel Jmɨguíˋ quiá'ˉ Fidiéeˇ cajo̱,
44010046	co̱' núurˋ sɨ́ɨngˋ i̱ dseaˋ do có̱o̱'˜ jmíiˊ e jié'ˋguɨ laco̱' jmíiˊ quiá'rˉ jo̱guɨ jmiféiñ'ˊ Fidiéeˇ cajo̱.
44010047	Jo̱ba' cajíng'ˉ i̱ Tʉ́ˆ Simón do casɨ́'rˉ i̱ dseaˋ do ladsifɨˊ lado: —Jí̱i̱'˜ jaangˋ jaˋ i̱i̱ˋ cuǿøngˋ jníngˉ e nisángˋ i̱ dseaˋ la jmɨɨˋ e laco̱' cuøˊ li˜ e nɨlɨ́ɨiñˊ dseaˋ quiá'ˉ Dseaˋ Jmáangˉ, co̱' nɨca'ím'ˋbre Jmɨguíˋ quiá'ˉ Fidiéeˇ laco̱'guɨ nɨca'íing'˜ jnea'ˆ cajo̱.
44010048	Jo̱ caquiʉ'ˊ Tʉ́ˆ Simón ta˜ e cajgáamˉ i̱ dseaˋ do jmɨɨˋ e laco̱' cuøˊ li˜ e nɨlɨ́ɨiñˊ dseaˋ quiá'ˉ Dseaˋ Jmáangˉ. Jo̱ mɨ˜ cangɨ́ˋ jo̱, jaléng'ˋ i̱ dseaˋ do camɨ'rˊ Tʉ́ˆ Simón e fa' nijé̱ˉbɨ dseaˋ do co̱o̱ˋ tú̱ˉ jmɨɨ˜ có̱o̱'r˜ fɨˊ jo̱.
44011001	Jo̱ mɨ˜ cangɨ́ˋ jo̱, jaléng'ˋ dseaˋ apóoˆ có̱o̱'˜guɨ jaléng'ˋ dseaˋ quiá'ˉ Fidiéeˇ caguiaangˉguɨ i̱ neáangˊ lacaangˋ lɨ˜ se̱'ˊ Judea, calɨñirˊ júuˆ e jaléng'ˋ dseaˋ i̱ jaˋ lɨ́ɨngˊ dseaˋ Israel nɨca'ím'ˋbre cajo̱ júuˆ quiá'ˉ Dseaˋ Jmáangˉ.
44011002	Jo̱ mɨ˜ caguiéng'ˉtu̱ i̱ Tʉ́ˆ Simón do fɨˊ Jerusalén, i̱ lɨɨng˜ dseaˋ Israel i̱ lɨ́ɨngˊ dseaˋ quiá'ˉ Dseaˋ Jmáangˉ canaaiñˋ cuø'ˊreiñ' dseeˉ
44011003	jo̱ sɨ́'ˋreiñ': —¿Jialɨ'ˊ caguiée'ˉ lacaangˋ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ Israel jo̱ caguiquié'ˋ có̱o̱'r˜?
44011004	Jo̱ canaangˋ Tʉ́ˆ Simón jma'ˊreiñ' júuˆ latɨˊ uiing˜ quiá'ˉ jalé'ˋ e calɨ́ˉ do jo̱ cajíñ'ˉ:
44011005	—Lajeeˇ táanˋn fɨˊ Jope, jo̱ lajeeˇ guiáang'˜ e fǿn'ˋn Fidiéeˇ, camóˉo lɨɨng˜ eeˋ camóˉo lafa' mɨ˜ quɨˊ dseaˋ;jo̱ camóˉo cajgóˉ fɨˊ yʉ́'ˆ jmɨgüíˋ co̱o̱ˋ 'mɨ'ˊ e fe'ˋ eáangˊ, jo̱ 'ñʉ́ʉ'˜ lajɨˋ quiʉ̱́ˋ quiúung'˜, jo̱ catɨsɨ́ɨ'ˇ fɨˊ lɨ˜ sín'ˋn.
44011006	Jo̱ mɨ˜ cajǿøˉø røøˋ dsíiˊ e 'mɨ'ˊ do, jo̱ camóˉo e teáang'˜ langɨ́ɨngˉ íing'˜ jó'ˋ nuuˋ i̱ dsi˜ tú̱ˉ guooˋ jo̱guɨ tú̱ˉ tɨɨˉ có̱o̱'˜guɨ jaléng'ˋ mɨ'ˋ jo̱guɨ jaléng'ˋ quɨ'ˊ có̱o̱'˜ langɨ́ɨngˉ íing'˜ ta̱ˊ.
44011007	Jo̱ canúˉu e lɨɨng˜ i̱i̱ˋ guicafé'ˋ jo̱ guicajíñ'ˉ: “Ráan'ˉ na, Tʉ́ˆ Simón, jngan'ˊ i̱ jó'ˋ na jo̱ cun'ˆre'.”
44011008	Jo̱ cafá'ˉa: “U̱˜, Fíiˋi, jí̱i̱'˜ có̱o̱'˜ née'˜ jaˋ mɨˊ cacún'ˉn jaléng'ˋ i̱ jó'ˋ na, co̱' lajo̱ ta˜ huɨ̱́'ˋ fɨˊ ni˜ júuˆ quiʉ'ˊ ta˜ quíˆnaa', jnea'ˆ dseaˋ lɨ́ɨˊnaa' dseaˋ Israel.”
44011009	Jo̱ba' canúˉtú̱u̱ e luu˜ e guicafé'ˋ fɨˊ guiá'ˆ güíˋ do jo̱ casɨ́'ˉ jnea˜ lala: “Jalé'ˋ e jíng'ˉ Fidiéeˇ e cuǿøngˋ líˋ cø'ˆ, jaˋ ta˜ e fo'ˆ 'nʉˋ e jaˋ cuǿøngˋ jme'ˆ lajo̱.”
44011010	Jo̱ 'nɨˊ née'˜ catɨ́ˋ e jgóoˋ e 'mɨ'ˊ do; jo̱ mɨ˜ cangoyúung'˜, jo̱ cajgóobˉtu̱ fɨˊ yʉ́'ˆ jmɨgüíˋ.
44011011	Jo̱ lajeeˇ guiáang'˜ e móoˋo jalé'ˋ e jo̱, caguilíingˉ gaangˋ dseañʉ'ˋ i̱ 'náng'ˊ jnea˜ i̱ jalíingˉ tɨˊ Cesarea caguilíiñˉ fɨˊ lɨ˜ guiin˜n do.
44011012	Jo̱ caquiʉ'ˊ Jmɨguíˋ quiá'ˉ Fidiéeˇ ta˜ jnea˜ e cangóˉo có̱o̱'˜ i̱ dseaˋ do e jaˋ casée'˜e jí̱i̱'˜ co̱o̱ˋ ta˜ uíi'˜ e jaˋ lɨ́ɨngˊ dseaˋ do dseaˋ Israel. Jo̱ có̱o̱'˜baa jñúungˉguɨ i̱ dseaˋ quiá'ˉ Dseaˋ Jmáangˉ la cangóˉo. Jo̱ mɨ˜ caguiéˉe fɨˊ Cesarea, lajalé'ˋbaa' cangotóo'˜naa' fɨˊ quiá'ˉ jaangˋ dseañʉ'ˋ i̱ siiˋ Cornelio.
44011013	Jo̱ fɨˊ jo̱ cajmea'rˊ jnea'ˆ júuˆ jial cangáiñˉ jaangˋ ángel i̱ lɨ́ɨngˊ guotɨɨˉ Fidiéeˇ fɨˊ quiá'rˉ; jo̱ cajíng'ˉ i̱ ángel do casɨ́'ˉreiñ' do lala: “Síingˋ dseaˋ quíi'ˉ fɨˊ Jope, jo̱ güɨguite'rˊ jaangˋ dseañʉ'ˋ i̱ siiˋ Simón, i̱ siiˋbɨ Tʉ́ˆ cajo̱.
44011014	Jo̱ íˋbing' nijíng'ˉ jial cuǿøngˋ nileángˋna' jee˜ dseeˉ quíiˉna' co̱lɨɨng˜ có̱o̱'˜ jaléng'ˋ i̱ seengˋ quíiˉna'.”
44011015	Jo̱ mɨ˜ canaangˋ e fǿn'ˋnre, jo̱b mɨ˜ cangɨ́ɨiñˋ Jmɨguíˋ quiá'ˉ Fidiéeˇ lajaléiñ'ˋ do lɨ́'ˆ laco̱'guɨ cangɨ́ɨngˋ jnea'ˆ, dseaˋ lɨ́ɨˊnaa' dseaˋ Israel, latɨˊ mɨ˜ uiing˜.
44011016	Jo̱ jo̱guɨb cadseng'ˉ dsiiˉ lají̱i̱'˜ e cajíng'ˉ Fíiˋnaa' Dseaˋ Jmáangˉ lamɨ˜ cateáaiñˋ có̱o̱'˜ jnea'ˆ fɨˊ jmɨgüíˋ la mɨ˜ cajíñ'ˉ lala: “E já'ˉba' e Juan caseáaiñˋ dseaˋ jmɨɨˋ, dsʉ' 'nʉ́'ˋ nisángˋna' jmɨɨ˜ có̱o̱'˜ Jmɨguíˋ quiá'ˉ Fidiéeˇ.”
44011017	Jo̱ song Fidiéeˇ cacuø'rˊ i̱ dseaˋ i̱ jaˋ lɨ́ɨngˊ dseaˋ Israel Jmɨguíˋ quiá'rˉ laco̱'guɨ cacuø'rˊ jnea'ˆ, dseaˋ lɨ́ɨˊnaa' lajo̱ mɨ˜ ca'íing'˜naa' júuˆ quiá'ˉ Fíiˋnaa' Dseaˋ Jmáangˉ, jo̱ba' ¿i̱˜ jnea˜ e nijnɨɨn˜n lají̱i̱'˜ ta˜ quiá'ˉ Fidiéeˇ?
44011018	Jo̱ mɨ˜ canúuˉ jaléng'ˋ i̱ dseaˋ Israel i̱ lɨ́ɨngˊ dseaˋ quiá'ˉ Dseaˋ Jmáangˉ jalé'ˋ júuˆ quiá'ˉ Tʉ́ˆ Simón, dsifɨˊ lajo̱b joˋ e cañíirˋ jí̱i̱'˜ co̱o̱ˋ quiáiñ'ˉ do, jo̱ canaaiñˋ jmiféiñ'ˊ Fidiéeˇ jo̱ fé'rˋ: —E jáb'ˉ e nɨcacuø'ˊ Fidiéeˇ jaléng'ˋ dseaˋ i̱ jaˋ lɨ́ɨngˊ dseaˋ Israel e niquɨ́'ˉ nijíng'ˋ yaaiñ˜ fɨˊ quinirˇ laco̱' cacuø'rˊ jnea'ˆ, jo̱ lajo̱ba' ni'uíiñˉ dseaˋ i̱ catɨ́ɨngˉ seengˋ cøøngˋ có̱o̱'˜ Fidiéeˇ lata˜.
44011019	Jo̱ ie˜ do, mɨ˜ cangɨ́ˋ e cajnga'ˊ dseaˋ quiá'ˉ i̱ Tée˜ do, mɨ˜ canaangˋ jmáng'ˋ dseaˋ gaˋ jaléng'ˋ dseaˋ quiá'ˉ Dseaˋ Jmáangˉ, jo̱ba' i̱ lɨɨng˜ i̱ dseaˋ íˋ cangolíiñˆ cartɨˊ lɨ˜ se̱'ˊ Fenicia jo̱guɨ lɨ˜ se̱'ˊ Chipre có̱o̱'˜ Antioquía lɨ˜ se̱'ˊ Siria. Jo̱ mɨ˜ caguilíiñˉ fɨˊ jo̱, canaaiñˋ e'rˊ jaléng'ˋ dseaˋ Israel júuˆ quiá'ˉ Fíiˋnaa' Jesús, dsʉ' jí̱i̱'˜ dseaˋ íˋbing' ca'e'rˊ jo̱ jaˋ ca'e'rˊ dseaˋ jiéng'ˋguɨ.
44011020	Jo̱ nañiˊ fa' e lajo̱b cajmérˉ, dsʉ' co̱o̱ˋ tú̱ˉ mɨ́ɨng'˜ dseaˋ i̱ niseengˋ fɨˊ lɨ˜ se̱'ˊ Chipre có̱o̱'˜guɨ fɨˊ Cirene i̱ nɨca'íng'ˋ Dseaˋ Jmáangˉ ie˜ do caguilíiñˉ fɨˊ Antioquía, jo̱ caguiaˊbre júuˆ quiá'ˉ Fíiˋnaa' Jesús jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel.
44011021	Jo̱ eáamˊ cajmɨcó̱o̱'˜ Jmɨguíˋ quiá'ˉ Fidiéeˇ quiá'ˉ i̱ dseaˋ do, jo̱ba' fɨ́ɨmˊ dseaˋ i̱ jaˋ lɨ́ɨngˊ dseaˋ Israel caquɨ́'ˉ cajíng'ˋ yaaiñ˜ fɨˊ quiniˇ Fidiéeˇ ie˜ jo̱; jo̱guɨ catʉ́ˋbre jalé'ˋ e lamɨ˜ tɨ́ɨiñˋ jmóorˋ jéengˊguɨ jo̱guɨ ca'uíiñˉ dseaˋ quiá'ˉ Dseaˋ Jmáangˉ.
44011022	Jo̱ mɨ˜ calɨñiˊ i̱ dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén do jalé'ˋ e calɨ́ˉ fɨˊ Antioquía, jo̱ba' casíiñˋ i̱ Bernabé do fɨˊ jo̱.
44011023	Jo̱ mɨ˜ caguiéˉ íˋ fɨˊ jo̱, cangárˉ e dseáng'ˉ já'ˉba' e nɨca'uíingˉ dseaˋ quiá'ˉ Dseaˋ Jmáangˉ jaléng'ˋ i̱ dseaˋ i̱ jaˋ lɨ́ɨngˊ dseaˋ Israel i̱ seengˋ fɨˊ jo̱. Jo̱ eáamˊ calɨ'iáangˋ dsíiˊ i̱ Bernabé do ie˜ jo̱, jo̱guɨ casɨ́'rˉ jaléng'ˋ i̱ dseaˋ do e jaˋ nitiúuiñ'ˉ do Dseaˋ Jmáangˉ, jo̱guɨ e nijmiti˜bɨr e ngocángˋ dsíirˊ jalé'ˋ júuˆ quiá'ˉ dseaˋ do cajo̱.
44011024	Jo̱ i̱ Bernabé do lɨ́ɨiñˊ jaangˋ dseañʉ'ˋ i̱ guiúngˉ eáangˊ, jo̱ contøømˉ jéeˊ Jmɨguíˋ quiá'ˉ Fidiéeˇ quiá'rˉ có̱o̱'˜ jalé'ˋ e jmóorˋ do, jo̱guɨ jáb'ˉ lɨ́ɨiñˋ júuˆ quiá'ˉ Dseaˋ Jmáangˉ carˋ ngocángˋ dsíirˊ; jo̱ lajo̱b fɨ́ɨmˊ dseaˋ ca'uíiñˉ dseaˋ quiá'ˉ Dseaˋ Jmáangˉ ie˜ jo̱.
44011025	Jo̱ mɨ˜ cangɨ́ˋ jo̱, jo̱ cangóˉ Bernabé fɨˊ Tarso e cango'néeiñ'˜ Saulo. Jo̱ mɨ˜ cadséiñ'ˋ dseaˋ do, cajéemˋbreiñ' do fɨˊ Antioquía. Jo̱ fɨˊ jo̱b caje̱rˊ lajɨˋ huáaiñ'ˉ do lajeeˇ co̱o̱ˋ ji̱i̱ˋ tøøngˉ e e'rˊ fɨ́ɨngˊ dseaˋ júuˆ quiá'ˉ Dseaˋ Jmáangˉ. Jo̱ e fɨˊ Antioquía dob lɨ˜ la'uii˜ calɨsíˋ dseaˋ quiá'ˉ Dseaˋ Jmáangˉ jaléng'ˋ i̱ dseaˋ i̱ cajáng'ˋ yaang˜ fɨˊ jaguóˋ Jesús.
44011027	Jo̱ ie˜ jo̱, co̱o̱ˋ tú̱ˉ mɨ́ɨng'˜ dseaˋ i̱ jmóoˋ ta˜ e fé'rˋ cuaiñ˜ quiá'ˉ Fidiéeˇ ca'uøøiñˋ fɨˊ Jerusalén jo̱ cangolíiñˆ fɨˊ Antioquía.
44011028	Jo̱ mɨ˜ caguilíiñˉ fɨˊ jo̱, jaaiñ'ˋ do i̱ siiˋ Agabo casíng'ˋ 'ñia'rˊ fɨˊ quiniˇguɨ, jo̱ cajíñ'ˉ la'eáangˊ có̱o̱'˜ Jmɨguíˋ quiá'ˉ Fidiéeˇ e tɨˊ nijáaˊ ji̱i̱ˋ ooˉ fɨˊ jo̱. Jo̱ jalé'ˋ e jo̱ cangojéeˊ lajeeˇ ji̱i̱ˋ quiá'ˉ jaangˋ dseata˜ dseaˋ féng'ˊ i̱ calɨsíˋ Claudio.
44011029	Jo̱ba' jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Antioquía ca'ɨ́ˋ dsíirˊ e nisíñˉ jalé'ˋ e nijmɨcó̱o̱'r˜ i̱ dseaˋ quiá'ˉ Dseaˋ Jmáangˉ i̱ neáangˊ fɨˊ lɨ˜ se̱'ˊ Judea, lɨ́'ˆ jié'ˋ jí̱i̱'˜ lɨ˜ quɨ́ɨ'r˜ jmɨɨ˜,
44011030	jo̱ lajo̱b cajméerˋ. Jo̱ la'eáangˊ Bernabé jo̱guɨ Saulo cangolíˋ jalé'ˋ e do quiá'ˉ jaléng'ˋ dseaˋ cǿøng'˜ i̱ neáangˊ fɨˊ lɨ˜ se̱'ˊ Judea.
44012001	Jo̱ lajeeˇ jo̱, lajeeˇ jmóoˋ dseaˋ Israel jmɨɨ˜ quiá'rˉ e gø'rˊ iñí'ˆ e jaˋ quie̱'ˆ quiéengˋ, jo̱ ie˜ jo̱ canaangˋ Herodes Agripa, jaangˋ dseata˜ dseaˋ féng'ˊ i̱ quiʉ'ˊ ta˜ fɨˊ Jerusalén, jo̱ canaaiñˋ jmáiñ'ˋ gaˋ i̱ lɨɨng˜ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱. Jo̱ lajeeˇ jo̱, caquiʉ'rˊ ta˜ e cajnga'ˊ dseaˋ quiá'ˉ i̱ Jacóoˆ có̱o̱'˜ ñisʉ̱'ˋ, jaangˋ dseaˋ i̱ óoˋ ta˜ quiá'ˉ Fidiéeˇ; jo̱ i̱ dseaˋ íˋ lɨ́ɨiñˊ jaangˋ dseaˋ ngáang'˜ có̱o̱'˜ i̱ Juan do. Jo̱ mɨ˜ calɨlí'ˆ i̱ dseata˜ Herodes do e catɨ́bˋ dsíiˊ jaléng'ˋ dseaˋ Israel e cajnga'ˊ dseaˋ quiá'ˉ i̱ Jacóoˆ do, jo̱ba' caquiʉ'rˊ ta˜ e catám'ˆ i̱ Tʉ́ˆ Simón do cajo̱.
44012004	Jo̱ mɨ˜ catáiñ'ˆ dseaˋ do jo̱ caquiʉ'rˊ ta˜ e dsíiˊ 'nʉñíbˆ ca'íñ'ˉ do ladsifɨˊ lado. Jo̱guɨ mɨfɨ́ɨngˋ caquiʉ'rˊ ta˜ guijñúungˉ 'léeˉ quiá'rˉ i̱ nidsijméeˉ íˆ i̱ Tʉ́ˆ Simón do, jo̱guɨ e nijmérˉ dsiguiéengˊ tá'ˉ la quiúungˉ dseaˋ e laco̱' jaˋ sɨtúungˋ; jo̱ ɨˊ dsíirˊ e mɨ˜ ningɨ́ˋ e jmɨɨ˜ doba' nisíñ'ˋ dseaˋ do fɨˊ quiniˇ jaléng'ˋ dseaˋ fɨɨˋ.
44012005	Jo̱ e eáamˊba' jéeˊ 'léeˉ quiá'ˉ i̱ Tʉ́ˆ Simón do lɨ˜ iuuiñˉ e laco̱' jaˋ dseáang'˜ niliúngˉ 'ñia'rˊ. Jo̱ lajeeˇ jo̱, lajalém'ˋ dseaˋ quiá'ˉ Dseaˋ Jmáangˉ féiñ'ˊ Fidiéeˇ uii˜ quiá'ˉ dseaˋ do e ngocángˋ dsíirˊ.
44012006	Jo̱ mɨ˜ nijneáˋ e uǿøˋ jo̱ba', sɨ'íˆ e nidsijéengˋ i̱ dseata˜ Herodes do Tʉ́ˆ Simón fɨˊ quiniˇ jaléng'ˋ dseaˋ fɨɨˋ e niquidsirˊ í'ˋ quiáiñ'ˉ do. Dsʉ' 'ñia'ˊ e uǿøˋ jo̱, dob ráangˋ Tʉ́ˆ Simón güɨɨiñˋ fɨˊ dsíiˊ e 'nʉñíˆ do, jo̱ 'ñʉ́ʉ'˜ guóorˋ có̱o̱'˜ ñíˆ cadena, jo̱guɨ teáangˉ jmá'ˉ jángˋ 'léeˉ i̱ jmóoˋ íˆ írˋ lacataangˋ cáaiñˋ, jo̱guɨ jiéng'ˋguɨ 'léeˉ i̱ teáangˉ jmóoˋ íˆ e o'nʉ́ˆ 'nʉñíˆ do.
44012007	Jo̱ lajeeˇ jo̱, co̱o̱ˋ cajnémˉ jaangˋ ángel i̱ casíingˋ Fidiéeˇ fɨˊ lɨ˜ ráangˋ i̱ Tʉ́ˆ Simón do fɨˊ dsíiˊ 'nʉñíˆ, jo̱ jlo'ˆ cajneáˉ fɨˊ latøøngˉ e dsíiˊ jo̱. Jo̱ i̱ ángel do cangoquiéeiñˊ lɨ˜ ráangˋ Tʉ́ˆ Simón jo̱ cagüɨ'rˊ mo'uǿøˊ dseaˋ do; jo̱ dsifɨˊbɨ cajnéˉ dsíiñ'ˊ do lɨ˜ ráaiñˋ güɨɨiñˋ, jo̱ lalab casɨ́'ˉ i̱ ángel do írˋ: —Jmɨnáˉ ráan'ˉ na, Tʉ́ˆ Simón. Jo̱ dsifɨˊ lajo̱b casojiʉ́'ˋ e ñíˆ cadena e 'ñʉ́ʉ'˜ guooˋ Tʉ́ˆ Simón do.
44012008	Jo̱ cajíng'ˉ i̱ ángel do calé'ˋ catú̱ˉ casɨ́'rˉ dseaˋ do: —Quí'ˊ sɨ̱́'ˋ lajmɨnáˉ jo̱guɨ ǿø'˜ lomɨɨ'˜. Jo̱ba' lajo̱b cajméeˋ Tʉ́ˆ Simón ladsifɨˊ lado. Jo̱ cajíng'ˉguɨ i̱ ángel do casɨ́'rˉ dseaˋ do lala: —Te̱'ˋ 'mɨjñʉ́ˋ iʉ˜ lúu'ˇ jo̱ máˉaa' có̱o̱'˜ jnea˜.
44012009	Jo̱ dsifɨˊ lajo̱b cango'leáangˊ i̱ Tʉ́ˆ Simón do laco̱' cagüɨ'ɨ́ɨˊ i̱ ángel do, jo̱ jí̱i̱'˜ jaˋ ñirˊ si já'ˉ si jaˋ já'ˉ lají̱i̱'˜ e jíng'ˉ i̱ ángel do, co̱' nírˋ e do lafa' mɨ˜ quɨˊbre.
44012010	Jo̱ cangɨ́ɨmˊbre lɨ˜ teáangˆ i̱ 'léeˉ do la'uii˜, jo̱ lɨ́ˉ jo̱, cangɨ́ɨiñˊ lɨ˜ teáangˉ co̱o̱ˋ 'lé'ˋguɨ. Jo̱ mɨ˜ tɨˊ lɨ˜ nɨngóoˊ uǿiñˋ fɨˊ co̱o̱ˋ o'nʉ́ˆ lɨ˜ lɨ́ɨˊ layaang˜ ñíˆ e mɨfɨ́ɨngˋ ni'uǿiñˋ cartɨˊ caluuˇ, 'ñiab'ˊ e jnɨ́ˆ do canaˊ, jo̱ ca'uøømˋbre. Jo̱ cueebˋjiʉ capí'ˆ lɨ˜ cangolíiñˋ e ngɨrˊ co̱lɨɨng˜ lado. Jo̱ mɨ˜ cangoyúung'˜ jo̱, catʉ́ʉbˉ i̱ ángel do quiá'ˉ i̱ Tʉ́ˆ Simón do, jo̱ 'ñia'ˊbiñ' do cangáng'ˉguɨr.
44012011	Jo̱ mɨ˜ calɨlí'ˆ i̱ Tʉ́ˆ Simón do e dseáng'ˉ jáb'ˉ jalé'ˋ e cangongɨ́ɨiñˉ do jo̱ba' cajíñ'ˉ: —Nab nɨcamóˉo e dseáng'ˉ já'ˉba' nicasíingˋ Fidiéeˇ i̱ ángel do quiá'rˉ e cajaleaaiñˆ jnea˜ fɨˊ jaguóˋ i̱ dseata˜ Herodes do e laco̱' jaˋ calɨ́'rˉ cajmɨcó̱o̱'˜ rúiñ'ˋ có̱o̱'˜ dseaˋ góoˋo dseaˋ Israel fa' eeˋ cajmeáiñ'ˋ jnea˜.
44012012	Jo̱ mɨ˜ cangɨ́ˋ e calɨlí'rˆ e jo̱, condséebˊ cangáiñ'ˉ fɨˊ quiá'ˉ jaangˋ dseamɨ́ˋ i̱ siiˋ Yáˆ, niquiá'ˆ jaangˋ dseañʉ'ˋ i̱ siiˋ Juan, siiˋbɨr Marcos cajo̱. Jo̱ fɨ́ɨmˊ dseaˋ quiá'ˉ Dseaˋ Jmáangˉ sɨseáng'ˊ fɨˊ jo̱ e féiñ'ˊ Fidiéeˇ lajeeˇ jo̱.
44012013	Jo̱ mɨ˜ caguiéng'ˉ i̱ Tʉ́ˆ Simón do fɨˊ jo̱, dsifɨˊ lajo̱b cabárˋ jnɨ́ˆ o'nʉ́ˆ e tǿ'rˋ i̱ dseaˋ teáang'˜ dsíiˊ do e laco̱' nineaiñ'ˉ do 'nʉ́ʉˊ. Jo̱ba' cangóˉ jaangˋ sɨmɨ́ˆ i̱ jmóoˋ ta˜ i̱ siiˋ Rode e ngoñíirˋ i̱˜ i̱ báˋ e jnɨ́ˆ do.
44012014	Jo̱ dsifɨˊ mɨ˜ calɨcuíirˋ luu˜ i̱ Tʉ́ˆ Simón do, sóongˉ calɨ'iáangˋ dsíirˊ, jo̱ lafa' e nineárˉ e 'nʉ́ʉˊ do e ningɨ́ngˉ Tʉ́ˆ Simón, dsifɨˊ lajo̱b caquɨng'ˉtu̱r cangojmée'rˇ i̱ teáang'˜ dsíiˊ do júuˆ e Tʉ́ˆ Simómbing' sing'ˊ báˋ e jnɨ́ˆ do.
44012015	Jo̱ cajíng'ˉ i̱ dseaˋ teáang'˜ do casɨ́'rˉ i̱ sɨmɨ́ˆ do: —¡Ngaamˋ 'nʉˋ, sɨmɨ́ˆ! Dsʉ' i̱ sɨmɨ́ˆ do jíñ'ˉ e já'ˉba' e Tʉ́ˆ Simómbing' guisíng'ˆ e tǿrˋ o'nʉ́ˆ. Dsʉ' i̱ dseaˋ caguiaangˉ do cañíirˋ: —O̱' Tʉ́ˆ Simón do. Jangámˉ i̱ ángel i̱ jmóoˋ íˋ quiá'ˉbre do.
44012016	Jo̱ lajeeˇ sɨ́ɨngˋ i̱ dseaˋ do lado, dob sing'ˊ Tʉ́ˆ Simón e báˋbɨr jnɨ́ˆ fɨˊ caluuˇ. Jo̱ lɨ́'ˆ mɨ˜ caneáarˊ e jnɨ́ˆ do, jo̱guɨb calɨlí'rˆ e Tʉ́ˆ Simómbing' nising'ˊ, jo̱ sóongˆ cafǿiñ'ˊ mɨ˜ cangáiñˉ dseaˋ do.
44012017	Dsʉ' i̱ Tʉ́ˆ Simón do cajméerˋ li˜ có̱o̱'˜ guóorˋ e laco̱' joˋ ta'ˊlɨ i̱ dseaˋ do mɨ́ɨ'˜. Jo̱ mɨ˜ nɨ'iuuiñˉ dsíiˊ sɨnʉ́ʉˆ, jo̱guɨba' cajmea'rˊ i̱ dseaˋ do júuˆ la'uiing˜ lanʉ́'ˉ jial cajmɨcó̱o̱'˜ Fidiéeˇ quiá'rˉ e cagüɨ'ɨ́ɨrˊ dsíiˊ e 'nʉñíˆ do jo̱ cajíñ'ˉ casɨ́'ˉreiñ': —Jmée'˜na' júuˆ Jacóoˆ có̱o̱'˜guɨ dseaˋ quiá'ˉ Dseaˋ Jmáangˉ i̱ caguiaangˉguɨ do jalé'ˋ e guiʉ́ˉ e cajméeˋ Fidiéeˇ có̱o̱'˜ jnea˜ fɨˊ dsíiˊ 'nʉñíˆ. Jo̱ mɨ˜ calɨ́ˉ sɨ́ɨiñˋ lado, jo̱ cagüɨ'ɨ́ɨˊbre jo̱ fɨˊ lɨ˜ jiéb'ˋ cangórˉ.
44012018	Jo̱ mɨ˜ cajneáˉ co̱o̱ˋguɨ jmɨɨ˜, mɨ˜ cangáˉ jaléng'ˋ i̱ 'léeˉ do e joˋ Tʉ́ˆ Simón seengˋ fɨˊ dsíiˊ 'nʉñíˆ, sóongˉ cangogáˋ dsíirˊ lajaléiñ'ˋ do, co̱' jí̱i̱'˜ jaˋ ñirˊ e˜ calɨ́ˉ có̱o̱iñ'˜ do.
44012019	Jo̱ mɨ˜ calɨñiˊ i̱ dseata˜ Herodes do e joˋ Tʉ́ˆ Simón seengˋ fɨˊ dsíiˊ 'nʉñíˆ, jo̱ba' caquiʉ'rˊ ta˜ e calɨ'ném'ˆbiñ' do, dsʉ' joˋ lɨ˜ cadséng'ˋneiñ'; jo̱ba' catǿ'rˉ lajɨɨngˋ 'léeˉ i̱ sɨ'íˆ cajméeˋ íˆ quiá'ˉ Tʉ́ˆ Simón do, jo̱ caquiʉ'rˊ ta˜ e cajúmˉbiñ' do lajɨɨiñˋ dsifɨˊ lado uíi'˜ e caláangˉ i̱ Tʉ́ˆ Simón do. Jo̱ mɨ˜ lɨ˜ cøøngˋguɨ lajo̱, cagüɨ'ɨ́ɨbˊ dseata˜ Herodes lɨ˜ guiiñ˜ lɨ˜ se̱'ˊ Judea, jo̱ cangórˉ cangogüeárˋ fɨˊ Cesarea.
44012020	Dsʉ' ie˜ jo̱, sóongˆ nisɨguíingˆ i̱ dseata˜ Herodes do quiá'ˉ jaléng'ˋ dseaˋ i̱ niseengˋ fɨˊ Tiro có̱o̱'˜ Sidón, dsʉ' i̱ Herodes do i̱ 'néˉ nicuǿˉ fɨˊ e nilɨseaˋ jalé'ˋ e nidǿ'ˉ i̱ dseaˋ seengˋ fɨˊ Tiro có̱o̱'˜guɨ i̱ dseaˋ i̱ seengˋ fɨˊ Sidón; jo̱ba' i̱ dseaˋ seengˋ fɨˊ lajɨˋ tú̱ˉ fɨɨˋ jo̱ dseáng'ˉ 'nébˉ e nilɨseeiñˋ røøˋ có̱o̱'˜ i̱ dseata˜ do e laco̱' nilɨseaˋ jalé'ˋ e gøiñ'ˊ do. Jo̱ calɨ́'ˉbre jaangˋ dseañʉ'ˋ i̱ lɨ́ɨngˊ jaangˋ dseaˋ nʉ'luu˜ quiá'ˉ i̱ dseata˜ Herodes do i̱ siiˋ Blasto, jo̱ cacuø'ˊreiñ' do cuuˉ e laco̱' niféiñ'ˋ do uii˜ quiáiñ'ˉ. Jo̱ lajo̱guɨba' calɨ́'rˉ e sɨ́ɨiñˋ có̱o̱'˜ i̱ dseata˜ Herodes do.
44012021	Jo̱ caté̱e̱iñ'ˋ do co̱o̱ˋ jmɨɨ˜ lɨ˜ e iiñ˜ nisɨ́iñˉ có̱o̱'˜ jaléng'ˋ i̱ dseaˋ do. Jo̱ e jmɨɨ˜ jo̱, dseaˋ seengˋ fɨˊ Tiro có̱o̱'˜guɨ fɨˊ Sidón caguilíiñˉ fɨˊ lɨ˜ guiing˜ i̱ dseata˜ Herodes do. Jo̱ ie˜ jo̱ i̱ dseata˜ Herodes do caquɨ́'rˉ sɨ̱'rˆ lali˜ e jlo'ˆguɨ e seaˋ quiá'rˉ, jo̱ caguárˋ ni˜ 'masii˜ quiá'rˉ lɨ˜ guárˋ mɨ˜ quidsirˊ í'ˋ, jo̱ canaaiñˋ bírˋ güɨ́ˉ quiá'rˉ jee˜ jaléng'ˋ i̱ dseaˋ fɨɨˋ do.
44012022	Jo̱ mɨ˜ canúuˉ jaléng'ˋ i̱ dseaˋ do jalé'ˋ júuˆ quiá'ˉ i̱ dseata˜ Herodes do jo̱ canaaiñˋ fé'rˋ teáˋ lala: —¡Jaangˋ diée˜ i̱ fé'ˋ na lana, o̱' dseaˋ jmɨgüíˋ na!
44012023	Jo̱ dsifɨˊ lajo̱b jaangˋ ángel quiá'ˉ Fidiéeˇ cajméerˋ e catǿm'ˋ i̱ dseata˜ Herodes do e dsée'r˜ ladsifɨˊ lado, co̱' cacuørˊ fɨˊ e cajmiféng'ˊ dseaˋ írˋ laco̱' Fidiéeˇ 'ñia'rˊ. Jo̱ cajúmˉ i̱ dseata˜ Herodes do có̱o̱'˜ jmohuɨ́ɨˊ e cacuøˊ i̱ ángel do e cagǿ'ˋ jóo'˜ írˋ.
44012024	Dsʉ' lajeeˇ jo̱, eáangˊguɨ ngóoˊ ni'ˊ júuˆ quiá'ˉ Fidiéeˇ jo̱guɨ doñiˊ jiéb'ˋ nɨnúuˋ dseaˋ e júuˆ jo̱.
44012025	Jo̱ mɨ˜ tɨˊ lɨ˜ cató'ˊ ta˜ quiá'ˉ i̱ Bernabé có̱o̱'˜guɨ Saulo fɨˊ Jerusalén, jo̱ cangolíimˋtu̱r fɨˊ Antioquía, jo̱ téeˋbre Juan i̱ siiˋbɨ Marcos cajo̱.
44013001	Jo̱ mɨ˜ caguilíiñˋ fɨˊ Antioquía caseáiñ'ˊ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ nineáangˊ fɨˊ jo̱, jo̱ jee˜ jo̱ niquiéengˋ jaléng'ˋ dseaˋ i̱ fé'ˋ cuaiñ˜ quiá'ˉ Fidiéeˇ có̱o̱'˜guɨ jaléng'ˋ tɨfa'ˊ quiá'ˉ júuˆ quiá'ˉ dseaˋ do; jaaiñ'ˋ do nisiirˋ Simón i̱ siiˋ Simón Le'ˋ, jaangˋguɨ i̱ siiˋ Lucio i̱ calɨséngˋ fɨˊ Cirene, jaangˋguɨ i̱ siiˋ Manaén i̱ cacuángˉ co̱lɨɨng˜ có̱o̱'˜ i̱ dseata˜ Herodes do i̱ calɨ́ngˉ dseata˜ dseaˋ féng'ˊ quiá'ˉ Galilea, jo̱guɨ Bernabé có̱o̱'˜guɨ Saulo do.
44013002	Jo̱ co̱o̱ˋ jmɨɨ˜ lajeeˇ guiáang'˜ teáang'˜ i̱ dseaˋ do e jmiféiñ'ˊ Fíiˋnaa' Fidiéeˇ jo̱guɨ jmóorˋ ayuno e jaˋ gø'rˊ ir˜ lajeeˇ jo̱, casɨ́'ˉ Jmɨguíˋ quiá'ˉ Fidiéeˇ írˋ lala jo̱ cajíñ'ˉ: —Cuǿøng'˜na' jnea˜ i̱ Bernabé na có̱o̱'˜guɨ Saulo quiá'ˉ e nináiñˋ jmérˉ lají̱i̱'˜ ta˜ e nɨcatǿøˉøre na.
44013003	Jo̱ mɨ˜ cangoyúung'˜ e féiñ'ˊ Fidiéeˇ jo̱guɨ cajméerˋ ayuno, dsifɨˊ lajo̱b caquidsiˊ i̱ dseaˋ do guóorˋ fɨˊ mogui˜ Bernabé có̱o̱'˜guɨ Saulo e laco̱' cuøˊ li˜ quiá'ˉ lají̱i̱'˜ ta˜ nidsilíiñ'ˉ do. Jo̱ mɨ˜ calɨ́ˉ jo̱, ca'ɨ́'ˋbreiñ' do júuˆ, jo̱ cangolíimˆbiñ' do, jo̱ có̱o̱'˜bre i̱ Juan Marcos do i̱ jmɨcó̱o̱'˜ quiá'rˉ.
44013005	Jo̱ Jmɨguíˋ quiá'ˉ Fidiéebˇ casíiˋ quiá'ˉ i̱ Bernabé do có̱o̱'˜guɨ Saulo fɨˊ co̱o̱ˋ ooˉ jmɨɨˋ e siiˋ Seleucia e néeˊ 'nɨ'ˋ jmɨñí'ˆ. Jo̱ mɨ˜ caguilíiñˉ fɨˊ jo̱, cangotáaiñ'˜ fɨˊ co̱o̱ˋ dsíiˊ móoˊ jo̱ cangolíiñˆ fɨˊ co̱o̱ˋ ooˉ jmɨɨˋ lɨ˜ siiˋ Salamina e néeˊ fɨˊ lɨ˜ se̱'ˊ Chipre. Jo̱ mɨ˜ caguilíiñˉ fɨˊ jo̱, jo̱ cajgámˉbre e móoˊ do, jo̱ dsifɨˊ lajo̱b cangolíiñˆ fɨˊ lɨ˜ té̱e̱ˆ guá'ˉ quiá'ˉ dseaˋ góorˋ dseaˋ Israel jo̱ canaaiñˋ guiarˊ júuˆ quiá'ˉ Fidiéeˇ fɨˊ jo̱.
44013006	Jo̱ mɨ˜ cangɨ́ˋ jo̱, cangɨ́ɨiñˊ la'úmˉ e ni˜ uǿˆ e néeˊ ni˜ jmɨñí'ˆ do cartɨˊ caguilíiñˉ fɨˊ ooˉ jmɨɨˋ e siiˋ Pafos. Jo̱ fɨˊ jo̱b cajíñ'ˊ jaangˋ dseaˋ Israel i̱ siiˋ Barjesús, jo̱ có̱o̱'˜ jmíiˊ griego siirˋ Elimas. Jo̱ i̱ dseañʉ'ˋ do nilɨ́ɨiñˊ jaangˋ dseaˋ láangˋ i̱ ngɨˊ ta˜ jmɨgǿøngˋ jaléng'ˋ dseaˋ, co̱' jíñ'ˉ e lɨ́ɨiñˊ jaangˋ i̱ fé'ˋ cuaiñ˜ quiá'ˉ Fidiéeˇ, dsʉ' o̱' já'ˉ e lajo̱.
44013007	Jo̱ i̱ dseaˋ láangˋ do nilɨ́ɨiñˊ jaangˋ i̱ jmóoˋ lají̱i̱'˜ e iing˜ dseata˜ dseaˋ féng'ˊ i̱ siiˋ Sergio Paulo, jaangˋ dseañʉ'ˋ i̱ tɨɨngˋ eáangˊ. Jo̱ mɨ˜ calɨñiˊ i̱ dseata˜ dseaˋ féng'ˊ do e fɨˊ góoˋbre nɨtáangˋ Bernabé có̱o̱'˜guɨ Saulo, jo̱ba' catǿ'ˉreiñ' co̱' iiñ˜ ninúrˉ júuˆ quiá'ˉ Fidiéeˇ e guiaiñ'ˊ do.
44013008	Dsʉ' i̱ dseaˋ láangˋ do cajníimˊbre quiá'ˉ i̱ dseata˜ dseaˋ féng'ˊ do e laco̱' jaˋ já'ˉ nilíiñ'ˋ do júuˆ quiá'ˉ Fidiéeˇ e guiaˊ i̱ Saulo do.
44013009	Jo̱ eáamˊ jéengˋ Jmɨguíˋ quiá'ˉ Fidiéeˇ i̱ Saulo do i̱ siiˋbɨ Paaˉ cajo̱, jo̱ba' cajǿøiñˉ i̱ Elimas do la'úungˋ
44013010	jo̱ casɨ́'rˉ dseaˋ do: —'Nʉˋ lɨn'ˊ jaangˋ adseeˋ féng'ˊ jo̱guɨ jó̱o̱ˊ fii˜ i̱ 'lɨng'ˆ; co̱' jnɨ'ˋ fɨˊ quiá'ˉ jaléng'ˋ dseaˋ i̱ iing˜ jméˉ e guiʉ́ˉ. ¿Jialɨ'ˊ jnɨn'ˋ fɨˊ quiá'ˉ jaléng'ˋ dseaˋ i̱ iing˜ nisíng'ˋ yaang˜ fɨˊ guiʉ́ˉ có̱o̱'˜ Dseaˋ Jmáangˉ?
44013011	Lana Fíiˋnaa' Fidiéeˇ nicuǿ'rˉ 'nʉˋ co̱o̱ˋ iihuɨ́ɨˊ, jo̱ nijá̱'ˆ e joˋ líˋ jǿø'ˆ jí̱i̱'˜ capí'ˆ cartɨˊ mɨ˜ niquiʉ́'ˉ Fidiéeˇ ta˜ e nilɨjné'ˋtu̱' calé'ˋ catú̱ˉ. Jo̱ dsifɨˊ lajo̱b calɨnʉ́ˋ jminiˇ i̱ Elimas do, jo̱ canaaiñˋ jmóorˋ quijí̱ˉ i̱˜ dseaˋ i̱ nisó̱'ˋ 'ma'uˇ quiá'rˉ co̱' joˋ líˋ jǿørˉ jí̱i̱'˜ capí'ˆ.
44013012	Jo̱ mɨ˜ cangáˉ i̱ dseata˜ dseaˋ féng'ˊ do e calɨ́ˉ lado, dsifɨˊ lajo̱b já'ˉ calɨ́iñˉ júuˆ quiá'ˉ Dseaˋ Jmáangˉ co̱' eáamˊ dsigáˋ dsíirˊ jalé'ˋ júuˆ quiá'ˉ dseaˋ do e eˊ i̱ dseaˋ apóoˆ do.
44013013	Jo̱ mɨ˜ calɨ́ˉ ta˜ quiá'ˉ i̱ Paaˉ do có̱o̱'˜guɨ Bernabé có̱o̱'˜guɨ Juan Marcos e fɨˊ Pafos do, jo̱ba' ca'uøømˋbre fɨˊ jo̱ e teáaiñ'˜ fɨˊ dsíiˊ móoˊ, jo̱ cangolíiñˆ fɨˊ Perge e néeˊ fɨˊ lɨ́'ˆ lɨˊ 'ngóo'˜ jmɨñí'ˆ lɨ˜ se̱'ˊ Panfilia. Dsʉ' i̱ Juan Marcos do joˋ cangóˉguɨr có̱o̱iñ'˜ do, jo̱ caquɨm'ˉtu̱r fɨˊ Jerusalén.
44013014	Jo̱ mɨ˜ cangɨ́ˋ jo̱, ca'uøømˋ i̱ Paaˉ do có̱o̱'˜guɨ Bernabé fɨˊ Perge, jo̱ cangolíiñˆ fɨˊ co̱o̱ˋguɨ fɨɨˋ lɨ˜ siiˋ Antioquía e néeˊ lɨ˜ se̱'ˊ Pisidia. Jo̱ mɨ˜ caguilíiñˉ fɨˊ jo̱, co̱o̱ˋ jmɨɨ˜ lajeeˇ e tɨ́ɨngˋ dseaˋ góorˋ dseaˋ Israel e jmi'íñ'ˊ, cangotáaiñ'˜ fɨˊ guá'ˉ quiá'ˉ dseaˋ do, jo̱ fɨˊ jo̱b caguárˋ jee˜ jaléng'ˋ dseaˋ i̱ teáang'˜ do ie˜ jo̱.
44013015	Jo̱ mɨ˜ cangoyúung'˜ e ca'ɨ́ˋ i̱ dseaˋ do e júuˆ quiʉ'ˊ ta˜ quiá'ˉ Fidiéeˇ có̱o̱'˜guɨ e júuˆ quiá'ˉ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ do malɨɨ˜guɨ eáangˊ, jo̱ mɨ˜ cangɨ́ˋ jo̱, i̱ dseaˋ i̱ néeˊ ni˜ e guá'ˉ do casɨ́'rˉ i̱ dseaˋ gángˉ do jo̱ cajíñ'ˉ: —Rú'ˋuu', song seaˋ júuˆ e iing˜na' føng'ˆna' jaléng'ˋ dseaˋ góoˋna' la e laco̱' nijmɨcó̱o̱'˜ quiá'rˉ, cuǿømˋ føng'ˆna'r lana.
44013016	Jo̱ dsifɨˊ lajo̱b caró̱o̱ˉ i̱ Paaˉ do lɨ˜ guiiñ˜, jo̱ cajméerˋ li˜ có̱o̱'˜ guóorˋ e laco̱' ninúˉ i̱ dseaˋ do júuˆ quiá'rˉ, jo̱ lalab cajíñ'ˉ casɨ́'rˉ i̱ dseaˋ do: —Nʉ́ʉˉna' júuˆ quiéˉe jaléng'ˋ 'nʉ́'ˋ, dseaˋ góoˋoo' dseaˋ Israel, jo̱guɨ jaléng'ˋ 'nʉ́'ˋ dseaˋ jaˋ lɨ́ɨngˊna' dseaˋ Israel i̱ jmɨ'gooˋna' Fidiéeˇ quíˉ jnea'ˆ:
44013017	Lají̱i̱'˜ malɨ'ˋ eáangˊ Fidiéeˇ caguíñ'ˋ 'lɨɨ˜ dseaˋ cǿøng'˜ quíˉii', jo̱ lajeeˇ e neáaiñˊ fɨˊ Egipto, cajméeˋ Fidiéeˇ e eáamˊ cangofɨ́ɨiñ'ˊ, doñiˊ fa' lɨ́ɨiñˊ dseaˋ seengˋ fɨˊ fɨɨˋ lɨ˜ o̱' góorˋ. Jo̱ mɨ˜ cangɨ́ˋ jo̱, ca'uǿømˋbre i̱ dseaˋ do fɨˊ Egipto la'eáangˊ có̱o̱'˜ e 'gøiñ'ˊ do.
44013018	Jo̱ lajeeˇ tu̱lóˉ ji̱i̱ˋ e cangɨiñ'ˊ do fɨˊ ni˜ guóo'˜ uǿˉ quiʉ̱́ˋ, cajméebˋ Fidiéeˇ féng'ˊ dsíirˊ uii˜ quiáiñ'ˉ do.
44013019	Jo̱ mɨ˜ caguilíingˋ i̱ dseaˋ cǿøng'˜ quíˉii' dseaˋ Israel do fɨˊ lɨ˜ se̱'ˊ Canaán, ca'íimˉ Fidiéeˇ jaléng'ˋ dseaˋ i̱ neáangˊ fɨˊ jo̱; guiéˉ fɨɨˋ ca'íiñˉ ie˜ jo̱ e laco̱' calɨseáˋ uǿˉ e cacuø'rˊ 'lɨɨ˜ dseaˋ cǿøng'˜ quíˉii' e fɨˊ lɨ˜ se̱'ˊ Canaán do.
44013020	Jo̱ mɨ˜ cangɨ́ˋ cuatrocientos cincuenta ji̱i̱ˋ e caguáˋ dseaˋ cǿøng'˜ quíˉii' dseaˋ Israel fɨˊ Egipto, jo̱guɨb cacuǿøngˋ Fidiéeˇ lajɨɨngˋ dseaˋ íˋ dseaˋ i̱ cacá̱ˉ nifɨˊ quiá'ˉ dseaˋ góorˋ i̱ lɨ́ɨngˊ dseaˋ cǿøng'˜ quíˉii' do. Jo̱ dseaˋ góoˋoo' i̱ siiˋ Samuel i̱ fé'ˋ cuaiñ˜ quiá'ˉ Fidiéeˇ, íˋbing' cacá̱ˉ nifɨˊ quiá'ˉ dseaˋ áangˊ quíˉii' do cartɨˊ lɨ˜ cadséngˉ.
44013021	Jo̱ mɨ˜ cangɨ́ˋ jo̱guɨba' dseaˋ góoˋoo' camɨiñ'ˊ Fidiéeˇ jaangˋ dseata˜ dseaˋ féng'ˊ i̱ niquiʉ́'ˉ ta˜ quiá'rˉ jee˜ la'ó'ˋ dseaˋ góoˋoo' do. Jo̱ba' Fidiéeˇ cacuǿøiñˋ jaangˋ dseata˜ dseaˋ féng'ˊ i̱ calɨsíˋ Saúl, jó̱o̱ˊ jaangˋ dseañʉ'ˋ i̱ calɨsíˋ Cis, sɨju̱ˇ Míing˜, jaangˋ lajeeˇ guitúungˋ 'lé'ˋ dseaˋ áangˊ quíˉii' do; jo̱ i̱ Saúl dob caquiʉ'ˊ ta˜ quiá'ˉ dseaˋ áangˊ quíˉii' lajeeˇ tu̱lóˉ ji̱i̱ˋ.
44013022	Jo̱ mɨ˜ cangɨ́ˋ jo̱, caguíimˋ Fidiéeˇ i̱ dseata˜ Saúl do e lɨiñ'ˊ ta˜, jo̱ caguiéeiñˋ jaangˋ dseañʉ'ˋ i̱ siiˋ Daví'ˆ i̱ nilíingˉ dseata˜ dseaˋ féng'ˊ quiá'ˉ dseaˋ Israel, jó̱o̱ˊ jaangˋ dseañʉ'ˋ i̱ siiˋ Isaí. Jo̱ lalab cajíng'ˉ Fidiéeˇ e éeiñˋ i̱ dseata˜ Daví'ˆ do ie˜ jo̱: “Eáamˊ iáangˋ dsiiˉ có̱o̱'˜ Daví'ˆ i̱ lɨ́ɨngˊ jó̱o̱ˊ Isaí, co̱' nijmiti˜bre lají̱i̱'˜ e iin˜n.”
44013023	Jo̱ jaangˋ lajeeˇ dseaˋ sɨju̱ˇ i̱ dseata˜ Daví'ˆ do, íbˋ dseaˋ góoˋoo' Jesús i̱ cajíng'ˉ Fidiéeˇ lají̱i̱'˜ lamalɨ'ˋguɨ do i̱ nisíñˉ fɨˊ jmɨgüíˋ la e nileáiñˉ jneaa˜aa' jee˜ dseeˉ quíˉii', dseaˋ lɨ́ɨˊɨɨ' dseaˋ Israel, lɨ́'ˆ laco̱'guɨ jí̱i̱'˜ júuˆ e nɨcacuørˊ jéengˊguɨ.
44013024	Dsʉ' nʉ́'ˉguɨ e cagüéngˉ Jesús fɨˊ jmɨgüíˋ la, cangɨˊ jaangˋ dseaˋ góoˋoo' i̱ siiˋ Juan e ni'rˊ júuˆ jee˜ jnea'ˆ dseaˋ Israel quiá'ˉ jial 'néˉ niquɨ́'ˉ jíng'ˋ yaang˜ dseaˋ fɨˊ quiniˇ Fidiéeˇ jo̱ lajo̱guɨba' cuǿøngˋ nisáiñˋ jmɨɨˋ.
44013025	Jo̱ mɨ˜ nɨjaquiéemˊba' e nité'ˊ ta˜ quiá'ˉ i̱ Juan i̱ seáangˋ dseaˋ jmɨɨˋ do, cajíñ'ˉ casɨ́'rˉ jaléng'ˋ dseaˋ lala: “Jaˋ ɨ́ˆ óoˊna' e jnea˜ i̱ dseaˋ i̱ sɨjeengˇna' do i̱ jíng'ˉ Fidiéeˇ i̱ nisíñˉ fɨˊ jmɨgüíˋ la, co̱' nabɨ nijáaˊ dseaˋ íˋ cøøngˋguɨjiʉ na, jo̱ fɨˊ quiniˇ íˋ jaˋ quíingˊ jnea˜ co̱' sɨ́ɨ'˜ɨ capí'ˆ ñiˊ 'ñʉ́ʉˊ lomɨɨrˉ.”
44013026	’Dseaˋ rú'ˋuu', jaléng'ˋ jnea'ˆ dseaˋ Israel dseaˋ sɨju̱ˇ 'lɨɨ˜ yʉ́ʉ'˜ quíˆii' Abraham lɨ́ɨˊnaa', jo̱guɨ jaléng'ˋ 'nʉ́'ˋ, dseaˋ jaˋ lɨ́ɨngˊna' dseaˋ Israel i̱ jmɨ'góˋ Fidiéeˇ, catɨ́ɨmˉbaa' lajalé'ˋnaa' e juguiʉ́ˉ e guiaaˉ la quiá'ˉ jial nileángˋnaa' jee˜ dseeˉ quíˉnaa'.
44013027	Dsʉco̱' jaléng'ˋ jnea'ˆ dseaˋ Israel i̱ seengˋ fɨˊ Jerusalén có̱o̱'˜ lajaléng'ˋ dseaˋ quie̱ˊ nifɨˊ quíˉii' jaˋ calɨlí'rˆ i̱˜ dseáng'ˉ Jesús i̱ cajíng'ˉ Fidiéeˇ i̱ nisíñˉ fɨˊ jmɨgüíˋ la e laco̱' nileáiñˉ jneaa˜aa' jee˜ dseeˉ quíˉii', o̱'guɨ cangáiñ'ˋ jalé'ˋ júuˆ quiá'ˉ Fidiéeˇ e cajme'ˊ i̱ dseaˋ i̱ fé'ˋ cuaiñ˜ quiá'ˉ dseaˋ do e ɨˊ dseaˋ fɨˊ laco̱o̱ˋ fɨˊ dsíiˊ guá'ˉ quíˉii' mɨ˜ jmɨɨ˜ e jmi'íng'ˊnaa'. Dsʉ' mɨ˜ cateáaiñˋ i̱ Jesús do fɨˊ dse'ˋ crúuˆ, e jí̱i̱'˜ yaaiñ˜ jaˋ calɨlí'rˆ e jo̱guɨb calɨti˜ jalé'ˋ e cajme'ˊ i̱ dseaˋ i̱ café'ˋ cuaiñ˜ quiá'ˉ Fidiéeˇ fɨˊ ni˜ jiˋ quiá'rˉ malɨɨ˜guɨ eáangˊ.
44013028	Jo̱ nañiˊ fa' jí̱i̱'˜ co̱o̱ˋ dseeˉ jaˋ cadsé'ˋ dseaˋ góoˋoo' dseaˋ Israel quiá'ˉ dseaˋ góoˋnaa' Jesús e quiá'ˉ nijngáiñ'ˉ dseaˋ do, dsʉ' cangomɨ́ɨ'˜bre fɨˊ dseata˜ Pilato e quiá'ˉ niquiʉ́'ˉ dseaˋ do ta˜ e nijngáiñ'ˉ Jesús.
44013029	Jo̱ mɨ˜ cangoyúum'˜ e calɨti˜ jalé'ˋ e fé'ˋ fɨˊ ni˜ jiˋ quiá'ˉ Fidiéeˇ uii˜ quiá'ˉ Dseaˋ Jmáangˉ latɨˊ jí̱i̱'˜ malɨ'ˋ, jo̱ cajgiáamˉbre dseaˋ do fɨˊ dse'ˋ crúuˆ lɨ˜ cajúiñ'ˉ, jo̱ cango'áaiñˇ fɨˊ dsíiˊ co̱o̱ˋ tooˋ jiáaˊ laco̱' lɨtɨ́ɨngˋ dseaˋ góoˋoo'.
44013030	Jo̱ dsʉ' Fidiéeˇ cajméerˋ e cají̱b'ˊtu̱ dseaˋ do mɨ˜ cadsíˉ 'nɨˊ jmɨɨ˜ lajo̱.
44013031	Jo̱ lajeeˇ jmiguiʉˊ jmɨɨ˜ cajmijnéengˋ 'ñia'rˊ jee˜ jaléng'ˋ dseaˋ i̱ cangɨˊ có̱o̱'r˜, tɨˊ lɨ˜ se̱'ˊ Galilea jo̱ cartɨˊ Jerusalén. Jo̱ jaléng'ˋ dseaˋ íbˋ i̱ nɨnaangˋ guiaˊ júuˆ quiá'ˉ Fíiˋnaa' Jesús jee˜ jaléng'ˋ dseaˋ jmɨgüíˋ lana co̱lɨɨng˜ có̱o̱'˜ jnea˜.
44013032	’Jo̱ jnea'ˆ cuǿøˉnaa' 'nʉ́'ˋ lana e juguiʉ́ˉ e cacuø'ˊ Fidiéeˇ dseaˋ cǿøng'˜ quíˉii' lají̱i̱'˜ malɨ'ˋ, co̱' nɨcajmiti˜bre e júuˆ jo̱ quíˉnaa', dseaˋ lɨ́ɨˊnaa' dseaˋ sɨju̱rˇ, mɨ˜ casíiñˋ Jó̱o̱rˊ fɨˊ jmɨgüíˋ la lɨ́'ˆ laco̱'guɨ la fé'ˋ fɨˊ ni˜ jiˋ salmo e catɨ́ˋ tú̱ˉ do lɨ˜ fé'ˋ lala: “'Nʉbˋ Jó̱o̱ˋo̱, jo̱ jmɨɨ˜ na nijméeˋe e nilɨñiˊ dseaˋ e jneab˜ lɨ́ɨnˊn Tiquíi'ˆ.”
44013034	Jo̱ Fidiéeˇ cajméerˋ e cají̱b'ˊtu̱ Jesús mɨ˜ cangɨ́ˋ e cajúiñˉ, jo̱guɨ joˋ nijúungˉtu̱r o̱'guɨ nijgié'ˋ ngúuˊ táaiñˋ; co̱' lalab café'ˋ Fidiéeˇ fɨˊ ni˜ jiˋ quiá'rˉ: “Nijmiti˜baa la'eáangˊ có̱o̱'˜ 'nʉˋ jalé'ˋ júuˆ jlo'ˆ niguo'ˆ jo̱guɨ já'ˉ e cafɨ́ɨˉɨ dseata˜ Daví'ˆ”. Jo̱guɨ lalab café'ˋguɨr cajo̱: “Jaˋ cuøøˉ fɨˊ e lɨ́'ˆ nijgié'ˋ lajo̱ ngúuˊ táangˋ 'nʉˋ, dseaˋ güeang'ˆ quiéˉe i̱ jmóoˋ lají̱i̱'˜ e iing˜ jnea˜.”
44013036	Jo̱ o̱' quiá'ˉ Daví'ˆ fé'ˋ e júuˆ la, co̱' mɨ˜ cajmiti˜ i̱ Daví'ˆ do lají̱i̱'˜ e iing˜ Fidiéeˇ e nijmérˉ, jo̱guɨba' cajúiñˉ, jo̱ fɨˊ dob ca'áiñˉ fɨˊ cáangˋ lɨ˜ sɨ'aangˇ 'lɨɨ˜ tiquiá'rˆ, jo̱ ngúuˊ táaiñˋ cajgob'ˋ fɨˊ nʉ́'ˉ uǿˉ.
44013037	Dsʉ' ngúuˊ táangˋ Jesús i̱ cajmijí̱'ˊ Fidiéeˇ quiá'ˉ do jaˋ cajgo'ˋ lajo̱.
44013038	’Dseaˋ rú'ˋnaa', dseáng'ˉ 'néˉ ñíbˆ 'nʉ́'ˋ e jí̱i̱'˜ la'eáangˊ có̱o̱'˜ Jesúsba' e íingˉ Fidiéeˇ jalé'ˋ dseeˉ quíˉii'.
44013039	Jo̱guɨ doñiˊ i̱i̱ˋ i̱ já'ˉ lɨ́ɨngˋ jalé'ˋ júuˆ quiá'ˉ dseaˋ do, nileámˋbre jee˜ jalé'ˋ dseeˉ quiá'rˉ fɨˊ quiniˇ Fidiéeˇ; co̱' jí̱i̱'˜ jaangˋ dseaˋ jmɨgüíˋ caláaiñˉ jee˜ dseeˉ quiá'rˉ la'eáangˊ e jmitir˜ júuˆ quiʉ'ˊ ta˜ e cajme'ˊ Moi˜ do.
44013040	Ñiing˜ óoˊna' jaléng'ˋ 'nʉ́'ˋ, dseaˋ rú'ˋnaa', e jaˋ cuø'ˊ fɨˊ yaang˜na' e güɨtíingˋna' laco̱' cajíng'ˉ jaangˋ dseaˋ i̱ café'ˋ cuaiñ˜ quiá'ˉ Fidiéeˇ malɨ'ˋguɨ eáangˊ mɨ˜ cajme'rˊ lala:
44013041	Quie̱ˋna' cuente jaléng'ˋ 'nʉ́'ˋ i̱ jaˋ jíi'˜ júuˆ quiéˉe o̱'guɨ já'ˉ lɨ́ɨngˋna' e júuˆ jo̱. Jo̱ güɨdsigáˋ óoˊna' jo̱guɨ nijúumˉba', co̱' jmiguiʉˊ jalé'ˋ e nijmee˜ jnea˜ jee˜ 'nʉ́'ˋ jo̱ jí̱i̱'˜ capí'ˆ jaˋ já'ˉ nilíingˋna', fa' jialguɨ la jalíingˉ dseaˋ e jma'rˊ 'nʉ́'ˋ júuˆ røøˋ quiá'ˉ jalé'ˋ e jo̱.  Jo̱ lanab cajíng'ˉ Fidiéeˇ fɨˊ ni˜ jiˋ quiá'rˉ.
44013042	Jo̱ mɨ˜ calɨ́ˉ fé'ˋ i̱ Paaˉ do jalé'ˋ júuˆ güɨ́ˉ quiá'rˉ, jo̱ ca'uøømˋbre dsíiˊ e guá'ˉ do. Jo̱ fɨ́ɨmˊ dseaˋ i̱ jaˋ lɨ́ɨngˊ dseaˋ Israel cangolíiñˆ e cangomɨ́ɨ'rˇ Paaˉ e niguiáˉguɨ dseaˋ do júuˆ mɨ˜ nitɨ́ˉ co̱o̱ˋguɨ jmɨɨ˜ e jmi'íng'ˊ dseaˋ Israel.
44013043	Jo̱ lajeeˇ ngolíiñ'ˉ do, fɨ́ɨmˊ dseaˋ Israel có̱o̱'˜ jaléng'ˋ dseaˋ jiéng'ˋ i̱ nɨca'uíingˉ dseaˋ Israel ngolíiñˉ co̱lɨɨng˜ có̱o̱'˜ Paaˉ có̱o̱'˜guɨ Bernabé. Jo̱ casɨ́'rˉ jaléng'ˋ i̱ dseaˋ do e jaˋ nijmɨtúngˉ dsíiñ'ˊ có̱o̱'˜ Fidiéeˇ, jo̱guɨ e güɨ'íibˋ dsíirˊ røøˋ jalé'ˋ e guiʉ́ˉ e cajméeˋ Fidiéeˇ có̱o̱'r˜ e cangɨ́ɨiñˋ e cacuøˊ dseaˋ do e iáangˋ dsíirˊ.
44013044	Jo̱ mɨ˜ catɨ́ˋ co̱o̱ˋguɨ semaan˜ do, co̱o̱ˋ jmɨɨ˜ e jmi'íng'ˊ dseaˋ Israel, fɨ́ɨngˊ dseaˋ i̱ seengˋ e fɨɨˋ do caguilíiñˉ e fɨˊ guá'ˉ quiá'ˉ dseaˋ Israel do e caguinʉ́ʉrˆ júuˆ quiá'ˉ Fíiˋnaa' Fidiéeˇ e guiaˊ i̱ Paaˉ do, jiaˋ jaˋ latøøngˉ fɨɨbˋ caguilíingˉ ie˜ jo̱.
44013045	Dsʉ' mɨ˜ cangáˉ dseaˋ Israel i̱ jaˋ já'ˉ lɨ́ɨngˋ júuˆ e guiaˊ i̱ Paaˉ do jial tíiˊ fɨ́ɨngˊ jaléng'ˋ dseaˋ i̱ caseáng'ˊ fɨˊ dsíiˊ sɨnʉ́ʉˆ guá'ˉ quiá'rˉ do, sóongˆ calɨ́ˉ dsihuɨ́ɨiñˉ quiá'ˉ dseaˋ do, jo̱ canaaiñˋ fé'rˋ e jmang'ˉ júuˆ e o̱' já'ˉba' guiaˊ i̱ Paaˉ do, jo̱guɨ jmineam'ˆbre dseaˋ do cajo̱.
44013046	Jo̱ba' i̱ Paaˉ do có̱o̱'˜guɨ Bernabé jí̱i̱'˜ capí'ˆ jaˋ 'gó'rˋ casɨ́'rˉ jaléng'ˋ i̱ dseaˋ góorˋ dseaˋ Israel do, jo̱ cajíñ'ˉ casɨ́'ˉreiñ': —E catɨ́ɨbˉ jnea'ˆ e 'néˉ guiáˆnaa' júuˆ quiá'ˉ Fidiéeˇ la'uii˜ jee˜ 'nʉ́'ˋ. Jo̱ dsʉco̱' 'nʉ́'ˋ jaˋ iing˜na' íing'˜na' e júuˆ do, jo̱ lajo̱ba' jaˋ catɨ́ɨngˉna' e nilɨseengˋna' cøøngˋ có̱o̱'˜ Fidiéeˇ lata˜, jo̱ba' jnea'ˆ fɨˊ jee˜ dseaˋ i̱ jaˋ lɨ́ɨngˊ dseaˋ góoˋoo' dseaˋ Israel canaangˉnaa' guiáˆnaa' júuˆ quiá'ˉ Fidiéeˇ lana.
44013047	Co̱' lajo̱b ta˜ caquiʉ'ˊ Fíiˋnaa' Fidiéeˇ fɨˊ ni˜ jiˋ quiá'rˉ malɨɨ˜guɨ mɨ˜ cajíñ'ˉ lala: Jnea˜ nisɨ́ɨnˆn 'nʉˋ fɨˊ jee˜ laca'íing'˜ dseaˋ i̱ seengˋ fɨˊ jmɨgüíˋ e lɨn'ˊ lafa' jɨˋ quiéˉe, jo̱guɨ niguiá'ˆ jalé'ˋ júuˆ quiá'ˉ jial nileángˋ dseaˋ jee˜ jalé'ˋ dseeˉ quiá'rˉ.
44013048	Jo̱ mɨ˜ canúuˉ jaléng'ˋ i̱ dseaˋ i̱ jaˋ lɨ́ɨngˊ dseaˋ Israel júuˆ quiá'ˉ i̱ Paaˉ do, sóongˆ calɨ'iáangˋ dsíirˊ, jo̱ canaaiñˋ fé'rˋ e eáamˊ guiʉ́ˉ júuˆ quiá'ˉ Fíiˋnaa' Fidiéeˇ e guiaˊ dseaˋ do, jo̱ dsifɨˊ lajo̱b já'ˉ calɨ́ngˉ e júuˆ jo̱ lají̱i̱'˜ dseaˋ i̱ nɨsɨ'íingˆ i̱ nilɨseengˋ cøøngˋ có̱o̱'˜ Fidiéeˇ lata˜.
44013049	Jo̱ lajo̱b cani'ˉ júuˆ quiá'ˉ Fíiˋnaa' Dseaˋ Jmáangˉ fɨˊ la'úngˉ e guóo'˜ uǿˆ do.
44013050	Jo̱ dsʉ' i̱ dseaˋ Israel do caguiféeiñ'ˇ co̱o̱ˋ tú̱ˉ mɨ́ɨng'˜ dseamɨ́ˋ dseaˋ Israel i̱ jmɨ'góˋ Fidiéeˇ jo̱guɨ i̱ sɨ'gǿng'ˆ e fɨˊ jee˜ fɨɨˋ do, co̱lɨɨng˜ có̱o̱'˜ jaléng'ˋ dseaˋ quie̱ˊ nifɨˊ quiá'ˉ e fɨɨˋ do cajo̱, jo̱ casɨ́ɨiñˉ røøˋ e cajmeáiñ'ˋ gabˋ Paaˉ có̱o̱'˜guɨ Bernabé cartɨˊ ca'uǿømˋbre dseaˋ do cartɨˊ caluuˇ lɨ˜ se̱'ˊ e fɨɨˋ do.
44013051	Jo̱ba' dsifɨˊ lajo̱b ca'uøømˋ i̱ Paaˉ do có̱o̱'˜guɨ Bernabé có̱o̱'˜guɨ jaléng'ˋ dseaˋ i̱ jmɨcó̱o̱'˜ quiá'rˉ. Jo̱ mɨ˜ caguilíiñˋ 'nɨ'ˋ e fɨɨˋ do, jo̱b cabó'rˋ 'leeˋ to̱o̱˜ lomɨɨrˉ laco̱' cuøˊ li˜ e jaˋ íng'ˋ dseaˋ írˋ e fɨˊ fɨɨˋ e lɨ˜ ca'uøøiñ'ˋ do. Jo̱ dsifɨˊ lajo̱b cangolíiñˆ fɨˊ co̱o̱ˋguɨ fɨɨˋ lɨ˜ siiˋ Iconio.
44013052	Jo̱ jaléng'ˋ dseaˋ i̱ nɨlɨ́ɨngˊ dseaˋ quiá'ˉ Dseaˋ Jmáangˉ i̱ seengˋ fɨˊ Antioquía, eáamˊ iáangˋ dsíirˊ caje̱rˊ, jo̱guɨ eáamˊ jéeˊ Jmɨguíˋ quiá'ˉ Fidiéeˇ quiá'rˉ cajo̱.
44014001	Jo̱ mɨ˜ caguilíingˉ i̱ Paaˉ do có̱o̱'˜guɨ Bernabé fɨˊ Iconio, cangotáaiñ'˜ co̱lɨɨng˜ fɨˊ dsíiˊ guá'ˉ quiá'ˉ dseaˋ góorˋ dseaˋ Israel e si'ˊ fɨˊ jo̱ lɨ́'ˆ laco̱'guɨ quɨ́'ˉ tɨ́ɨiñˋ. Jo̱ co̱' guiarˊ jalé'ˋ júuˆ quiá'ˉ Dseaˋ Jmáangˉ la'eáangˊ có̱o̱'˜ e 'gøng'ˊ quiá'ˉ Jmɨguíˋ quiá'ˉ Fidiéeˇ, jo̱ba' fɨ́ɨmˊ dseaˋ Israel có̱o̱'˜guɨ dseaˋ i̱ jaˋ lɨ́ɨngˊ dseaˋ Israel já'ˉ calɨ́iñˉ jalé'ˋ e júuˆ do ie˜ jo̱.
44014002	Jo̱ dsʉ' jaléng'ˋ dseaˋ Israel i̱ jaˋ já'ˉ lɨ́ɨngˋ e júuˆ e guiaˊ i̱ dseaˋ góorˋ i̱ siiˋ Paaˉ do có̱o̱'˜guɨ Bernabé, canaaiñˋ jmɨgǿømˋbre i̱ dseaˋ i̱ jaˋ lɨ́ɨngˊ dseaˋ Israel e laco̱' dseaˋ íˋ nijmérˉ e 'ní'ˋ níiñˉ jaléng'ˋ i̱ dseaˋ quiá'ˉ Dseaˋ Jmáangˉ do.
44014003	Jo̱ba' mɨ˜ canaangˋ calɨ́ˉ lado, huǿøˉbɨ caje̱ˊ i̱ Paaˉ do có̱o̱'˜guɨ Bernabé fɨˊ jo̱ e guiarˊ júuˆ quiá'ˉ Dseaˋ Jmáangˉ e jaˋ 'gó'rˋ jí̱i̱'˜ co̱o̱ˋ, co̱' ta˜ dsíirˊ e eáamˊ jmɨcó̱o̱'˜ Fíiˋnaa' Fidiéeˇ quiá'rˉ. Jo̱ i̱ Paaˉ do có̱o̱'˜guɨ Bernabé cangɨ́ɨiñˋ quiá'ˉ Fidiéeˇ e nijmérˉ jalé'ˋ e li˜ e quɨ́ɨ'˜ jmɨɨ˜. Jo̱ có̱o̱'˜ jalé'ˋ e jo̱ jmili˜ Fidiéeˇ e já'ˉ e júuˆ e guiaˊ i̱ dseaˋ do quiá'ˉ jial 'neáangˋ Fidiéeˇ dseaˋ jmɨgüíˋ.
44014004	Jo̱ jaléng'ˋ dseaˋ i̱ seengˋ e fɨɨˋ Iconio do tú̱ˉ 'lé'ˋ ca'uíiñˉ; co̱o̱ˋ 'lé'ˋ casíng'ˉ uii˜ quiá'ˉ jaléng'ˋ dseaˋ Israel i̱ jaˋ ca'íng'ˋ júuˆ e caguiaˊ dseaˋ do, jo̱guɨ co̱o̱ˋ 'lé'ˋguɨ casíng'ˉ uii˜ quiá'ˉ i̱ dseaˋ apóoˆ do.
44014005	Jo̱ jaléng'ˋ dseaˋ Israel i̱ jaˋ ca'íng'ˋ e júuˆ do có̱o̱'˜guɨ jaléng'ˋ dseaˋ i̱ jaˋ lɨ́ɨngˊ dseaˋ Israel casɨ́ɨiñˉ røøˋ có̱o̱'˜ jaléng'ˋ dseata˜ e quiá'ˉ nijmeáiñ'ˋ gaˋ i̱ dseaˋ apóoˆ do, jo̱guɨ nijmɨhuɨ́ɨngˋneiñ' có̱o̱'˜ layaang˜ cu̱u̱˜.
44014006	Jo̱ dsʉ' mɨ˜ calɨñiˊ Paaˉ có̱o̱'˜guɨ Bernabé lají̱i̱'˜ e ɨˊ dsíiˊ i̱ dseaˋ do e gabˋ nijmeáng'ˋneiñ', jo̱ba' cangolíiñˆ e sɨ'íˆ jmɨ'ǿng'ˋ yaaiñ˜ fɨˊ Listra có̱o̱'˜guɨ fɨˊ Derbe, co̱o̱ˋ fɨɨˋ e néeˊ lɨ˜ se̱'ˊ Licaonia,
44014007	jo̱ fɨˊ jo̱b caguiarˊ júuˆ quiá'ˉ Dseaˋ Jmáangˉ.
44014008	Jo̱ mɨ˜ caguilíiñˉ fɨˊ Listra, fɨˊ jo̱ niseengˋ jaangˋ dseañʉ'ˋ i̱ nicaang˜ tɨɨˉ latɨˊ mɨ˜ cangáaiñ'˜, jo̱ jaˋ líˋ ngɨ́rˉ jí̱i̱'˜ capí'ˆ.
44014009	Jo̱ dob guiiñ˜ e núurˋ júuˆ e guiaˊ i̱ Paaˉ do. Jo̱ mɨ˜ cangángˉ i̱ Paaˉ do dseaˋ do, dsifɨˊ lajo̱b calɨlí'rˆ e i̱ dseaˋ do jáb'ˉ lɨ́ɨiñˋ e quɨ́ɨb'˜ Fidiéeˇ jmɨɨ˜ e nijmi'leáangˉ írˋ.
44014010	Jo̱ dsifɨˊ lajo̱b cajíng'ˉ i̱ Paaˉ do casɨ́'rˉ i̱ dseaˋ jlúung'˜ do e fé'rˋ teáˋ jo̱ cajíñ'ˉ: —¡Ráan'ˉ, jo̱ jmeeˉ sín'ˉ røøˋ! Jo̱ dsifɨˊ lajo̱b ca'ɨ́ɨngˉ i̱ dseañʉ'ˋ do, jo̱ lajo̱b casíng'ˋ 'ñia'rˊ jo̱ canaaiñˋ ngɨˊbre.
44014011	Jo̱ mɨ˜ cangáˉ jaléng'ˋ dseaˋ i̱ teáangˉ do ie˜ jo̱ lají̱i̱'˜ e cajméeˋ Paaˉ có̱o̱'˜ i̱ dseaˋ jlúung'˜ do, dsifɨˊ lajo̱b canaaiñˋ fé'rˋ teáˋ có̱o̱'˜ jmíiˊ quiá'rˉ e éeiñˋ i̱ Paaˉ do có̱o̱'˜guɨ Bernabé jo̱ jíñ'ˉ: —Gángˉ diée˜ nɨcagüɨlíingˉ jee˜ jneaa˜aa' i̱ lɨ́ɨngˊ la lɨ́ɨngˊ dseaˋ jmɨgüíˋ.
44014012	Jo̱ lajalém'ˋbre fé'rˋ e i̱ Bernabé do lɨ́ɨiñˊ jaangˋ diée˜ quiá'rˉ i̱ siiˋ Zeus jo̱guɨ i̱ Paaˉ do lɨ́ɨiñˊ jaangˋguɨ diée˜ quiá'rˉ i̱ siiˋ Hermes, co̱' íˋbre dseaˋ quie̱rˊ nifɨˊ e guiarˊ e júuˆ do jee˜ jaléng'ˋ dseaˋ do.
44014013	Jo̱ e guá'ˉ fɨˊ lɨ˜ jmiféng'ˊ dseaˋ i̱ diée˜ Zeus do, dob nisi'ˊ dseáng'ˉ lɨ˜ íˉ jee˜ fɨɨˋ do, jo̱ i̱ jmidseaˋ i̱ jmóoˋ ta˜ e fɨˊ guá'ˉ jo̱ caguijéeiñˋ jaléng'ˋ güɨtáˆ jo̱guɨ caguica̱rˇ jalé'ˋ líˆ fɨˊ lɨ˜ neáangˊ i̱ dseaˋ gángˉ do, co̱' ɨˊ dsíirˊ e nijmifém'ˊbreiñ' do co̱lɨɨng˜ có̱o̱'˜ jaléng'ˋ dseaˋ i̱ teáangˉ do ie˜ jo̱ lafa' jaangˋ diée˜ quiá'ˉbre; jo̱guɨ lamɨ˜ ɨˊ dsíirˊ e nijngáiñ'ˉ i̱ güɨtáˆ do fɨˊ quiniˇ i̱ dseaˋ gángˉ do e laco̱' nijmiféng'ˊneiñ'.
44014014	Dsʉ' mɨ˜ calɨlí'ˆ i̱ Paaˉ do có̱o̱'˜guɨ i̱ Bernabé do lají̱i̱'˜ e lɨ́ˋ dsíiˊ i̱ jmidseaˋ do có̱o̱'˜guɨ jaléng'ˋ dseaˋ e nijmérˉ có̱o̱iñ'˜ do, dsifɨˊ lajo̱b ca'guɨ́rˉ sɨ̱'rˆ jo̱ cangotáaiñ'˜ jee˜ jaléng'ˋ i̱ dseaˋ do, jo̱ canaaiñˋ sɨ́'ˋreiñ' có̱o̱'˜ júuˆ e teáˋ:
44014015	—¿Jialɨ'ˊ jmooˋna' lana? Co̱' o̱' diée˜ jnea'ˆ, jnea'ˆ lɨ́ɨˊnaa' dseaˋ jmɨgüíˋ laco̱'guɨ la lɨ́ɨngˊ 'nʉ́'ˋ. Jo̱ cajáˉnaa' fɨˊ la uiing˜ jo̱b cajo̱ e cajasíi'ˇnaa' 'nʉ́'ˋ e 'néˉ nitʉ́ˆba' lají̱i̱'˜ e tɨ́ɨngˋna' jmooˋna' lɨ́'ˆ laco̱'guɨ iing˜na' jmeeˉna' lana có̱o̱'˜ jnea'ˆ, co̱' jaˋ eeˋ ta˜ íingˆ quíiˉna' jí̱i̱'˜ capí'ˆ e jo̱, jo̱ quɨ́'ˉ jíing'ˇ yaang˜na' fɨˊ quiniˇ Fidiéeˇ i̱ dseáng'ˉ já'ˉ do, co̱' íbˋ dseaˋ cajméerˋ jmɨgüíˋ có̱o̱'˜guɨ guóo'˜ uǿˉ có̱o̱'˜guɨ jmɨñí'ˆ, lɨ́'ˆ lajalé'ˋ e seaˋ la'úngˉ fɨˊ jmɨgüíˋ.
44014016	Jo̱ nañiˊ fa' lamɨ˜ jéengˊguɨ jaˋ cajníingˊ Fidiéeˇ quiá'ˉ jaléng'ˋ dseaˋ e cajméebˋ dseaˋ lɨ́'ˆ doñiˊ eeˋ jáˉ dsíirˊ,
44014017	jo̱ dsʉ' contøømˉ nɨcajméerˋ li˜ e seemˋbre jee˜ jaléng'ˋ dseaˋ jmɨgüíˋ có̱o̱'˜ jalé'ˋ e guiʉ́ˉ e jmóorˋ, co̱' íˋbre dseaˋ jmóorˋ e seaˋ jalé'ˋ jmɨ́ɨˊ, jo̱guɨ e jlob'ˆ cuøˊ jalé'ˋ e dsijnea˜ fɨˊ ni˜ guóo'˜ uǿˉ, jo̱guɨ e seaˋ lalíingˋ jalé'ˋ e quiee˜naa', jo̱guɨ íˋbre cuørˊ e iáangˋ dsiˋnaa' cajo̱.
44014018	Dsʉ' mɨ˜ cangɨ́ˋ e caféng'ˊ i̱ Paaˉ do jaléng'ˋ i̱ dseaˋ do, guidseaamˆ calɨ́'rˉ cajníiñˊ e jaˋ cajngang'ˊ i̱ dseaˋ do jaléng'ˋ i̱ jó'ˋ i̱ sɨ'íˆ nijngáiñ'ˉ e nicuǿiñ'ˉ i̱ dseaˋ gángˉ do e nijmiféng'ˊneiñ' lafa' diée˜.
44014019	Jo̱ mɨ˜ cangɨ́ˋ jo̱, caguilíingˉ co̱o̱ˋ tú̱ˉ mɨ́ɨng'˜ dseaˋ Israel i̱ jalíingˉ fɨˊ Antioquía có̱o̱'˜guɨ fɨˊ Iconio. Jo̱ i̱ dseaˋ íˋ cajméerˋ e calɨ́ˉ 'ní'ˋ níimˉ dseaˋ Listra i̱ Paaˉ do, jo̱guɨ casɨ́ɨiñˉ røøˋ e cu̱u̱b˜ nisɨ'ló'rˋ dseaˋ do, jo̱ lajo̱b cajméerˋ. Jo̱ mɨ˜ cangɨ́ˋ e casɨ'ló'ˋreiñ' do cu̱u̱˜, jo̱ cajñúungˋneiñ' fɨˊ caluuˇ fɨɨˋ co̱' lɨ́ɨiñˉ e cajngam'ˊbreiñ' do.
44014020	Dsʉ' mɨ˜ cangɨ́ˋ jo̱, caguilíingˉ jaléng'ˋ dseaˋ quiá'ˉ Dseaˋ Jmáangˉ fɨˊ lacúng'ˊ lɨ˜ ráangˋ i̱ Paaˉ do fɨˊ caluuˇ e fɨɨˋ do, jo̱ dsifɨˊ lajo̱b caró̱o̱ˉtu̱iñ' do, jo̱ ca'íbˉtu̱r e fɨˊ jee˜ fɨɨˋ do. Jo̱ mɨ˜ cajneáˉ e jmɨɨ˜ jo̱, ca'uøømˋ i̱ Paaˉ do có̱o̱'˜guɨ Bernabé e fɨˊ jo̱, jo̱ cangolíiñˆ fɨˊ co̱o̱ˋ fɨɨˋ lɨ˜ siiˋ Derbe.
44014021	Jo̱ mɨ˜ caguilíiñˉ fɨˊ Derbe, fɨˊ jo̱b canaaiñˋ guiarˊ júuˆ quiá'ˉ Dseaˋ Jmáangˉ, jo̱ fɨˊ jo̱ fɨ́ɨmˊ dseaˋ i̱ já'ˉ calɨ́ngˉ júuˆ e guiaˊ dseaˋ do ie˜ jo̱, jo̱ dseaˋ quiá'ˉ Dseaˋ Jmáamˉ ca'uíiñˉ. Jo̱ mɨ˜ cangɨ́ˋ jo̱, caquɨm'ˉtu̱ i̱ Paaˉ do có̱o̱'˜guɨ Bernabé fɨˊ Listra có̱o̱'˜guɨ Iconio jo̱guɨ Antioquía.
44014022	Jo̱ jalé'ˋ e fɨɨˋ na cangɨ́ɨngˊtu̱r calé'ˋ catú̱ˉ, jo̱ caféiñ'ˊ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ jo̱ e jaˋ nitiúuiñ'ˉ do lají̱i̱'˜ fɨˊ guiʉ́ˉ lɨ˜ nɨteáaiñˉ có̱o̱'˜ Dseaˋ Jmáangˉ; jo̱guɨ casɨ́'ˉguɨreiñ' do cajo̱ e jaléng'ˋ dseaˋ i̱ iing˜ e Fidiéeˇ nicá̱ˋ nifɨˊ quiá'rˉ 'néˉ nidsingɨ́ɨiñˉ jalé'ˋ iihuɨ́ɨˊ.
44014023	Jo̱guɨ ca'náamˉbɨr fɨˊ laco̱o̱ˋ fɨɨˋ do co̱o̱ˋ tú̱ˉ mɨ́ɨng'˜ dseaˋ cǿøng'˜ i̱ nicá̱ˋ nifɨˊ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ laco̱o̱ˋ laco̱o̱ˋ e fɨɨˋ do; jo̱ mɨ˜ calɨ́ˉ jo̱, cajméerˋ ayuno e laco̱' jøøngˉguɨr caféiñ'ˊ Fidiéeˇ uii˜ quiá'ˉ i̱ dseaˋ cǿøng'˜ do. Jo̱guɨ caseáangˊneiñ' do lajaléiñ'ˋ do fɨˊ jaguóˋ Fíiˋnaa' Fidiéeˇ, co̱' jáb'ˉ calɨ́ngˉ dseaˋ do júuˆ quiá'ˉ dseaˋ íˋ.
44014024	Jo̱ mɨ˜ cangɨ́ˋ e cataiñ'ˉ fɨˊ, jo̱ cangɨ́ɨiñˊ fɨˊ guóo'˜ uǿˉ lɨ˜ se̱'ˊ Pisidia; jo̱ mɨ˜ cangɨ́ˋ jo̱, caguilíingˋtu̱r fɨˊ Perge lɨ˜ se̱'ˊ Panfilia,
44014025	jo̱ fɨˊ jo̱b caguiarˊ júuˆ quiá'ˉ Dseaˋ Jmáangˉ. Jo̱ mɨ˜ cangɨ́ˋ jo̱, cangolíingˋtu̱r fɨˊ co̱o̱ˋguɨ fɨɨˋ lɨ˜ siiˋ Atalia.
44014026	Jo̱ fɨˊ jo̱b cangotáaiñ'˜ fɨˊ co̱o̱ˋ dsíiˊ móoˊ jo̱ cangolíiñˆ la dsíˋ ni˜ jmɨñí'ˆ carˋ caguilíingˋtu̱r calé'ˋ catú̱ˉ fɨˊ Antioquía lɨ˜ se̱'ˊ Siria fɨˊ lɨ˜ cajáng'ˋ dseaˋ i̱ Paaˉ do có̱o̱'˜guɨ Bernabé fɨˊ jaguóˋ Fidiéeˇ quiá'ˉ e cangoguiarˇ júuˆ quiá'ˉ Dseaˋ Jmáangˉ fɨˊ jalé'ˋ e fɨɨˋ do. Jo̱ co̱' catób'ˊ e ta˜ do quiá'rˉ, jo̱ba' caquɨm'ˉtu̱r.
44014027	Jo̱ dsifɨˊ mɨ˜ caguilíingˉtu̱ Paaˉ có̱o̱'˜ Bernabé e fɨˊ Antioquía do, dsifɨˊ lajo̱b caseáiñ'ˋ jaléng'ˋ dseaˋ quiá'ˉ Dseaˋ Jmáangˉ i̱ neáangˊ e fɨˊ jo̱, jo̱ cajmea'ˊreiñ' júuˆ lajalé'ˋ e guiʉ́ˉ e cajméeˋ Fidiéeˇ có̱o̱'r˜ lacaangˋ lɨ˜ cangolíiñˉ do, jo̱guɨ jial cacuøˊ Fidiéeˇ e ni'íng'ˋ jaléng'ˋ dseaˋ i̱ jaˋ lɨ́ɨngˊ dseaˋ Israel júuˆ quiá'ˉ Dseaˋ Jmáangˉ.
44014028	Jo̱ mɨ˜ cangɨ́ˋ jo̱, huǿøˉbɨ caje̱ˊ Paaˉ có̱o̱'˜guɨ Bernabé fɨˊ Antioquía lɨ˜ se̱'ˊ Siria co̱lɨɨng˜ có̱o̱'˜ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱.
44015001	Jo̱ ie˜ jo̱ ca'uøøngˋ co̱o̱ˋ tú̱ˉ mɨ́ɨng'˜ dseaˋ Israel fɨˊ Judea jo̱ cangolíiñˆ fɨˊ Antioquía lɨ˜ se̱'ˊ Siria. Jo̱ mɨ˜ caguilíiñˉ fɨˊ jo̱, canaaiñˋ e'rˊ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱ e quiá'ˉ jaˋ nileáiñ'ˋ do jee˜ jalé'ˋ dseeˉ quiá'rˉ fɨng song jaˋ jmitir˜ jalé'ˋ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜ e nitó̱ˉ li˜ fɨˊ ngúuˊ táangˋ jiuung˜ sɨñʉʉˆ quiá'rˉ lɨ́'ˆ laco̱' la lɨtɨ́ɨngˋ dseaˋ Israel.
44015002	Jo̱ mɨ˜ calɨñiˊ Paaˉ có̱o̱'˜guɨ Bernabé quiá'ˉ jalé'ˋ e nɨ'eˊ i̱ dseaˋ do, jo̱ba' eáamˊ lahuɨ́ɨngˊ casɨ́ɨngˉ i̱ Paaˉ do có̱o̱'˜ i̱ dseaˋ íˋ. Jo̱ba' Paaˉ có̱o̱'˜ Bernabé calɨ'íiñˆ có̱o̱'˜ co̱o̱ˋ tú̱ˉ mɨ́ɨng'˜guɨ dseaˋ quiá'ˉ Dseaˋ Jmáangˉ i̱ jiéng'ˋ quiá'ˉ e nidsisiiñ˜ e júuˆ do fɨˊ Jerusalén.
44015003	Jo̱ dseaˋ quiá'ˉ Dseaˋ Jmáangˉ i̱ neáangˊ fɨˊ Antioquíabing' caguié'ˊ quiá'rˉ. Jo̱ mɨ˜ cangɨ́ɨiñˊ fɨˊ lɨ˜ se̱'ˊ Fenicia có̱o̱'˜guɨ Samaria, cajmea'rˊ júuˆ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱ jial nɨcatʉ́ˋ jaléng'ˋ dseaˋ i̱ jaˋ lɨ́ɨngˊ dseaˋ Israel e lamɨ˜ quɨ́'ˉ tɨ́ɨiñˋ e jmiféiñ'ˊ diée˜ e laco̱' nɨteáaiñˉ teáˋ fɨˊ guiʉ́ˉ có̱o̱'˜ Fidiéeˇ. Jo̱ jalém'ˋ i̱ dseaˋ quiá'ˉ Dseaˋ Jmáangˉ do calɨ'iáangˋ dsíirˊ mɨ˜ canúurˉ e júuˆ do.
44015004	Jo̱ mɨ˜ caguiéng'ˉ Paaˉ có̱o̱'˜ Bernabé fɨˊ Jerusalén co̱lɨɨng˜ có̱o̱'˜ i̱ dseaˋ caguiaangˉguɨ do, jo̱ba' i̱ dseaˋ quiá'ˉ Dseaˋ Jmáangˉ i̱ neáangˊ fɨˊ do có̱o̱'˜guɨ jaléng'ˋ dseaˋ cǿøng'˜ quiá'rˉ có̱o̱'˜guɨ jaléng'ˋ dseaˋ apóoˆ ca'íñ'ˋ i̱ Paaˉ do có̱o̱'˜guɨ Bernabé có̱o̱'˜guɨ i̱ dseaˋ caguiaangˉ do fɨˊ jo̱. Jo̱ Paaˉ có̱o̱'˜guɨ dseaˋ caguiaangˉguɨ do cajmea'rˊ júuˆ jaléng'ˋ i̱ dseaˋ íˋ jial cajmɨcó̱o̱'˜ Fidiéeˇ quiá'rˉ quiá'ˉ lají̱i̱'˜ ta˜ e cangolíiñ'ˉ do.
44015005	Dsʉ' co̱o̱ˋ tú̱ˉ mɨ́ɨng'˜ dseaˋ Israel i̱ lɨ́ɨngˊ dseaˋ fariseo i̱ nɨjá'ˉ calɨ́ngˉ júuˆ quiá'ˉ Dseaˋ Jmáangˉ caró̱o̱rˉ jo̱ café'rˋ júuˆ quiá'rˉ jo̱ cajíñ'ˉ: —La guíimˋ 'néˉ e jaléng'ˋ dseaˋ i̱ jaˋ lɨ́ɨngˊ dseaˋ Israel i̱ lɨ́ɨngˊ dseaˋ quiá'ˉ Dseaˋ Jmáangˉ nitó̱ˉ li˜ fɨˊ ngúuˊ táangˋ jaléng'ˋ jiuung˜ sɨñʉʉˆ quiá'rˉ lɨ́'ˆ laco̱' lɨtɨ́ɨngˋ jnea'ˆ, dseaˋ Israel. Jo̱guɨ la guíimˋ 'néˉ e nihuí̱'ˋ ta˜ quiá'rˉ e nijmiti˜bre jalé'ˋ júuˆ caguieeˉguɨ e quiʉ'ˊ ta˜ quiá'ˉ Fidiéeˇ e cajme'ˊ Moi˜.
44015006	Jo̱ caseám'ˋ yaang˜ jaléng'ˋ i̱ dseaˋ apóoˆ do có̱o̱'˜guɨ jaléng'ˋ dseaˋ cǿøng'˜ quiá'ˉ dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén. Jo̱ caseáiñ'ˊ do e laco̱' casɨ́ɨiñˉ la'uiing˜ lanʉ́'ˉ quiá'ˉ e júuˆ do.
44015007	Jo̱ mɨ˜ cangoyúung'˜ e nɨcasɨ́ɨiñˉ lahuɨ́ɨngˊ, jo̱ba' caró̱o̱ˉ Tʉ́ˆ Simón jo̱ café'rˋ júuˆ quiá'rˉ jo̱ cajíñ'ˉ: —Dseaˋ rú'ˋuu', dseaˋ quiá'ˉ Dseaˋ Jmáangˉ, nɨñíbˆ 'nʉ́'ˋ e nɨngóobˊ eáangˊ ca'náangˉ Fidiéeˇ jnea˜ jee˜ 'nʉ́'ˋ quiá'ˉ e niguiaaˉ jalé'ˋ juguiʉ́ˉ quiá'rˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel e quiá'ˉ jial nileáiñˋ jee˜ dseeˉ quiá'rˉ, jo̱ lajo̱b dseaˋ íˋ ni'uíiñˉ dseaˋ quiá'ˉ Dseaˋ Jmáangˉ.
44015008	Jo̱ Fidiéeˇ dseaˋ cuíirˋ dsíiˊ lajaangˋ lajaangˋ dseaˋ jmɨgüíˋ, jo̱ cajméerˋ li˜ e ím'ˋbre i̱ dseaˋ i̱ jaˋ lɨ́ɨngˊ dseaˋ góoˋoo' dseaˋ Israel do, co̱' cacuø'ˊreiñ' Jmɨguíˋ quiá'rˉ laco̱'guɨ nɨcacuø'rˊ jneaa˜aa', dseaˋ lɨ́ɨˊɨɨ' dseaˋ Israel, lají̱i̱'˜ i̱ já'ˉ lɨ́ɨngˋ júuˆ quiá'rˉ.
44015009	Jo̱ jí̱i̱'˜ co̱o̱ˋ jaˋ eeˋ cagui'ˊ Fidiéeˇ fa' jneaa˜aa', dseaˋ Israel, lɨ́ɨˊnaa' jmaquíingˊ có̱o̱'˜ jaléng'ˋ dseaˋ i̱ jaˋ lɨ́ɨngˊ dseaˋ Israel, co̱' ca'íimˉbre dseeˉ quiáiñ'ˉ do laco̱'guɨ ca'íiñˉ dseeˉ quíˆ jneaa˜aa' la'eáangˊ e já'ˉ lɨ́ɨˋnaa' jalé'ˋ júuˆ quiá'rˉ e ngocángˋ dsiˋnaa'.
44015010	Jo̱ lana, ¿jialɨ'ˊ jaˋ já'ˉ lɨ́ɨngˋna' lají̱i̱'˜ e nɨcajméeˋ Fidiéeˇ quiá'ˉ jial laangˋ dseaˋ jee˜ dseeˉ quiá'rˉ? 'Nʉ́'ˋ iing˜na' cuǿ'ˆna' i̱ dseaˋ i̱ jaˋ lɨ́ɨngˊ dseaˋ Israel i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ co̱o̱ˋ lee˜ e jí̱i̱'˜ jneaa˜aa', dseaˋ Israel, o̱'guɨ 'lɨɨ˜ dseaˋ cǿøng'˜ quíˉii' caquɨ́ɨ'˜naa' jmɨɨ˜ caséˆee' quiá'ˉ e nilɨti˜ jalé'ˋ e júuˆ quiʉ'ˊ ta˜ do.
44015011	Jo̱ nɨne˜baa' e røøbˋ nɨcaláangˉnaa' jee˜ jalé'ˋ dseeˉ quíˉii' uíi'˜ e eáamˊ guiúngˉ Fíiˋnaa' Jesús e jí̱i̱'˜ jaˋ catɨ́ɨˉnaa' lajo̱, jo̱ jaˋ e lɨ́ɨˊ su lɨ́ɨˊɨɨ' dseaˋ Israel o̱si o̱' lajo̱ é.
44015012	Jo̱ dsifɨˊ mɨ˜ cangoyúung'˜ e café'ˋ i̱ Tʉ́ˆ Simón do jalé'ˋ júuˆ quiá'rˉ, tiibˉ caguáˋ jaléng'ˋ i̱ dseaˋ do; jí̱i̱'˜ co̱o̱ˋ joˋ eeˋ cañíirˋ. Jo̱ lajeeˇ jo̱ cajméeˋ i̱ Paaˉ do có̱o̱'˜guɨ Bernabé júuˆ quiá'ˉ jalé'ˋ e guiʉ́ˉ jo̱guɨ jalé'ˋ li˜ e quɨ́ɨ'˜ jmɨɨ˜ cajméerˋ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel lajeeˇ cangɨrˊ lacaangˋ fɨˊ lɨ˜ jié'ˋ.
44015013	Jo̱ dsifɨˊ mɨ˜ cató'ˊ fé'ˋ i̱ Paaˉ do có̱o̱'˜guɨ Bernabé jalé'ˋ júuˆ quiá'rˉ, dsifɨˊ lajo̱b caró̱o̱ˉ Tiáa˜, jo̱ café'rˋ júuˆ quiá'rˉ cajo̱ jo̱ cajíñ'ˉ: —Nʉ́ʉˉna' jalé'ˋ júuˆ quiéˉe, jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ.
44015014	Nab nɨcajmea'ˊ i̱ Tʉ́ˆ Simón na jneaa˜aa' júuˆ jial mɨ˜ canaangˋ Fidiéeˇ e 'neáaiñˋ jaléng'ˋ dseaˋ i̱ jaˋ lɨ́ɨngˊ dseaˋ Israel, jo̱guɨ nɨcaguíñ'ˋ jee˜ jaléng'ˋ dseaˋ íˋ e laco̱' ni'uíiñˉ dseaˋ quiá'rˉ.
44015015	Jo̱ lajaléb'ˋ e nɨcajíng'ˉ i̱ Tʉ́ˆ Simón na lana, røøbˋ dseáng'ˉ lɨ́ɨˊ có̱o̱'˜ jalé'ˋ e cajme'ˊ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ lají̱i̱'˜ lamalɨ'ˋguɨ eáangˊ lɨ˜ fé'ˋ lala:
44015016	Jo̱ mɨ˜ ningɨ́ˋ e la, jnea˜ Fidiéeˇ nigáabˊtú̱u̱ calé'ˋ catú̱ˉ jo̱guɨ nijmée'˜tú̱u̱ e 'nʉ˜ Daví'ˆ e nɨcaquɨ́'ˉ; jo̱guɨ nijmée'˜tú̱u̱ røøˋ jalé'ˋ cuíi'˜ fɨɨngˇ quiá'ˉ, jo̱guɨ nijmi'ieengˋtu̱ røøˋ.
44015017	Jo̱ nɨjméˉe jalé'ˋ e jo̱ e laco̱' lajalém'ˋ dseaˋ i̱ jaˋ lɨ́ɨngˊ dseaˋ Israel nijmicuíiñˋ jnea˜ fɨˊ la'úngˉ fɨˊ jmɨgüíˋ.
44015018	Jo̱ jneab˜ Fidiéeˇ i̱ nɨcajmijnéengˋ jalé'ˋ e na lají̱i̱'˜ lamalɨ'ˋ eáangˊ, jo̱ nɨcacuǿˋbaa júuˆ quiéˉe e jmee˜e jalé'ˋ e jo̱.  Jo̱ lanab cajíng'ˉ Fidiéeˇ fɨˊ ni˜ jiˋ quiá'rˉ.
44015019	’Jo̱ba' fá'ˋ jnea˜ e jaˋ 'néˉ nijmiguíingˆnaa' jaléng'ˋ dseaˋ i̱ jaˋ lɨ́ɨngˊ dseaˋ Israel i̱ nɨcatʉ́ˋ jalé'ˋ e quɨ́'ˉ tɨ́ɨiñˋ lamɨ˜ jéengˊguɨ e jmiféiñ'ˊ lɨ́'ˆ doñiˊ eeˋ, jo̱guɨ lana nɨjmiféiñ'ˊ i̱ Fidiéeˇ i̱ já'ˉ do.
44015020	Jo̱ masɨ́ɨngˆnaa' co̱o̱ˋ jiˋ quiá'rˉ lɨ˜ niféeng'˜naa'r e joˋ cuǿøngˋ e jmeáiñ'ˋ ta˜ jalé'ˋ e cacuø'ˊ dseaˋ jiéng'ˋ i̱ diée˜ i̱ o̱' já'ˉ i̱ jmiféiñ'ˊ do, co̱' na 'lɨb'ˆ jalé'ˋ e jo̱, jo̱guɨ e niquiúm'ˉbre e éerˋ dseeˉ e güɨɨiñˋ có̱o̱'˜ dseañʉ'ˋ o̱si dseamɨ́ˋ i̱ o̱' quiá'rˉ, jo̱guɨ e joˋ nidǿ'ˉguɨr jmɨ'øøngˉ jó'ˋ o̱'guɨ ngu˜ jó'ˋ 'lɨɨ˜ i̱ sɨyáang'ˇ jmɨ'øøngˉ.
44015021	Co̱' jaléb'ˋ e júuˆ quiʉ'ˊ ta˜ na quiá'ˉ Fidiéeˇ e cajme'ˊ Moi˜ nɨca'ɨ́bˋ jaléng'ˋ dseaˋ quie̱ˊ nifɨˊ quiá'ˉ guá'ˉ quiá'ˉ dseaˋ góoˋoo' dseaˋ Israel fɨˊ lacaangˋ sɨnʉ́ʉˆ guá'ˉ quíˉii' e té̱e̱ˉ fɨˊ la'úngˉ jee˜ fɨɨˋ laco̱o̱ˋ jmɨɨ˜ mɨ˜ tɨˊ e jmi'íng'ˊnaa'.
44015022	Jo̱ dsifɨˊ mɨ˜ cató'ˊ e café'ˋ i̱ Tiáa˜ do júuˆ quiá'rˉ, lajalém'ˋ i̱ dseaˋ apóoˆ do có̱o̱'˜guɨ jaléng'ˋ dseaˋ cǿøng'˜ quiá'ˉ dseaˋ quiá'ˉ Dseaˋ Jmáangˉ, lɨ́'ˆ lajaléng'ˋ dseaˋ quiá'ˉ Dseaˋ Jmáangˉ, casɨ́ɨiñˉ røøˋ e ca'náaiñˉ co̱o̱ˋ tú̱ˉ mɨ́ɨng'˜ dseaˋ i̱ nidsilíingˉ fɨˊ Antioquía có̱o̱'˜ Paaˉ có̱o̱'˜guɨ Bernabé e nidsica̱rˊ e jiˋ lɨ˜ to̱o̱˜ júuˆ e casɨ́ɨiñ'ˉ do. Jo̱ caguíñ'ˋ jaangˋ dseañʉ'ˋ i̱ siiˋ Judas Barsabás jo̱guɨ jaangˋ i̱ siiˋ Silas, gángˉ dseañʉ'ˋ i̱ niingˉ eáangˊ jee˜ jaléng'ˋ dseaˋ quiá'ˉ Dseaˋ Jmáangˉ.
44015023	Jo̱ lalab fé'ˋ e jiˋ e quie̱ˊ i̱ dseaˋ do mɨ˜ cangolíiñˆ: “Lajalé'ˋ jnea'ˆ, dseaˋ apóoˆ, có̱o̱'˜guɨ jaléng'ˋ dseaˋ cǿøng'˜ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén la, guicó̱o̱'ˇbaa' jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, dseaˋ jaˋ lɨ́ɨngˊna' dseaˋ Israel jo̱guɨ seengˋna' fɨˊ Antioquía có̱o̱'˜guɨ laco̱o̱ˋ fɨɨˋ lɨ˜ se̱'ˊ Siria có̱o̱'˜guɨ lɨ˜ se̱'ˊ Cilicia.
44015024	Nɨcalɨneb˜ jnea'ˆ e nɨca'uøøngˋ co̱o̱ˋ tú̱ˉ mɨ́ɨng'˜ dseaˋ i̱ seengˋ fɨˊ la latɨɨiñˋ yaaiñ˜, jo̱ nɨcangolíiñˆ e nɨcangojmiguíiñˆ 'nʉ́'ˋ fɨˊ na có̱o̱'˜ júuˆ quiá'rˉ. Jo̱guɨ nɨcajmɨgǿøiñˋ 'nʉ́'ˋ e dseáng'ˉ 'néˉ e catɨ́ɨmˉba' e nitó̱ˆna' li˜ fɨˊ ngúuˊ táangˋna' lɨ́'ˆ laco̱' lɨtɨ́ɨngˋ dseaˋ góoˋoo' dseaˋ Israel có̱o̱'˜ jiuung˜ sɨñʉʉˆ quiá'ˉ, jo̱ dsʉ' jaˋ 'néˉ jmeeˉna' lajo̱; jo̱guɨ nɨcajmɨgǿøiñˋ 'nʉ́'ˋ cajo̱ e 'néˉ jmitíˆna' jalé'ˋ júuˆ quiʉ'ˊ ta˜ caguieeˉguɨ e cajme'ˊ Moi˜.
44015025	Jo̱ba' nɨcasɨɨ˜naa' røøˋ lajalé'ˋnaa' la e nɨca'neáangˆnaa' jaangˋ gángˉ dseaˋ lajeeˇ la'ó'ˋ jnea'ˆ e nidsilíiñˉ nidsi'eer˜ 'nʉ́'ˋ fɨˊ na. Jo̱ nijalíiñˉ co̱lɨɨng˜ có̱o̱'˜ i̱ dseaˋ rú'ˋnaa' i̱ 'neáangˋnaa' eáangˊ i̱ siiˋ Paaˉ có̱o̱'˜guɨ i̱ siiˋ Bernabé, gángˉ dseaˋ rú'ˋnaa' i̱ jiʉ˜ jaˋ mɨˊ cajnga'ˊ dseaˋ quiá'rˉ uíi'˜ e guiarˊ júuˆ quiá'ˉ Fíiˋnaa' Dseaˋ Jmáangˉ.
44015027	Jo̱ nisíingˋnaa' fɨˊ na cajo̱ i̱ Judas Barsabás có̱o̱'˜guɨ Silas la, jo̱ íbˋ nijmeá'ˉ 'nʉ́'ˋ júuˆ quiá'ˉ jalé'ˋ e la cartɨˊ quiníˆna' na.
44015028	Co̱' lají̱i̱'˜ e iing˜ Jmɨguíˋ quiá'ˉ Fidiéeˇ jo̱guɨ jnea'ˆ cajo̱ e nimɨ́ɨ'˜naa' 'nʉ́'ˋ e joˋ nijméeˆguɨ' lají̱i̱'˜ e ta˜ huɨ̱́'ˋ e jié'ˋ do:
44015029	Lɨco̱' 'néˉ e nitʉ́ˆba' e cø'ˆna' ngu˜ jó'ˋ i̱ nɨcacuøng'ˊ dseaˋ jaléng'ˋ i̱ diée˜ i̱ o̱' já'ˉ i̱ jaˋ quɨ́ɨ'˜ jmɨɨ˜ jméˉ jí̱i̱'˜ co̱o̱ˋ, jo̱ joˋ cø'ˆna' jmɨ'øøngˉ jó'ˋ o̱'guɨ ngu˜ jó'ˋ 'lɨɨ˜ i̱ sɨyáang'ˇ jmɨ'øøngˉ, jo̱guɨ joˋ eeˇna' dseeˉ e güɨɨngˋna' có̱o̱'˜ dseañʉ'ˋ o̱si dseamɨ́ˋ i̱ o̱' quíiˉna'. Jo̱ song nʉ́ʉ'˜ba' jalé'ˋ e júuˆ la, jo̱ba' guiʉ́bˉ ni'eeˇna'. Jo̱ lanab jí̱i̱'˜ lɨ́ɨˊ júuˆ quíˉii'. Jo̱ güɨlɨseemˋba' có̱o̱'˜ e guiʉ́ˉ.”
44015030	Jo̱ dsifɨˊ mɨ˜ calɨ'íingˆ i̱ dseaˋ quiúungˉ do, cangolíimˉbre có̱o̱'˜ i̱ Paaˉ do có̱o̱'˜guɨ Bernabé fɨˊ Antioquía, jo̱ quie̱ˊbre e jiˋ e casíingˋ i̱ dseaˋ neáangˊ fɨˊ Jerusalén do. Jo̱ dsifɨˊ mɨ˜ caguilíiñˉ fɨˊ jo̱, dsifɨˊ lajo̱b caseáiñ'ˋ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ jo̱, jo̱ caja̱'ˊbre i̱ dseaˋ do e jiˋ do.
44015031	Jo̱ mɨ˜ ca'ɨ́ˋ jaléng'ˋ dseaˋ quiá'ˉ Dseaˋ Jmáangˉ e jiˋ do, dsíng'ˉ calɨ'iáangˋ dsíirˊ, co̱' jmang'ˉ juguiʉ́bˉ fé'ˋ e fɨˊ ni˜ jiˋ do.
44015032	Jo̱ co̱' i̱ Judas Barsabás có̱o̱'˜ Silas do cangɨ́ɨiñˋ quiá'ˉ Fidiéeˇ quiá'rˉ e eáamˊ tɨɨiñˋ guiarˊ júuˆ quiá'ˉ dseaˋ do jee˜ jaléng'ˋ dseaˋ, jo̱ba' mɨ˜ café'rˋ júuˆ quiá'rˉ, cacuø'ˊguɨreiñ' bíˋ e laco̱' já'ˉguɨ nilíiñ'ˋ júuˆ quiá'ˉ Dseaˋ Jmáangˉ.
44015033	Jo̱ mɨ˜ cangɨ́ˋ jo̱, jaléng'ˋ dseaˋ quiá'ˉ Dseaˋ Jmáangˉ juguiʉ́ˉ ca'ɨ́'rˋ júuˆ i̱ dseaˋ gángˉ do, dsʉ' jí̱i̱'˜ i̱ Judas Barsabás do cangáng'ˉtu̱r fɨˊ Jerusalén, jo̱ íbˋ quié̱e̱ˋ juguiʉ́ˉ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Antioquía i̱ caguiéng'ˊ írˋ do.
44015034	Dsʉ' Silas có̱o̱'˜ Paaˉ có̱o̱'˜ Bernabé dobɨ caje̱rˊ fɨˊ Antioquía; jo̱ fɨ́ɨmˊbɨ dseaˋ quiá'ˉ Dseaˋ Jmáangˉ i̱ jiéng'ˋ caje̱ˊ có̱o̱'r˜ e guiaˊguɨr júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ seengˋ fɨˊ jo̱.
44015036	Jo̱ mɨ˜ lɨ˜ cøøngˋguɨ lajo̱, co̱o̱ˋ jmɨɨ˜ cajíng'ˉ Paaˉ lala casɨ́'rˉ Bernabé: —Máˉtú̱u̱' calé'ˋ catú̱ˉ, madsi'eeˇnaa' jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ lajalé'ˋ fɨɨˋ lɨ˜ nɨcangɨ́ˆnaa' e eˊnaa' jalé'ˋ júuˆ quiá'ˉ Dseaˋ Jmáangˉ lamɨ˜ jéengˊguɨ, jo̱ dsine˜duu' jial seeiñˋ lana.
44015037	Jo̱ Bernabé lamɨ˜ iiñ˜ nijéiñˉ calé'ˋ catú̱ˉ i̱ Juan Marcos do.
44015038	Jo̱ dsʉ' Paaˉ joˋ calɨ'iiñ˜ fa' cajéengˋneiñ' do, co̱' catʉ́ʉˉbiñ' do quiá'rˉ lamɨ˜ jéengˊguɨ lamɨ˜ caguilíiñˉ fɨˊ co̱o̱ˋ guóo'˜ uǿˉ lɨ˜ se̱'ˊ Panfilia, jo̱ joˋ eeˋ cajmɨcó̱o̱'˜ i̱ Juan Marcos do quiá'ˉ Paaˉ ni˜ e ta˜ do ie˜ jo̱.
44015039	Jo̱ lahuɨ́ɨmˊjiʉ eáangˊ casɨ́ɨngˉ i̱ Paaˉ do có̱o̱'˜ Bernabé uii˜ quiá'ˉ i̱ Juan Marcos do. Jo̱ e jo̱ cajméeˋ e casojǿmˉbre quiá'ˉ rúiñ'ˋ, jo̱ Bernabé cajéeiñˋ i̱ Juan Marcos do, jo̱ cangotáaiñ'˜ dsíiˊ co̱o̱ˋ móoˊ, jo̱ cangolíimˉtu̱r la tó̱o̱ˋ ni˜ jmɨñí'ˆ cartɨˊ lɨ˜ se̱'ˊ Chipre.
44015040	Jo̱guɨ i̱ Paaˉ do catǿ'rˉ i̱ Silas do i̱ cangóˉ có̱o̱'r˜; jo̱ mɨ˜ cangoyúung'˜ jo̱ jaléng'ˋ dseaˋ quiá'ˉ Dseaˋ Jmáangˉ caguiarˊ fɨˊ jaguóˋ Fidiéeˇ lají̱i̱'˜ e ta˜ e nidsilíiñ'ˉ do, jo̱ dsifɨˊ lajo̱b cataiñ'ˉ fɨˊ.
44015041	Jo̱ cangolíingˆtu̱r laco̱o̱ˋ fɨɨˋ lɨ˜ se̱'ˊ Siria có̱o̱'˜guɨ lɨ˜ se̱'ˊ Cilicia e cuø'rˊ bíˋ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱ e laco̱' jaˋ nijmɨtúngˉ dsíiñ'ˊ lají̱i̱'˜ fɨˊ guiʉ́ˉ lɨ˜ nɨteáaiñˉ có̱o̱'˜ Dseaˋ Jmáangˉ.
44016001	Jo̱ cagüɨ'ɨ́ɨbˊ Paaˉ có̱o̱'˜ Silas fɨˊ Antioquía, jo̱ caguilíiñˉ la'uii˜ fɨˊ Derbe. Jo̱ mɨ˜ cangɨ́ˋ jo̱, caguilíiñˉ fɨˊ co̱o̱ˋguɨ fɨɨˋ e siiˋ Listra; jo̱ fɨˊ jo̱b calɨcuíiñˋ jaangˋ dseaˋ i̱ nilɨ́ɨngˊ dseaˋ quiá'ˉ Dseaˋ Jmáangˉ i̱ siiˋ Timoteo, jó̱o̱ˊ jaangˋ dseamɨ́ˋ dseaˋ Israel i̱ lɨ́ɨngˊ dseaˋ quiá'ˉ Dseaˋ Jmáamˉ cajo̱, jo̱guɨ tiquiáiñ'ˆ do dseaˋ griegob nilɨ́ɨiñˊ.
44016002	Jo̱ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Listra có̱o̱'˜guɨ fɨˊ Iconio, guiʉ́bˉ fé'rˋ uii˜ quiá'ˉ i̱ Timoteo do.
44016003	Jo̱ calɨ'iing˜ Paaˉ e nijéiñˉ Timoteo fɨˊ lɨ˜ dsiguiar˜ júuˆ quiá'ˉ Dseaˋ Jmáangˉ, dsʉ' nʉ́'ˉguɨ lajo̱ cajmitib˜ i̱ Timoteo do lají̱i̱'˜ e tɨ́ɨngˋ dseaˋ Israel e tó̱o̱rˊ li˜ fɨˊ ngúuˊ táangˋ lají̱i̱'˜ dseañʉ'ˋ, jo̱ cajméerˋ lajo̱ e laco̱' ni'ím'ˋ dseaˋ Israel lajɨˋ gaangˋ dseaˋ do có̱o̱'˜ júuˆ røøˋ fɨˊ lɨ˜ niguilíiñˉ, co̱' jalém'ˋ dseaˋ seengˋ fɨˊ jo̱ ñirˊ e dseaˋ griegob lɨ́ɨngˊ tiquiá'ˆ i̱ Timoteo do.
44016004	Jo̱ mɨ˜ cangɨ́ˋ jo̱, catam'ˉbre fɨˊ, jo̱ laco̱o̱ˋ fɨɨˋ e ngɨ́ɨiñˊ, sɨ́'rˋ jaléng'ˋ dseaˋ quiá'ˉ Dseaˋ Jmáangˉ lají̱i̱'˜ júuˆ e quie̱rˊ quiá'ˉ dseaˋ apóoˆ có̱o̱'˜guɨ jaléng'ˋ dseaˋ cǿøng'˜ quiá'ˉ dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén.
44016005	Jo̱ lajo̱b eáangˊguɨ já'ˉ calɨ́ngˉ i̱ dseaˋ do júuˆ quiá'ˉ Dseaˋ Jmáangˉ, jo̱ laco̱o̱ˋ jmɨɨb˜ naangˋ dsifɨ́ɨiñˊ.
44016006	Jo̱ mɨ˜ cangɨ́ˋ jo̱, Paaˉ có̱o̱'˜ i̱ dseaˋ gángˉguɨ do cangɨ́ɨmˊbre fɨˊ lɨ˜ se̱'ˊ Frigia có̱o̱'˜guɨ lɨ˜ se̱'ˊ Galacia, co̱' Jmɨguíˋ quiá'ˉ Fidiéeˇ jaˋ cacuø'ˊ fɨˊ írˋ fa' e niguiárˉ júuˆ quiá'ˉ Dseaˋ Jmáangˉ fɨˊ lɨ˜ se̱'ˊ Asia.
44016007	Jo̱ caguilíiñˉ fɨˊ 'nɨ'ˋ lɨ˜ iáng'ˊ có̱o̱'˜ Misia, co̱' fɨˊ jo̱b ɨˊ dsíirˊ e ningɨ́iñˉ fɨˊ lɨ˜ se̱'ˊ Bitinia, dsʉ' calé'ˋ catú̱ˉ Jmɨguíˋ quiá'ˉ Fidiéeˇ jaˋ cacuø'ˊ fɨˊ írˋ e ningɨ́iñˉ fɨˊ jo̱.
44016008	Jo̱ lajo̱b cangɨ́ɨiñˊ lacueeˋ lɨ˜ se̱'ˊ Misia cartɨˊ caguilíiñˉ fɨˊ co̱o̱ˋ ooˉ jmɨɨˋ lɨ˜ siiˋ Troas.
44016009	Jo̱ fɨˊ jo̱b, co̱o̱ˋ uǿøˋ i̱ Paaˉ do cangáiñˉ jaangˋ dseañʉ'ˋ i̱ seengˋ lɨ˜ se̱'ˊ Macedonia e lafa' mɨ˜ quɨrˊ, jo̱ i̱ dseañʉ'ˋ do siñ'ˊ fɨˊ quiniˇ Paaˉ e mɨrˊ jmɨ'eeˇ jo̱ jíñ'ˉ: “Ngɨɨng˜ fɨˊ Macedonia la, jo̱ jmɨcó̱o̱'ˇ jnea'ˆ.”
44016010	Jo̱ mɨ˜ cangɨ́ˋ e cangáˉ Paaˉ e jo̱ lafa' mɨ˜ quɨrˊ, dsifɨˊ lajo̱b caguiáˉnaa' guiʉ́ˉ quíˉnaa', jnea˜ Lucas có̱o̱'˜guɨ Silas có̱o̱'˜guɨ Paaˉ, jo̱ cangóˉnaa' fɨˊ Macedonia, co̱' calɨtab˜ dsiˋnaa' e Fidiéeˇbing' i̱ catǿˉ quíˉnaa' do e nidsiguia˜naa' júuˆ quiá'ˉ Dseaˋ Jmáangˉ fɨˊ jo̱.
44016011	Jo̱ dsifɨˊ lajo̱b ca'uøøˉnaa' fɨˊ Troas e tée'˜naa' dsíiˊ móoˊ, jo̱ ngóˉbaa' condséeˊ fɨˊ co̱o̱ˋ guóo'˜ uǿˉ lɨ˜ se̱'ˊ Samotracia e néeˊ guiá'ˆ jóoˋ jmɨñí'ˆ. Jo̱ mɨ˜ cajneáˉ lajo̱, caguiéˉnaa' fɨˊ co̱o̱ˋ ooˉ jmɨɨˋ lɨ˜ siiˋ Neápolis.
44016012	Jo̱ fɨˊ jo̱b ca'uøøˉnaa' dsíiˊ móoˊ cangóˉnaa' fɨˊ Filipos, co̱o̱ˋ fɨɨˋ lɨ˜ quiʉ'ˊ dseaˋ Roma ta˜, jo̱guɨ lɨ́ɨˊ co̱o̱ˋ fɨɨˋ e laniingˉ quiá'ˉ lɨ˜ se̱'ˊ Macedonia cajo̱. Jo̱ fɨˊ jo̱b cajá̱ˆnaa' tú̱ˉ 'nɨˊ jmɨɨ˜.
44016013	Jo̱ lajeeˇ taang˜naa' fɨˊ do, co̱o̱ˋ jmɨɨ˜ lajeeˇ e tɨ́ɨngˋ dseaˋ góoˋnaa' dseaˋ Israel e jmi'íñ'ˊ, ca'uøøˉnaa' cangóˉnaa' fɨˊ 'nɨ'ˋ fɨɨˋ do quiá̱'ˉ lɨ˜ iʉ˜ co̱o̱ˋ guaˋ, co̱' fɨˊ jo̱b ɨˊ dsiˋnaa' e seáng'ˊ dseaˋ góoˋnaa' e féiñ'ˊ Fidiéeˇ. Jo̱ mɨ˜ caguiéˉnaa' fɨˊ jo̱, dob ca'iéˆnaa', jo̱ canaangˉnaa' é'ˆnaa' júuˆ quiá'ˉ Dseaˋ Jmáangˉ jaléng'ˋ dseamɨ́ˋ i̱ caseáng'ˊ fɨˊ do ie˜ jo̱.
44016014	Jo̱ jaangˋ lajeeˇ i̱ dseamɨ́ˋ caseáng'ˊ do ie˜ jo̱ nisiirˋ Lidia i̱ niseengˋ fɨˊ co̱o̱ˋ fɨɨˋ lɨ˜ siiˋ Tiatira, jo̱ jmóorˋ ta˜ 'nɨ́ɨˋ 'mɨ'ˊ e jlo'ˆ eáangˊ. Jo̱ i̱ dseamɨ́ˋ íˋ eáangˊ jmiféiñ'ˊ Fidiéeˇ, dsʉ' lajeeˇ núurˋ júuˆ e guiaˊ Paaˉ, Fidiéeˇ cacuø'rˊ i̱ dseamɨ́ˋ do e canaˊ moguiñ'˜ e laco̱' ni'íñ'ˋ lají̱i̱'˜ e júuˆ e guiaˊ i̱ Paaˉ do.
44016015	Jo̱ mɨ˜ ca'íng'ˋ i̱ dseamɨ́ˋ do júuˆ quiá'ˉ Dseaˋ Jmáangˉ, jo̱ cajgáamˉbre jmɨɨˋ có̱o̱'˜guɨ jaléng'ˋ dseaˋ sɨnʉ́ʉˆ quiá'rˉ e laco̱' cuøˊ li˜ e ca'uíiñˉ dseaˋ quiá'ˉ Dseaˋ Jmáangˉ. Jo̱ mɨ˜ cangɨ́ˋ jo̱, cajíng'ˉ i̱ dseamɨ́ˋ do sɨ́'rˋ jnea'ˆ: —Song 'nʉ́'ˋ dseáng'ˉ já'ˉ lɨ́ɨngˋna' e jnea˜ lɨ́ɨnˊn dseaˋ quiá'ˉ Fíiˋnaa' Dseaˋ Jmáangˉ, ñilíingˉna' fɨˊ quiéˉe jo̱ fɨˊ jo̱b nijá̱ˆna'. Jo̱ camɨ'rˊ jnea'ˆ jmɨ'eeˇ e cajé̱ˆbaa' fɨˊ quiá'rˉ.
44016016	Jo̱ co̱o̱ˋ ya̱'ˊ, lajeeˇ ngóoˊnaa' fɨˊ lɨ˜ seáng'ˊ dseaˋ góoˋnaa' e féiñ'ˊ Fidiéeˇ, jo̱ lajeeˇ ngóoˊnaa' fɨˊ jo̱ cajíng'ˊnaa' jaangˋ sɨmɨ́ˆ i̱ jmóoˋ ta˜ quiá'ˉ fiir˜ e jaˋ e 'léeiñ'˜ jí̱i̱'˜ co̱o̱ˋ; jo̱ i̱ 'lɨm'ˆ nijéeˊ quiá'ˉ i̱ sɨmɨ́ˆ do, jo̱ la'eáangˊ có̱o̱'˜ i̱ 'lɨng'ˆ dob jmóorˋ jalé'ˋ e jmóorˋ. Jo̱ jmóoˋ i̱ 'lɨng'ˆ do e lí'ˋ i̱ sɨmɨ́ˆ do gui'rˊ e˜ jalé'ˋ nilíˋ dsa'óˋ iéeˊ. Jo̱ có̱o̱'˜ e jo̱b lɨ'ˋ fii˜ i̱ sɨmɨ́ˆ do jmiguiʉˊ cuuˉ.
44016017	Jo̱ i̱ sɨmɨ́ˆ íˋ canaaiñˋ tɨ'leáamˊbre caluuˇnaa' jo̱ fé'rˋ teáˋ jo̱ jíñ'ˉ: —Jaléng'ˋ i̱ dseañʉ'ˋ la lɨ́ɨiñˊ dseaˋ i̱ jmóoˋ lají̱i̱'˜ e iing˜ Fidiéeˇ dseaˋ féng'ˊ dseaˋ ñíingˊ, jo̱guɨ guiarˊ júuˆ sɨ́'rˋ jaléng'ˋ 'nʉ́'ˋ jial nileángˋ dseaˋ jee˜ jalé'ˋ dseeˉ quiá'rˉ.
44016018	Jo̱ yejí̱bˉ dseáng'ˉ fé'ˋ i̱ sɨmɨ́ˆ do lajo̱, jo̱guɨ lajeeˇ jmiguiʉbˊ jmɨɨ˜ cajo̱ cartɨˊ mɨ˜ nɨngóoˊ guiaˊ 'níb'ˋ dsíiˊ Paaˉ, jo̱ba' cajíñ'ˉ casɨ́'rˉ i̱ 'lɨng'ˆ i̱ jéeˊ quiá'ˉ i̱ sɨmɨ́ˆ do jo̱ cajíñ'ˉ: —La'eáangˊ có̱o̱'˜ júuˆ quiá'ˉ Dseaˋ Jmáangˉ quiʉ́'ˋʉ ta˜ e júu'˜ lɨ˜ iuun'ˉ na. Jo̱ dsifɨˊ lajo̱b catʉ́ʉˉ i̱ 'lɨng'ˆ do quiá'ˉ i̱ sɨmɨ́ˆ do.
44016019	Jo̱ dsʉ' mɨ˜ cangáˉ i̱ fii˜ i̱ sɨmɨ́ˆ do e joˋ li˜ nilí'ˋguɨr cuuˉ la'eáangˊ có̱o̱iñ'˜ do, jo̱ba' casam'ˉbre Paaˉ có̱o̱'˜guɨ Silas, jo̱ cangojeáangˆneiñ' fɨˊ quiniˇ dseata˜ dseáng'ˉ guiá'ˆ jóoˋ e fɨɨˋ do.
44016020	Jo̱ i̱ dseata˜ íˋguɨb cangojéengˋneiñ' fɨˊ quiniˇ i̱ dseata˜ i̱ quidsiˊ í'ˋ, jo̱ lalab cajíng'ˉ i̱ fii˜ i̱ sɨmɨ́ˆ do casɨ́'rˉ i̱ dseata˜ quidsiˊ í'ˋ do: —I̱ dseaˋ Israel la ngɨrˊ jmóorˋ gaˋ jee˜ fɨɨˋ,
44016021	jo̱guɨ erˊ jalé'ˋ e jaˋ cuǿøngˋ ni'íing'˜naa' o̱'guɨ nijmitíˆnaa', jneaa˜aa' dseaˋ lɨ́ɨˊɨɨ' dseaˋ romano.
44016022	Jo̱ canaangˋ dseaˋ fɨɨˋ e iiñ˜ nijmeám'ˋbreiñ' do, jo̱guɨ i̱ dseata˜ quidsiˊ í'ˋ do caquiʉ'rˊ ta˜ e ni'uǿiñ'ˉ do sɨ̱'ˆ i̱ dseaˋ do jo̱guɨ nibǿøngˉneiñ' do có̱o̱'˜ sɨɨˉ.
44016023	Jo̱ mɨ˜ cangɨ́ˋ e cabǿøngˉneiñ' do eáangˊ, jo̱ fɨˊ dsíiˊ 'nʉñíbˆ catáiñ'ˋ dseaˋ do, jo̱guɨ caquiʉ'rˊ ta˜ i̱ dseaˋ i̱ jmóoˋ íˆ 'nʉñíˆ e nijméiñ'ˉ íˆ dseáng'ˉ røøbˋ i̱ dseaˋ sɨjnɨ́ɨngˇ do.
44016024	Jo̱ mɨ˜ ca'íng'ˋ i̱ dseaˋ i̱ jmóoˋ íˆ e 'nʉñíˆ do e júuˆ jo̱, jo̱ba' catáiñ'ˋ i̱ dseaˋ do cartɨˊ a'ˊguɨ dsíiˊ e 'nʉñíˆ do, jo̱guɨ tɨɨiñ'ˉ do cacúiñ'ˋ có̱o̱'˜ tú̱ˉ 'maˋ e dsi˜ tooˋ.
44016025	Jo̱ ie˜ uǿøˋ guienʉ́ʉˊ jo̱b, lajeeˇ e Paaˉ có̱o̱'˜guɨ Silas féiñ'ˊ Fidiéeˇ jo̱guɨ ørˊ e quiá'ˉ jmiféiñ'ˊ Fidiéeˇ cajo̱, jo̱ i̱ dseaˋ caguiaangˉguɨ i̱ sɨjnɨ́ɨngˇ do lɨco̱' núuˋbre,
44016026	jo̱ lajeeˇ jo̱b, co̱o̱ˋ cajǿb'ˋ uǿˉ e teáˋ eáangˊ jo̱ canaangˋ sojáˉ tɨɨˉ fɨɨˋ quiá'ˉ e 'nʉñíˆ do. Jo̱ dsifɨˊ lajo̱b canaˊ jalé'ˋ jnɨ́ˆ quiá'ˉ, jo̱guɨ casojiʉ́b'ˋ jalé'ˋ ñíˆ cadena e 'ñúung'˜ jaléng'ˋ i̱ dseaˋ sɨjnɨ́ɨngˇ do.
44016027	Jo̱ mɨ˜ cajnéˉ dsíiˊ i̱ dseaˋ i̱ jmóoˋ íˆ 'nʉñíˆ do jo̱guɨ cangárˉ e nɨ'óobˊ jalé'ˋ jnɨ́ˆ quiá'ˉ e 'nʉñíˆ do, jo̱ba' dsifɨˊ lajo̱b caguirˊ ñisʉ̱'ˋ quiá'rˉ e sɨ'íˆ nijngáng'ˉ 'ñia'rˊ, co̱' ɨˊ dsíirˊ e nɨcaláamˉ jaléng'ˋ i̱ dseaˋ sɨjnɨ́ɨngˇ do.
44016028	Dsʉ' dsifɨˊ lajo̱b guicafé'ˋ Paaˉ e teáˋ eáangˊ jo̱ guicajíñ'ˉ: —¡Jaˋ e jmáang'˜ uø'ˊ jí̱i̱'˜ co̱o̱ˋ, co̱' lab tée'˜naa' lajɨɨˉnaa'!
44016029	Jo̱ba' i̱ dseaˋ jmóoˋ íˆ 'nʉñíˆ do camɨrˊ co̱o̱ˋ jɨˋ, jo̱ ca'írˉ güɨ'íiˊ fɨˊ dsíiˊ e 'nʉñíˆ do e jléeiñˋ dsʉ' e 'gó'rˋ, jo̱ mɨ˜ caguiérˉ lɨ˜ teáang'˜ dseaˋ do jo̱ catúuiñˊ uii˜ tɨɨˉ i̱ Paaˉ do có̱o̱'˜guɨ Silas.
44016030	Jo̱ mɨ˜ cangɨ́ˋ jo̱, ca'uǿømˋbreiñ' do fɨˊ caluuˇ jo̱ cajmɨngɨ́'ˉreiñ': —¿E˜ 'néˉ jmee˜e e laco̱' nileáanˋn jee˜ jalé'ˋ dseeˉ quiéˉe?
44016031	Jo̱ba' cañíiˋ i̱ dseaˋ do: —Já'ˉ güɨlíin'ˋ júuˆ quiá'ˉ Fíiˋnaa' Jesús jo̱ ni'íimˉ dseeˉ quíi'ˉ có̱o̱'˜guɨ dseeˉ quiá'ˉ jaléng'ˋ dseaˋ sɨnʉ́ʉˆ quíi'ˉ.
44016032	Jo̱ canaaiñˋ sɨ́'ˋguɨr dseaˋ do có̱o̱'˜guɨ dseaˋ sɨnʉ́ʉˆ quiáiñ'ˉ júuˆ quiá'ˉ Fidiéeˇ.
44016033	Jo̱ 'ñia'ˊ ie˜ uǿøˋ jo̱, i̱ dseaˋ jmóoˋ íˆ e 'nʉñíˆ do cajméerˋ mɨ́ɨˊ lɨ˜ sɨcuɨ́'ˋ quiá'ˉ i̱ Paaˉ do có̱o̱'˜guɨ Silas. Jo̱ lɨ́ˉ jo̱, cajgáangˉ i̱ dseaˋ jmóoˋ íˆ 'nʉñíˆ do jmɨɨˋ co̱lɨɨng˜ có̱o̱'˜ dseaˋ sɨnʉ́ʉˆ quiá'rˉ e laco̱' cuøˊ li˜ e ca'uíingˉ jaléng'ˋ dseaˋ do dseaˋ quiá'ˉ Dseaˋ Jmáangˉ.
44016034	Jo̱ mɨ˜ cangɨ́ˋ jo̱, catǿ'rˉ i̱ dseaˋ gángˉ do fɨˊ quiá'rˉ jo̱ cacuø'ˊreiñ' e cagǿ'rˋ. Jo̱ i̱ dseaˋ íˋ co̱lɨɨng˜ có̱o̱'˜ dseaˋ sɨnʉ́ʉˆ quiá'rˉ dsíng'ˉ calɨ'iáangˋ dsíirˊ, co̱' jáb'ˉ calɨ́iñˉ júuˆ quiá'ˉ Fidiéeˇ.
44016035	Jo̱ mɨ˜ cajneáˉ lajo̱, i̱ dseata˜ i̱ quidsiˊ í'ˋ do casíiñˋ tú̱ˉ 'nɨˊ mɨ́ɨng'˜ ɨ́ɨ'˜ quiá'rˉ i̱ quie̱ˊ júuˆ quiá'ˉ i̱ dseaˋ jmóoˋ íˆ 'nʉñíˆ do e nileáiñˉ Paaˉ có̱o̱'˜guɨ Silas.
44016036	Jo̱ lalab casɨ́'ˉ i̱ dseaˋ jmóoˋ íˆ 'nʉñíˆ do Paaˉ: —I̱ dseata˜ i̱ quidsiˊ í'ˋ do nɨcasíiñˋ júuˆ quiéˉe e nilaamˉba' 'nʉ́'ˋ. Jo̱ nɨcuǿømˋ güɨlíingˋna' juguiʉ́ˉ.
44016037	Jo̱ba' cañíiˋ Paaˉ quiá'ˉ i̱ ɨ́ɨ'˜ i̱ quie̱ˊ júuˆ do: —Caquiʉ'ˊ i̱ dseata˜ do ta˜ e cabǿøngˉ dseaˋ jnea'ˆ, dseaˋ calɨsé̱ˋnaa' fɨˊ lɨ˜ quiʉ'ˊ dseaˋ Roma ta˜, fɨˊ jee˜ dseaˋ fɨɨˋ e jí̱i̱'˜ jaˋ mɨˊ caquidsirˊ í'ˋ quíˉnaa', jo̱guɨ catáiñ'ˋ jnea'ˆ 'nʉñíˆ; jo̱guɨ lana iiñ˜ leáiñˉ jnea'ˆ e ɨɨngˋ, dsʉ' jaˋ uǿˋnaa' cartɨˊ güɨlíiñˉ yaaiñ˜ e ni'uǿiñˉ jnea'ˆ song lajo̱.
44016038	Jo̱ cangocó̱o̱bˋ i̱ ɨ́ɨ'˜ do júuˆ fɨˊ lɨ˜ neáangˊ dseata˜ i̱ quidsiˊ í'ˋ do. Jo̱ mɨ˜ canúurˉ júuˆ e quié̱e̱ˋ i̱ ɨ́ɨ'˜ do, cafǿm'ˊbre co̱' e canúurˉ júuˆ e dseaˋ i̱ calɨséngˋ fɨˊ lɨ˜ quiʉ'ˊ dseaˋ Roma tab˜ lɨ́ɨngˊ i̱ dseaˋ gángˉ do.
44016039	Jo̱ cangolíingˆ i̱ dseata˜ quidsiˊ í'ˋ do e ngomɨrˇ jmɨ'eeˇ fɨˊ quiniˇ Paaˉ có̱o̱'˜ Silas e nijméiñ'ˉ do féng'ˊ dsíirˊ quiá'ˉ jalé'ˋ e calɨ́ˉ do. Jo̱ mɨ˜ cangɨ́ˋ jo̱, ca'uǿømˋbre jo̱ camɨ'rˊ jmɨ'eeˇ dseaˋ do e ni'uǿmˋbiñ' e fɨˊ jee˜ fɨɨˋ do.
44016040	Jo̱ mɨ˜ cangɨ́ˋ e ca'uøøngˋ i̱ Paaˉ do có̱o̱'˜guɨ Silas fɨˊ dsíiˊ 'nʉñíˆ, cangolíimˉtu̱r fɨˊ quiá'ˉ Lidia. Jo̱ fɨˊ jo̱b cajíng'ˊtu̱ rúiñ'ˋ có̱o̱'˜ jaléng'ˋ dseaˋ quiá'ˉ Dseaˋ Jmáangˉ, jo̱guɨ cacuø'ˊguɨr bíˋ dseaˋ do cajo̱. Jo̱ ngɨ́ˋ jo̱, ca'uøømˋbre e fɨˊ do, jo̱ fɨˊ lɨ˜ jiéb'ˋ cangolíiñˆ.
44017001	Jo̱ lajeeˇ gui'nang'ˇ e teáang'˜ Paaˉ fɨˊ có̱o̱'˜guɨ Silas, cangɨ́ɨiñˊ fɨˊ co̱o̱ˋ fɨɨˋ e siiˋ Anfípolis có̱o̱'˜guɨ Apolonia. Jo̱ mɨ˜ cangɨ́ˋ jo̱, caguilíiñˉ fɨˊ co̱o̱ˋ fɨɨˋ e siiˋ Tesalónica, jo̱ fɨˊ jo̱b si'ˊ co̱o̱ˋ guá'ˉ quiá'ˉ dseaˋ Israel lɨ˜ féiñ'ˊ Fidiéeˇ.
44017002	Jo̱ co̱' lají̱i̱'˜ e tɨ́ɨngˋ Paaˉ e dséerˊ fɨˊ guá'ˉ quiá'ˉ dseaˋ góorˋ dseaˋ Israel laco̱o̱ˋ née'˜ mɨ˜ tɨˊ jmɨɨ˜ e jmi'íng'ˊ jaléng'ˋ dseaˋ íˋ, jo̱ lajeeˇ 'nɨˊ semaan˜ casɨ́ɨiñˉ có̱o̱'˜ jaléng'ˋ i̱ dseaˋ i̱ caseáng'ˊ do cuaiñ˜ quiá'ˉ jalé'ˋ e fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ, jo̱ sɨ́'rˋ dseaˋ do
44017003	e dseáng'ˉ 'néˉba' e cajúngˉ i̱ Dseaˋ Jmáangˉ do; jo̱ mɨ˜ cangɨ́ˋ e cajúiñˉ, dseáng'ˉ 'néˉ e cají̱b'ˊtu̱r. Jo̱ casɨ́'ˉguɨr i̱ dseaˋ do cajo̱ jo̱ cajíñ'ˉ: —I̱ Jesús nab i̱ lɨ́ɨngˊ Dseaˋ Jmáangˉ, i̱ dseaˋ i̱ laangˋ jneaa˜aa' jee˜ dseeˉ quíˉii', jo̱ júuˆ quiá'ˉ i̱ nab e ngɨˊ jnea˜ guiaaˉ jee˜ 'nʉ́'ˋ.
44017004	Jo̱ i̱ lɨɨng˜ dseaˋ Israel jáb'ˉ calɨ́iñˉ júuˆ e guiaˊ i̱ Paaˉ do có̱o̱'˜guɨ Silas, jo̱ røøbˋ canaaiñˋ ngɨrˊ có̱o̱'˜ dseaˋ do. Jo̱guɨ fɨ́ɨmˊbɨ dseaˋ griego i̱ eáangˊ jmɨ'góˋ Fidiéeˇ có̱o̱'˜guɨ fɨ́ɨngˊ dseamɨ́ˋ i̱ laniingˉ quiá'ˉ e fɨɨˋ do, jáb'ˉ calɨ́iñˉ e júuˆ jo̱ cajo̱.
44017005	Dsʉ' uíi'˜ e jo̱ ca'uíingˉ e jaléng'ˋ dseaˋ Israel i̱ jaˋ já'ˉ lɨ́ɨngˋ e júuˆ do, eáamˊ calɨ́ˉ dsihuɨ́ɨiñˊ jo̱guɨ calɨguíiñˉ quiá'ˉ jaléng'ˋ i̱ dseaˋ i̱ calɨ́ˉ já'ˉ lɨ́ɨngˋ e júuˆ jo̱. Jo̱ba' caseáiñ'ˋ tú̱ˉ 'nɨˊ mɨ́ɨng'˜ 'ná'ˆ fɨ'ˊ i̱ tá'ˉ teáangˉ jee˜ 'nʉ́ʉˊ e laco̱' i̱ dseaˋ íˋ nitá'rˉ mɨ́ɨ'˜ jo̱guɨ nijmiguíiñˉ jaléng'ˋ dseaˋ i̱ neáangˊ fɨˊ fɨɨˋ jo̱. Jo̱guɨ lajo̱bɨ caguilíiñˉ fɨˊ quiá'ˉ Jasón e 'náiñ'ˊ Paaˉ có̱o̱'˜guɨ Silas e laco̱' ni'uǿngˉneiñ' do jo̱ nitǿøˋreiñ' fɨˊ quiniˇ dseaˋ fɨɨˋ.
44017006	Jo̱ co̱' jaˋ cadséng'ˋguɨr i̱ dseaˋ i̱ sɨ'íˆ 'náiñ'ˊ do, jo̱ba' catǿrˉ Jasón laguidseaangˆ có̱o̱'˜guɨ co̱o̱ˋ tú̱ˉ mɨ́ɨng'˜guɨ dseaˋ quiá'ˉ Dseaˋ Jmáangˉ i̱ nineáangˊ fɨˊ jo̱ ie˜ jo̱, jo̱ catǿˉreiñ' do fɨˊ quiniˇ dseata˜ e ta'rˊ mɨ́ɨ'˜ jo̱ fé'rˋ lala: —I̱ dseañʉ'ˋ do nɨca'léeˊbre la'úngˉ fɨˊ jmɨgüíˋ có̱o̱'˜ júuˆ e guiarˊ do, jo̱guɨ fɨˊ lab nɨcagüɨlíiñˉ lana e iiñ˜ jmérˉ lajo̱.
44017007	Jo̱ i̱ Jasón na nɨca'íng'ˋneiñ' fɨˊ sɨnʉ́ʉˆ quiá'rˉ, jo̱ lajɨɨmˋbre jaˋ jmɨ'górˋ lají̱i̱'˜ ta˜ quiʉ'ˊ dseata˜ dseaˋ féng'ˊ romano, co̱' fé'rˋ e seemˋ jaangˋguɨ dseata˜ dseaˋ féng'ˊ i̱ siiˋ Jesús.
44017008	Jo̱ mɨ˜ canúuˉ jaléng'ˋ dseaˋ fɨɨˋ e júuˆ do có̱o̱'˜guɨ jaléng'ˋ dseaˋ quie̱ˊ nifɨˊ quiá'ˉ e fɨɨˋ do, eáangˊguɨ cató'rˋ mɨ́ɨ'˜.
44017009	Jo̱ cuubˉ caguiaˊ i̱ Jasón do có̱o̱'˜guɨ i̱ dseaˋ caguiaangˉ do fɨˊ quiniˇ dseata˜ e laco̱' calɨ́'rˉ catʉ́ʉˉtu̱ i̱ dseaˋ do quiá'rˉ.
44017010	Jo̱ mɨ˜ canʉʉˋ ie˜ jmɨɨ˜ jo̱, jaléng'ˋ dseaˋ quiá'ˉ Dseaˋ Jmáangˉ casíiñˋ Paaˉ có̱o̱'˜guɨ Silas lajmɨnáˉ fɨˊ Berea. Jo̱ dsifɨˊ mɨ˜ caguilíiñˉ fɨˊ jo̱, cangolíiñˉ fɨˊ guá'ˉ quiá'ˉ dseaˋ góorˋ dseaˋ Israel lɨ́'ˆ laco̱'guɨ la lɨtɨ́ɨiñˋ jmóorˋ.
44017011	Jo̱ jaléng'ˋ i̱ dseaˋ Israel i̱ seengˋ fɨˊ Berea eáangˊguɨ iiñ˜ ninúrˉ júuˆ guiaˊ dseaˋ do laco̱'guɨ dseaˋ seengˋ fɨˊ Tesalónica, jo̱ lajmɨnábˉ ca'íñ'ˋ e júuˆ jo̱, jo̱guɨ laco̱o̱ˋ jmɨɨb˜ cuørˊ bíˋ e jmɨtɨ́ɨiñˋ jalé'ˋ e júuˆ to̱o̱˜ fɨˊ ni˜ jiˋ quiá'ˉ Fidiéeˇ e gui'rˊ su e jáb'ˉ e júuˆ e caguiaˊ Paaˉ do.
44017012	Jo̱ lajeeˇ i̱ dseaˋ íˋ, fɨ́ɨmˊbre já'ˉ calɨ́iñˉ e júuˆ jo̱, jo̱guɨ lajo̱bɨ fɨ́ɨmˊ dseañʉ'ˋ dseamɨ́ˋ griego i̱ niingˉ i̱ seengˋ fɨˊ jo̱ jáb'ˉ calɨ́iñ'ˉ do júuˆ quiá'ˉ Dseaˋ Jmáangˉ e guiaˊ i̱ Paaˉ do có̱o̱'˜guɨ Silas.
44017013	Dsʉ' mɨ˜ calɨñiˊ jaléng'ˋ dseaˋ Israel i̱ seengˋ fɨˊ Tesalónica e nɨtáangˋ Paaˉ e guiarˊ júuˆ quiá'ˉ Fidiéeˇ fɨˊ Berea, jo̱ba' fɨˊ jo̱b cangolíiñˉ cangojméerˆ gaˋ có̱o̱'˜ jaléng'ˋ dseaˋ i̱ seengˋ fɨˊ jo̱.
44017014	Jo̱ba' dseaˋ quiá'ˉ Dseaˋ Jmáangˉ i̱ seengˋ fɨˊ Berea cajméerˋ e lajmɨnábˉ cagüɨ'ɨ́ɨˊ Paaˉ fɨˊ jo̱, jo̱ cangórˉ condséeˊ fɨˊ 'nɨ'ˋ jmɨñí'ˆ, dsʉ' fɨˊ Bereab caje̱ˊ Silas có̱o̱'˜guɨ Timoteo lajeeˇ jo̱.
44017015	Jo̱ jaléng'ˋ dseaˋ quiá'ˉ Dseaˋ Jmáangˉ i̱ có̱o̱'˜ Paaˉ cangolíimˉbre có̱o̱iñ'˜ do cartɨˊ co̱o̱ˋ fɨɨˋ e siiˋ Atenas. Jo̱ mɨ˜ cangɨ́ˋ jo̱, caquɨm'ˉtu̱r fɨˊ Berea jo̱ nɨquié̱e̱rˋ júuˆ quiá'ˉ Paaˉ e Silas có̱o̱'˜guɨ Timoteo nidsilíiñˉ fɨˊ lɨ˜ táangˋ Paaˉ lajmɨnáˉ.
44017016	Jo̱ lajeeˇ táangˋ i̱ Paaˉ do fɨˊ Atenas e sɨjeeiñˇ Silas có̱o̱'˜ Timoteo, fɨ'íbˆ eáangˊ calɨ́iñˉ, co̱' i̱ dseaˋ seengˋ fɨˊ Atenas do jie˜ jaˋ latøøngˉ fɨɨbˋ jmiféiñ'ˊ jaléng'ˋ diée˜ i̱ o̱' já'ˉ i̱ jaˋ quɨ́ɨ'˜ jmɨɨ˜ jméˉ jí̱i̱'˜ co̱o̱ˋ.
44017017	Jo̱ba' eáamˊ tɨ́ɨngˊ júuˆ quiá'rˉ có̱o̱'˜ i̱ dseaˋ góorˋ dseaˋ Israel có̱o̱'˜guɨ jaléng'ˋ dseaˋ caguiaangˉguɨ i̱ jmɨ'góˋ Fidiéeˇ fɨˊ dsíiˊ guá'ˉ quiá'ˉ dseaˋ Israel. Jo̱ dseáng'ˉ laco̱o̱ˋ jmɨɨ˜ laco̱o̱ˋ jmɨɨb˜ sɨ́ɨiñˋ e júuˆ do cajo̱ có̱o̱'˜ jaléng'ˋ dseaˋ i̱ seáng'ˊ fɨˊ guiá'ˆ jóoˋ fɨɨˋ quiá'ˉ fɨɨˋ Atenas.
44017018	Jo̱guɨ lajo̱bɨ i̱ lɨɨng˜ dseaˋ i̱ jmɨtɨ́ɨngˋ júuˆ quiá'ˉ Epicuro có̱o̱'˜guɨ dseaˋ estoico i̱ jmɨtɨ́ɨngˋ júuˆ quiá'ˉ Zenón, canaaiñˋ sɨ́'ˋ rúiñ'ˋ có̱o̱'˜ Paaˉ cajo̱, jo̱ i̱ lɨɨng˜ i̱ dseaˋ do fé'rˋ jo̱ sɨ́'ˋ rúiñ'ˋ lajeeˇ yaaiñ˜ e éeiñˋ Paaˉ jo̱ fé'rˋ: —¿E˜ e fé'ˋ i̱ dseaˋ cueeˋ mɨ'mɨ́ˋ na? Jo̱guɨ fé'ˋguɨ i̱ caguiaangˉguɨ do: —Lɨ́ɨˊ dseaˋ seengˋ lɨ˜ jiéb'ˋ i̱ na, jo̱guɨ iiñ˜ nijmɨgǿøiñˋ dseaˋ có̱o̱'˜ jalé'ˋ e fé'rˋ na e quiá'ˉ jaléng'ˋ diée˜ i̱ 'mɨ́ɨngˉ. Jo̱ fé'rˋ e jo̱ co̱' uíi'˜ e guiaˊ Paaˉ júuˆ quiá'ˉ Jesús, jo̱guɨ jial mɨ˜ cajméeˋ Fidiéeˇ e cají̱'ˊtu̱ dseaˋ do jee˜ jaléng'ˋ 'lɨɨ˜.
44017019	Jo̱ba' cajéeiñˋ Paaˉ fɨˊ co̱o̱ˋ yʉ́'ˆ cuo̱'ˋ lɨ˜ siiˋ Areópago fɨˊ lɨ˜ tɨ́ɨngˋ jaléng'ˋ dseaˋ Atenas e seáiñ'ˊ e sɨ́ɨiñˋ jalé'ˋ júuˆ quiá'rˉ. Jo̱ mɨ˜ caguiéˉ Paaˉ fɨˊ jo̱, jo̱ cajmɨngɨ́'ˉ i̱ dseaˋ do írˋ: —¿Jáˆ cuǿøngˋ lɨne˜naa' e˜ jalé'ˋ júuˆ 'mɨ́ɨngˉ e quié̱ˆ 'nʉˋ e e'ˊ jnea'ˆ?
44017020	Co̱' fó'ˋ 'nʉˋ jmang'ˉ júuˆ jiéb'ˋjiʉ, jo̱ba' ii˜naa' e nilɨnee'ˇ e˜ guǿng'ˋ e júuˆ jo̱.
44017021	Jo̱ lajɨɨngˋ i̱ dseaˋ seengˋ fɨˊ Atenas do có̱o̱'˜guɨ jaléng'ˋ dseaˋ i̱ jalíingˉ fɨˊ lɨ˜ jié'ˋ i̱ neáangˊ fɨˊ do, contøømˉ tɨˊ dsíirˊ núurˋ jo̱guɨ sɨ́ɨiñˋ lají̱i̱'˜ júuˆ 'mɨ́ɨˉ e quie̱ˊ lɨ́'ˉ doñiˊ i̱i̱ˋ.
44017022	Jo̱ba' caró̱o̱ˉ Paaˉ jee˜ jaléng'ˋ i̱ dseaˋ i̱ neáangˊ do e fɨˊ lɨ˜ siiˋ Areópago, jo̱ cajíñ'ˉ casɨ́'rˉ jaléng'ˋ i̱ dseaˋ do: —Lalab fɨ́ɨˉɨ 'nʉ́'ˋ, dseaˋ seengˋna' fɨˊ la fɨˊ Atenas, e jalé'ˋ e móoˋo quíiˉna' e lɨ́ɨngˊna' dseaˋ i̱ eáangˊ jmiféng'ˊ fɨ́ɨngˊ diée˜.
44017023	Co̱' cangoyé̱e̱'˜e̱ fɨˊ lɨ˜ seáng'ˊ 'nʉ́'ˋ e jmiféng'ˊna' jaléng'ˋ diée˜ quíiˉna', jo̱ fɨˊ jo̱b cadsé'ˋe co̱o̱ˋ nife'ˋ lɨ˜ to̱o̱˜ júuˆ e fé'ˋ lala: “Diée˜ i̱ jaˋ mɨˊ cuíingˋ dseaˋ.” E jáb'ˉ e fó'ˋ 'nʉ́'ˋ quiá'ˉ jaangˋ Diée˜ i̱ jaˋ cuíingˋna', quiá'ˉ íbˋ e nifɨ́ɨˆguɨ jnea˜ 'nʉ́'ˋ lana.
44017024	’Jo̱ dseaˋ íbˋ i̱ cajméeˋ la'úngˉ jmɨgüíˋ có̱o̱'˜guɨ jalé'ˋ e seaˋ fɨˊ jo̱. Jo̱guɨ íbˋ i̱ lɨ́ɨngˊ fii˜ jaléng'ˋ i̱ neáangˊ fɨˊ yʉ́'ˆ jo̱guɨ có̱o̱'˜ jaléng'ˋ i̱ seengˋ fɨˊ jmɨgüíˋ la, jo̱guɨ jaˋ guiiñ˜ lɨ́'ˆ doñiˊ jié'ˋ sɨnʉ́ʉˆ guá'ˉ e cajme'ˊ dseaˋ jmɨgüíˋ,
44017025	o̱'guɨ 'nérˉ e dseaˋ jmɨgüíˋ nito̱'ˋ fɨ́ɨngˋ írˋ o̱si i̱ nijmɨcó̱o̱'˜ írˋ é, co̱' íˋbre cuø'rˊ jaléng'ˋ dseaˋ e jí̱'rˋ jo̱guɨ guíˋ e cá̱ˋ dseaˋ có̱o̱'˜guɨ lajalé'ˋguɨ e jié'ˋ.
44017026	’Co̱' có̱o̱'˜ jaangˋ dseañʉb'ˋ cajmeáaiñˋ lajɨɨngˋ dseaˋ i̱ seengˋ la'úngˉ fɨˊ jmɨgüíˋ e laco̱' nigüeárˋ fɨˊ lacaangˋ guóo'˜ uǿˉ; jo̱guɨ quiʉ'rˊ ta˜ jie˜ jí̱i̱'˜ seengˋ dseaˋ fɨˊ jmɨgüíˋ, jo̱guɨ jie˜ fɨˊ lɨ˜ catɨ́ɨngˉ nigüeárˋ.
44017027	Jo̱ cajmeáangˋ Fidiéeˇ lajɨɨngˋ jneaa˜aa' e laco̱' ni'néeng'˜naa' dseaˋ do, jo̱ niguiém'ˊbaa're song ni'néng'ˆna're. Dsʉco̱' e jáb'ˉ e jaˋ huí̱i̱ˉ seengˋ Fidiéeˇ có̱o̱'˜ lajaangˋ lajaangˋ jneaa˜aa'.
44017028	Co̱' la'eáangˊ Fidiéeˇba' se̱e̱ˉnaa' jí̱'ˋnaa' jo̱guɨ ngɨˋnaa' lɨ́'ˆ laco̱'guɨ cajíng'ˉ i̱ lɨɨng˜ dseaˋ góoˋna' malɨ'ˋ i̱ jmo'ˊ júuˆ ie˜ mɨ˜ cajíñ'ˉ lala: “I̱ sɨju̱ˇ Fidiéebˇ jnea'ˆ.”
44017029	’Jo̱ co̱' e já'ˉ e lɨ́ɨˊna' dseaˋ sɨju̱ˇ Fidiéeˇ, jo̱ba' jaˋ cuǿøngˋ e ɨ́ˆ óoˊna' e Fidiéeˇ lɨ́ɨiñˊ laco̱' jaléng'ˋ diée˜ i̱ jmáangˋ dseaˋ có̱o̱'˜ cunéeˇ o̱si có̱o̱'˜ cuteeˋ o̱si dseaˋ cu̱u̱˜ é, jo̱ jmáangˋ dseaˋ jialco̱' iim˜bre jaléng'ˋ íˋ.
44017030	Jo̱ Fidiéeˇ nɨcajméeˋbre féng'ˊ dsíirˊ malɨɨ˜guɨ eáangˊ có̱o̱'˜ jalé'ˋ e laangˋ dseaˋ có̱o̱'r˜, dsʉ' lana nɨquiʉ'rˊ ta˜ lajɨɨngˋ dseaˋ i̱ seengˋ fɨˊ la'úngˉ jmɨgüíˋ e niquɨ́'ˉ jíng'ˋ yaaiñ˜ fɨˊ quinirˇ, jo̱ nitʉ́rˋ e jmóorˋ jalé'ˋ e jaˋ dseengˋ, jo̱ lajo̱ba' ni'íingˉ Fidiéeˇ dseeˉ quiá'rˉ.
44017031	Co̱' Fidiéeˇ nɨcaté̱e̱ˋbre co̱o̱ˋ jmɨɨ˜ e niquidsirˊ í'ˋ laco̱' sɨ'íˆ quiá'ˉ jaléng'ˋ dseaˋ jmɨgüíˋ la'eáangˊ có̱o̱'˜ i̱ dseañʉ'ˋ i̱ caguíñ'ˋ 'ñia'rˊ do; jo̱ Fidiéeˇ nɨca'e'rˊ jaléng'ˋ dseaˋ e jo̱ mɨ˜ cajméerˋ e cají̱'ˊtu̱ Dseaˋ Jmáangˉ jee˜ jaléng'ˋ 'lɨɨ˜.
44017032	Jo̱ mɨ˜ canúuˉ i̱ dseaˋ seengˋ fɨˊ Atenas do e fé'ˋ Paaˉ cuaiñ˜ quiá'ˉ e jí̱b'ˊtu̱ dseaˋ jee˜ jaléng'ˋ 'lɨɨ˜, i̱ lɨɨng˜ i̱ dseaˋ do lɨ́'ˆ calǿømˉbre Paaˉ jo̱guɨ i̱ lɨɨng˜guɨ fé'ˋ: —Cuǿømˋ líˋ nʉ́ˆnaa' e fó'ˋ na co̱o̱ˋguɨ jmɨɨ˜.
44017033	Jo̱ lɨ́ˉ e jo̱, güɨ'ɨ́ɨbˊ Paaˉ fɨˊ do.
44017034	Dsʉ' i̱ lɨɨng˜guɨ i̱ dseaˋ do jáb'ˉ calɨ́iñˉ júuˆ e guiaˊ i̱ Paaˉ do. Jo̱ jee˜ íˋ quiéengˋ jaangˋ dseañʉ'ˋ i̱ siiˋ Dionisio i̱ lɨ́ɨngˊ jaangˋ dseata˜ quiá'ˉ Areópago, jo̱guɨ jaangˋ dseamɨ́ˋ i̱ siiˋ Dámaris, jo̱guɨ dseaˋ i̱ jiéng'ˋguɨ cajo̱.
44018001	Jo̱ mɨ˜ cangɨ́ˋ jalé'ˋ e jo̱, cagüɨ'ɨ́ɨbˊ Paaˉ fɨˊ Atenas, jo̱ cangórˉ fɨˊ co̱o̱ˋ fɨɨˋ e siiˋ Corinto.
44018002	Jo̱ jo̱b calɨcuíiñˋ jaangˋ dseañʉ'ˋ i̱ lɨ́ɨngˊ dseaˋ Israel i̱ siiˋ Aquila i̱ niseengˋ fɨˊ co̱o̱ˋ fɨɨˋ lɨ˜ se̱'ˊ Ponto. Jo̱ ie˜ jo̱ jaˋ mɨˊ ngóoˊ eáangˊ e nicagüɨlíingˋ i̱ Aquila do có̱o̱'˜guɨ dseamɨ́ˋ quiá'rˉ i̱ siiˋ Priscila e jalíiñˋ fɨˊ Italia. Jo̱ ca'uøøiñˋ fɨˊ jo̱ co̱' i̱ dseata˜ quiá'ˉ Roma do i̱ nisiiˋ Claudio caquiʉ'rˊ ta˜ e 'néˉ uǿmˋ jaléng'ˋ dseaˋ Israel fɨˊ Roma lɨ˜ se̱'ˊ Italia. Jo̱ co̱o̱ˋ jmɨɨ˜ cangóˉ Paaˉ e cango'eerˇ i̱ Aquila do có̱o̱'˜guɨ Priscila,
44018003	co̱' røøbˋ ta˜ óorˋ có̱o̱iñ'˜ do e jmo'rˊ 'nʉ́ʉˊjiʉ có̱o̱'˜ layaang˜ loo˜ jó'ˋ e laco̱' lɨ'rˋ e 'nérˉ. Jo̱ jo̱b caje̱ˊ Paaˉ có̱o̱'˜ i̱ dseaˋ do e laco̱' nijmérˉ ta˜ co̱lɨɨng˜.
44018004	Jo̱ laco̱o̱ˋ jmɨɨ˜ mɨ˜ tɨˊ e jmi'íng'ˊ dseaˋ góorˋ dseaˋ Israel, dséeˊ Paaˉ fɨˊ guá'ˉjiʉ lɨ˜ seáng'ˊ i̱ dseaˋ íˋ e féiñ'ˊ Fidiéeˇ. Jo̱ fɨˊ jo̱b féiñ'ˊ jaléng'ˋ dseaˋ Israel có̱o̱'˜guɨ jaléng'ˋ dseaˋ i̱ jaˋ lɨ́ɨngˊ dseaˋ Israel e laco̱' já'ˉ nilíingˋ dseaˋ do júuˆ quiá'ˉ Dseaˋ Jmáangˉ e guiarˊ.
44018005	Jo̱ mɨ˜ caguilíingˋ Silas có̱o̱'˜ Timoteo fɨˊ Corinto fɨˊ lɨ˜ guiing˜ Paaˉ có̱o̱'˜ Bernabé e jalíiñˋ fɨˊ Macedonia, jo̱ i̱ Paaˉ do catʉ́ˋbre e ta˜ jmóorˋ do, jo̱ canaaiñˋ e guiarˊ júuˆ quiá'ˉ Dseaˋ Jmáangˉ laco̱o̱ˋ jmɨɨ˜ laco̱o̱ˋ jmɨɨ˜, jo̱guɨ sɨ́'rˋ jaléng'ˋ dseaˋ góorˋ dseaˋ Israel e dseáng'ˉ já'ˉba' e Jesús lɨ́ɨiñˊ i̱ dseaˋ i̱ cajíng'ˉ Fidiéeˇ i̱ nisíñˉ fɨˊ jmɨgüíˋ la lají̱i̱'˜ malɨ'ˋ.
44018006	Dsʉ' i̱ dseaˋ Israel do 'níb'ˋ cangáiñˉ Paaˉ, jo̱ canaaiñˋ sɨ́'ˋreiñ' jmang'ˉ júuˆ gaˋ. Jo̱ba' Paaˉ cabó'rˋ 'leeˋ to̱o̱˜ sɨ̱'rˆ e laco̱' cuøˊ li˜ e jaˋ jíi'˜ dseaˋ írˋ, jo̱ casɨ́'rˉ i̱ dseaˋ i̱ jaˋ jíi'˜ írˋ do lala: —Dseeˉ quíiˉna' yaam˜ba' e nigüɨlíingˋna' fɨˊ lɨ˜ 'lɨ'ˆ, dsʉco̱' joˋ e cuaiñ˜ quiéˉe. Latɨˊ lanab nii˜i có̱o̱'˜ dseaˋ i̱ jaˋ lɨ́ɨngˊ dseaˋ góoˋo dseaˋ Israel e ni'éeˆere júuˆ quiá'ˉ Dseaˋ Jmáangˉ.
44018007	Jo̱ mɨ˜ cangɨ́ˋ jo̱, cagüɨ'ɨ́ɨbˊ Paaˉ fɨˊ dsíiˊ e guá'ˉjiʉ do, jo̱ cangórˉ fɨˊ quiá'ˉ jaangˋ dseañʉ'ˋ i̱ siiˋ Ticio Justo i̱ jmiféng'ˊ Fidiéeˇ contøøngˉ, jo̱ cáangˋ e guá'ˉ dob lɨ́ɨˊ quiá'rˉ.
44018008	Jo̱ jaangˋ fii˜ i̱ néeˊ ni˜ e guá'ˉjiʉ do i̱ siiˋ Crispo có̱o̱'˜ lajaléng'ˋ dseaˋ sɨnʉ́ʉˆ quiá'rˉ jáb'ˉ calɨ́iñˉ júuˆ quiá'ˉ Fíiˋnaa' Dseaˋ Jmáangˉ. Jo̱guɨ lajo̱bɨ fɨ́ɨmˊ dseaˋ i̱ neáangˊ fɨˊ Corinto, mɨ˜ canúurˉ júuˆ quiá'ˉ Dseaˋ Jmáangˉ, jáb'ˉ calɨ́iñˉ jo̱ba' cajgáamˉbre jmɨɨˋ e laco̱' cacuøˊ li˜ e ca'uíiñˉ dseaˋ quiá'ˉ Dseaˋ Jmáangˉ.
44018009	Jo̱ co̱o̱ˋ uǿøˋ cajmijnéengˋ 'ñia'ˊ Dseaˋ Jmáangˉ fɨˊ quiniˇ Paaˉ, jo̱ e jo̱ cangárˉ lafa' mɨ˜ quɨrˊ, jo̱ cajíng'ˉ Dseaˋ Jmáangˉ casɨ́'rˉ dseaˋ do: —Jaˋ jmoo'ˋ 'gó'ˋ jí̱i̱'˜ capí'ˆ, jo̱ guia˜guɨ júuˆ quiéˉe jee˜ jaléng'ˋ dseaˋ jo̱ jaˋ quiun'ˆ e jmoo'ˋ lajo̱.
44018010	Co̱' jnea˜ seemˉbaa co̱lɨɨng˜ có̱o̱'˜ 'nʉˋ, jo̱ba' jí̱i̱'˜ jaangˋ dseaˋ jaˋ i̱i̱ˋ lí'ˋ nijmeáng'ˋ 'nʉˋ gaˋ. Co̱' fɨ́ɨmˊbɨ dseaˋ nɨseengˋ e fɨˊ fɨɨˋ la i̱ ni'uíingˉ dseaˋ quiéˉe.
44018011	Jo̱ fɨˊ Corintob caje̱ˊ Paaˉ co̱o̱ˋ ji̱i̱ˋ dsi˜ ca'ná'ˆ e e'rˊ i̱ dseaˋ seengˋ fɨˊ jo̱ jalé'ˋ júuˆ quiá'ˉ Fidiéeˇ.
44018012	Jo̱ co̱o̱ˋ née'˜ lajeeˇ ji̱i̱ˋ e calɨ́ngˉ jaangˋ dseañʉ'ˋ i̱ siiˋ Galión dseata˜ dseaˋ féng'ˊ quiá'ˉ lɨ˜ se̱'ˊ Acaya, jaléng'ˋ dseaˋ Israel i̱ neáangˊ fɨˊ do ie˜ jo̱ casɨ́ɨiñˉ røøˋ e nijmérˉ dseeˉ quiá'ˉ Paaˉ. Jo̱ba' casang'ˉneiñ' jo̱ cangojeáaiñˆ fɨˊ lɨ˜ neáangˊ dseata˜ dseaˋ quidsiˊ í'ˋ.
44018013	Jo̱ mɨ˜ caguilíiñˋ fɨˊ jo̱, lalab casɨ́'rˉ i̱ dseata˜ do jo̱ cajíñ'ˉ: —I̱ dseañʉ'ˋ dseaˋ góoˊnaa' la ngɨrˊ ta˜ jmɨgǿøngˋ jaléng'ˋ dseaˋ quiá'ˉ jial e 'néˉ niféng'ˊ dseaˋ Fidiéeˇ, dsʉ' jaˋ nʉ́ʉ'r˜ lají̱i̱'˜ júuˆ quiʉ'ˊ ta˜ quíˉii'.
44018014	Jo̱ sɨ'íˆ niñíˉ Paaˉ e nisɨ́'rˋ dseata˜ Galión lají̱i̱'˜ e 'nɨ́ɨngˋ i̱ dseaˋ do írˋ, dsʉ' jéengˊguɨ Galión cañíirˋ quiá'ˉ i̱ dseaˋ Israel do jo̱ cajíñ'ˉ: —Song dseáng'ˉ lahuɨ́ɨngˊ nɨca'éeˋ i̱ dseaˋ na o̱si lɨɨng˜ i̱i̱ˋ nɨcajngaiñ'ˊ é, jo̱ba' catɨ́ɨngˉ e niquidsiiˉ í'ˋ fa' lajo̱.
44018015	Dsʉ' e na lɨ́ɨˊ lají̱i̱'˜ júuˆ e catɨ́ɨngˉna' yaam˜ba' na quiá'ˉ lají̱i̱'˜ júuˆ quiʉ'ˊ ta˜ quíiˉna', jo̱ba' yaam˜ba' catɨ́ɨngˉna' niguíi'˜na' e na, co̱' jnea˜ jaˋ iin˜n niquɨ́n'ˆn e júuˆ na.
44018016	Jo̱ caquiʉ'ˊ i̱ dseata˜ do ta˜ e cagüɨ'ɨ́ɨbˊ Paaˉ có̱o̱'˜ jaléng'ˋ i̱ dseaˋ caguiaangˉguɨ e fɨˊ lɨ˜ quidsiˊ i̱ dseata˜ do í'ˋ.
44018017	Jo̱ lajɨɨngˋ i̱ dseaˋ i̱ jmóoˋ dseeˉ quiá'ˉ Paaˉ do casaiñ'ˉ jaangˋguɨ dseañʉ'ˋ i̱ siiˋ Sóstenes i̱ lɨ́ɨngˊ fii˜ quiá'ˉ guá'ˉjiʉ quiá'ˉ dseaˋ Israel e si'ˊ fɨˊ do, jo̱ jo̱b cabǿøiñˉ i̱ dseaˋ do fɨˊ quiniˇ lɨ˜ neáangˊ i̱ dseata˜ dseaˋ quidsiˊ í'ˋ do, dsʉ' jaˋ e jíng'ˉ dseata˜ Galión jí̱i̱'˜ co̱o̱ˋ quiá'ˉ jalé'ˋ e jmóoˋ i̱ dseaˋ do.
44018018	Jo̱ mɨ˜ cangɨ́ˋ jo̱, huǿøˉbɨ caje̱ˊ Paaˉ fɨˊ Corinto. Jo̱ mɨ˜ cangɨ́ˋguɨ lajo̱, ca'ɨ́'ˋbre júuˆ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ do, jo̱ cangolíiñˋ fɨˊ co̱o̱ˋ ooˉ jmɨɨˋ e siiˋ Cencrea. Jo̱ lajeeˇ e taam˜bɨr fɨˊ jo̱, catʉ'rˊ cuo'ˋ moguir˜ laco̱' tɨ́ɨngˋ dseaˋ góorˋ dseaˋ Israel e laco̱' nilɨti˜ lají̱i̱'˜ júuˆ nɨcacuø'rˊ Fidiéeˇ lamɨ˜ jéengˊguɨ. Jo̱ mɨ˜ cangɨ́ˋ jo̱, cangotáaiñ'˜ fɨˊ dsíiˊ móoˊ co̱lɨɨng˜ có̱o̱'˜ Aquila có̱o̱'˜guɨ dseamɨ́ˋ quiá'ˉ íˋ i̱ siiˋ Priscila jo̱ co̱lɨɨm˜ cangolíiñˆ fɨˊ lɨ˜ se̱'ˊ Siria.
44018019	Jo̱ mɨ˜ caguilíingˋtu̱r e ooˉ jmɨɨˋ lɨ˜ siiˋ Éfeso do, jo̱b caseáangˊ Paaˉ i̱ Aquila do có̱o̱'˜guɨ dseamɨ́ˋ quiáiñ'ˉ i̱ siiˋ Priscila, jo̱ cangóˉbre 'ñia'rˊ fɨˊ lɨ˜ si'ˊ guá'ˉjiʉ quiá'ˉ dseaˋ góorˋ dseaˋ Israel. Jo̱ fɨˊ jo̱b casɨ́ɨiñˉ có̱o̱'˜ jaléng'ˋ dseaˋ íˋ i̱ caseáng'ˊ fɨˊ do ie˜ jo̱.
44018020	Jo̱ i̱ dseaˋ i̱ sɨseáng'ˊ fɨˊ guá'ˉjiʉ do casɨ́'rˉ Paaˉ e fa' nijé̱ˉbɨr huǿøˉ có̱o̱iñ'˜ do, dsʉ' Paaˉ joˋ calɨ'iiñ˜.
44018021	Jo̱ ca'ɨ́'ˋbre júuˆ i̱ dseaˋ do jo̱ casɨ́'rˉ: —'Néˉ e seemˉbaa fɨˊ Jerusalén e nitɨ́ˉ jmɨɨ˜ e nɨjaquiéengˊ fɨˊ jo̱. Jo̱ lɨ́'ˆ jial ta˜ niquiʉ́'ˉ Fidiéeˇ quiéˉbaa e nigáaˊtú̱u̱ e ga'eeˇe 'nʉ́'ˋ fɨˊ la calé'ˋ catú̱ˉ. Jo̱ mɨ˜ cangɨ́ˋ jo̱, cagüɨ'ɨ́ɨbˊ Paaˉ e fɨˊ Éfeso do e iuuiñˉ fɨˊ dsíiˊ móoˊ,
44018022	jo̱ cangóbˉtu̱r fɨˊ Cesarea, jo̱ fɨˊ jo̱b caje̱rˊ e laco̱' nicuǿ'rˉ guicó̱o̱'ˇ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱. Jo̱ mɨ˜ cangɨ́ˋ jo̱, cangám'ˉtu̱r fɨˊ Antioquía, jo̱ fɨˊ jo̱b caje̱rˊ huǿøbˉjiʉ.
44018023	Jo̱ mɨ˜ lɨ˜ cøøngˋguɨ lajo̱, cagüɨ'ɨ́ɨbˊtu̱r calé'ˋ catú̱ˉ, jo̱ cangɨˊtu̱r laco̱o̱ˋ laco̱o̱ˋ fɨɨˋ e néeˊ fɨˊ lɨ˜ se̱'ˊ Galacia có̱o̱'˜guɨ lɨ˜ se̱'ˊ Frigia e cuø'ˊguɨr bíˋ jaléng'ˋ dseaˋ quiá'ˉ Dseaˋ Jmáangˉ e laco̱' jaˋ nilɨtúngˉ dsíiñ'ˊ lají̱i̱'˜ fɨˊ nɨteáaiñˉ có̱o̱'˜ Dseaˋ Jmáangˉ.
44018024	Jo̱ ie˜ jo̱ caguiéˉ jaangˋ dseañʉ'ˋ dseaˋ Israel i̱ siiˋ Apolos fɨˊ Éfeso. Jo̱ i̱ dseañʉ'ˋ íˋ niseeiñˋ fɨˊ co̱o̱ˋ fɨɨˋ e siiˋ Alejandría e néeˊ lɨ˜ se̱'ˊ Egipto. Jo̱ dseaˋ do eáamˊ jlo'ˆ tɨɨiñˋ guiarˊ júuˆ jo̱guɨ eáamˊ cuíirˋ jalé'ˋ e fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜guɨ eáangˊ.
44018025	Jo̱guɨ eáamˊ nɨcajmɨtɨ́ɨiñˋ júuˆ quiá'ˉ Fíiˋnaa' Fidiéeˇ e cajme'ˊ dseaˋ íˋ, jo̱guɨ dseáng'ˉ e iáangˋ dsíiˊbre fé'rˋ, jo̱guɨ dseáng'ˉ røøbˋ erˊ e júuˆ quiá'ˉ Jesús do, doñiˊ fa' jí̱i̱'˜ e ñirˊ do e ca'eˊ Juan e quiá'ˉ jial seáaiñˋ dseaˋ jmɨɨˋ lajeeˇ cateáaiñˋ fɨˊ jmɨgüíˋ la, dsʉ' jaˋ ñirˊ e Jesús ca'erˊ e 'néˉ sáaiñˋ dseaˋ jmɨɨ˜ e laco̱' cuøˊ li˜ e lɨ́ɨiñˊ dseaˋ quiá'rˉ.
44018026	Jo̱ i̱ Apolos do canaaiñˋ guiarˊ júuˆ quiá'ˉ Dseaˋ Jmáangˉ dseáng'ˉ fɨˊ dsíiˊ guá'ˉ quiá'ˉ dseaˋ Israel e jí̱i̱'˜ jaˋ jáaˊ quiá'rˉ fa' 'gó'rˋ. Dsʉ' mɨ˜ canúuˉ i̱ dseañʉ'ˋ Aquila có̱o̱'˜guɨ dseamɨ́ˋ quiá'rˉ i̱ siiˋ Priscila júuˆ e guiaˊ i̱ Apolos do, jo̱ba' cajéemˋbreiñ' fɨˊ lɨ˜ jié'ˋ jo̱ casɨ́'ˉreiñ' dseáng'ˉ laco̱' la lɨ́ɨˊ e fɨˊ e 'néˉ cá̱ˋ dseaˋ e laco̱' nilɨseeiñˋ cøøngˋ có̱o̱'˜ Fidiéeˇ.
44018027	Jo̱ mɨ˜ cangɨ́ˋ jo̱, calɨ'iing˜ Apolos e ningɨ́iñˉ fɨˊ lɨ˜ se̱'ˊ Acaya. Jo̱ba' jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Éfeso do eáamˊ cajmɨcó̱o̱'˜reiñ', jo̱guɨ casíiñˋ co̱o̱ˋ jiˋ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Acaya do e laco̱' ni'íng'ˋneiñ' có̱o̱'˜ júuˆ røøˋ juguiʉ́ˉ. Jo̱ mɨ˜ cangɨ́ˋ jo̱, cangóˉbre fɨˊ jo̱. Jo̱ mɨ˜ caguiéˉ Apolos fɨˊ Acaya, eáangˊ cajmɨcó̱o̱'r˜ jaléng'ˋ dseaˋ i̱ calɨcuíingˋ Dseaˋ Jmáangˉ uíi'˜ e eáangˊ guiúngˉ Fidiéeˇ có̱o̱'˜ dseaˋ do.
44018028	Co̱' fɨˊ quiniˇ jaléng'ˋ i̱ dseaˋ i̱ neáangˊ do sɨ́'rˋ jaléng'ˋ i̱ dseaˋ Israel e jaˋ ɨˊ dsíiñ'ˊ dseáng'ˉ laco̱' catɨ́ɨngˉ, jo̱guɨ se̱'rˊ teáˋ lají̱i̱'˜ e fé'ˋ fɨˊ ni˜ jiˋ quiá'ˉ Fidiéeˇ e dseáng'ˉ já'ˉba' e Jesús lɨ́ɨiñˊ i̱ dseaˋ i̱ casíingˋ Fidiéeˇ fɨˊ jmɨgüíˋ la e laco̱' nileángˉ dseaˋ jee˜ dseeˉ quiá'rˉ.
44019001	Jo̱ lajeeˇ táangˋ i̱ Apolos do fɨˊ Corinto lɨ˜ se̱'ˊ Acaya, jo̱ i̱ Paaˉ do cangɨ́ɨiñˊ fɨˊ lɨ˜ lɨ́ɨˊ jee˜ mó'ˋ, jo̱ caguiéˉtu̱r fɨˊ Éfeso. Jo̱ fɨˊ jo̱b cajíñ'ˊ i̱ fɨ́ɨngˊ dseaˋ quiá'ˉ Dseaˋ Jmáangˉ,
44019002	jo̱ lalab cajmɨngɨ́'ˉ Paaˉ i̱ dseaˋ quiá'ˉ Dseaˋ Jmáangˉ do jo̱ cajíñ'ˉ: —¿Su ca'íing'˜ 'nʉ́'ˋ Jmɨguíˋ quiá'ˉ Fidiéeˇ mɨ˜ já'ˉ calɨ́ngˉna' júuˆ quiá'ˉ Dseaˋ Jmáangˉ? Jo̱ba' cañíiˋ i̱ dseaˋ do jo̱ cajíñ'ˉ: —Jaˋ mɨˊ nʉ́ˆ jnea'ˆ jí̱i̱'˜ co̱o̱ˋ ya̱'ˊ quiá'ˉ e jo̱. ¿E˜guɨ e jo̱?
44019003	Jo̱ cajmɨngɨ́'ˉtu̱ Paaˉ i̱ dseaˋ do jo̱ casɨ́'ˉreiñ': —¿E˜ uiing˜ quíiˉna' mɨ˜ cajgáangˉna' jmɨɨˋ jóng? Jo̱ba' cañíiˋtu̱ i̱ dseaˋ do quiá'ˉ Paaˉ jo̱ casɨ́'ˉreiñ': —Jnea'ˆ cajgáangˉnaa' jmɨɨˋ e caséeˋ Juan e laco̱' cuøˊ li˜ e caquɨ́'ˉ jíng'ˋ yee˜naa' fɨˊ quiniˇ Fidiéeˇ.
44019004	Jo̱ba' casɨ́'ˉtu̱ Paaˉ i̱ dseaˋ do: —Lajo̱b lɨ́ɨˊ, co̱' i̱ Juan do caseáaiñˋ dseaˋ jmɨɨˋ lají̱i̱'˜ i̱ caquɨ́'ˉ jíng'ˋ yaang˜ fɨˊ quiniˇ Fidiéebˇ; jo̱guɨ casɨ́'ˉbɨr jaléng'ˋ dseaˋ íˋ cajo̱ e 'néˉ ni'ím'ˋbiñ' do i̱ dseaˋ i̱ nijáaˊ cøøngˋguɨ do mɨ˜ nisóongˉ írˋ; jo̱ dseaˋ íbˋ Jesús lana.
44019005	Jo̱ mɨ˜ canúuˉ jaléng'ˋ i̱ dseaˋ i̱ teáangˉ do lajo̱, dsifɨˊ ladob cajgáaiñˉ jmɨɨˋ e laco̱' cuøˊ li˜ e ca'uíiñˉ dseaˋ quiá'ˉ Dseaˋ Jmáangˉ.
44019006	Jo̱guɨ mɨ˜ caquidsiˊ Paaˉ guóorˋ fɨˊ mogui˜ i̱ dseaˋ do, dsifɨˊ ladob ca'íng'ˋ i̱ dseaˋ do Jmɨguíˋ quiá'ˉ Fidiéeˇ, jo̱ canaaiñˋ fé'rˋ jmíiˊ e jié'ˋguɨ laco̱' jmíiˊ quiá'rˉ, jo̱guɨ sɨ́ɨiñˋ jalé'ˋ júuˆ e íñ'ˋ e jáaˊ quiá'ˉ Fidiéeˇ.
44019007	Jo̱ lajeeˇ lajɨɨngˋ i̱ dseaˋ do tíirˊ guitúuiñˋ yaang˜ dseañʉ'ˋ.
44019008	Jo̱ mɨ˜ cangɨ́ˋ jo̱, lajeeˇ gaangˋ sɨ'ˋ, dséeˊ i̱ Paaˉ do fɨˊ guá'ˉ quiá'ˉ dseaˋ góorˋ dseaˋ Israel, jo̱ fɨˊ jo̱b guiarˊ júuˆ quiá'ˉ Dseaˋ Jmáangˉ e jaˋ 'gó'rˋ jí̱i̱'˜ capí'ˆ, jo̱ sɨ́'rˋ jaléng'ˋ i̱ dseaˋ do jo̱guɨ 'nó'rˊ jial laco̱' já'ˉ nilíingˋ dseaˋ do e iing˜ Fidiéebˇ quie̱rˊ nifɨˊ quiá'ˉ jaléng'ˋ dseaˋ.
44019009	Dsʉ' i̱ lɨɨng˜ i̱ dseaˋ do jaˋ jíi'r˜ e júuˆ do o̱'guɨ iiñ˜ já'ˉ nilíiñˋ cajo̱. Jo̱ canaaiñˋ fé'rˋ fɨˊ quiniˇ jaléng'ˋ dseaˋ jiéng'ˋ e gabˋ jalé'ˋ e júuˆ do quiá'ˉ jial cuíingˋ dseaˋ Dseaˋ Jmáangˉ. Jo̱ba' Paaˉ cajmihuíimˉ 'ñia'rˊ jee˜ i̱ dseaˋ góorˋ do, jo̱guɨ cajéemˋbre jaléng'ˋ dseaˋ quiá'ˉ Dseaˋ Jmáangˉ i̱ caguiaangˉ do, jo̱ cangojéengˋneiñ' fɨˊ co̱o̱ˋ escueel˜ quiá'ˉ jaangˋ dseañʉ'ˋ i̱ siiˋ Tirano, jo̱ fɨˊ jo̱b féiñ'ˊ i̱ dseaˋ do júuˆ quiá'ˉ Dseaˋ Jmáangˉ laco̱o̱ˋ jmɨɨ˜ laco̱o̱ˋ jmɨɨ˜.
44019010	Jo̱ lajo̱b cajméerˋ lajeeˇ tú̱ˉ jiingˋ, jo̱ba' jaléng'ˋ dseaˋ Israel có̱o̱'˜guɨ jaléng'ˋ dseaˋ i̱ jaˋ lɨ́ɨngˊ dseaˋ Israel i̱ neáangˊ fɨˊ jalé'ˋ fɨɨˋ e tée'˜ lɨ˜ se̱'ˊ Asia canúurˉ júuˆ quiá'ˉ Fíiˋnaa' Dseaˋ Jmáangˉ e caguiaˊ i̱ Paaˉ do.
44019011	Jo̱ lajeeˇ jo̱ i̱ Paaˉ do jmóorˋ jalé'ˋ e quɨ́ɨ'r˜ jmɨɨ˜ la'eáangˊ có̱o̱'˜ güea'ˆ e cangɨ́ɨiñˋ e cacuøˊ Fidiéeˇ.
44019012	Jo̱ seemˋ dseaˋ quie̱rˊ jalé'ˋ paay˜ quiá'rˉ o̱si jalé'ˋ sɨ̱'rˆ fɨˊ quiniˇ Paaˉ e fa' jí̱i̱'˜ capíb'ˆ nijnúngˉ dseaˋ do e 'mɨ'ˊ do, jo̱ba' i̱ dseaˋ do nicó̱o̱rˋ fɨˊ quiá'rˉ fɨˊ lɨ˜ seengˋ i̱ dseaˋ dsée'˜ do, jo̱ có̱o̱'˜ e jo̱ ni'leáamˉ i̱ dseaˋ dsée'˜ do lají̱i̱'˜ jmohuɨ́ɨˊ e lɨ́ɨiñˊ. Jo̱guɨ lajo̱bɨ jaléng'ˋ dseaˋ i̱ jéeˊ i̱ 'lɨng'ˆ quiá'ˉ dsihuíimˉ jaléng'ˋ íˋ quiá'rˉ jo̱ 'láamˉbre.
44019013	Jo̱ ie˜ jo̱, i̱ lɨɨng˜ dseaˋ Israel i̱ ngɨˊ laco̱o̱ˋ fɨɨˋ e jmɨcaaiñ˜ e iiñ˜ uǿiñˉ i̱ 'lɨng'ˆ i̱ jéeˊ quiá'ˉ dseaˋ, jo̱ iiñ˜ nijǿørˉ su e já'ˉ e uøøngˋ i̱ 'lɨng'ˆ i̱ jéeˊ quiá'ˉ dseaˋ la'eáangˊ có̱o̱'˜ júuˆ quiá'ˉ Fíiˋnaa' Jesús. Jo̱ lalab canaaiñˋ sɨ́'rˋ jaléng'ˋ i̱ 'lɨng'ˆ i̱ jéeˊ quiá'ˉ i̱ dseaˋ do: —¡La'eáangˊ có̱o̱'˜ júuˆ quiá'ˉ Jesús e guiaˊ i̱ Paaˉ do quiʉ́'ˋʉ ta˜ e uøøngˋna' lɨ˜ teáang'˜na' na!
44019014	Jo̱ e jo̱ cajméeˋ lajɨˋ guiángˉ jó̱o̱ˊ jaangˋ dseañʉ'ˋ Israel i̱ siiˋ Esceva i̱ nilɨ́ɨngˊ jaangˋ fii˜ jmidseaˋ quiá'ˉ dseaˋ Israel.
44019015	Dsʉ' co̱o̱ˋ née'˜ lajeeˇ ngɨrˊ ta˜ jmóoˋ lajo̱, jo̱ i̱ 'lɨng'ˆ i̱ jéeˊ quiá'ˉ i̱ dseaˋ do cañíirˋ quiáiñ'ˉ do jo̱ cajíñ'ˉ: —Cuíimˋ jnea˜ Jesús, jo̱guɨ ñiˋbɨ́ɨ i̱˜ i̱ siiˋ Paaˉ do, dsʉ' jaˋ ñiiˉ i̱i̱ˋ 'nʉ́'ˋ.
44019016	Jo̱ dsifɨˊ ladob i̱ dseaˋ i̱ jéeˊ i̱ 'lɨng'ˆ quiá'ˉ do canaaiñˋ quiém'ˊbre lahuɨ́ɨmˊ jaléng'ˋ i̱ jó̱o̱ˊ Esceva do, jo̱ dseáng'ˉ lajɨɨmˋbiñ' do calɨ́'rˉ caquiéiñ'ˊ co̱' dsíng'ˉ bíiñˉ. Jo̱ cangolíimˋ i̱ dseaˋ sɨhuɨ́ɨngˋ do fɨˊ quiá'rˉ mɨ˜ cangɨ́ˋ jo̱, dsʉ' rɨngúumˊbre cangolíiñˋ.
44019017	Jo̱ lajɨɨngˋ i̱ dseaˋ Israel i̱ neáangˊ fɨˊ Éfeso có̱o̱'˜guɨ jaléng'ˋ dseaˋ i̱ jaˋ lɨ́ɨngˊ dseaˋ Israel i̱ neáangˊ fɨˊ jo̱b cajo̱, calɨñiˊbre jalé'ˋ e calɨ́ˉ do ie˜ jo̱, jo̱ba' eáamˊ cafǿiñ'ˊ. Jo̱ lajo̱b ngóoˊ lɨ'gøng'ˊ júuˆ quiá'ˉ Fíiˋnaa' Jesús jee˜ jaléng'ˋ dseaˋ.
44019018	Jo̱guɨ fɨ́ɨmˊbɨ jaléng'ˋ dseaˋ i̱ já'ˉ calɨ́ngˉ júuˆ quiá'ˉ Dseaˋ Jmáangˉ ie˜ jo̱ caguilíiñˉ e rǿøiñˊ dseeˉ quiá'rˉ fɨˊ quiniˇ jaléng'ˋ dseaˋ quiá'ˉ jalé'ˋ e gaˋ e nɨcajméerˋ lamɨ˜ jéengˊguɨ.
44019019	Jo̱guɨ fɨ́ɨmˊbɨ jaléng'ˋ dseaˋ i̱ nɨcajméeˋ ta˜ dseaˋ láangˋ lamɨ˜ jéengˊguɨ cajo̱ caguilíiñˉ quie̱rˊ jiˋ quiá'rˉ lɨ˜ to̱o̱˜ jalé'ˋ e 'lɨ'ˆ e jmɨtɨ́ɨiñˋ, jo̱ cajɨ̱́rˋ fɨˊ quiniˇ jaléng'ˋ dseaˋ i̱ teáangˉ do ie˜ jo̱. Jo̱ mɨ˜ caguo'ˉ júuˆ jial tíiˊ 'móo'˜ tée'˜ e jiˋ do, jmiguiʉbˊ eáangˊ cagüɨ'ɨ́ɨngˊ, lɨ́'ˆ lɨˊ cincuenta mil cuteebˋ.
44019020	Jo̱ lajo̱b naangˋ ni'ˊguɨ júuˆ quiá'ˉ Fíiˋnaa' Dseaˋ Jmáangˉ fɨˊ la fɨˊ na, jo̱guɨ jmóoˋ e lɨñiˊ dseaˋ cajo̱ jial tíiˊ 'gøng'ˊ Fidiéeˇ.
44019021	Jo̱ mɨ˜ cangɨ́ˋ e cangojéeˊ jalé'ˋ e jo̱, jo̱ba' ca'ɨ́ˋ dsíiˊ i̱ Paaˉ do e nidséˉtu̱r e nidsi'eer˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ lɨ˜ se̱'ˊ Macedonia có̱o̱'˜guɨ fɨˊ lɨ˜ se̱'ˊ Acaya, jo̱ e mɨ˜ ningɨ́ˋ jo̱, ningɨ́iñˉ tɨˊ Jerusalén. Jo̱guɨ fé'ˋbɨr cajo̱ e mɨ˜ ningɨ́ˋ e dsérˉ fɨˊ Jerusalén, dseáng'ˉ 'néˉba' e dsérˉ tɨˊ Roma.
44019022	Jo̱ casíiñˋ gángˉ dseaˋ quiá'rˉ fɨˊ lɨ˜ se̱'ˊ Macedonia, i̱ do i̱ siiˋ Timoteo jo̱ jaangˋguɨ i̱ siiˋ Erasto, jo̱ lajɨˋ huáaiñ'ˉ do jmóorˋ ta˜ jmɨcó̱o̱'˜ Paaˉ. Jo̱ Paaˉ fɨˊ dobɨ caje̱rˊ 'ñia'rˊ lajeeˇ jo̱ fɨˊ lɨ˜ se̱'ˊ Asia.
44019023	Jo̱ ie˜ jo̱, eáamˊ cató'ˋ dseaˋ mɨ́ɨ'˜ fɨˊ Éfeso uii˜ quiá'ˉ e fɨ́ɨmˊ dseaˋ ca'uíingˉ dseaˋ quiá'ˉ Dseaˋ Jmáangˉ.
44019024	Jo̱ e mɨ́ɨ'˜ jo̱ ca'uíingˉ uíi'˜ jaangˋ dseañʉ'ˋ i̱ siiˋ Demetrio i̱ nijmóoˋ ta˜ có̱o̱'˜ layaang˜ cuteeˋ. Jo̱ i̱ dseaˋ íˋ nijmóorˋ ta˜ jmɨlɨɨng˜ guá'ˉjiʉ e lɨ́ɨˊ có̱o̱'˜ cuteeˋ, jo̱ e jo̱b guá'ˉ quiá'ˉ i̱ diée˜ i̱ siiˋ Artemisa. Jo̱ i̱ Demetrio do jmiguiʉbˊ quɨ́ɨrˊ e 'léeng'˜ jaléng'ˋ i̱ dseaˋ i̱ jmóoˋ ta˜ có̱o̱'r˜ do.
44019025	Jo̱ co̱o̱ˋ née'˜ caseáiñ'ˋ dseaˋ i̱ jmóoˋ ta˜ có̱o̱'r˜ co̱lɨɨng˜guɨ có̱o̱'˜ jaléng'ˋ dseaˋ i̱ jmóoˋ ta˜ e røøbˋjiʉ có̱o̱'˜ e ta˜ jmóoˋ írˋ do cajo̱, jo̱ lalab casɨ́'rˉ jaléng'ˋ i̱ dseaˋ do: —Dseaˋ rú'ˋuu', nɨñíbˆ 'nʉ́'ˋ guiʉ́ˉ e la'eáangˊ e ta˜ lab jo̱ba' guiʉ́bˉ seaˋ jalé'ˋ e 'néˉ quíˉii'.
44019026	Dsʉ' laco̱'guɨ la júuˆ seaˋ jo̱guɨ ne˜naa' cajo̱ e i̱ Paaˉ do ngɨrˊ fé'rˋ e jaléng'ˋ i̱ diée˜ i̱ jmáangˋ dseaˋ có̱o̱'˜ guóorˋ jaˋ lɨ́ɨiñˊ dseáng'ˉ diée˜ já'ˉ; jo̱ lajo̱b nɨcalɨ́'rˉ e nɨcalɨgǿngˋ jaléng'ˋ dseaˋ i̱ seengˋ fɨˊ Éfeso la có̱o̱'˜guɨ jaléng'ˋ dseaˋ i̱ seengˋ jie˜ jaˋ latøømˉ lɨ˜ se̱'ˊ Asia.
44019027	Jo̱ lají̱i̱'˜ e júuˆ e ngɨˊ i̱ Paaˉ do fé'rˋ, dseáam'˜ quíˉii' fɨng ca'íngˉ lají̱i̱'˜ ta˜ quíˉii' e seaˋ, jo̱guɨ la quie̱ˊguɨ guá'ˉ quiá'ˉ i̱ diée˜ i̱ siiˋ Artemisa do nitʉ́bˋ dseaˋ e jmicuíirˋ, jo̱guɨ nitʉ́bˋ dseaˋ e jmɨ'górˋ lají̱i̱'˜ e 'gøng'ˊ i̱ diée˜ íˋ, dsʉco̱' latøøngˉ lɨ˜ se̱'ˊ Asia jmiféng'ˊ dseaˋ írˋ, jo̱ jie˜ jaˋ latøøngˉ jmɨgüíbˋ cajo̱.
44019028	Jo̱ mɨ˜ canúuˉ jaléng'ˋ i̱ dseaˋ i̱ caseáng'ˊ fɨˊ do jalé'ˋ e jo̱, eáamˊ calɨguíiñˉ, jo̱ canaaiñˋ óorˋ teáˋ jo̱ fé'rˋ: —¡Eáangˊ 'gøng'ˊ diée˜ Artemisa quíˉii' i̱ jmiféng'ˊ jnea'ˆ, dseaˋ Éfeso!
44019029	Jo̱ eáamˊ cangogáangˋ dseaˋ có̱o̱'˜ jalé'ˋ e júuˆ jo̱, jo̱guɨ canaangˋ catá'rˋ mɨ́ɨ'˜ latøøngˉ e fɨɨˋ jo̱. Jo̱ lajeeˇ jo̱, lajɨɨmˋbre casam'ˉ i̱ dseañʉ'ˋ i̱ siiˋ Gayo có̱o̱'˜ Aristarco, gángˉ dseañʉ'ˋ i̱ seengˋ fɨˊ Macedonia i̱ nicó̱o̱'˜ Paaˉ. Jo̱ cajñúungˋneiñ' do cartɨˊ caguilíiñˉ fɨˊ lɨ˜ tɨ́ɨngˋ dseaˋ e seáiñ'ˊ co̱lɨɨng˜ mɨ˜ eeˋgo̱ jmóorˋ.
44019030	Jo̱ i̱ Paaˉ do calɨ'iiñ˜ e ni'írˋ e niféiñ'ˊ i̱ dseaˋ fɨ́ɨngˊ do, dsʉ' jaléng'ˋ dseaˋ quiá'ˉ Dseaˋ Jmáangˉ jaˋ cacuørˊ fɨˊ lajo̱.
44019031	Jo̱ jee˜ i̱ dseata˜ dseaˋ féng'ˊ quiá'ˉ lɨ˜ se̱'ˊ Asia do niquiéengˋ co̱o̱ˋ tú̱ˉ mɨ́ɨng'˜ dseaˋ i̱ niseengˋ røøˋ có̱o̱'˜ Paaˉ, jo̱ casíiñˋ júuˆ e sɨ́'ˋreiñ' e guiʉ́ˉguɨ e jaˋ ni'íˋ dseaˋ do e lɨ˜ teáang'˜ i̱ dseaˋ fɨ́ɨngˊ do.
44019032	Jo̱ lajeeˇ jo̱, jee˜ i̱ dseaˋ fɨɨˋ do, i̱ lɨɨng˜ dseaˋ fé'rˋ co̱o̱ˋ júuˆ jo̱guɨ i̱ lɨɨng˜guɨ e jié'ˋguɨ, jo̱ dsíng'ˉ tée'˜ mɨ́ɨ'˜; jo̱ fɨ́ɨmˊ i̱ dseaˋ do jí̱i̱'˜ jaˋ ñirˊ e˜ uiing˜ e caseáiñ'ˊ.
44019033	Dsʉ' i̱ lɨɨng˜ i̱ dseaˋ do casɨ́'rˉ jaangˋ dseañʉ'ˋ i̱ siiˋ Jaangˉ jalé'ˋ e calɨ́ˉ ie˜ jo̱, jo̱ íˋbing' casíingˋ dseaˋ Israel fɨˊ quiniˇ i̱ dseaˋ fɨ́ɨngˊ do laguidseaangˆ. Jo̱ mɨ˜ caguiérˉ fɨˊ quiniˇ i̱ dseaˋ fɨ́ɨngˊ do, jo̱ cajméerˋ li˜ có̱o̱'˜ guóorˋ e laco̱' nifé'rˋ uii˜ quiá'ˉ jaléng'ˋ dseaˋ Israel fɨˊ quiniˇ jaléng'ˋ i̱ dseaˋ fɨ́ɨngˊ do.
44019034	Dsʉ' mɨ˜ calɨlí'ˆ i̱ dseaˋ fɨ́ɨngˊ do e i̱ Jaangˉ do lɨ́ɨiñˊ dseaˋ Israel, dsíng'ˉ calɨguíiñˉ jo̱ canaaiñˋ óorˋ teáˋ lajeeˇ tú̱ˉ oor˜ jo̱ fé'rˋ: —¡Eáangˊ 'gøng'ˊ diée˜ Artemisa quíˉii' i̱ jmiféng'ˊ jnea'ˆ, dseaˋ Éfeso!
44019035	Jo̱ mɨ˜ casóongˉjiʉ e ta'ˊ dseaˋ mɨ́ɨ'˜ do, i̱ tɨjiˋ quiá'ˉ e fɨˊ Éfeso do canaaiñˋ féiñ'ˊ jaléng'ˋ i̱ dseaˋ do jo̱ cajíñ'ˉ: —Dseaˋ rú'ˋnaa' i̱ seengˋ fɨˊ Éfeso, jalém'ˋ dseaˋ seengˋ fɨˊ jmɨgüíˋ ñirˊ e i̱ dseaˋ seengˋ fɨˊ la néeˊ nírˋ guá'ˉ quiá'ˉ i̱ diée˜ 'gøng'ˊ i̱ siiˋ Artemisa la, jo̱guɨ fɨˊ yʉ́'ˆ jmɨgüíbˋ lɨ˜ catǿiñ'ˋ e lɨ́ɨiñˊ dseaˋ cu̱u̱˜ jo̱ catɨsɨ́ɨiñ'ˇ fɨˊ la.
44019036	Jo̱ jí̱i̱'˜ jaangˋ dseaˋ jaˋ cuǿøngˋ líˋ jíñ'ˉ e o̱' lajo̱ e na, jo̱ba' catiiˉna' jo̱ jaˋ e jmooˋna' jí̱i̱'˜ co̱o̱ˋ e jaˋ mɨˊ ca'íˋ óoˊna' røøˋ.
44019037	Co̱' lajɨˋ gángˉ i̱ dseañʉ'ˋ i̱ nɨcajéengˋ 'nʉ́'ˋ fɨˊ la jaˋ e mɨˊ cajmeáiñ'ˋ jí̱i̱'˜ co̱o̱ˋ guá'ˉ quíˉii', o̱'guɨ mɨˊ café'rˋ e gaˋ uii˜ quiá'ˉ i̱ sengfɨ́ˉ quíˉii' do cajo̱.
44019038	Jo̱guɨ song i̱ Demetrio do có̱o̱'˜guɨ jaléng'ˋ dseaˋ i̱ jmóoˋ ta˜ có̱o̱'r˜ do nɨcadsé'rˋ dseeˉ quiá'ˉ i̱ dseaˋ na, dob neáangˊ jaléng'ˋ dseaˋ i̱ quidsiˊ í'ˋ có̱o̱'˜guɨ lɨ˜ 'nɨ́ɨiñˋ dseaˋ fɨng eeˋgo̱ dseeˉ røøngˋ dseaˋ; jo̱ fɨˊ jo̱b lɨ˜ catɨ́ɨngˉ e nijmérˉ dseeˉ fɨˊ quiniˇ i̱ dseata˜ íˋ, jo̱guɨ jo̱b lɨ˜ catɨ́ɨngˉ e nijmɨ'ǿng'ˋ yaaiñ˜ lajaangˋ lajaaiñˋ.
44019039	Jo̱guɨ song seaˋguɨ júuˆ quié̱ˆna' e jié'ˋ, dob cuǿøngˋ líˋ jmeeˉna' fɨˊ ni˜ fɨɨˋ mɨ˜ seáng'ˊ dseaˋ fɨ́ɨiñˊ.
44019040	Jo̱guɨ có̱o̱'˜ jalé'ˋ e nɨcalɨ́ˉ na, eáamˊ dseáang'˜ quíˉii' fɨng i̱i̱ˋ cajméeˋ dseeˉ quíˉii' quiá'ˉ jalé'ˋ e nɨcajmóˆoo', co̱' jaˋ e uiing˜ seaˋ jí̱i̱'˜ co̱o̱ˋ e nijmɨ'ǿng'ˋ yee˜naa' fɨng calɨngɨɨˉ e˜ uiing˜ quiá'ˉ e nɨcató'ˋ dseaˋ mɨ́ɨ'˜.
44019041	Jo̱ mɨ˜ calɨ́ˉ fé'ˋ i̱ tɨjiˋ do e júuˆ na, jo̱ ca'ɨ́ɨˉbre júuˆ quiá'ˉ jaléng'ˋ i̱ dseaˋ sɨseáng'ˊ do jo̱ cagüɨ'ɨ́ɨˊbre.
44020001	Jo̱ mɨ˜ casóongˉ e ta'ˊ dseaˋ mɨ́ɨ'˜ do, catǿ'ˉ i̱ Paaˉ do jaléng'ˋ dseaˋ quiá'ˉ Dseaˋ Jmáangˉ e laco̱' lɨɨng˜ eeˋ niféng'ˊneiñ' do. Jo̱ mɨ˜ cangɨ́ˋ jo̱, ca'ɨ́ɨˉbre júuˆ i̱ dseaˋ íˋ jo̱ cangóbˉtu̱r fɨˊ lɨ˜ se̱'ˊ Macedonia.
44020002	Jo̱ laco̱o̱ˋ laco̱o̱ˋ fɨɨˋ e tée'˜ fɨˊ jo̱ cangórˉ e dsi'eer˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱, jo̱ eáangˊ jmɨcó̱o̱'˜reiñ' có̱o̱'˜ jalé'ˋ júuˆ quiá'ˉ Dseaˋ Jmáangˉ. Jo̱ mɨ˜ cangɨ́ˋ jo̱ caguiébˉtu̱r fɨˊ lɨ˜ se̱'ˊ Grecia,
44020003	jo̱ fɨˊ jo̱b caje̱rˊ gaangˋ sɨ'ˋ. Jo̱ mɨ˜ cangɨ́ˋ jo̱, dseáng'ˉ nɨ'iuuiñˉ fɨˊ e nisó̱'rˋ móoˊ e nidséˉtu̱r fɨˊ lɨ˜ se̱'ˊ Siria mɨ˜ calɨñirˊ e jaléng'ˋ i̱ dseaˋ góorˋ dseaˋ Israel do nɨcasɨ́ɨiñˉ røøˋ e lɨɨng˜ eeˋ nijmeáiñ'ˋ i̱ Paaˉ do. Jo̱ba' ca'ɨ́ˋ dsíiˊ Paaˉ e caquɨm'ˉtu̱r fɨˊ guóo'˜ uǿˉ jo̱ cangɨ́ɨngˊtu̱r calé'ˋ catú̱ˉ fɨˊ Macedonia.
44020004	Jo̱ có̱o̱'˜bre jaléng'ˋ i̱ dseaˋ la: jaangˋ i̱ siiˋ Sópater dseaˋ i̱ seengˋ fɨˊ Berea, jó̱o̱ˊ jaangˋ dseaˋ i̱ siiˋ Pirro; jo̱guɨ Aristarco, có̱o̱'˜ jaangˋguɨ i̱ siiˋ Segundo i̱ seengˋ fɨˊ Tesalónica; jo̱guɨ jaangˋguɨ i̱ siiˋ Gayo i̱ seengˋ fɨˊ Derbe; jo̱guɨ Timoteo, jo̱guɨ lajo̱bɨ Tíquico có̱o̱'˜ Trófimo, dseaˋ i̱ seengˋ fɨˊ lɨ˜ se̱'ˊ Asia.
44020005	Jo̱ jaléng'ˋ i̱ dseaˋ quiá'ˉ Dseaˋ Jmáangˉ la jéemˊbre cangolíiñˆ, jo̱ doguɨb cajéeiñˋ jnea'ˆ cartɨˊ ooˉ jmɨɨˋ lɨ˜ siiˋ Troas.
44020006	Jo̱guɨ jnea˜, Lucas, cají̱'ˉ rú'ˋnaa' có̱o̱'˜ Paaˉ fɨˊ Filipos, jo̱ fɨˊ jo̱b ca'uøøˉnaa' cangóˉnaa' e tée'˜naa' dsíiˊ móoˊ mɨ˜ cangɨ́ˋ jmɨɨ˜ e gø'ˊ dseaˋ iñí'ˆ e jaˋ quie̱'ˆ quiéengˋ. Jo̱ lajeeˇ 'ñiáˋ jmɨɨ˜guɨba' caguiéˉnaa' cartɨˊ Troas, jo̱ fɨˊ jo̱b cataang˜naa' guiéˉ jmɨɨ˜; jo̱guɨ fɨˊ jo̱b cajo̱ cají̱'ˉ rú'ˋnaa' có̱o̱'˜ i̱ dseaˋ caguiaangˉ do.
44020007	Jo̱ e jmɨɨ˜ la'uii˜ quiá'ˉ semaan˜ caseáng'ˊ rú'ˋnaa' jaléng'ˋ dseaˋ quiá'ˉ Dseaˋ Jmáangˉ e quiá'ˉ niquiee˜naa' iˋnaa' co̱lɨɨng˜ e laco̱' jmiguiéng'ˊ dsiˋnaa' Dseaˋ Jmáangˉ. Jo̱ lajeeˇ jo̱ café'ˋ Paaˉ güɨ́ˉ quiá'rˉ fɨˊ quiniˇ dseaˋ i̱ caseáng'ˊ e uǿøˋ do. Jo̱ co̱' iuungˉ Paaˉ fɨˊ e nigüɨ'ɨ́ɨˊbre mɨ˜ nijneáˋ e uǿøˋ jo̱, jo̱ba' cueebˋ júuˆ quiá'rˉ cajméerˋ cartɨˊ uǿøˋ guienʉ́ʉbˊ.
44020008	Jo̱ fɨˊ jo̱b tée'˜naa' lajɨɨˉnaa' fɨˊ co̱o̱ˋ 'nʉ́ʉˊ yʉ́'ˆ, jo̱ fɨˊ jo̱b seaˋ jmiguiʉˊ jɨˋ e jneáˋ.
44020009	Jo̱ jee˜ jaléng'ˋ i̱ dseaˋ do quiéengˋ jaangˋ sɨming'ˋ i̱ siiˋ Eutico, jo̱ i̱ sɨming'ˋ íˋ dob guiiñ˜ otooˋ e núurˋ júuˆ guiaˊ Paaˉ. Jo̱ co̱' eáamˊ cueeˋ júuˆ quiá'ˉ Paaˉ e café'rˋ, jo̱ba' cajáˉ jaligüɨ́ngˋ i̱ sɨming'ˋ do lajeeˇ guiiñ'˜ do, jo̱ caquiam'ˉbre e eáangˊ. Jo̱ lajeeˇ guiing˜ i̱ sɨming'ˋ do e güɨɨiñˋ lanab, co̱o̱ˋ catǿm'ˋbre cartɨˊ ni˜ uǿˆ. Jo̱ e otooˋ tɨˊ lɨ˜ catǿiñ'ˋ do gui˜ tɨˊ lɨ˜ catɨ́ˋ 'nɨˊ fɨ́ngˉ e 'nʉ́ʉˊ do. Jo̱ mɨ˜ cangoseáang'ˇneiñ' do nɨ'lɨɨm˜biñ' do.
44020010	Jo̱ba' cajgángˉ Paaˉ e lɨ˜ iuuiñˉ guiarˊ güɨ́ˉ do, jo̱ cangoseáaiñ'˜ i̱ sɨming'ˋ do, jo̱ carǿøngˋneiñ' do jo̱ cajíñ'ˉ casɨ́'rˉ i̱ dseaˋ quiá'ˉ Dseaˋ Jmáangˉ caguiaangˉ do: —¡Jaˋ fǿøng'˜na', dseaˋ rú'ˋnaa'! Co̱' jí̱b'ˊtu̱ i̱ sɨming'ˋ la.
44020011	Jo̱ mɨ˜ cangɨ́ˋ e caseang'ˊ Paaˉ i̱ sɨming'ˋ do, cajgóobˉtu̱r fɨˊ lɨ˜ iuuiñˉ guiarˊ júuˆ fɨˊ lɨ˜ catɨ́ˋ 'nɨˊ fɨ́ngˉ e 'nʉ́ʉˊ do. Jo̱ fɨˊ jo̱b cafíiñˋ iñí'ˆ, jo̱ caquiee˜naa' co̱lɨɨng˜. Jo̱ mɨ˜ calɨ́ˉ e jo̱, canaamˋtu̱r fé'rˋ júuˆ quiá'rˉ cartɨˊ cajneáˉ e uǿøˋ jo̱. Jo̱ mɨ˜ calɨ́ˉ e jo̱, jo̱ ngɨ́ˋ jo̱guɨba' ca'írˉ fɨˊ cangórˉ.
44020012	Jo̱ mɨ˜ catǿˉ dseaˋ sɨnʉ́ʉˆ quiá'ˉ i̱ sɨming'ˋ do fɨˊ quiá'rˉ e nɨcají̱b'ˊtu̱iñ', jo̱ba' eáamˊ calɨ'iáangˋ dsíiˊ jaléng'ˋ i̱ dseaˋ do.
44020013	Jo̱ mɨ˜ cangɨ́ˋ jo̱, jnea'ˆ có̱o̱'˜ i̱ dseaˋ caguiaangˉguɨ do cangojéemˊbaa' quiá'ˉ Paaˉ e tée'˜naa' dsíiˊ móoˊ cartɨˊ caguiéˉnaa' tɨˊ co̱o̱ˋ fɨɨˋ e siiˋ Aso. Jo̱ fɨˊ jo̱guɨb sɨ'íˆ e dsiteeˉnaa' Paaˉ laco̱' nɨcasɨɨ˜naa' røøˋ jéengˊguɨ, co̱' 'ñia'rˊ calɨ'iiñ˜ e cangórˉ e ngɨrˊ la tó̱o̱ˋ ni˜ guóo'˜ uǿˉ.
44020014	Jo̱ mɨ˜ cají̱'ˉ rú'ˋnaa' có̱o̱'r˜ fɨˊ Aso, jo̱ ca'íˉbre dsíiˊ móoˊ lɨ˜ tée'˜naa', jo̱ cangóˉbaa' fɨˊ fɨɨˋ lɨ˜ siiˋ Mitilene.
44020015	Jo̱ mɨ˜ cangɨ́ˋ jo̱, ca'uøøˉbaa' fɨˊ Mitilene, jo̱ mɨ˜ cajneáˉ e jmɨɨ˜ co̱o̱ˋguɨ do, cangɨɨng˜naa' fɨˊ quiniˇ e fɨɨˋ e siiˋ Quío. Jo̱ mɨ˜ catɨ́ˋ tú̱ˉ jmɨɨ˜ lajo̱, cangɨɨng˜naa' co̱o̱ˋ ni˜ guóo'˜ uǿˉjiʉ e néeˊ ni˜ jmɨñí'ˆ e siiˋ Samos. Jo̱ co̱o̱ˋguɨ jmɨɨ˜ calɨ'ɨɨ˜naa' e tée'˜naa' fɨˊ, jo̱guɨba' caguiéˉnaa' fɨˊ Mileto.
44020016	Jo̱ cajmóˆnaa' lajo̱, co̱' i̱ Paaˉ do jaˋ calɨ'iiñ˜ ngórˉ fɨˊ Éfeso ie˜ do lɨ́'ˆ laco̱' jaˋ niquɨ́iñˋ eáangˊ e dsérˉ fɨˊ lɨ˜ se̱'ˊ Asia, dsʉco̱' iiñ˜ e niguieiñ'ˊ lajmɨnábˉ fɨˊ Jerusalén e nidsitíiñ'˜ jmɨɨ˜ Pentecostés e tɨˊ fɨˊ jo̱.
44020017	Jo̱ lajeeˇ táangˋ Paaˉ fɨˊ Mileto, catǿ'rˉ jaléng'ˋ dseaˋ cǿøng'˜ quiá'ˉ dseaˋ quiá'ˉ Dseaˋ Jmáangˉ i̱ neáangˊ fɨˊ Éfeso e nidsilíiñ'ˉ do fɨˊ lɨ˜ táaiñˋ fɨˊ Mileto.
44020018	Jo̱ mɨ˜ caguilíingˉ jaléng'ˋ i̱ dseaˋ cǿøng'˜ do, jo̱ casɨ́'ˉreiñ' jo̱ cajíñ'ˉ: —Ñíbˆ 'nʉ́'ˋ guiʉ́ˉ jial guiʉ́ˉ nɨca'eeˉ có̱o̱'˜ jaléng'ˋ 'nʉ́'ˋ latɨˊ mɨ˜ cagüénˉn fɨˊ la fɨˊ lɨ˜ se̱'ˊ Asia.
44020019	Jo̱guɨ contøømˉ nɨcangɨ́ˋɨ jee˜ 'nʉ́'ˋ e jmóoˋo lají̱i̱'˜ e iing˜ Fíiˋnaa' Dseaˋ Jmáangˉ, jo̱guɨ e jaˋ jmiféng'ˊ 'ñiá'ˋa, jo̱guɨ e jiuung˜ dsiˋbaa có̱o̱'˜ jalé'ˋ e lamɨ˜ iing˜ dseaˋ góoˋo dseaˋ Israel nijmeáiñ'ˋ jnea˜ uíi'˜ e guiaaˉ júuˆ quiá'ˉ Dseaˋ Jmáangˉ.
44020020	Dsʉ' jaˋ catʉ́ˋʉ e guiaaˉ jalé'ˋ e júuˆ na, co̱' jmang'ˉ jalé'ˋ júuˆ e guiʉ́ˉ quíiˉba' e nɨca'éeˉe 'nʉ́'ˋ lacaangˋ jee˜ dseaˋ jo̱guɨ cajo̱ lacaangˋ sɨnʉ́ʉˆ quíiˉna'.
44020021	Jo̱ eáangˊ nɨcafɨ́ɨˉɨ jaléng'ˋ 'nʉ́'ˋ, dseaˋ lɨ́ɨngˊna' dseaˋ góoˋo dseaˋ Israel, có̱o̱'˜guɨ dseaˋ i̱ jaˋ lɨ́ɨngˊ dseaˋ Israel, e niquɨ́'ˉ jíing'˜ yaang˜na' fɨˊ quiniˇ Fidiéeˇ jo̱guɨ e já'ˉ nilíingˋna' júuˆ quiá'ˉ Fíiˋnaa' Dseaˋ Jmáangˉ.
44020022	Jo̱guɨ lanaguɨ nii˜i fɨˊ Jerusalén laco̱' ta˜ quiʉ'ˊ Jmɨguíˋ quiá'ˉ Fidiéeˇ e jí̱i̱'˜ jaˋ ñiiˉ eeˋ nɨsɨjé̱e̱ˇ quiéˉe jo̱guɨ eeˋ nidsingɨ́ɨnˉn fɨˊ jo̱.
44020023	Jo̱ lají̱i̱'˜ e ñiiˉ e laco̱o̱ˋ fɨɨˋ lɨ˜ níiˋi, jmab'ˊ jnea˜ júuˆ Jmɨguíˋ quiá'ˉ Fidiéeˇ e nɨsɨjé̱e̱ˇ 'nʉñíˆ quiéˉe o̱si jalé'ˋ iihuɨ́ɨˊ e jié'ˋguɨ é.
44020024	Dsʉ' jaˋ e lɨ́ɨˊ quiéˉe e seenˉ tá'ˉ e júunˉn dsʉ' lɨfa' e jmiti˜baa jalé'ˋ e ta˜ na e iáangˋ dsiiˉ, lají̱i̱'˜ ta˜ e ca'íin'˜n quiá'ˉ Fíiˋnaa' Jesús e nijmiti˜baa carˋ cató'ˊ có̱o̱'˜ jalé'ˋ ta˜ guiaˊ júuˆ e Fidiéebˇ dseaˋ nijmi'neáaiñˋ jneaa˜aa' nañiˊ fa' jaˋ catɨ́ɨˉnaa' e jo̱.
44020025	’Jo̱guɨ lana nɨñiˋbaa e jí̱i̱'˜ jaangˋ 'nʉ́'ˋ joˋ nimáang˜guɨ' jnea˜ calé'ˋ catú̱ˉ fɨˊ jmɨgüíˋ la, dsʉ' lajeeˇ táanˋn có̱o̱'˜ 'nʉ́'ˋ nɨcanʉ́ʉˉna' júuˆ e guiaaˉ quiá'ˉ jial iing˜ Fidiéeˇ quie̱rˊ nifɨˊ quiá'ˉ jaléng'ˋ dseaˋ jmɨgüíˋ.
44020026	Jo̱ba' iin˜n fɨ́ɨˆɨ 'nʉ́'ˋ lana, jaléng'ˋ dseaˋ cǿøng'˜, e song seengˋ 'nʉ́'ˋ i̱ jaˋ cajmicuíingˋ Dseaˋ Jmáangˉ, jo̱ba' o̱' dseeˉ quiéˉe song lajo̱.
44020027	Dsʉco̱' lajɨbˋ júuˆ quiá'ˉ Dseaˋ Jmáangˉ e sɨ'íˆ guiaaˉ jee˜ 'nʉ́'ˋ nɨcajmiti˜baa, jo̱ jí̱i̱'˜ co̱o̱ˋ fa' cajméˉe e jaˋ cajmitiiˉ.
44020028	Jo̱ lajo̱b eáangˊ 'néˉ ñiing˜ óoˊna', jo̱guɨ jmeeˉ íˆ yaang˜na' có̱o̱'˜guɨ lajaléng'ˋ dseaˋ i̱ lɨ́ɨngˊ dseaˋ quiá'ˉ Dseaˋ Jmáangˉ lɨ́'ˆ laco̱'guɨ ta˜ nɨcaquiʉ'ˊ quíiˉna' Jmɨguíˋ quiá'ˉ Fidiéeˇ e nɨlɨ́ɨngˊna' laco̱' dseaˋ jmóoˋ íˆ guiʉ́ˉ jo'se'ˋ quiá'ˉ. Jo̱ lajo̱b 'néˉ nijmeeˉna' íˆ jaléng'ˋ dseaˋ quiá'ˉ Dseaˋ Jmáangˉ, co̱' la'eáangˊ có̱o̱'˜ jmɨ'øøiñˉ 'ñia'rˊ dob e ca'uíingˉna' dseaˋ quiá'rˉ.
44020029	Jo̱ nɨñibˋ jnea˜ e mɨ˜ ningɨ́ˋ e ninín'ˆn do, nijalíingˉ dseaˋ jiéng'ˋguɨ i̱ iing˜ nijmɨgǿøngˋ 'nʉ́'ˋ, jo̱ i̱ dseaˋ íˋ lɨ́ɨiñˊ laco̱' ie'dsinúuˆ i̱ nɨ'ˋ ooˉ i̱ iing˜ nijmiguiéengˋ quiá'ˉ jaléng'ˋ dseaˋ e laco̱' nitiúungˉ dseaˋ Dseaˋ Jmáangˉ.
44020030	Jo̱ lajeeˇ yaam˜bɨ' nigüeáng'ˋ i̱ lɨɨng˜ 'nʉ́'ˋ i̱ ni'éˉ júuˆ e o̱' já'ˉ e laco̱' nijmɨgǿøngˋna' dseaˋ quiá'ˉ Dseaˋ Jmáangˉ e nijmitir˜ e júuˆ e o̱' já'ˉ do.
44020031	Jo̱ba' 'néˉ e sɨñiimˇ áaˊna' contøøngˉ; jo̱guɨ té̱e̱ˊ óoˊna' e lajeeˇ 'nɨˊ ji̱i̱ˋ e calɨsénˋn có̱o̱'˜ 'nʉ́'ˋ, dseáng'ˉ jaˋ catʉ́ˋʉ e fǿn'ˋn 'nʉ́'ˋ jalé'ˋ juguiʉ́ˉ júuˆ røøˋ cartɨˊ quɨ́'ˉbaa uii˜ quíiˉna' na.
44020032	’Jo̱guɨ lana, dseaˋ rú'ˋnaa', nijáan'˜n 'nʉ́'ˋ fɨˊ jaguóˋ Fidiéeˇ jo̱guɨ có̱o̱'˜ jalé'ˋ júuˆ e iáangˋ dsíiˊ quiá'rˉ. Co̱' jí̱i̱'˜ íbˋ dseaˋ lí'rˋ e jmɨcó̱o̱'r˜ 'nʉ́'ˋ e laco̱' nilɨcuíingˋguɨ' Dseaˋ Jmáangˉ, jo̱guɨ nicuǿ'rˉ 'nʉ́'ˋ jalé'ˋ e sɨ'íˆ nicuǿ'rˉ 'nʉ́'ˋ, dseaˋ lɨ́ɨngˊna' dseaˋ güeang'ˆ quiá'rˉ, lɨ́'ˆ laco̱'guɨ jí̱i̱'˜ júuˆ e nɨcacuørˊ jéengˊguɨ.
44020033	Dsʉ' jaˋ e mɨˊ camɨ́ɨ'˜ɨ 'nʉ́'ˋ jí̱i̱'˜ co̱o̱ˋ, o̱'guɨ cuuˉ o̱'guɨ 'mɨ'ˊ.
44020034	Jo̱ jaˋ cajméˉe lajo̱, co̱' nɨñíbˉ 'nʉ́'ˋ guiʉ́ˉ e cajméˉe ta˜ có̱o̱'˜ layaang˜ guóoˋbaa e laco̱' seaˋba' jalé'ˋ e 'néˉ quiéˉe có̱o̱'˜guɨ jaléng'ˋ dseaˋ i̱ ngɨˊ có̱o̱'˜o̱ cajo̱.
44020035	Jo̱ contøømˉ nɨca'éeˉe 'nʉ́'ˋ e lajo̱b 'néˉ nijmeeˉna' ta˜, jo̱guɨ e jmɨcó̱o̱'ˇna' jaléng'ˋ dseaˋ 'néˉ quiá'ˉ lajo̱, jo̱ lajeeˇ jo̱ jmiguiéng'ˊ óoˊna' lají̱i̱'˜ júuˆ e cajíng'ˉ Fíiˋnaa' Jesús lajeeˇ táaiñˋ fɨˊ jmɨgüíˋ la mɨ˜ cajíñ'ˉ lala: “Juguiʉ́ˉguɨ quiá'ˉ i̱ dseaˋ i̱ lɨɨng˜ eeˋgo̱ cuø'rˊ dseaˋ rúiñ'ˋ laco̱'guɨ i̱ dseaˋ i̱ lɨɨng˜ eeˋgo̱ íng'ˋ quiá'ˉ dseaˋ rúiñ'ˋ.”
44020036	Jo̱ mɨ˜ cangɨ́ˋ e cajíng'ˉ Paaˉ jalé'ˋ e júuˆ na, jo̱ casí'rˋ uǿˉ jnir˜, jo̱ caféiñ'ˊ Fidiéeˇ có̱o̱'˜ jaléng'ˋ i̱ dseaˋ caguiaangˉ do.
44020037	Jo̱ lajɨɨmˋ i̱ dseaˋ do calɨjiuung˜ dsíirˊ jo̱guɨ canaaiñˋ rǿøiñˋ Paaˉ jo̱guɨ casá̱'rˉ guooˋ dseaˋ do,
44020038	jo̱guɨ eáamˊbɨ fɨ'íˆ calɨ́iñˉ cajo̱, co̱' e cajíng'ˉ Paaˉ e joˋ niníingˉguɨ rúiñ'ˋ có̱o̱iñ'˜ do. Jo̱ mɨ˜ cangɨ́ˋ jo̱, cangojeáamˆ i̱ dseaˋ do Paaˉ cartɨˊ lɨ˜ ca'íˉ dseaˋ do fɨˊ dsíiˊ móoˊ.
44021001	Jo̱ ie˜ jo̱, dob ca'í'ˆnaa' júuˆ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ jo̱, jo̱guɨ jnea'ˆ cangóˉbaa' condséeˊ fɨˊ co̱o̱ˋ guóo'˜ uǿˉjiʉ e néeˊ ni˜ jmɨñí'ˆ e siiˋ Cos e tée'˜naa' fɨˊ dsíiˊ móoˊ. Jo̱ mɨ˜ cajneáˉ lajo̱, caguiéˉnaa' fɨˊ Rodas. Jo̱ fɨˊ jo̱b ca'uøøˉnaa' e cangóˉnaa' fɨˊ Pátara.
44021002	Jo̱ fɨˊ jo̱b cajíng'ˊnaa' co̱o̱ˋ móoˊ e iʉ˜ fɨˊ ngóoˊ fɨˊ lɨ˜ se̱'ˊ Fenicia, jo̱ba' có̱o̱'˜ e jo̱b cangóˉnaa'.
44021003	Jo̱ lajeeˇ ngóoˊnaa' ladob caneˋnaa' Chipre e néeˊ ni˜ jmɨñí'ˆ, jo̱ caje̱ˊ lɨ́'ˉ lɨˊ guóoˋnaa' tuung˜ mɨ˜ cangɨɨng˜naa' fɨˊ jo̱. Jo̱ cangóˉbaa' cartɨˊ lɨ˜ se̱'ˊ Siria. Jo̱ co̱' e móoˊ do ngóoˊ ngoca̱ˊ lee˜ fɨˊ co̱o̱ˋ ooˉ jmɨɨˋ lɨ˜ siiˋ Tiro e néeˊ lɨ˜ se̱'ˊ Fenicia, jo̱ba' có̱o̱'˜ e móoˊ jo̱b cangóˉnaa'.
44021004	Jo̱ e fɨɨˋ jo̱b cajíng'ˊ rú'ˋnaa' có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱, jo̱ có̱o̱'˜ íbˋ cajé̱ˆnaa' lajeeˇ guiéˉ jmɨɨ˜. Jo̱ Jmɨguíˋ quiá'ˉ Fidiéeˇ nɨnicasɨ́'ˉ i̱ dseaˋ íˋ e laco̱' nijmeáiñ'ˉ do júuˆ Paaˉ e jaˋ nidséˉ dseaˋ do fɨˊ Jerusalén co̱' dseáam'˜ quiá'rˉ.
44021005	Jo̱ mɨ˜ casúungˉ e guiéˉ jmɨɨ˜ do, ca'uøøˉbaa' co̱lɨɨng˜ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱, jo̱ jéeiñˋ latøøngˉ sɨnʉ́ʉˆ quiá'ˉbre cangojeáaiñˆ jnea'ˆ fɨˊ 'nɨ'ˋ jmɨñí'ˆ, dseañʉ'ˋ có̱o̱'˜ jaléng'ˋ dseamɨ́ˋ quiá'rˉ jo̱guɨ jaléng'ˋ jiuung˜ quiá'rˉ, jo̱ co̱lɨɨm˜ ca'uøøˉnaa' catɨˊ 'nɨ'ˋ fɨɨˋ do. Jo̱ mɨ˜ caguiéˉnaa' fɨˊ 'nɨ'ˋ jmɨñí'ˆ, lajalé'ˋnaa' do casí'ˆnaa' uǿˉ jniˋnaa', jo̱ caféeng'˜naa' Fidiéeˇ.
44021006	Jo̱ lɨ́ˉ jo̱, ca'íi'˜ júuˆ rú'ˋnaa', jo̱ mɨfɨ́ɨngˋ casóˆbaa' dsíiˊ móoˊ, jo̱guɨ i̱ dseaˋ do caquɨm'ˉtu̱r cangolíiñˋ fɨˊ quiá'rˉ.
44021007	Jo̱ mɨ˜ ca'uøøˉnaa' fɨˊ Tiro, jo̱ caguiéˉnaa' fɨˊ Tolemaida. Jo̱ fɨˊ jo̱b cató'ˊ e ngɨˋnaa' có̱o̱'˜ móoˊ. Jo̱ fɨˊ jo̱b cajo̱ caféeng'˜naa' jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱, jo̱ cajé̱ˆbaa' có̱o̱'r˜ co̱o̱ˋ jmɨɨ˜.
44021008	Jo̱ mɨ˜ cajneáˉ lajo̱, ca'uøøˉbaa' fɨˊ Tolemaida, jo̱ caguiéˉnaa' fɨˊ Cesarea. Jo̱ mɨ˜ caguiéˉnaa' fɨˊ jo̱, cangóˉnaa' fɨˊ quiá'ˉ i̱ Lii˜ do, dseaˋ i̱ guiaˊ júuˆ quiá'ˉ Dseaˋ Jmáangˉ i̱ quíing'˜ jee˜ dseaˋ guiángˉ i̱ jmɨcó̱o̱'˜ dseaˋ i̱ óoˋ ta˜ quiá'ˉ Fidiéeˇ, jo̱ fɨˊ jo̱b cajé̱ˆnaa' có̱o̱'r˜.
44021009	Jo̱ i̱ Lii˜ do niseengˋ quiúungˉ jó̱o̱rˊ sɨmɨ́ˆ i̱ nicangɨ́ɨngˋ e jmóorˋ ta˜ fé'ˋ cuaiñ˜ quiá'ˉ Fidiéeˇ.
44021010	Jo̱ nɨngóobˊjiʉ jmɨɨ˜ e taang˜naa' fɨˊ do mɨ˜ caguiéˉ jaangˋ dseaˋ Israel i̱ jáaˊ fɨˊ Judea i̱ nisiiˋ Agabo; jo̱ i̱ dseañʉ'ˋ íˋ ni'óorˋ ta˜ e fé'rˋ cuaiñ˜ quiá'ˉ Fidiéeˇ.
44021011	Jo̱ mɨ˜ cangoquiéengˊ i̱ dseaˋ do fɨˊ quiniˇnaa', jo̱ catɨ́ɨiñˉ e 'mɨ'ˊ e 'ñʉ́ʉˊ tu'ˊ Paaˉ, jo̱ có̱o̱'˜ e jo̱b ca'ñʉ́'rˋ guóorˋ có̱o̱'˜ tɨɨrˉ jo̱ cajíñ'ˉ: —Lalab nɨcajíng'ˉ Jmɨguíˋ quiá'ˉ Fidiéeˇ e ni'ñúng'ˋ dseaˋ góoˋoo' dseaˋ Israel i̱ fii˜ quiá'ˉ e 'mɨ'ˊ 'ñʉ́ʉˊ tu'ˊ la, jo̱guɨ nijáiñ'ˋ dseaˋ do jaguóˋ jaléng'ˋ dseaˋ i̱ jaˋ lɨ́ɨngˊ dseaˋ Israel.
44021012	Jo̱ mɨ˜ canʉ́ˆnaa' e júuˆ na, jnea'ˆ co̱lɨɨng˜ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Cesarea, jo̱ camɨ́ɨ'˜naa' Paaˉ jmɨ'eeˇ e laco̱' jaˋ ni'írˋ fɨˊ e nidsérˉ fɨˊ Jerusalén.
44021013	Dsʉ' Paaˉ cañíirˋ jo̱ cajíñ'ˉ: —¿Jialɨ'ˊ jiuung˜ óoˊ 'nʉ́'ˋ uii˜ quiéˉ jnea˜, jo̱guɨ jmáang'˜na' jnea˜ e lɨ́ɨnˉn fɨ'íˆ? Co̱' jaˋ e lɨ́ɨˊ quiéˉ jnea˜ e ni'ñúng'ˋ dseaˋ jnea˜, co̱' jaˋ 'gó'ˋo e cartɨˊ jngám'ˉbre jnea˜ fɨˊ Jerusalén song lajo̱ uíi'˜ e jmóoˋo ta˜ guiaˊ júuˆ quiá'ˉ Fíiˋnaa' Jesús.
44021014	Jo̱ co̱' jaˋ calɨ́'ˉguɨ́ɨ' e ca'íˉ júungˆ Paaˉ fa' e jaˋ nidsérˉ fɨˊ Jerusalén, jo̱ jí̱i̱'˜ e laba' casíi'˜guɨ́ɨ'r: —Güɨlíbˋ lají̱i̱'˜ e iing˜ Fidiéeˇ có̱o̱'˜ 'nʉˋ.
44021015	Jo̱ mɨ˜ cangɨ́ˋ e jo̱, caguiáˆbaa' guiʉ́ˉ quíˉnaa', jo̱ cangóˉbaa' co̱lɨɨng˜ có̱o̱'˜ Paaˉ fɨˊ Jerusalén.
44021016	Jo̱ cangolíimˉbɨ có̱o̱'˜ jnea'ˆ co̱o̱ˋ tú̱ˉ mɨ́ɨng'˜ dseaˋ quiá'ˉ Dseaˋ Jmáangˉ i̱ neáangˊ fɨˊ Cesarea. Jo̱ mɨ˜ caguiéˉnaa' fɨˊ Jerusalén, jo̱ cangojé̱ˆnaa' fɨˊ quiá'ˉ jaangˋ dseañʉ'ˋ i̱ nɨlɨ́ɨngˊ dseaˋ quiá'ˉ Dseaˋ Jmáangˉ lají̱i̱'˜ lɨɨ˜, jo̱ siirˋ Mnasón, jaangˋ dseaˋ i̱ seengˋ fɨˊ lɨ˜ se̱'ˊ Chipre.
44021017	Jo̱ mɨ˜ caguiéˉnaa' fɨˊ Jerusalén, jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ jo̱ ca'íñ'ˋ jnea'ˆ e iáangˋ dsíirˊ.
44021018	Jo̱ mɨ˜ cajneáˉ lajo̱, cangóbˉ Paaˉ có̱o̱'˜ jnea'ˆ e cango'eeˇnaa' i̱ Tiáa˜ i̱ quie̱ˊ nifɨˊ quiá'ˉ dseaˋ quiá'ˉ Dseaˋ Jmáangˉ fɨˊ Jerusalén. Jo̱guɨ ie˜ jo̱, fɨˊ jo̱b sɨseáng'ˊ jaléng'ˋ dseaˋ cǿøng'˜ quiá'ˉ Dseaˋ Jmáangˉ cajo̱.
44021019	Jo̱ mɨ˜ caguiéˉnaa' quiá'ˉ i̱ dseaˋ do, cacuø'ˊ Paaˉ guicó̱o̱'ˇ jaléng'ˋ i̱ dseaˋ sɨseáng'ˊ do. Jo̱ mɨ˜ cangɨ́ˋ jo̱, casɨ́'ˉreiñ' la'uiing˜ lanʉ́'ˉ jalé'ˋ e cajméeˋ Fidiéeˇ có̱o̱'˜ írˋ lajeeˇ e caguiarˊ júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel.
44021020	Jo̱ mɨ˜ canúuˉ Tiáa˜ có̱o̱'˜ jaléng'ˋ dseaˋ cǿøng'˜ do jalé'ˋ e guiʉ́ˉ e cajméeˋ Paaˉ la'eáangˊ có̱o̱'˜ güea'ˆ quiá'ˉ Fidiéeˇ jo̱ canaaiñˋ jmiféiñ'ˊ Fidiéeˇ. Jo̱ba' casɨ́'rˉ Paaˉ jo̱ cajíñ'ˉ: —Lajo̱b lɨ́ɨˊ, ruu'ˇ. Nɨñíbˆ 'nʉˋ e lajeeˇ dseaˋ góoˋoo' dseaˋ Israel, i̱ lɨ́'ˆ lɨˊ milbing' i̱ nɨjá'ˉ calɨ́ngˉ júuˆ quiá'ˉ Dseaˋ Jmáangˉ, jo̱ lajɨɨmˋ i̱ dseaˋ íˋ jmo'rˊ 'gooˋ jo̱ fé'rˋ e dseáng'ˉ guíimˋba' 'néˉ e nijmitíˆbɨ́ɨ' jalé'ˋ júuˆ quiʉ'ˊ ta˜ e caséeˊ Moi˜.
44021021	Jo̱guɨ nɨcajméebˋ i̱ dseaˋ na júuˆ e 'nʉˋ nɨca'ée'˜ jaléng'ˋ dseaˋ Israel i̱ seengˋ jee˜ dseaˋ i̱ jaˋ lɨ́ɨngˊ dseaˋ Israel e joˋ 'néˉ nijmitir˜ lají̱i̱'˜ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜, jo̱guɨ nɨcasíi'˜re e jaˋ 'néˉ té̱rˉ li˜ fɨˊ ngúuˊ táangˋ jiuung˜ sɨñʉʉˆ quiá'rˉ lɨ́'ˆ laco̱' lɨtɨ́ɨngˋ jaléng'ˋ jnea'ˆ, dseaˋ lɨ́ɨˊɨɨ' dseaˋ Israel, o̱'guɨ 'néˉ jmitir˜ jalé'ˋ e tɨ́ɨˋnaa', dseaˋ lɨ́ɨˊnaa' dseaˋ Israel cajo̱.
44021022	Jo̱ ¿e˜guɨ' nijmóˆoo' jóng? Co̱' nilɨñibˊ jaléng'ˋ dseaˋ góoˋnaa' la e nɨcagüén'ˉ fɨˊ la.
44021023	Jo̱ jí̱i̱'˜ mɨ́ɨˊ laba' seaˋ e 'néˉ jmée'ˆ lala: Lana seengˋ quiúungˉ dseañʉ'ˋ jee˜ jneaa˜aa' e iiñ˜ nijmitir˜ lají̱i̱'˜ júuˆ e cacuø'rˊ Fidiéeˇ lamɨ˜ jéengˊguɨ.
44021024	Jo̱ba' gua˜ có̱o̱'˜ i̱ dseaˋ íˋ jo̱ güɨjmeeˉ jalé'ˋ e tɨ́ɨngˋ dseaˋ na laco̱' nilɨguiún'ˉ fɨˊ quiniˇ Fidiéeˇ co̱lɨɨng˜ có̱o̱'r˜. Jo̱guɨ qui˜ quiá'ˉ jalé'ˋ e 'néˉ i̱ dseaˋ quiúungˉ do e laco̱' nilɨti˜ lají̱i̱'˜ e sɨ'íˆ fɨˊ quiniˇ Fidiéeˇ, jo̱ lajo̱ba' cuǿøngˋ e nihuí̱'ˋ guir˜ e laco̱' cuøˊ li˜ e cajmitir˜ e júuˆ do fɨˊ quiniˇ Fidiéeˇ; jo̱ lajo̱b nilɨñirˊ lajɨɨiñˋ e o̱' já'ˉ jalé'ˋ e nɨcajíng'ˉ dseaˋ góoˋoo' dseaˋ Israel uii˜ quíi'ˉ do, co̱' nɨcalɨñíˆbre e 'nʉˋ nʉ́ʉ'˜ba' lají̱i̱'˜ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜ do.
44021025	Jo̱guɨ nɨcasiing˜naa' júuˆ e nɨcasɨɨ˜naa' røøˋ jalé'ˋnaa', dseaˋ té̱e̱ˉnaa' nifɨˊ quiá'ˉ dseaˋ quiá'ˉ Dseaˋ Jmáangˉ, jo̱ caguiéeng'˜naa' júuˆ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ Israel i̱ nɨjá'ˉ calɨ́ngˉ júuˆ quiá'ˉ Dseaˋ Jmáangˉ e fé'ˋ lala: Jaˋ cuǿøngˋ cø'ˆna' ngúuˊ quiá'ˉ jaléng'ˋ jó'ˋ i̱ nɨcajíng'ˋ dseaˋ jiéng'ˋ fɨˊ quiniˇ diée˜ quiá'rˉ, o̱'guɨ cuǿøngˋ cø'ˆna' jmɨ'øøngˉ jaléng'ˋ jó'ˋ, o̱'guɨ ngu˜ jaléng'ˋ jó'ˋ i̱ nɨsɨyáang'ˇ jmɨ'øøngˉ, o̱'guɨ cuǿøngˋ 'léerˊ e güɨɨngˋ dseañʉ'ˋ o̱si dseamɨ́ˋ có̱o̱'˜ dseaˋ i̱ o̱' quiá'rˉ.
44021026	Jo̱ lajo̱b cajméeˋ Paaˉ, cangóˉbre có̱o̱'˜ i̱ dseaˋ quiúungˉ do mɨ˜ cajneáˉ lajo̱, jo̱ cajméerˋ jalé'ˋ e caquiʉ'ˊ Moi˜ ta˜ laco̱' cuǿøngˋ e nilɨguiúngˉ dseaˋ fɨˊ quiniˇ Fidiéeˇ. Jo̱ mɨ˜ cangɨ́ˋ jo̱, ca'íˉbre e dsíiˊ sɨnʉ́ʉˆ guá'ˉ fé'ˋ e si'ˊ fɨˊ Jerusalén do quiá'ˉ e nijmérˉ júuˆ có̱o̱'˜ i̱ dseaˋ quie̱ˊ nifɨˊ quiá'ˉ guá'ˉ do lɨ˜ jmɨɨ˜ e i̱ dseaˋ quiúungˉ do nijmité'rˊ jalé'ˋ e ta˜ caquiʉ'ˊ Moi˜ do e laco̱' cuǿøngˋ nidsica̱rˊ jalé'ˋ e sɨ'íˆ e nicuø'rˊ Fidiéeˇ lajaangˋ lajaaiñˋ.
44021027	Jo̱ mɨ˜ nɨjaquiéemˊba' e nidsíngˉ e jmɨɨ˜ guiéˉ do mɨ˜ cangáˉ i̱ lɨɨng˜ dseaˋ Israel i̱ seengˋ fɨˊ lɨ˜ se̱'ˊ Asia e iuungˉ Paaˉ fɨˊ dsíiˊ sɨnʉ́ʉˆ guá'ˉ do. Jo̱ dsifɨˊ lajo̱b canaaiñˋ ta'rˊ mɨ́ɨ'˜ jee˜ jaléng'ˋ i̱ dseaˋ i̱ teáangˉ do, jo̱ casaiñ'ˉ dseaˋ do, jo̱ canaaiñˋ fé'rˋ teáˋ jo̱ cajíñ'ˉ:
44021028	—Jaléng'ˋ dseaˋ rú'ˋuu' dseaˋ Israel ñilíingˉna' ñijmɨcó̱o̱'ˇna' jnea'ˆ fɨˊ la, co̱' lab sing'ˊ i̱ dseañʉ'ˋ dseaˋ góoˋoo' i̱ ngɨˊ ta˜ guiaˊ júuˆ e jaˋ cǿøngˋ røøˋ có̱o̱'˜ lají̱i̱'˜ e tɨ́ɨˋɨɨ' fɨˊ góoˋnaa', o̱'guɨ cǿøngˋ røøˋ có̱o̱'˜ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜ có̱o̱'˜guɨ guá'ˉ quíˉii' cajo̱. Jo̱ jaˋ mɨˊ cajmɨ'górˋ guá'ˉ güeang'ˆ quíˉii', co̱' cajajéeiñˋ fɨˊ dsíiˊ sɨnʉ́ʉˆ guá'ˉ quíˉii' dseaˋ i̱ jaˋ lɨ́ɨngˊ dseaˋ góoˋoo' dseaˋ Israel.
44021029	Jo̱ café'ˋ i̱ dseaˋ do lajo̱, co̱' cangárˉ lamɨ˜ jéengˊguɨ e ngɨˊ jaangˋ dseañʉ'ˋ i̱ jaˋ lɨ́ɨngˊ dseaˋ Israel i̱ seengˋ fɨˊ Éfeso i̱ siiˋ Trófimo có̱o̱'˜ Paaˉ fɨˊ Jerusalén, jo̱ lɨ́ɨiñˉ e caguijéengˋ i̱ Paaˉ do i̱ Trófimo do fɨˊ dsíiˊ sɨnʉ́ʉˆ guá'ˉ, dsʉ' o̱' já'ˉ e cajméerˋ lajo̱.
44021030	Jo̱ mɨ˜ canúuˉ jaléng'ˋ dseaˋ i̱ caseáng'ˊ ie˜ jo̱ jalé'ˋ e fé'ˋ i̱ do uii˜ quiá'ˉ Paaˉ, jo̱ sóongˆ canaaiñˋ ta'rˊ mɨ́ɨ'˜. Jo̱ dsifɨˊ lajo̱b caguilíingˉ dseaˋ cuí̱i̱rˋ fɨˊ lɨ˜ sing'ˊ Paaˉ dsʉ' núurˋ e tée'˜ mɨ́ɨ'˜, jo̱ caseáng'ˊ latøøngˉ fɨɨˋ fɨˊ lɨ˜ taang˜ i̱ Paaˉ do. Jo̱ jaléng'ˋ i̱ dseaˋ do casam'ˉbre Paaˉ jo̱ cajñúuiñˋ dseaˋ do cartɨˊ caluuˇ e guá'ˉ do, jo̱guɨ cajníiˊbre jnɨ́ˆ quiá'ˉ e sɨnʉ́ʉˆ guá'ˉ do cajo̱.
44021031	Jo̱ sɨ'íˆ e tɨˊ nijngám'ˉbre i̱ Paaˉ do mɨ˜ caguiéˉ júuˆ fɨˊ quiniˇ fii˜ féng'ˊ quiá'ˉ 'léeˉ romano e sóongˆ ta'ˊ jaléng'ˋ i̱ dseaˋ i̱ seengˋ fɨˊ Jerusalén do mɨ́ɨ'˜.
44021032	Jo̱ dsifɨˊ lajo̱b cangolíiñˉ cuí̱i̱rˋ có̱o̱'˜ i̱ 'léeˉ quiá'rˉ có̱o̱'˜guɨ i̱ quiʉ'ˊ ta˜ jee˜ írˋ fɨˊ lɨ˜ ta'ˊ i̱ dseaˋ do mɨ́ɨ'˜. Dsʉ' mɨ˜ cangáˉ jaléng'ˋ i̱ dseaˋ i̱ sɨseáng'ˊ fɨˊ lɨ˜ sing'ˊ Paaˉ do e ngolíingˉ i̱ 'léeˉ romano do có̱o̱'˜guɨ fiir˜, jo̱ caquium'ˊbre e bǿøiñˉ i̱ Paaˉ do dsifɨˊ lado.
44021033	Jo̱ i̱ fii˜ féng'ˊ quiá'ˉ i̱ 'léeˉ do cangoquiéeiñˊ fɨˊ lɨ˜ sing'ˊ Paaˉ jo̱ casang'ˉneiñ', jo̱ caquiʉ'rˊ ta˜ e ni'ñúiñ'ˋ Paaˉ có̱o̱'˜ tú̱ˉ ñíˆ cadena. Jo̱ mɨ˜ calɨ́ˉ e ca'ñúiñ'ˋ i̱ Paaˉ do, jo̱ canaaiñˋ jmɨngɨ́'rˉ i̱ dseaˋ sɨseáng'ˊ do jo̱ cajíñ'ˉ: —¿I̱˜guɨ i̱ dseaˋ ná? ¿E˜guɨ e nɨcajméerˋ?
44021034	Jo̱ teáˋguɨ eáangˊ café'ˋ jaléng'ˋ i̱ dseaˋ do. Jo̱ i̱ lɨɨng˜ fé'ˋ e jié'ˋ, jo̱guɨ e jié'ˋguɨ fé'ˋ i̱ lɨɨng˜, jo̱ jaˋ calɨ́'ˉ i̱ fii˜ 'léeˉ do fa' calɨñirˊ e˜ uiing˜ e ta'ˊ i̱ dseaˋ do mɨ́ɨ'˜. Jo̱ lɨ́'ˆ caquiʉ'rˊ ta˜ e cangáng'ˉ i̱ Paaˉ do fɨˊ 'nʉ́ʉˊ quiá'ˉ jaléng'ˋ i̱ 'léeˉ do.
44021035	Jo̱ mɨ˜ caguilíingˋ i̱ 'léeˉ i̱ téeˋ Paaˉ do fɨˊ lɨ˜ tée'˜ jó̱o̱˜ lɨ˜ sooˋ dseaˋ e nidsitáaiñ'˜ e fɨˊ dsíiˊ sɨnʉ́ʉˆ quiá'ˉ jaléng'ˋ i̱ 'léeˉ do, jo̱ cadsíimˋbre i̱ Paaˉ do fɨˊ yʉ́'ˆ 'nar˜, co̱' dsíng'ˉ gaˋ jmóoˋ jaléng'ˋ i̱ dseaˋ i̱ teáangˉ do e iiñ˜ nijmeáiñ'ˋ gaˋ Paaˉ.
44021036	Jo̱ lajɨɨmˋ i̱ dseaˋ do ngolíiñˉ tɨ'leáaiñˊ laco̱' ngang'ˊ i̱ Paaˉ do e jéeˊ i̱ 'léeˉ do, jo̱ ta'rˊ mɨ́ɨ'˜ jo̱ fé'rˋ: —¡Jngang'ˊna' i̱ dseañʉ'ˋ ná!
44021037	Jo̱ tɨˊ lɨ˜ nitám'ˊ i̱ 'léeˉ do Paaˉ fɨˊ dsíiˊ sɨnʉ́ʉˆ quiá'ˉ jaléng'ˋ 'léeˉ mɨ˜ caféng'ˊ Paaˉ i̱ fii˜ 'léeˉ do có̱o̱'˜ jmíiˊ griego jo̱ casɨ́'rˉ: —¿Su cuǿøngˋ nisɨɨng˜teáa có̱o̱'˜ 'nʉˋ cateáˋ? Jo̱ba' cañíiˋ i̱ fii˜ 'léeˉ do quiá'ˉ Paaˉ: —¿Su tɨɨmˋba' fo'ˆ jmíiˊ griego?
44021038	¿Su o̱' 'nʉbˋ i̱ dseaˋ egipto i̱ 'ní'ˋ níingˉ jaléng'ˋ dseata˜ có̱o̱'˜ jaléng'ˋ dseaˋ ie˜ jaˋ mɨˊ ngóoˊ na i̱ calɨ́'ˉ caseáng'ˊ quiʉ̱́ˋ mil dseañʉ'ˋ fɨˊ jee˜ mó'ˋ, jo̱ cangɨrˊ ta˜ jngang'ˊ dseaˋ?
44021039	Jo̱ cañíiˋ i̱ Paaˉ quiá'ˉ i̱ fii˜ 'léeˉ do: —U̱˜, o̱' íˋ jnea˜. Jnea˜ lɨ́ɨnˊn jaangˋ dseaˋ Israel, jo̱ calɨsénˋn fɨˊ co̱o̱ˋ fɨɨˋ niingˉ e siiˋ Tarso e néeˊ lɨ˜ se̱'ˊ Cilicia. Jo̱ carˋ uii˜ diée˜ cuǿø'˜tea' jnea˜ fɨˊ e nifǿn'ˆn jaléng'ˋ dseaˋ fɨɨˋ lana.
44021040	Jo̱ cacuøbˊ i̱ fii˜ 'léeˉ do fɨˊ e nifé'ˋ i̱ Paaˉ do. Jo̱guɨ dob nɨsiñ'ˊ cartɨˊ yʉ́'ˆ jó̱o̱˜ lɨ˜ teáangˉ dseaˋ fɨ́ɨngˊ do, jo̱ có̱o̱'˜ guóoˋbre cajméerˋ li˜ e caquiung'ˊ i̱ dseaˋ do e ta'rˊ mɨ́ɨ'˜. Jo̱ mɨ˜ ca'ɨ́ɨˉ tiiˉ, jo̱guɨba' canaangˋ Paaˉ e féiñ'ˊ jaléng'ˋ i̱ dseaˋ do có̱o̱'˜ jmíiˊ hebreo jo̱ cajíñ'ˉ casɨ́'ˉreiñ':
44022001	—Dseaˋ rú'ˋuu', dseaˋ góoˋo dseaˋ Israel, có̱o̱'˜guɨ jaléng'ˋ dseaˋ i̱ lɨ́ɨngˊ dseaˋ mogui˜ quíˉii', nʉ́ʉˉna' júuˆ quiéˉe e nifá'ˆa quiá'ˉ jalé'ˋ e nɨcajméˉe e laco̱' ningáng'ˋna' e o̱' já'ˉ jalé'ˋ dseeˉ e cuø'ˊna' jnea˜.
44022002	Jo̱ mɨ˜ canúuˉ jaléng'ˋ i̱ dseaˋ Israel i̱ teáangˉ do e fé'ˋ Paaˉ có̱o̱'˜ jmíiˊ quiáiñ'ˉ do, eáangˊguɨ tiiˉ caje̱rˊ. Jo̱ café'ˋguɨ Paaˉ:
44022003	—Jnea˜ lɨ́ɨnˊn dseaˋ Israel laco̱' 'nʉ́'ˋ, jo̱guɨ calɨsénˋn fɨˊ co̱o̱ˋ fɨɨˋ e siiˋ Tarso lɨ˜ se̱'ˊ Cilicia. Dsʉ' fɨˊ Jerusalén lab lɨ˜ cacuánˉn, jo̱guɨ cajmɨtɨ́ɨnˋn có̱o̱'˜ jaangˋ tɨfa'ˊ i̱ niingˉ quíˉii' i̱ siiˋ Gamaliel. Jo̱ fɨˊ jo̱b cajmɨtɨ́ɨnˋn jalé'ˋ e tɨ́ɨngˋ dseaˋ góoˋnaa' e jmóorˋ lají̱i̱'˜ tɨˊ malɨɨ˜ jo̱guɨ latɨˊ lana. Jo̱guɨ contøømˉ nɨcajmɨ'úunˋn e nɨcajmitiiˉ jalé'ˋ júuˆ quiʉ'ˊ ta˜ quiá'ˉ Fidiéeˇ carˋ ngocángˋ dsiiˉ laco̱'guɨ la jmooˋ 'nʉ́'ˋ lana cajo̱.
44022004	Jo̱ lamɨ˜ jéengˊguɨ gabˋ cajmeáan'˜n jaléng'ˋ dseaˋ teáangˉ fɨˊ guiʉ́ˉ có̱o̱'˜ Dseaˋ Jmáangˉ, jo̱guɨ ca'ñún'ˋnre, jo̱guɨ catán'ˋnre dsíiˊ 'nʉñíˆ co̱o̱ˋ gui'náb'ˆ, dseañʉ'ˋ dseamɨ́bˋ, jo̱ seemˋ i̱ lɨɨng˜ dseaˋ do cartɨˊ cajúmˉbre.
44022005	Jo̱guɨ jaléng'ˋ i̱ dseaˋ mogui˜ quiá'ˉ fii˜ jmidseaˋ quíˉii' có̱o̱'˜guɨ jaléng'ˋ dseaˋ cǿøng'˜ quíˉnaa' ñiˊbre guiʉ́ˉ dseáng'ˉ e jáb'ˉ lajo̱b cajméˉe. Dsʉco̱' íˋbing' i̱ cacuø'ˊ jnea˜ jalé'ˋ jiˋ e quie̱e̱ˉ quiá'ˉ dseata˜ i̱ neáangˊ fɨˊ Damasco e laco̱' nicuǿ'rˉ jnea˜ fɨˊ e nijmán'ˆn dseaˋ quiá'ˉ Dseaˋ Jmáangˉ i̱ seengˋ fɨˊ jo̱, jo̱ nitøøˉre fɨˊ Jerusalén, jo̱guɨ nijmɨhuɨ́ɨnˋnre fɨˊ jo̱ cajo̱.
44022006	’Dsʉ' ie˜ jo̱, lajeeˇ e iuunˉ fɨˊ ngóoˊo fɨˊ Damasco, jo̱ mɨ˜ catɨ́ˋ í'ˋ e guieñí'ˉ jóoˋ, jo̱ lajeeˇ e nɨjaquiéeiñˊ niguiéeˊe fɨˊ Damasco, co̱o̱ˋ cajnémˉ co̱o̱ˋ jɨˋ e jɨ'ˋ eáangˊ e jáaˊ fɨˊ yʉ́'ˆ jmɨgüíˋ, jo̱ dsíng'ˉ cajneáˉ lacúng'ˊ lajíingˋ lɨ˜ ngóoˊnaa'.
44022007	Jo̱ dsifɨˊ lajo̱b caquɨ́n'ˉn fɨˊ ni˜ uǿˉ, jo̱ canúˉu e lɨɨng˜ i̱i̱ˋ guicafé'ˋ fɨˊ yʉ́'ˆ jmɨgüíˋ jo̱ guicajíñ'ˉ sɨ́'rˋ jnea˜: “Saulo, Saulo, ¿jialɨ'ˊ ngɨ'ˋ jmáan'˜ jnea˜ gaˋ?”
44022008	Jo̱ba' cangɨɨˉ quiá'ˉ i̱ guicafé'ˋ do jo̱ cafá'ˉa: “¿I̱˜ 'nʉˋ, Fíiˋi?” Jo̱ba' cañíiˋtu̱ i̱ guicafé'ˋ do jo̱ guicajíñ'ˉ: “Jneab˜ Jesús i̱ calɨséngˋ fɨˊ Nazaret i̱ ngɨˋ 'nʉˋ jmáan'˜ gaˋ lana.”
44022009	Jo̱guɨ jaléng'ˋ dseaˋ i̱ ngolíingˉ có̱o̱'˜ jnea˜ ie˜ jo̱ cangáˉbre e jɨˋ do jo̱ba' eáamˊ cafǿiñ'ˊ, dsʉ' jaˋ canúurˉ luu˜ i̱ guicafé'ˋ do i̱ catǿ'ˉ jnea˜ do, jí̱i̱'˜ jneab˜ dseaˋ canúˉu.
44022010	Jo̱ cangɨɨˉ jnea˜ quiá'ˉ i̱ guicafé'ˋ do jo̱ cafá'ˉa: “¿E˜ 'néˉ nijmee˜e, Fíiˋi?” Jo̱ cañíiˋtu̱ i̱ guicafé'ˋ do jo̱ guicajíñ'ˉ: “Ráan'ˉ jo̱ gua˜ fɨˊ iuun'ˉ fɨˊ Damasco, jo̱ fɨˊ jo̱b nilɨjmeá'ˆ júuˆ jalé'ˋ e 'néˉ nijmée'ˆ.”
44022011	Jo̱guɨ dsʉco̱' tiuumˉbaa cajá̱ˋa̱ uíi'˜ e jɨˋ e jɨ'ˋ e cajnéngˉ do, jo̱ba' i̱ dseaˋ i̱ ngolíingˉ có̱o̱'˜o̱ do, íˋbing' i̱ cajéengˋ jnea˜ cartɨˊ caguiéˉe tɨˊ Damasco.
44022012	’Jo̱ e fɨˊ jo̱ niseengˋ jaangˋ dseañʉ'ˋ i̱ nisiiˋ Ananías i̱ eáangˊ jmɨ'góˋ Fidiéeˇ jo̱guɨ eáamˊ nʉ́ʉ'r˜ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜. Jo̱ jaléng'ˋ dseaˋ góoˋoo' i̱ seengˋ e fɨˊ Damasco do guiʉ́bˉ fé'rˋ uii˜ quiá'ˉ i̱ Ananías do.
44022013	Jo̱ i̱ Ananías do cangórˉ fɨˊ lɨ˜ cajá̱ˋa̱. Jo̱ mɨ˜ caguiérˉ fɨˊ jo̱, jo̱ casɨ́'rˉ jnea˜: “Saulo ruu'ˇ, güɨlɨjnéb'ˋtu̱' calé'ˋ catú̱ˉ.” Jo̱ dsifɨˊ lajo̱b calɨjné'ˋtú̱u̱, jo̱ nɨcuǿømˋ jǿøˆø calé'ˋ catú̱ˉ.
44022014	Jo̱ cajíng'ˉguɨ i̱ Ananías do casɨ́'rˉ jnea˜: “Tiquíˆii' Fidiéeˇ nɨca'náaiñˉ 'nʉˋ e laco̱' nilɨñí'ˆ jalé'ˋ e iing˜ Fidiéeˇ e nijmée'ˆ, jo̱guɨ ca'náaiñˉ 'nʉˋ cajo̱ e laco̱' nimáan'˜ Dseaˋ Jmáangˉ i̱ lɨ́ɨngˊ Fidiéeˇ i̱ jaˋ dseeˉ óoˋ jí̱i̱'˜ co̱o̱ˋ jo̱guɨ ninúu'ˆ jalé'ˋ e fé'rˋ dseáng'ˉ 'ñia'rˊ.
44022015	Co̱' 'nʉbˋ dseaˋ ni'uíin'ˉ dseaˋ quiá'rˉ, jo̱guɨ nijmée'˜ dseaˋ júuˆ la'úngˉ fɨˊ jmɨgüíˋ lajalé'ˋ e nɨñíi'ˉ jo̱guɨ lajalé'ˋ e nɨnʉ́ʉ'ˉ cajo̱ cuaiñ˜ quiá'ˉ Dseaˋ Jmáangˉ.
44022016	Jo̱guɨ lana, ¿e˜ e sɨjeengˇguɨ'? Sín'ˉ jo̱ nisán'ˋ jmɨɨˋ e laco̱' cuøˊ li˜ e ca'uíin'ˉ dseaˋ quiá'ˉ Dseaˋ Jmáangˉ, jo̱guɨ mɨ́ɨ'˜ dseaˋ do e ni'íiñˉ dseeˉ quíi'ˉ.”
44022017	’Jo̱ mɨ˜ caquɨn'ˉn e cagüean'ˉn fɨˊ la fɨˊ Jerusalén, jo̱ cangóˉo fɨˊ guá'ˉ fé'ˋ e cangofǿn'ˋn Fidiéeˇ. Jo̱ lajeeˇ jo̱ camóˉo lɨɨng˜ eeˋ camóˉo lafa' mɨ˜ quɨˊ dseaˋ.
44022018	Jo̱ camánˉn Fíiˋnaa' Dseaˋ Jmáangˉ e jíñ'ˉ sɨ́'rˋ jnea˜ lala: “Jmɨ'úungˋ quíi'ˉ, jo̱ júuˊ lajmɨnáˉ fɨˊ na fɨˊ Jerusalén co̱' jaˋ nijmijíiˉ jaléng'ˋ i̱ dseaˋ i̱ seengˋ fɨˊ na lají̱i̱'˜ júuˆ e guia'ˋ quiéˉe.”
44022019	Jo̱ba' jnea˜ lalab cangɨɨˉ quiá'ˉ dseaˋ na jo̱ cafɨ́ɨˉɨre: “Fíiˋi, ñibˊ i̱ dseaˋ do guiʉ́ˉ e jnea˜ ngɨɨˉ laco̱o̱ˋ laco̱o̱ˋ lɨ˜ té̱e̱ˉ guá'ˉ quiá'ˉ dseaˋ góoˋoo' e jmán'ˋn jaléng'ˋ dseaˋ i̱ cuíingˋ 'nʉˋ, jo̱guɨ tøøˉre fɨˊ 'nʉñíˆ jo̱guɨ jmɨhuɨ́ɨnˋnre cajo̱.
44022020	Jo̱guɨ ie˜ do mɨ˜ cajngang'ˊ dseaˋ i̱ Tée˜ do, jaangˋ dseaˋ i̱ cajméeˋ lají̱i̱'˜ e iing˜ 'nʉˋ jo̱guɨ caguiarˊ júuˆ quíi'ˉ cajo̱, dob síng'ˋ jnea˜ ie˜ jo̱ e cuøøˉ júuˆ quiéˉe e cajnga'ˊ dseaˋ quiá'ˉ i̱ Tée˜ do. Jo̱guɨ jnea˜bɨ cajo̱ dseaˋ cajméˉe íˆ sɨ̱'ˆ i̱ dseaˋ i̱ cajnga'ˊ quiá'ˉ i̱ dseaˋ do lajeeˇ e cajngang'ˊneiñ'.”
44022021	Jo̱ dsʉ' cajíng'ˉ Fíiˋi Dseaˋ Jmáangˉ casɨ́'rˉ jnea˜: “Teáng'ˊ fɨˊ uø'ˊ, dsʉco̱' lana nisɨ́ɨnˆn 'nʉˋ fɨˊ fɨɨˋ lɨ˜ huí̱i̱ˆ lɨ˜ seengˋ dseaˋ i̱ jaˋ lɨ́ɨngˊ dseaˋ góo'ˋ dseaˋ Israel.”
44022022	Jo̱ jí̱i̱'˜ jo̱b jí̱i̱'˜ caquiuiñ'ˊ núurˋ júuˆ quiá'ˉ Paaˉ, co̱' mɨ˜ canúurˉ e nidséˉ dseaˋ do e niguiárˉ júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel, jo̱ba' canaaiñˋ óoˋtu̱r jo̱ fé'rˋ: “¡Jaˋ 'néˉ e seengˋ i̱ dseaˋ na fɨˊ jmɨgüíˋ la! ¡Jngang'ˊnaiñ' na!”
44022023	Jo̱guɨ ta'ˊbɨguɨr mɨ́ɨ'˜ jo̱guɨ bó'rˋ 'leeˋ to̱o̱˜ sɨ̱'rˆ, jo̱guɨ bírˋ 'leeˋ fɨˊ yʉ́'ˆ có̱o̱'˜ jaguórˋ co̱' dsíng'ˉ guíiñˉ.
44022024	Jo̱ba' i̱ fii˜ 'léeˉ do caquiʉ'rˊ ta˜ e nitáiñ'ˊ Paaˉ fɨˊ dsíiˊ 'nʉ˜ jaléng'ˋ i̱ 'léeˉ do. Jo̱guɨ caquiʉ'rˊ ta˜ cajo̱ e nibǿøngˉ dseaˋ do có̱o̱'˜ looˋ e laco̱' dseaˋ do nijmérˉ júuˆ jialɨ'ˊ e ta'ˊ jaléng'ˋ dseaˋ mɨ́ɨ'˜ uii˜ quiá'rˉ.
44022025	Dsʉ' lajeeˇ e nɨ'ñúum'˜ Paaˉ røøˋ e lɨco̱' dsi'íingˊguɨ e nibǿømˉbreiñ' do, lajeeˇ jo̱b cajmɨngɨ́'ˉ Paaˉ i̱ dseaˋ nʉ'luu˜ quiá'ˉ fii˜ 'léeˉ i̱ sɨ'íˆ nijmeáng'ˋ gaˋ írˋ do jo̱ cajíñ'ˉ casɨ́'ˉreiñ': —¿Su seabˋ fɨˊ quíiˉ 'nʉ́'ˋ e nijmɨhuɨ́ɨngˋna' jaangˋ dseaˋ i̱ calɨséngˋ fɨˊ lɨ˜ quiʉ'ˊ dseaˋ romano ta˜ e jí̱i̱'˜ jaˋ mɨˊ calɨta˜bɨ dsíiˊ su dseáng'ˉ óorˋ dseeˉ?
44022026	Jo̱ mɨ˜ canúuˉ i̱ dseaˋ nʉ'luu˜ quiá'ˉ i̱ fii˜ 'léeˉ do e cajíng'ˉ i̱ Paaˉ do lajo̱, jo̱ba' dsifɨˊ ladob cangáiñ'ˉ e cangojmée'rˇ júuˆ i̱ fii˜ 'léeˉ do quiá'rˉ jo̱ casɨ́'ˉreiñ': —¿E˜ nijméeˆ 'nʉˋ có̱o̱'˜ i̱ dseañʉ'ˋ do, co̱' dseaˋ calɨséngˋ fɨˊ lɨ˜ quiʉ'ˊ dseaˋ romano tab˜ jíñ'ˉ e lɨ́ɨiñˊ?
44022027	Jo̱ dsifɨbˊ cangoquiéengˊ i̱ fii˜ 'léeˉ do fɨˊ lɨ˜ sing'ˊ Paaˉ, jo̱ cajmɨngɨ́'ˉreiñ' do jo̱ cajíñ'ˉ: —¿Su jáb'ˉ e dseaˋ romanob lɨ́ɨngˊ 'nʉˋ? Jo̱ cañíiˋ Paaˉ quiá'ˉ i̱ fii˜ 'léeˉ do jo̱ cajíñ'ˉ: —E jáb'ˉ, íbˋ jnea˜.
44022028	Jo̱ cañíiˋtu̱ i̱ fii˜ 'léeˉ do quiá'ˉ Paaˉ jo̱ cajíñ'ˉ: —Jial jnea˜ eáamˊ cacángˉ cuuˉ quiéˉe e ca'uíinˉn dseaˋ romano. Jo̱ cañíiˋtu̱ Paaˉ casɨ́'rˉ i̱ fii˜ 'léeˉ do: —Dsʉ' jnea˜ lɨ́ɨnˊn dseaˋ romano latɨˊ mɨ˜ cangáam'˜baa.
44022029	Jo̱ jaléng'ˋ i̱ dseaˋ i̱ sɨ'íˆ nijmɨhuɨ́ɨngˋ i̱ Paaˉ do, caliúumˋ yaaiñ˜ fɨˊ quiniˇ dseaˋ do. Jo̱ jɨˋguɨ i̱ fii˜ 'léeˉ do caliúumˋ 'ñia'rˊ cajo̱ mɨ˜ calɨñirˊ e dseaˋ romanob lɨ́ɨngˊ i̱ Paaˉ do; jo̱guɨ ca'íbˉ fø'ˊ quiá'rˉ dsʉ' e nɨca'ñúng'ˋneiñ' jéengˊguɨ.
44022030	Jo̱ mɨ˜ cajneáˉ e jmɨɨ˜ jo̱, co̱' eáamˊ iing˜ i̱ fii˜ 'léeˉ do e nilɨñirˊ røøˋ e˜ uiing˜ e dseeˉ e jmóoˋ dseaˋ Israel quiá'ˉ i̱ Paaˉ do, jo̱ cajé̱'ˋbre e ñíˆ cadena e 'ñúung'˜ dseaˋ do, jo̱ caquiʉ'rˊ ta˜ e niseáng'ˊ jaléng'ˋ fii˜ jmidseaˋ có̱o̱'˜guɨ jaléng'ˋ dseata˜ i̱ quie̱ˊ nifɨˊ quiá'ˉ dseaˋ Israel e niseáiñ'ˊ do co̱lɨɨng˜ e quiá'ˉ nisɨ́iñˉ uii˜ quiá'ˉ i̱ Paaˉ do. Jo̱ mɨ˜ nɨsɨseáng'ˊ jaléng'ˋ i̱ dseaˋ do, jo̱ caquiʉ'rˊ ta˜ e cagüɨ'ɨ́ɨbˊ i̱ Paaˉ do fɨˊ dsíiˊ 'nʉñíˆ, jo̱ cangojéengˋneiñ' fɨˊ quiniˇ jaléng'ˋ i̱ dseaˋ i̱ caseáng'ˊ do.
44023001	Jo̱ba' cajǿøngˉ Paaˉ jaléng'ˋ i̱ dseaˋ i̱ quie̱ˊ nifɨˊ quiá'ˉ dseaˋ Israel i̱ caseáng'ˊ do jo̱ casɨ́'ˉreiñ': —Dseaˋ rú'ˋuu', eáamˊ guiʉ́ˉ nɨca'eeˉ jnea˜ fɨˊ quiniˇ Fidiéeˇ latɨˊ lana, co̱' ñiˋbaa e jmang'ˉ e guiʉ́ˉba' nɨcajméˉe fɨˊ quiniˇ dseaˋ do.
44023002	Jo̱ dsifɨˊ lajo̱b i̱ dseaˋ mogui˜ quiá'ˉ jaléng'ˋ fii˜ jmidseaˋ i̱ siiˋ Ananías caquiʉ'rˊ ta˜ quiá'ˉ i̱ dseaˋ i̱ teáangˉ quiá̱'ˉ laco̱' sing'ˊ Paaˉ e nijnéiñ'ˉ do moni˜ Paaˉ.
44023003	Dsʉ' i̱ Paaˉ do cañíirˋ dsifɨˊ lado, jo̱ casɨ́'rˉ i̱ jmidseaˋ Ananías do jo̱ cajíñ'ˉ: —¡Fidiéebˇ nibáˋ quíiˉ 'nʉˋ cajo̱, dseaˋ jløng'ˆ! Song 'nʉˋ guiin'˜ na lana quiá'ˉ niquidsi'ˋ í'ˋ lají̱i̱'˜ laco̱' júuˆ quiʉ'ˊ ta˜ quiá'ˉ Fidiéeˇ e laco̱' sɨ'íbˆ, jo̱ ¿jialɨ'ˊ e 'nʉˋ quiʉ́'ˋ ta˜ e nibǿøngˉ dseaˋ jnea˜? Co̱' fé'ˋ fɨˊ ni˜ júuˆ quiʉ'ˊ ta˜ quiá'ˉ Fidiéeˇ e jaˋ cuǿøngˋ jméˉ dseaˋ lajo̱.
44023004	Jo̱ba' cañíiˋ i̱ dseaˋ i̱ teáangˉ do quiá'ˉ Paaˉ jo̱ casɨ́'ˉreiñ': —¿Su lanab fɨ'ˊ dseaˋ mogui˜ quiá'ˉ jaléng'ˋ fii˜ jmidseaˋ quiá'ˉ Fidiéeˇ?
44023005	Jo̱ba' cañíiˋtu̱ Paaˉ quiá'ˉ i̱ dseaˋ do jo̱ cajíñ'ˉ casɨ́'ˉreiñ': —Dseaˋ rú'ˋuu', jaˋ ñiˋ jnea˜ e i̱ dseaˋ na lɨ́ɨiñˊ dseaˋ mogui˜ quiá'ˉ jaléng'ˋ fii˜ jmidseaˋ, jo̱ba' cafá'ˉa lajo̱, dsʉ' faco̱' ñiˋ jnea˜ e lajo̱, jaˋ cafá'ˉa lajo̱ jóng. Co̱' fɨˊ ni˜ jiˋ quiá'ˉ Fidiéeˇ e cajme'ˊ dseaˋ malɨɨ˜ lalab fé'ˋ: “Jaˋ fo'ˆ gaˋ quiá'ˉ dseaˋ i̱ quiʉ'ˊ ta˜ fɨˊ góo'ˋ.”
44023006	Jo̱ mɨ˜ calɨlí'ˆ Paaˉ e i̱ lɨɨng˜ i̱ dseata˜ quiá'ˉ dseaˋ Israel i̱ caseáng'ˊ do lɨ́ɨiñˊ dseaˋ saduceo, jo̱guɨ i̱ lɨɨng˜guɨiñ' do quíiñ'˜ jee˜ dseaˋ Israel i̱ lɨ́ɨngˊ dseaˋ fariseo, jo̱ba' cajíng'ˉ Paaˉ casɨ́'rˉ i̱ dseaˋ do có̱o̱'˜ júuˆ teáˋ jo̱ cajíñ'ˉ: —Dseaˋ rú'ˋuu', dseaˋ fariseob lɨ́ɨngˊ jnea˜ cajo̱, jo̱guɨ dseaˋ sɨju̱ˇ dseaˋ íbˋ jnea˜ cajo̱. Jo̱guɨ i̱ dseaˋ na 'nɨ́ɨiñˋ jnea˜ co̱' e já'ˉ lɨ́ɨnˋn e jí̱'ˊtu̱ dseaˋ mɨ˜ ningɨ́ˋ e júuiñˉ.
44023007	Dsʉ' mɨ˜ cató'ˊ fé'ˋ Paaˉ e jo̱, jaléng'ˋ i̱ dseaˋ i̱ lɨ́ɨngˊ fariseo do có̱o̱'˜guɨ jaléng'ˋ dseaˋ i̱ lɨ́ɨngˊ saduceo canaaiñˋ e jmiquím'ˉ dsíiˊ rúiñ'ˋ lajeeˇ yaaiñ˜, jo̱ ca'uíingˉ tú̱ˉ 'lé'ˋ i̱ dseaˋ i̱ caseáng'ˊ do ie˜ jo̱.
44023008	Co̱' jaléng'ˋ i̱ dseaˋ i̱ lɨ́ɨngˊ saduceo do fé'rˋ e joˋ jí̱'ˊtu̱ dseaˋ mɨ˜ ningɨ́ˋ e nijúuiñˉ, jo̱guɨ fé'rˋ e jaˋ seengˋ jaléng'ˋ ángeles o̱'guɨ seaˋ jalé'ˋ jmɨguíˋ quiá'ˉ dseaˋ; dsʉ' jaléng'ˋguɨ i̱ dseaˋ i̱ lɨ́ɨngˊ fariseo do jáb'ˉ lɨ́ɨiñˋ jalé'ˋ e júuˆ jo̱.
44023009	Jo̱ lajɨɨmˋ i̱ dseaˋ do cató'rˋ mɨ́ɨ'˜ calé'ˋ catú̱ˉ, jo̱guɨ i̱ lɨɨng˜guɨ i̱ tɨfa'ˊ quiá'ˉ júuˆ quiʉ'ˊ ta˜ quiá'ˉ dseaˋ Israel i̱ quíing'˜ jee˜ dseaˋ i̱ lɨ́ɨngˊ fariseo, íbˋ dseaˋ caró̱o̱rˉ jo̱ casíng'ˋ yaaiñ˜ jo̱ cajíñ'ˉ: —I̱ dseañʉ'ˋ la jí̱i̱'˜ co̱o̱ˋ e gaˋ jaˋ e mɨˊ cajméerˋ; lɨ́'ˆ jangámˉ song nɨcasɨ́ɨiñˉ có̱o̱'˜ jaangˋ dseaˋ guíˋ o̱si có̱o̱'˜ jaangˋ ángel é.
44023010	Dsʉ' eáangˊguɨ ta'ˊ jaléng'ˋ i̱ dseaˋ do mɨ́ɨ'˜ laco̱o̱ˋ ya̱'ˊ. Jo̱ i̱ fii˜ 'léeˉ do cafǿm'ˊbre fɨng cajméeˋ i̱ dseaˋ do cui'ˆ Paaˉ. Jo̱ba' catǿ'rˉ tú̱ˉ 'nɨˊ mɨ́ɨng'˜ 'léeˉ quiá'rˉ e laco̱' niguíngˉneiñ' lɨ˜ iuuiñˉ, jo̱ nidsijeáangˉneiñ' fɨˊ 'nʉ˜ jaléng'ˋ i̱ 'léeˉ do calé'ˋ catú̱ˉ.
44023011	Jo̱ mɨ˜ canʉʉˋ co̱o̱ˋguɨ jmɨɨ˜ lajo̱, cajmijnéengˋ 'ñia'ˊ Fíiˋnaa' Dseaˋ Jmáangˉ fɨˊ quiniˇ Paaˉ jo̱ casɨ́'ˉreiñ' jo̱ cajíñ'ˉ: —Cuǿø'˜ bíˋ uø'ˊ, Paaˉ, co̱' laco̱' nɨcaguiá'ˆ júuˆ quiéˉe e fɨˊ Jerusalén la, lajo̱b 'néˉ guiá'ˆ júuˆ quiéˉe cajo̱ fɨˊ Roma.
44023012	Jo̱ mɨ˜ cajneáˉ e jmɨɨ˜ jo̱, i̱ lɨɨng˜ i̱ dseaˋ Israel do casɨ́ɨiñˉ røøˋ e nijngáiñ'ˉ i̱ Paaˉ do, jo̱guɨ cacuø'ˊ júuˆ rúiñ'ˋ lajeeˇ yaaiñ˜ do e dseáng'ˉ jaˋ nidǿ'rˉ o̱'guɨ ni'ɨ̱́'rˋ jí̱i̱'˜ co̱o̱ˋ cartɨˊ nilí'rˋ e nijngáiñ'ˉ Paaˉ.
44023013	Jo̱ jaléng'ˋ i̱ dseañʉ'ˋ dseaˋ Israel i̱ casɨ́ɨngˉ lajo̱ tíirˊ lɨ́ɨˊguɨ lɨ́'ˉ tu̱láiñˉ.
44023014	Jo̱ cangolíiñˆ fɨˊ quiniˇ fii˜ jmidseaˋ quiá'ˉ dseaˋ góorˋ dseaˋ Israel có̱o̱'˜guɨ fɨˊ quiniˇ dseaˋ cǿøng'˜ quiá'rˉ jo̱ casɨ́'ˉreiñ' lala: —Jnea'ˆ nɨcacuǿˆnaa' júuˆ quíˉnaa' lajeeˇ yee˜naa' e jaˋ ni'né'ˋ niquiee˜naa' jí̱i̱'˜ co̱o̱ˋ cartɨˊ nilí'ˋnaa' nijngáng'ˆnaa' Paaˉ.
44023015	Jo̱guɨ 'nʉ́'ˋ lana có̱o̱'˜guɨ i̱ dseata˜ i̱ quie̱ˊ nifɨˊ quíˉii' caguiaangˉguɨ na, nifɨ́'ˆna' fii˜ 'léeˉ e nijajeáaiñˉ i̱ Paaˉ do dsa'óˋ fɨˊ quiníˆna', jo̱guɨ nijmeeˉna' e nilɨgøøiñˋ lɨco̱' nifɨ́'ˆna'r e nijmɨngɨ́ɨ'ˇna'r jalé'ˋ e dseeˉ e seaˋ quiá'rˉ la'uiing˜ lanʉ́'ˉ. Jo̱guɨ jnea'ˆ, dseaˋ tu̱lángˉnaa', nijmeáang'˜ guiʉ́ˉ yee˜naa' e nijngáang'˜naa'r guiá'ˆ fɨˊ nʉ́'ˉguɨ e nigüeáiñ'ˊ catɨˊ la.
44023016	Dsʉ' jaangˋ sɨming'ˋ, jó̱o̱ˊ i̱ dseamɨ́ˋ rúng'ˋ Paaˉ do, nicalɨñiˊbre lají̱i̱'˜ e guiaˊ guiʉ́ˉ i̱ dseaˋ do quiá'ˉ e nijngáiñ'ˉ i̱ Paaˉ do. Jo̱ba' cangórˉ dsifɨˊ lado fɨˊ 'nʉ˜ jaléng'ˋ i̱ 'léeˉ do fɨˊ lɨ˜ iuungˉ Paaˉ e cangojmée'ˇreiñ' júuˆ.
44023017	Jo̱ mɨ˜ ca'íng'ˋ Paaˉ e júuˆ do, dsifɨˊ lajo̱b catǿ'rˉ jaangˋ dseaˋ nʉ'luu˜ quiá'ˉ fii˜ 'léeˉ jo̱ casɨ́'ˉreiñ' jo̱ cajíñ'ˉ: —Jéengˋ i̱ sɨming'ˋ la fɨˊ quiniˇ fii˜ quíi'ˉ, co̱' lɨɨng˜ eeˋ júuˆ quie̱ˊbre e catɨ́ɨngˉ íˋ.
44023018	Jo̱ba' i̱ dseaˋ nʉ'luu˜ quiá'ˉ i̱ fii˜ 'léeˉ do cajéeiñˋ i̱ sɨming'ˋ do fɨˊ quiniˇ fii˜ quiá'rˉ, jo̱ lalab casɨ́'rˉ i̱ fii˜ quiá'rˉ do: —I̱ dseaˋ sɨjnɨ́ɨngˇ i̱ siiˋ Paaˉ do catǿ'rˉ jnea˜, jo̱ camɨ'rˊ jnea˜ e cagajéenˉn i̱ sɨming'ˋ la fɨˊ quiní'ˆ, co̱' lɨɨng˜ eeˋ júuˆ quie̱rˊ quíiˉba' jíñ'ˉ.
44023019	Jo̱ i̱ fii˜ 'léeˉ do catɨ́ɨiñˉ guooˋ i̱ sɨming'ˋ do, jo̱ cajéengˋneiñ' fɨˊ co̱o̱ˋ lɨ˜ jaˋ i̱i̱ˋ dseaˋ núuˋ, jo̱ cajmɨngɨ́'ˉreiñ' jo̱ cajíñ'ˉ: —¿E˜ júuˆ quié̱'ˆ quiéˉe, sɨming'ˋ?
44023020	Jo̱ba' cañíiˋ i̱ sɨming'ˋ do jo̱ cajíñ'ˉ casɨ́'ˉreiñ': —Fɨ́ɨmˊ dseaˋ góoˋo dseaˋ Israel nɨcasɨ́ɨiñˉ røøˋ e nimɨ́'rˉ 'nʉˋ fɨˊ e dsa'óˋ niguiéen'˜ Paaˉ calé'ˋ catú̱ˉ fɨˊ quiniˇ jaléng'ˋ dseata˜ i̱ quie̱ˊ nifɨˊ quíˉii', dseaˋ lɨ́ɨˊɨɨ' dseaˋ Israel. Jo̱ i̱ dseaˋ íˋ nɨguiarˊ guiʉ́ˉ e nijmɨgǿøiñˋ 'nʉˋ e laco̱' nisɨ́ngˉguɨ røøˋ cuaiñ˜ quiá'ˉ dseeˉ e seaˋ quiá'ˉ i̱ Paaˉ do. Dsʉ' e jo̱ nijmérˉ e lɨ́'ˆ laco̱' 'nʉˋ niguiéem'˜ba' dseaˋ do, jo̱ lajo̱b nilí'rˋ nijngáng'ˉneiñ'.
44023021	Dsʉ' jaˋ já'ˉ güɨlíin'ˋ, co̱' lɨ́ɨˊguɨ tu̱lángˉ dseaˋ góoˋo dseaˋ Israel nɨsɨjeeiñˇ Paaˉ e ɨɨngˋ guiá'ˆ fɨˊ e iiñ˜ nijngáng'ˉneiñ'. Jo̱guɨ nɨcacuø'ˊ júuˆ rúiñ'ˋ lajeeˇ yaaiñ˜ e jaˋ ni'ɨ̱́'ˋ nidǿ'rˉ jí̱i̱'˜ co̱o̱ˋ lajeeˇ e nʉ́'ˉguɨ e nilí'rˋ nijngáiñ'ˉ Paaˉ. Jo̱guɨ lana, guiʉ́bˉ nɨneáaiñˊ e lɨco̱' sɨje̱ˇguɨr e niquiʉ'ˆ 'nʉˋ ta˜ lajo̱b e niguiéeng'˜na' i̱ Paaˉ na fɨˊ quiniˇ i̱ dseaˋ quidsiˊ í'ˋ do.
44023022	Jo̱ba' i̱ fii˜ 'léeˉ do casɨ́'rˉ i̱ sɨming'ˋ do e jaˋ i̱i̱ˋ nisɨ́iñ'ˋ do jí̱i̱'˜ jaangˋ lají̱i̱'˜ júuˆ e casɨ́ɨiñ'ˉ do. Jo̱ mɨ˜ cangɨ́ˋ jo̱, ca'ɨ́'ˋbre júuˆ i̱ sɨming'ˋ do.
44023023	Jo̱ dsifɨˊ lajo̱b i̱ fii˜ 'léeˉ do catǿ'rˉ gángˉ dseaˋ nʉ'luu˜ quiá'rˉ jo̱ casɨ́'ˉreiñ' jo̱ cajíñ'ˉ: —Guieengˉna' guiʉ́ˉ tú̱ˉ ciento 'léeˉ i̱ ngɨˊ tɨɨˉ, jo̱guɨ setenta i̱ nigüeáˋ cuea˜, jo̱guɨ tú̱ˉ cientoguɨ i̱ nicá̱ˋ ñisʉ̱'ˋ, jo̱ nidséˆee' fɨˊ Cesarea la i̱i̱ˉ ñʉ́ˉ e uǿøˋ na.
44023024	Jo̱guɨ caquiʉ'ˊguɨ i̱ fii˜ 'léeˉ do ta˜ quiá'ˉ i̱ dseaˋ nʉ'luu˜ quiá'rˉ do e niguiéiñ'ˉ do guiʉ́ˉ cuea˜ i̱ nigüeáˋ i̱ Paaˉ do. Jo̱guɨ jaléng'ˋ i̱ 'léeˉ do nɨsɨnʉ́'rˆ júuˆ e nijáiñ'ˋ Paaˉ e guiúmˉbiñ' fɨˊ quiniˇ i̱ dseata˜ dseaˋ féng'ˊ i̱ siiˋ Félix i̱ guiing˜ lɨ́ɨngˊ ta˜ fɨˊ Cesarea.
44023025	Jo̱ i̱ fii˜ 'léeˉ do casíiñˋ co̱o̱ˋ jiˋ có̱o̱'˜ dseaˋ quiá'rˉ e catɨ́ɨngˉ i̱ dseata˜ dseaˋ féng'ˊ do jo̱ lalab fé'ˋ e jiˋ do:
44023026	“Jnea˜ Claudio Lisias, fii˜ 'léeˉ quiá'ˉ dseaˋ Jerusalén. Jo̱ nisɨ́ɨnˆn e jiˋ la e tɨ́ɨngˉ 'nʉˋ, Félix, dseata˜ dseaˋ féng'ˊ i̱ jmɨ'góˋ dseaˋ eáangˊ lɨ˜ quiʉ́'ˋ ta˜ fɨˊ na fɨˊ Cesarea. Guicó̱o̱'ˇba'.
44023027	E laba' iin˜n fɨ́ɨˆɨ 'nʉˋ, e jaléng'ˋ dseaˋ Israel i̱ seengˋ fɨˊ la nɨcasaiñ'ˉ i̱ dseañʉ'ˋ la i̱ siiˋ Paaˉ, jo̱ sɨ'íˆ e nijngám'ˉbreiñ'. Dsʉ' dsifɨˊ mɨ˜ calɨñiˋ jnea˜ e dseaˋ romanob lɨ́ɨiñˊ, dsifɨˊ ladob cangóˉo có̱o̱'˜ 'léeˉ quiéˉe jo̱ calaamˉbaare.
44023028	Jo̱ co̱' jnea˜ iin˜n e calɨdseáangˊ dsiiˉ e˜ uiing˜ e 'nɨ́ɨiñˋ i̱ dseaˋ do, jo̱ba' cajǿønˉnre fɨˊ quiniˇ dseata˜ i̱ quie̱ˊ nifɨˊ quiá'ˉ dseaˋ Israel.
44023029	Jo̱ jo̱b caguo'ˉ júuˆ e ni'nɨ́ɨiñˋ dseaˋ do uíi'˜ e jaˋ jmiti˜ Paaˉ lají̱i̱'˜ júuˆ quiʉ'ˊ ta˜ quiá'ˉ Fidiéeˇ e laco̱' tɨ́ɨngˋ i̱ dseaˋ góorˋ dseaˋ Israel do e jmóorˋ. Dsʉ' jaˋ e dseeˉ seaˋ quiáiñ'ˉ e eáangˊ fa' dsi˜ í'ˋ e nijngáng'ˉneiñ' o̱'guɨ e nitáng'ˊneiñ' fɨˊ dsíiˊ 'nʉñíˆ.
44023030	Dsʉ' mɨ˜ calɨñiiˉ e i̱ dseaˋ Israel do nɨguiarˊ guiʉ́ˉ e nijngám'ˉbre Paaˉ, jo̱ba' fɨˊ nab niguiéen'˜n dseaˋ do có̱o̱'˜ 'nʉˋ. Jo̱guɨ nɨcafɨ́ɨˉbɨ́ɨ jaléng'ˋ i̱ dseaˋ i̱ 'nɨ́ɨngˋ írˋ do e nab nijmérˉ júuˆ có̱o̱'˜ 'nʉˋ e˜ uiing˜ e jmóorˋ dseeˉ quiá'ˉ dseaˋ do. Jo̱ lanab jí̱i̱'˜ lɨ́ɨˊ júuˆ quiéˉe, dseata˜ Félix. Guicó̱o̱'ˇba'.”
44023031	Jo̱ 'ñia'ˊ e uǿøˋ jo̱ jaléng'ˋ i̱ 'léeˉ do cajéemˋbre Paaˉ fɨˊ e fɨɨˋ lɨ˜ siiˋ Antípatris lɨ́'ˆ laco̱' ta˜ caquiʉ'ˊ i̱ fii˜ quiá'rˉ do.
44023032	Jo̱ mɨ˜ cajneáˉ e jmɨɨ˜ co̱o̱ˋguɨ do, jaléng'ˋ i̱ 'léeˉ i̱ cangolíingˆ e ngɨˊ do caquɨm'ˉtu̱r fɨˊ Jerusalén fɨˊ lɨ˜ si'ˊ 'nʉr˜ do. Jo̱guɨ jaléng'ˋ i̱ 'léeˉ i̱ dsiing˜ cuea˜ do cangolíimˉbre có̱o̱'˜ Paaˉ cartɨˊ Cesarea.
44023033	Jo̱ mɨ˜ caguilíingˉ i̱ 'léeˉ i̱ jéengˋ Paaˉ do cartɨˊ Cesarea, jo̱ caja̱'ˊbre e jiˋ do i̱ dseata˜ dseaˋ féng'ˊ i̱ guiing˜ quiʉ'ˊ ta˜ fɨˊ jo̱, jo̱guɨ cajám'ˋbɨr Paaˉ cajo̱.
44023034	Jo̱ mɨ˜ calɨ́ˉ ɨ́ˋ i̱ dseata˜ Félix do e jiˋ do, jo̱ba' cajmɨngɨ́'rˉ i̱ Paaˉ do jie˜ fɨɨˋ lɨ˜ seeiñ'ˋ. Jo̱ mɨ˜ calɨñirˊ e fɨˊ lɨ˜ se̱'ˊ Ciliciab seengˋ i̱ Paaˉ do, jo̱ba' casɨ́'ˉreiñ' do jo̱ cajíñ'ˉ:
44023035	—Mɨ˜ nigüɨlíingˉ jaléng'ˋ i̱ dseaˋ i̱ jmóoˋ dseeˉ quíi'ˉ do, jo̱guɨb nisɨɨ˜naa' e˜ uiing˜ e 'nɨ́ɨiñˋ 'nʉˋ. Jo̱ mɨ˜ cangɨ́ˋ jo̱, caquiʉ'rˊ ta˜ e jéebˊ dseaˋ quiá'ˉ i̱ Paaˉ do, jo̱ fɨˊ dob cajméeˋreiñ' íˆ fɨˊ dsíiˊ 'nʉ́ʉˊ lɨ˜ caquiʉ'ˊ dseata˜ Herodes ta˜.
44024001	Jo̱ mɨ˜ cangɨ́ˋ 'ñiáˋ jmɨɨ˜ lajo̱, caguiéˉ i̱ dseaˋ mogui˜ quiá'ˉ jaléng'ˋ fii˜ jmidseaˋ i̱ siiˋ Ananías do fɨˊ Cesarea co̱lɨɨng˜ có̱o̱'˜ co̱o̱ˋ tú̱ˉ mɨ́ɨng'˜ dseaˋ cǿøng'˜ quiá'ˉ dseaˋ Israel có̱o̱'˜guɨ jaangˋ dseañʉ'ˋ i̱ tɨɨngˋ féeng'˜ dseaˋ eáangˊ i̱ siiˋ Tértulo. Jo̱ jaléng'ˋ i̱ dseaˋ la caguilíiñˉ fɨˊ Cesarea do, jo̱ caguijméerˆ dseeˉ quiá'ˉ Paaˉ fɨˊ quiniˇ i̱ dseata˜ dseaˋ féng'ˊ i̱ guiing˜ fɨˊ jo̱.
44024002	Jo̱ mɨ˜ cahuɨ̱́'ˋ ta˜ e caguijéeiñˋ Paaˉ fɨˊ quiniˇ i̱ dseata˜ do e quiá'ˉ e nisɨ́ngˉ e júuˆ do, jo̱ba' canaangˋ i̱ Tértulo do e 'nɨ́ɨiñˋ Paaˉ fɨˊ quiniˇ i̱ dseata˜ Félix do jo̱ lalab cajíñ'ˉ: —'Máam'ˇ 'nʉˋ, dseata˜ dseaˋ féng'ˊ quíˉii', e la'eáangˊ 'nʉˋba' e se̱e̱ˉnaa' juguiʉ́ˉ júuˆ røøˋ. Jo̱guɨ la'eáangˊ e eáamˊ tɨɨn'ˋ cajo̱, jmiguiʉbˊ jalé'ˋ e guiʉ́ˉ nɨca'uíingˉ latøøngˉ góoˋnaa'.
44024003	Jo̱ jaléb'ˋ e jo̱ eáamˊ iáangˋ dsiˋ jnea'ˆ, dseata˜ quíˉii' Félix; jo̱ gui'máam'ˇba' quiá'ˉ jalé'ˋ e jo̱.
44024004	Jo̱ jaˋ iin˜n e jmɨ'ɨɨngˇguɨ́ɨ 'nʉˋ eáangˊ, fa' nijiéebˋ o'ˊ e ninúu'ˆ lají̱i̱'˜ júuˆ quíˉnaa' cateáˋ lajo̱.
44024005	Jo̱ lana nɨcadsé'ˋnaa' jalé'ˋ e gaˋ e jmóoˋ i̱ dseañʉ'ˋ na fɨˊ latøøngˉ fɨˊ jmɨgüíˋ e 'nóorˋ mɨ́ɨ'˜ quiá'ˉ jaléng'ˋ dseaˋ Israel e laco̱' ni'nángˋ dseaˋ quiá'ˉ rúiñ'ˋ. Jo̱guɨ lɨ́ɨmˊbɨr cajo̱ dseaˋ mogui˜ quiá'ˉ co̱o̱ˋ 'lé'ˋ dseaˋ Israel i̱ siiˋ nazareno.
44024006	Jo̱guɨ jaˋ jmɨ'górˋ lají̱i̱'˜ e tɨ́ɨˋnaa' fɨˊ guá'ˉ fé'ˋ quíˉii' fɨˊ Jerusalén; co̱' iiñ˜ nidsijéeiñˋ dseaˋ i̱ jaˋ lɨ́ɨngˊ dseaˋ Israel fɨˊ dsíiˊ sɨnʉ́ʉˆ guá'ˉ quíˉii' do, jo̱ uiing˜ e jo̱ba' e caséeng'˜naa're.
44024007	Jo̱ lamɨ˜ ii˜naa' ni'ɨ́ˆnaa' í'ˋ quiá'rˉ jí̱i̱'˜ laco̱' fé'ˋ júuˆ quiʉ'ˊ ta˜ quíˉii', dsʉ' dsifɨˊ lajo̱b i̱ fii˜ 'léeˉ i̱ siiˋ Lisias do caguíiñˋ dseaˋ do laguidseaangˉ fɨˊ jaguóoˋnaa'.
44024008	Jo̱ cajíñ'ˉ e lajaléngˆ jnea'ˆ dseaˋ cuøøˉnaa' dseeˉ catɨ́ɨngˉ e nija'nɨ́ɨngˊnaa'r fɨˊ quiní'ˆ.
44024009	Jo̱guɨ mɨ˜ calɨ́ˉ fé'ˋ Tértulo e jo̱, jo̱guɨ café'ˋguɨ jaléng'ˋ dseaˋ Israel i̱ teáangˉguɨ có̱o̱'r˜ do, jo̱ jíñ'ˉ e dseáng'ˉ já'ˉba' jalé'ˋ e jmóoˋ i̱ Paaˉ do, jo̱ røøbˋ dseáng'ˉ sɨ́ɨiñˋ có̱o̱'˜ i̱ Tértulo do e jmóorˋ dseeˉ quiá'ˉ Paaˉ.
44024010	Jo̱ mɨ˜ cangɨ́ˋ jo̱, i̱ dseata˜ Félix do cajméerˋ li˜ có̱o̱'˜ guóorˋ e sɨ́'rˋ Paaˉ e cuǿømˋ nifé'ˋ dseaˋ do júuˆ quiá'rˉ. Jo̱ba' caró̱o̱ˉ Paaˉ jo̱ cajíñ'ˉ: —Eáamˊ iáangˋ dsiiˉ e nijmɨ'ǿng'ˋ 'ñiá'ˋa quiníˆ 'nʉˋ, dseata˜ quíˉii', cuaiñ˜ quiá'ˉ jalé'ˋ dseeˉ e jmóoˋ i̱ dseaˋ na quiéˉe. Co̱' ñiˋbaa guiʉ́ˉ e 'nʉbˋ dseaˋ i̱ quidsiˊ í'ˋ røøˋ quiá'ˉ dseaˋ góoˋnaa' dseaˋ Israel lají̱i̱'˜ nɨngóobˊ eáangˊ.
44024011	Jo̱ cuǿømˋ nilɨdseaang'˜ o'ˊ e nabɨ ngóoˊ guitu̱ˊ jmɨɨ˜ e caguiéˉe fɨˊ Jerusalén e jmifén'ˊn Fidiéeˇ.
44024012	Jo̱ jaˋ cadsé'ˋ jaléng'ˋ dseaˋ na jí̱i̱'˜ co̱o̱ˋ dseeˉ e laco̱' ni'nɨ́iñˉ jnea˜, fa' e sín'ˋn jɨɨn˜n có̱o̱'˜ dseaˋ, o̱'guɨ tá'ˋa mɨ́ɨ'˜ jee˜ jaléng'ˋ dseaˋ fɨˊ sɨnʉ́ʉˆ guá'ˉ fé'ˋ quiá'ˉ dseaˋ góoˋo e si'ˊ fɨˊ jo̱, o̱'guɨ fɨˊ dsíiˊ sɨnʉ́ʉˆ guá'ˉjiʉ quiá'ˉ dseaˋ góoˋo cajo̱, o̱'guɨ lacaangˋ lɨ˜ jié'ˋ fɨˊ jee˜ fɨɨˋ.
44024013	Jo̱ jaléng'ˋ i̱ dseaˋ 'nɨ́ɨngˋ jnea˜ i̱ teáangˉ la jaˋ niguié'rˊ jí̱i̱'˜ co̱o̱ˋ dseeˉ quiéˉe e jmóorˋ, co̱' jaˋ e røønˉ jí̱i̱'˜ co̱o̱ˋ laco̱'guɨ la fé'rˋ.
44024014	’Dsʉ' e já'ˉ e jmóoˋo lají̱i̱'˜ e iing˜ Fidiéeˇ i̱ jmiféng'ˊ 'lɨɨ˜ dseaˋ cǿøng'˜ quiéˉe, dseaˋ Israel, laco̱' cǿøngˋ røøˋ có̱o̱'˜ fɨˊ guiʉ́ˉ quiá'ˉ Dseaˋ Jmáangˉ. Jo̱ fé'ˋ i̱ dseaˋ góoˋo na e jnea˜ jaˋ jmitiiˉ lají̱i̱'˜ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜; dsʉ' o̱' já'ˉ e lajo̱, co̱' jnea˜guɨ jáb'ˉ lɨ́ɨnˋn jalé'ˋ e júuˆ jo̱ có̱o̱'˜guɨ jalé'ˋ e júuˆ e cajme'ˊ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
44024015	Jo̱guɨ jáb'ˉ lɨ́ɨnˋn røøbˋ laco̱'guɨ i̱ dseaˋ íˋ e jí̱'ˊtu̱ jaléng'ˋ 'lɨɨ˜ la'eáangˊ có̱o̱'˜ Fidiéeˇ nañiˊ fa' lɨ́ɨiñˊ dseaˋ guiúngˉ o̱si i̱ sɨtɨ́ɨngˇ e 'léeˊ é.
44024016	Jo̱ba' cuǿøˉbɨ dsiiˉ e eeˇe guiʉ́ˉ fɨˊ quiniˇ Fidiéeˇ jo̱guɨ fɨˊ quiniˇ dseaˋ rún'ˋn dseaˋ jmɨgüíˋ cajo̱.
44024017	’Dsʉ' mɨ˜ cangɨ́ˋ tú̱ˉ 'nɨˊ ji̱i̱ˋ e ngɨɨˉ fɨˊ lɨ˜ jié'ˋ, jo̱guɨba' caquɨn'ˉtú̱u̱ fɨˊ Jerusalén e ngocuǿøˉø cuuˉ jaléng'ˋ dseaˋ tiñíingˉ, jo̱guɨ ngocuǿøˉø Fidiéeˇ laco̱' lɨtɨ́ɨngˋ dseaˋ góoˋo dseaˋ Israel e cuø'rˊ dseaˋ do.
44024018	Jo̱ lajeeˇ táanˋn jmóoˋo jalé'ˋ e jo̱ e nɨngɨ́ˋ e calɨguiúnˉn fɨˊ quiniˇ Fidiéeˇ laco̱'guɨ la fé'ˋ dseaˋ góoˋo dseaˋ Israel, jo̱ ie˜ jo̱ jaˋ 'ga'ˊ lɨˊ sɨseáng'ˊ dseaˋ e jǿørˉ quiá'ˉ lají̱i̱'˜ e lɨ́ɨˊ quiéˉe, o̱'guɨ mɨ́ɨ'˜ tée'˜ jí̱i̱'˜ capí'ˆ cajo̱. Jo̱ jo̱b mɨ˜ caguilíingˉ co̱o̱ˋ tú̱ˉ mɨ́ɨng'˜ dseaˋ Israel i̱ jalíingˉ fɨˊ lɨ˜ se̱'ˊ Asia, jo̱ cadséiñ'ˋ jnea˜ fɨˊ dsíiˊ guá'ˉ fé'ˋ e si'ˊ fɨˊ Jerusalén do. Jo̱ i̱ dseaˋ íbˋ i̱ catɨ́ɨngˉ e nigüɨlíingˉ fɨˊ la e 'nɨ́iñˉ jnea˜ faco̱' seaˋ dseeˉ quiéˉe quinirˇ.
44024020	Jo̱guɨ co̱' jaˋ dseeˉ calɨseáˋ quiéˉe, jo̱ba' i̱ dseaˋ i̱ teáangˉ la lana cuǿømˋ nijmérˉ júuˆ song cadsé'rˋ dseeˉ quiéˉe e lɨɨng˜ eeˋ cajméˉe mɨ˜ cajéeiñˋ jnea˜ fɨˊ quiniˇ dseata˜ i̱ quie̱ˊ nifɨˊ quíˉ jnea'ˆ, dseaˋ lɨ́ɨˊɨɨ' dseaˋ Israel.
44024021	Co̱' lají̱i̱'˜ e tó̱o̱ˋ dsiiˉ e cafá'ˉa có̱o̱'˜ júuˆ teáˋ lajeeˇ sín'ˋn fɨˊ quiniˇ i̱ dseaˋ quidsiˊ í'ˋ do jo̱ cafá'ˉa: “Lana 'nʉ́'ˋ cuø'ˊna' jnea˜ dseeˉ dsʉco̱' e já'ˉ lɨ́ɨnˋn e jí̱'ˊtu̱ jaléng'ˋ 'lɨɨ˜ mɨ˜ ningɨ́ˋ e júuiñˉ.”
44024022	Jo̱ co̱' nɨñibˊ i̱ dseata˜ Félix do guiʉ́ˉ jial jalé'ˋ júuˆ quiá'ˉ Dseaˋ Jmáangˉ, jo̱ba' mɨ˜ canúurˉ jalé'ˋ júuˆ e cajíng'ˉ Paaˉ do, caje̱ˊbɨ quiá'ˉ e niquidsirˊ í'ˋ lajmɨnáˉ quiá'ˉ dseaˋ do jo̱ casɨ́'ˉreiñ': —Mɨ˜ nigüéengˉ i̱ fii˜ 'léeˉ Lisias, íˋguɨbing' nijmé'ˉ júuˆ røøˋ jnea˜ cuaiñ˜ quiá'ˉ e dseeˉ e seaˋ quíi'ˉ e 'nɨ́ɨngˋ jaléng'ˋ dseaˋ 'nʉˋ.
44024023	Jo̱ba' casɨ́'ˉ i̱ dseata˜ Félix do i̱ dseaˋ nʉ'luu˜ quiá'ˉ i̱ fii˜ 'léeˉ do e güɨ'iuumˉbɨ Paaˉ sɨjnɨ́ɨiñˇ lajeeˇ jo̱, lɨfa' cuǿømˋ e jaléng'ˋ dseaˋ i̱ cuíingˋ dseaˋ do nijmɨcó̱o̱'˜reiñ' lajeeˇ iuuiñ'ˉ do.
44024024	Jo̱ mɨ˜ cangɨ́ˋguɨ tú̱ˉ 'nɨˊ jmɨɨ˜ lajo̱, caguiébˉtu̱ i̱ dseata˜ Félix co̱lɨɨng˜ có̱o̱'˜ dseamɨ́ˋ quiá'rˉ i̱ siiˋ Drusila i̱ lɨ́ɨngˊ dseaˋ Israel, jo̱ caguilíiñˉ fɨˊ lɨ˜ tɨdsiˋ í'ˋ quiá'ˉ dseaˋ. Jo̱ dsifɨˊ lajo̱b caquiʉ'ˊ i̱ dseata˜ do ta˜ e nilɨté'ˆ Paaˉ e fɨˊ lɨ˜ quidsirˊ í'ˋ do. Jo̱ mɨ˜ caguiéˉ Paaˉ fɨˊ jo̱, jo̱ canaaiñˋ guiarˊ júuˆ quiá'ˉ Dseaˋ Jmáangˉ jial laco̱' nijáng'ˋ yaang˜ dseaˋ fɨˊ jaguóˋ dseaˋ do. Jo̱ canúubˉ i̱ dseata˜ do jalé'ˋ e júuˆ quiá'ˉ Paaˉ do.
44024025	Dsʉ' mɨ˜ canaangˋ Paaˉ e fé'rˋ jalé'ˋ júuˆ quiá'ˉ jial nisíng'ˋ yaang˜ dseaˋ fɨˊ guiʉ́ˉ, jo̱guɨ jial jaˋ nibeáng'ˊ dseaˋ dseeˉ yaaiñ˜, jo̱guɨ jial mɨ˜ nitɨ́ˉ í'ˋ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, jo̱ba' mɨ˜ canúuˉ i̱ dseata˜ Félix do jalé'ˋ e júuˆ quiá'ˉ Paaˉ do, jo̱ cafǿm'ˊbre jo̱ cajíñ'ˉ casɨ́'rˉ Paaˉ: —Guøm'ˆtu̱' fɨˊ lɨ˜ iuun'ˉ do lana. Nab nijmee˜e júuˆ lɨ'ˋ e jøønˉ, jo̱guɨba' nitǿøˆtú̱u̱ 'nʉˋ fɨˊ la.
44024026	Jo̱guɨ cajo̱ i̱ dseata˜ Félix do cuubˉ íingˊ dsíirˊ e nicuǿ'ˉ Paaˉ írˋ e laco̱' e nileáiñˉ dseaˋ do. Jo̱ uiing˜ jo̱ba' e tǿ'rˋ Paaˉ sojié'ˊ e sɨ́ɨiñˋ có̱o̱iñ'˜.
44024027	Jo̱ tú̱ˉ jí̱ˋ cangoca̱ˊ e jmóorˋ lajo̱. Dsʉ' mɨ˜ cangɨ́ˋ jo̱, cagüɨ'ɨ́ɨbˊ i̱ Félix do e lɨ́ɨiñˊ dseata˜ dseaˋ féng'ˊ, jo̱ ca'íˉ jaangˋguɨ dseaˋ cuaiñ˜ quiá'rˉ i̱ siiˋ Porcio Festo. Jo̱ co̱' i̱ dseata˜ Félix do iiñ˜ e guiʉ́bˉ nijé̱rˉ có̱o̱'˜ dseaˋ Israel, jo̱ba' caseáamˊbre Paaˉ lado la sɨjnɨ́ɨmˇbiñ'.
44025001	Jo̱ co̱o̱bˋ mɨ˜ catɨ́ˋ í'ˋ e nilíingˉ Festo dseata˜ dseaˋ féng'ˊ, jo̱ mɨ˜ cangɨ́ˋ 'nɨˊ jmɨɨ˜ lajo̱ cagüɨ'ɨ́ɨˊbre fɨˊ Cesarea jo̱ cangórˉ fɨˊ Jerusalén.
44025002	Jo̱ mɨ˜ caguiérˉ fɨˊ jo̱, dsifɨˊ lajo̱b jaléng'ˋ fii˜ jmidseaˋ có̱o̱'˜guɨ jaléng'ˋ dseaˋ Israel i̱ laniingˉ i̱ neáangˊ fɨˊ Jerusalén ie˜ jo̱ caguilíiñˉ e jmóorˋ dseeˉ quiá'ˉ Paaˉ fɨˊ quiniˇ i̱ dseata˜ Festo do.
44025003	Jo̱ jaléng'ˋ i̱ dseaˋ jmóoˋ dseeˉ quiá'ˉ Paaˉ do camɨ'rˊ jmɨ'eeˇ i̱ dseata˜ do e laco̱' niquiʉ́'ˉ dseaˋ do ta˜ i̱ Paaˉ do e nidséng'ˉtu̱r fɨˊ Jerusalén e quiá'ˉ nitɨdsiˊ í'ˋ quiá'rˉ fɨˊ jo̱, dsʉ' iiñ˜ jmérˉ lajo̱ e lɨ́'ˆ laco̱' nilí'rˋ e nijngáng'ˉneiñ' guiá'ˆ fɨˊ e tu̱'ɨ́b'ˉ.
44025004	Jo̱ba' cañíiˋ i̱ dseata˜ Festo do quiá'ˉ i̱ dseaˋ jmóoˋ dseeˉ quiá'ˉ Paaˉ do jo̱ casɨ́'ˉreiñ' jo̱ cajíñ'ˉ: —Fɨˊ dob iuungˉ Paaˉ sɨjnɨ́ɨiñˇ fɨˊ Cesarea, jo̱ 'ñiá'ˋbaa ɨˊ dsiiˉ ninín'ˆn fɨˊ do e joˋ jmɨ'ɨɨngˇ 'ñiá'ˋa.
44025005	Jo̱ jaléng'ˋ dseata˜ quíiˉna' 'néˉ nidsilíiñˉ có̱o̱'˜ jnea˜ fɨˊ Cesarea, jo̱ song seaˋ dseeˉ e nɨca'éeˋ i̱ dseañʉ'ˋ do, jo̱ba' fɨˊ jo̱b cuǿøngˋ jmeeˉna' dseeˉ quiá'rˉ.
44025006	Jo̱ caje̱ˊbɨ dseata˜ Festo fɨˊ Jerusalén jñiáˉ si guíˉ jmɨɨ˜guɨ. Jo̱ mɨ˜ cangɨ́ˋ jo̱, jo̱guɨba' caquɨiñ'ˉ fɨˊ Cesarea. Jo̱ mɨ˜ cajneáˉ e jmɨɨ˜ jo̱, jo̱ cangóˉbre fɨˊ lɨ˜ nigüeárˋ e niquidsirˊ í'ˋ. Jo̱ caquiʉ'rˊ ta˜ e calɨté'ˆ Paaˉ fɨˊ jo̱.
44025007	Jo̱ mɨ˜ tɨˊ lɨ˜ ca'íˉ Paaˉ fɨˊ jo̱, dob nɨteáangˉ jaléng'ˋ dseaˋ Israel i̱ jalíingˉ tɨˊ Jerusalén i̱ jmóoˋ dseeˉ quiá'rˉ do, jo̱ cangoquiéeiñˊ fɨˊ quiniˇ i̱ dseata˜ do jo̱ canaaiñˋ jmóorˋ dseeˉ quiá'ˉ Paaˉ, jo̱ iibˋ eáangˊ e dseeˉ e cuø'ˊreiñ' do, dsʉ' jí̱i̱'˜ co̱o̱ˋ jaˋ e cadsé'rˋ fa' dseáng'ˉ e já'ˉ lají̱i̱'˜ e dseeˉ e jmóorˋ quiá'ˉ dseaˋ do.
44025008	Jo̱ba' cañíiˋ i̱ Paaˉ do fɨˊ quiniˇ i̱ dseata˜ do có̱o̱'˜ júuˆ e jmɨ'ǿng'ˋ 'ñia'rˊ jo̱ cajíñ'ˉ: —Jí̱i̱'˜ co̱o̱ˋ e gaˋ jaˋ mɨˊ cajméˉ jnea˜, o̱'guɨ fa' nɨcafá'ˉa gaˋ uii˜ quiá'ˉ jalé'ˋ júuˆ quiʉ'ˊ ta˜ quiá'ˉ dseaˋ góoˋo dseaˋ Israel, o̱'guɨ fa' nɨcafá'ˉa gaˋ uii˜ quiá'ˉ guá'ˉ fé'ˋ quiá'ˉ dseaˋ íˋ cajo̱, o̱'guɨ quiá'ˉ dseata˜ dseaˋ féng'ˊ i̱ guiing˜ quiʉ'ˊ ta˜ fɨˊ Roma.
44025009	Jo̱guɨ co̱' i̱ dseata˜ Festo do iiñ˜ e jé̱rˉ guiʉ́bˉ có̱o̱'˜ jaléng'ˋ dseaˋ Israel, jo̱ba' cajmɨngɨ́'rˉ Paaˉ jo̱ cajíñ'ˉ casɨ́'ˉreiñ' lala: —¿Iin'˜ e guó'ˆ fɨˊ Jerusalén, jo̱ fɨˊ jo̱b niquidsiˋ jnea˜ í'ˋ quíi'ˉ lají̱i̱'˜ e 'nɨ́ɨngˋ dseaˋ 'nʉˋ?
44025010	Jo̱ba' cañíiˋ Paaˉ quiá'ˉ i̱ dseata˜ Festo do jo̱ cajíñ'ˉ: —Fɨˊ lab iuunˉ fɨˊ lɨ˜ quidsiˊ dseata˜ dseaˋ féng'ˊ dseaˋ guiing˜ fɨˊ Roma í'ˋ, jo̱ba' fɨˊ lab lɨ˜ catɨ́ɨngˉ e nitɨdsiˊ í'ˋ quiéˉe. Jo̱guɨ guiʉ́bˉ ñíˆ 'nʉˋ cajo̱, dseata˜ quíˉii', e jí̱i̱'˜ co̱o̱ˋ e gaˋ jaˋ mɨˊ cajméˉe quiá'ˉ jaléng'ˋ dseaˋ góoˋo.
44025011	Jo̱guɨ song nɨca'eeˉ dseeˉ e lahuɨ́ɨngˊ e dsi˜ í'ˋ e nijngáng'ˆna' jnea˜, cuǿømˋ líˋ jmeeˉna' lajo̱, jo̱ jaˋ e fá'ˋa jí̱i̱'˜ co̱o̱ˋ. Dsʉ' song jaˋguɨ seaˋ jí̱i̱'˜ co̱o̱ˋ dseeˉ quiéˉe laco̱' jí̱i̱'˜ e 'nɨ́ɨngˋ dseaˋ jnea˜, jí̱i̱'˜ jaangˋ dseaˋ seaˋ fɨˊ quiá'rˉ e nijáiñ'ˋ jnea˜ fɨˊ quiniˇ dseaˋ i̱ 'ní'ˋ níiˉ quiéˉe. Jo̱ba' mɨɨˉ e 'ñiab'ˊ i̱ dseata˜ dseaˋ féng'ˊ i̱ quiʉ'ˊ ta˜ fɨˊ Roma niquidsirˊ í'ˋ quiéˉe.
44025012	Jo̱ mɨ˜ cangɨ́ˋ jo̱, i̱ dseata˜ Festo do casɨ́ɨiñˉ có̱o̱'˜ jaléng'ˋ i̱ dseata˜ rúiñ'ˋ caguiaangˉguɨ do. Jo̱ lɨ́ˉ jo̱ cajíñ'ˉ casɨ́'rˉ Paaˉ: —Lɨ́'ˆ laco̱' nɨcamɨ́ˆ 'nʉˋ uø'ˊ e i̱ dseata˜ dseaˋ féng'ˊ dseaˋ quiʉ'ˊ ta˜ fɨˊ Roma do, íˋbing' niquidsiˊ í'ˋ quíi'ˉ, jo̱ có̱o̱'˜ íbˋ niguó'ˆ lana.
44025013	Jo̱ mɨ˜ cangɨ́ˋ tú̱ˉ 'nɨˊ jmɨɨ˜ lajo̱, i̱ dseata˜ dseaˋ féng'ˊ i̱ siiˋ Agripa do co̱lɨɨng˜ có̱o̱'˜ i̱ dseamɨ́ˋ rúiñ'ˋ i̱ siiˋ Berenice cangolíiñˉ fɨˊ Cesarea e cango'eerˇ i̱ dseata˜ Festo do.
44025014	Jo̱ huǿøbˉjiʉ caje̱rˊ có̱o̱iñ'˜ do fɨˊ Cesarea. Jo̱ba' lajeeˇ jo̱, i̱ dseata˜ Festo do casɨ́'rˉ i̱ dseata˜ dseaˋ féng'ˊ Agripa do lají̱i̱'˜ e lɨ́ɨˊ quiá'ˉ i̱ dseaˋ i̱ siiˋ Paaˉ do, jo̱ cajíñ'ˉ casɨ́'ˉreiñ': —Lana lab iuungˉ jaangˋ dseañʉ'ˋ i̱ sɨjnɨ́ɨngˇ i̱ caseáangˊ dseata˜ Félix mɨ˜ cagüɨ'ɨ́ɨrˊ.
44025015	Jo̱guɨ mɨ˜ cataan˜n cateáˋ fɨˊ Jerusalén, jaléng'ˋ fii˜ jmidseaˋ quiá'ˉ dseaˋ Israel có̱o̱'˜guɨ jaléng'ˋ dseaˋ cǿøng'˜ quiá'rˉ caguilíiñˉ 'nɨ́ɨiñˋ i̱ dseañʉ'ˋ i̱ siiˋ Paaˉ do fɨˊ quiniiˉ, jo̱guɨ camɨ'rˊ jnea˜ e fa' niquiʉ́'ˆʉ ta˜ e nijúumˉ dseaˋ do.
44025016	Jo̱ba' cangɨɨˉ quiá'ˉ jaléng'ˋ i̱ dseaˋ i̱ jmóoˋ dseeˉ quiá'ˉ Paaˉ do e jaˋ lajo̱ tɨ́ɨngˋ dseata˜ dseaˋ féng'ˊ i̱ guiing˜ fɨˊ Roma fa' e quiʉ'rˊ ta˜ e dseáng'ˉ nijúungˉ dseaˋ lajeeˇ nʉ́'ˉguɨ e niquidsirˊ í'ˋ quiá'ˉ i̱ dseaˋ røøngˋ dseeˉ do jo̱guɨ e nisɨ́iñˉ có̱o̱'˜ i̱ dseaˋ i̱ 'nɨ́ɨngˋ írˋ cajo̱ e laco̱' nijmɨ'ǿng'ˋ yaaiñ˜ có̱o̱'˜ jalé'ˋ e dseeˉ e 'nɨ́ɨngˋ dseaˋ írˋ do.
44025017	Jo̱ba' mɨ˜ cagüɨlíingˉ i̱ dseaˋ i̱ jmóoˋ dseeˉ quiá'ˉ Paaˉ do fɨˊ la, joˋ e cajmɨ'ɨɨngˇ 'ñiá'ˋa, co̱' dsifɨˊ mɨ˜ cajneáˉ e jmɨɨ˜ co̱o̱ˋguɨ do cangóˉbaa fɨˊ lɨ˜ niquidsiiˉ í'ˋ, jo̱ caquiʉ́'ˉʉ ta˜ e calɨtéb'ˆ i̱ Paaˉ do fɨˊ lɨ˜ iuuiñˉ.
44025018	Dsʉ' jaléng'ˋ i̱ dseaˋ i̱ caseáng'ˊ i̱ 'nɨ́ɨngˋ írˋ do jaˋ canúˉu fa' e fé'rˋ uii˜ quiá'ˉ i̱ Paaˉ do laco̱' jí̱i̱'˜ e lamɨ˜ ɨˊ dsiˋ jnea˜.
44025019	Co̱' lají̱i̱'˜ dseeˉ e jmóorˋ quiáiñ'ˉ e quiá'ˉ lají̱i̱'˜ júuˆ e já'ˉ lɨ́ɨiñˋ quiá'ˉ Fidiéeˇ quiá'rˉ, jo̱guɨ quiá'ˉ jaangˋ dseañʉ'ˋ i̱ siiˋ Jesús i̱ nɨcajúngˉ do jo̱guɨ fé'rˋ e jí̱'ˋbiñ' do.
44025020	Jo̱ co̱' joˋ ñiˋ jnea˜ eeˋ nijmee˜e có̱o̱'r˜ quiá'ˉ jalé'ˋ e dseeˉ e jmóoˋ dseaˋ quiá'rˉ do, jo̱ba' cajmɨngɨ́ɨ'ˇɨre e song iiñ˜ e nidsérˉ fɨˊ Jerusalén e nɨtɨdsiˇ í'ˋ quiá'rˉ fɨˊ jo̱.
44025021	Dsʉ' 'ñia'rˊ cajíñ'ˉ e jaˋ iiñ˜ dsérˉ, jo̱guɨ nɨcamɨrˊ e i̱ dseata˜ dseaˋ féng'ˊ i̱ guiing˜ fɨˊ Romabing' i̱ niquidsiˊ í'ˋ quiá'rˉ. Jo̱ba' caquiʉ́'ˉʉ ta˜ quiá'rˉ e lamɨ˜ iuumˉbɨr sɨjnɨ́ɨiñˇ cartɨˊ niguiéen'˜nre fɨˊ quiniˇ i̱ dseata˜ dseaˋ féng'ˊ do.
44025022	Jo̱ba' cañíiˋ i̱ dseata˜ Agripa do quiá'ˉ dseata˜ Festo jo̱ cajíñ'ˉ: —Iim˜bɨ jnea˜ nuu˜u júuˆ quiá'ˉ i̱ dseañʉ'ˋ do cajo̱. Jo̱ba' cañíiˋ dseata˜ Festo quiá'ˉ i̱ dseata˜ dseaˋ féng'ˊ do jo̱ casɨ́'ˉreiñ': —Dsa'óbˋ ninúu'ˆ lají̱i̱'˜ júuˆ quiá'rˉ.
44025023	Jo̱ mɨ˜ cajneáˉ co̱o̱ˋguɨ jmɨɨ˜ lajo̱, i̱ dseata˜ dseaˋ féng'ˊ Agripa do có̱o̱'˜guɨ i̱ Berenice do caguilíiñˉ cangotáaiñ'˜ laco̱' dseaˋ 'gooˋ fɨˊ sɨnʉ́ʉˆ lɨ˜ tɨdsiˋ í'ˋ quiá'ˉ jaléng'ˋ dseaˋ jo̱ jéeˊ jaléng'ˋ fii˜ 'léeˉ quiá'rˉ có̱o̱'˜guɨ jaléng'ˋ dseaˋ niingˉ i̱ jalíingˉ có̱o̱'r˜. Jo̱ mɨ˜ caseáng'ˊ jaléng'ˋ i̱ dseaˋ do fɨˊ do, i̱ dseata˜ Festo do caquiʉ'rˊ ta˜ e cangotéeˋ 'léeˉ i̱ Paaˉ do jo̱ cangojéengˋneiñ' fɨˊ lɨ˜ nɨsɨseáng'ˊ dseaˋ do.
44025024	Jo̱ mɨ˜ caguiérˉ fɨˊ jo̱, lalab cajíng'ˉ i̱ dseata˜ Festo do: —Dseata˜ dseaˋ féng'ˊ Agripa có̱o̱'˜guɨ lajɨɨngˋ dseaˋ i̱ sɨseáng'ˊ la lana có̱o̱'˜ jneaa˜aa', nab nɨsing'ˊ i̱ dseañʉ'ˋ do lana. Jo̱ lajɨɨmˋ dseaˋ Israel nɨcajacó̱o̱rˋ dseeˉ quiá'ˉ i̱ dseañʉ'ˋ na lajeeˇ cataan˜n fɨˊ Jerusalén jo̱guɨ fɨˊ la fɨˊ Cesarea cajo̱, jo̱guɨ dsíng'ˉ ta'rˊ mɨ́ɨ'˜ e mɨ'rˊ jnea˜ fa' e niquiʉ́'ˆʉ ta˜ e nijúumˉbiñ' na.
44025025	Dsʉ' jnea˜guɨ lɨ́nˉn e jaˋ e mɨˊ 'léerˊ jí̱i̱'˜ co̱o̱ˋ fa' e dsi˜ í'ˋ e nijúuiñˉ. Jo̱ 'ñia'ˊguɨr nɨcamɨrˊ e i̱ dseata˜ dseaˋ féng'ˊ dseaˋ guiing˜ fɨˊ Romabing' i̱ niquidsiˊ í'ˋ quiá'rˉ, jo̱ba' nɨca'ɨ́ˋ dsiiˉ e fɨˊ jo̱b niguiéen'˜nre.
44025026	Jo̱ co̱' jaˋ ñiˋguɨ́ɨ e˜ dseáng'ˉ e nifɨ́ɨˆɨ i̱ dseata˜ dseaˋ féng'ˊ do cuaiñ˜ quiá'ˉ i̱ dseañʉ'ˋ na, jo̱ba' catǿøˉøre la'uii˜ fɨˊ quiníˆ 'nʉˋ, dseata˜ dseaˋ féng'ˊ Agripa, e laco̱' niquidsi'ˋ í'ˋ quiá'rˉ. Jo̱ lajo̱ba' seaˋ e nitó̱o̱˜ jnea˜ fɨˊ ni˜ jiˋ e niguiéen'˜n quiá'ˉ dseata˜ dseaˋ féng'ˊ i̱ guiing˜ fɨˊ Roma.
44025027	Co̱' gabˋjiʉ lɨ́ɨˊ lɨ́nˉn e niguiéen'˜n jaangˋ dseaˋ i̱ sɨjnɨ́ɨngˇ jo̱guɨ jaˋ ñiiˉ e˜ nitó̱o̱˜o̱ fɨˊ ni˜ jiˋ quiá'ˉ lají̱i̱'˜ e 'nɨ́ɨngˋ dseaˋ írˋ do.
44026001	Jo̱ mɨ˜ cangɨ́ˋ e café'ˋ dseata˜ Festo júuˆ quiá'rˉ, jo̱ba' casɨ́'ˉ dseata˜ dseaˋ féng'ˊ Agripa i̱ Paaˉ do jo̱ cajíñ'ˉ: —Cuǿømˋ fo'ˆ júuˆ quíi'ˉ lana. Jo̱ dsifɨˊ ladob cajméeˋ Paaˉ li˜ có̱o̱'˜ guóorˋ e quiá'ˉ nifé'rˋ jo̱ lalab canaaiñˋ fé'rˋ:
44026002	—Dseata˜ Agripa, eáamˊ iáangˋ dsiiˉ e nifá'ˆa júuˆ quiéˉe fɨˊ quiníˆ 'nʉˋ lana e nijmɨ'ǿng'ˋ 'ñiá'ˋa quiá'ˉ jalé'ˋ dseeˉ e nɨcajaca̱˜ dseaˋ góoˋoo' dseaˋ Israel quiéˉe.
44026003	Jo̱ co̱' cuíibˋ 'nʉˋ jalé'ˋ e tɨ́ɨngˋ jnea'ˆ, dseaˋ lɨ́ɨˊɨɨ' dseaˋ Israel, có̱o̱'˜guɨ jalé'ˋ júuˆ quíˉii' e sɨɨ˜naa', jo̱ba' mɨɨˉ jmɨ'eeˇ quiní'ˆ lana e ninúu'ˆ jalé'ˋ júuˆ quiéˉe e nifɨ́ɨˆɨ 'nʉˋ carˋ niteám'ˊbaa.
44026004	’Lajɨɨmˋ dseaˋ góoˊoo' dseaˋ Israel ñirˊ jial calɨsénˋn jee˜ írˋ fɨˊ góoˊoo' jo̱guɨ fɨˊ Jerusalén latɨˊ jí̱i̱'˜ le'eáamˆbaa.
44026005	Jo̱guɨ ñiˊbɨ guiʉ́ˉ jaléng'ˋ i̱ dseaˋ íˋ e dseaˋ fariseob lɨ́ɨngˊ jnea˜ latɨˊ jí̱i̱'˜ malɨɨ˜, jo̱guɨ cuǿømˋ nijíñ'ˉ lajo̱ song iiñ˜. Jo̱guɨ lajeeˇ jaléng'ˋ jnea'ˆ, dseaˋ lɨ́ɨˊɨɨ' dseaˋ Israel, dseaˋ fariseo i̱ lajang'ˉguɨ jmiti˜ lají̱i̱'˜ júuˆ quiʉ'ˊ ta˜ quíˉii' quiá'ˉ jial 'néˉ nijmiféng'ˊ dseaˋ Fidiéeˇ.
44026006	Jo̱guɨ lanaguɨ nɨcajéeiñˋ jnea˜ fɨˊ la e quiá'ˉ nitɨdsiˇ í'ˋ quiéˉe, dsʉco̱' e jnea˜ jáb'ˉ lɨ́ɨnˋn lají̱i̱'˜ júuˆ quiá'ˉ Fidiéeˇ e caséeˊ 'lɨɨ˜ dseaˋ áangˊ quíˉii' e jí̱'ˊtu̱ jaléng'ˋ dseaˋ mɨ˜ ningɨ́ˋ e júuiñˉ.
44026007	Jo̱ e lab júuˆ e cacuø'ˊ Fidiéeˇ 'lɨɨ˜ dseaˋ áangˊ quíˉii' do, jo̱ lajɨˋ guitu̱ˊ 'lé'ˋ dseaˋ góoˊoo' dseaˋ Israel sɨjeemˇbre i̱ dseaˋ i̱ cajíng'ˉ Fidiéeˇ i̱ nisíñˉ fɨˊ jmɨgüíˋ la. Jo̱ba' uǿøˋ jmɨɨ˜ jaˋ tʉ́ˋ dseaˋ góoˊoo' e jmiféiñ'ˊ Fidiéeˇ jo̱guɨ e jmóorˋ lají̱i̱'˜ e iing˜ dseaˋ do. Jo̱ uíi'˜ e já'ˉ lɨ́ɨnˋn e nɨcagüéngˉ i̱ dseaˋ i̱ sɨjeengˇnaa' do, jo̱ba' cuø'ˊ dseaˋ góoˊoo' dseaˋ Israel jnea˜ dseeˉ lana, dseata˜ quíˉii' Agripa.
44026008	Jo̱ba' ¿jialɨ'ˊ jaˋ iing˜ 'nʉ́'ˋ, dseaˋ góoˊoo' dseaˋ Israel, já'ˉ líingˋna' e Fidiéeˇ cajméerˋ e cají̱'ˊtu̱ Jesús jee˜ jaléng'ˋ 'lɨɨ˜ mɨ˜ cangɨ́ˋ e cajúiñˉ?
44026009	’Dsʉ' e já'ˉba' e ca'ɨ́ˋ dsiiˉ ie˜ lamɨ˜ jéengˊguɨ do e cajmeáan'˜n gaˋ jaléng'ˋ dseaˋ quiá'ˉ Jesús i̱ seengˋ fɨˊ Nazaret.
44026010	Jo̱ lajo̱b cajméˉe fɨˊ jee˜ fɨɨˋ Jerusalén, e cangomɨɨˉ júuˆ fɨˊ quiniˇ jaléng'ˋ fii˜ jmidseaˋ e catán'ˋn fɨ́ɨngˊ dseaˋ quiá'ˉ Dseaˋ Jmáangˉ fɨˊ dsíiˊ 'nʉñíˆ. Jo̱guɨ mɨ˜ huɨ̱́'ˋ ta˜ e júungˉ jaléng'ˋ i̱ dseaˋ íˋ, dob sín'ˋn e cuøøˉ júuˆ quiéˉe cajo̱.
44026011	Jo̱guɨ jmiguiúungˋ née'˜bɨ cajmeáan'˜nre e laco̱' nitʉ́rˋ lají̱i̱'˜ júuˆ e já'ˉ lɨ́ɨiñˋ quiá'ˉ Dseaˋ Jmáangˉ do. Jo̱ jalé'ˋ e na cajméˉe fɨˊ laco̱o̱ˋ sɨnʉ́ʉˆ guá'ˉ quíˉii', dseaˋ lɨ́ɨˊɨɨ' dseaˋ Israel. Jo̱guɨ dseáng'ˉ eáamˊ 'ní'ˋ camánˉnre lajaléiñ'ˋ do, co̱' jɨˋguɨ ngɨɨˉ e jmáan'˜nre gaˋ cartɨˊ doñiˊ jié'ˋ fɨˊ seemˋbre. Lajo̱b cajméˉe lajeeˇ nʉ́'ˉguɨ e calɨcuíinˋn Dseaˋ Jmáangˉ.
44026012	’Jo̱ co̱o̱ˋ ya̱'ˊ, lajeeˇ e iuunˉ fɨˊ ngóoˊo fɨˊ Damasco cuaiñ˜ quiá'ˉ e jmáan'˜n gaˋ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ do, jo̱ ie˜ jo̱ nɨngóoˊo quie̱e̱ˉ ta˜ có̱o̱'˜guɨ júuˆ quiá'ˉ jaléng'ˋ fii˜ jmidseaˋ quiá'ˉ dseaˋ góoˊoo' dseaˋ Israel e nijmeáan'˜n gaˋ jaléng'ˋ dseaˋ cuíingˋ Dseaˋ Jmáangˉ.
44026013	Jo̱ lajo̱b fɨ́ɨˉguɨ́ɨ 'nʉˋ, dseata˜ Agripa, e lajeeˇ gui'ná'ˆ iuunˉ fɨˊ e ngóoˊo fɨˊ Damascob, í'ˋ e ngóoˊ guieñí'ˉ jóobˋ camóˉo co̱o̱ˋ jɨˋ e jɨ'ˋ jlo'ˆ e eáangˊguɨ jíingˋ jɨ'ˋ laco̱'guɨ jɨ˜ iee˜. Jo̱ e jɨˋ do jáaˊ fɨˊ yʉ́'ˆ jmɨgüíˋ, jo̱ cajneáˉ fɨˊ lacúng'ˊ lajíingˋ lɨ˜ ngóoˊnaa' do lajeeˇ e tée'˜naa' fɨˊ ngóoˊnaa' fɨˊ Damasco.
44026014	Jo̱ dsifɨˊ mɨ˜ cangɨ́ˋ e cajneáˉ e jɨˋ do, lajɨɨˉbaa' la'ó'ˋ ngóoˊnaa' do caquɨ́ng'ˉnaa' fɨˊ ni˜ uǿˉ. Jo̱ canúˉ jnea˜ e lɨɨng˜ i̱i̱ˋ guicafé'ˋ có̱o̱'˜ jmíiˊ hebreo e tǿ'rˋ jnea˜ jo̱ guicajíñ'ˉ lala: “Saulo, Saulo, ¿jialɨ'ˊ jmáan'˜ jnea˜ gaˋ? Co̱' jalé'ˋ e jmoo'ˋ na e jmáang'˜ uǿøˊba' na, laco̱'guɨ dsingɨ́ɨngˉ jaangˋ güɨtáˆ mɨ˜ iáˋ fii˜re' sɨɨˉ sʉ̱'ˋ mo'uǿøˊre' song jaˋ nʉ́ʉ'˜re'.”
44026015	’Jo̱ cangɨɨˉ quiá'ˉ i̱ guicafé'ˋ do jo̱ cafá'ˉa: “¿I̱˜ 'nʉˋ, Fíiˋi?” Jo̱ cañíiˋtu̱ i̱ guicafé'ˋ do jo̱ guicajíñ'ˉ: “Jneab˜ Jesús i̱ ngɨˋ 'nʉˋ jmáan'˜ gaˋ lana.
44026016	Jo̱ lana, ráan'ˉ jo̱ jmeeˉ sín'ˉ, dsʉco̱' lana cajmijnéengˋ 'ñiá'ˋa fɨˊ quiní'ˆ e laco̱' nijme'ˆ lají̱i̱'˜ e iin˜n jo̱guɨ niguiá'ˆ júuˆ quiéˉe fɨˊ quiniˇ jaléng'ˋ dseaˋ quiá'ˉ jalé'ˋ e nɨcañíi'ˉ la lana jo̱guɨ có̱o̱'˜ jalé'ˋ e nabɨ nilɨñí'ˆ quiéˉe cajo̱.
44026017	Jo̱guɨ lana nilaamˉbaa 'nʉˋ jee˜ jaléng'ˋ dseaˋ góo'ˋ dseaˋ Israel i̱ 'ní'ˋ níingˉ 'nʉˋ có̱o̱'˜guɨ jee˜ dseaˋ i̱ jaˋ lɨ́ɨngˊ dseaˋ Israel cajo̱. Jo̱guɨ jneab˜ nisɨ́ɨnˆn 'nʉˋ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel.
44026018	Jo̱ ta˜ lajo̱ba' nisɨ́ɨnˆn 'nʉˋ e laco̱' güɨ'ée'˜ dseaˋ jial laco̱' nineaˊ moguir˜, jo̱guɨ e joˋ nilɨseengˋguɨr e dseeˉ quiá'rˉ quiʉ'ˊ ta˜ írˋ, co̱' lɨ́'ˆ lɨˊ 'néˉ e niquɨ́'ˉ jíng'ˋ yaaiñ˜ fɨˊ quiniˇbaa, jo̱ lajo̱ba' joˋ nilɨseeiñˋ e quiʉ'ˊguɨ fii˜ i̱ 'lɨng'ˆ i̱ siiˋ Satanás ta˜ quiá'rˉ, jo̱ nináiñˋ e jnea˜ dseaˋ nica̱a̱ˉ nifɨˊ quiá'rˉ. Jo̱ nisɨ́ɨnˆn 'nʉˋ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel lajo̱ e laco̱' já'ˉ nilíingˋ i̱ dseaˋ íˋ lají̱i̱'˜ júuˆ quiéˉe, jo̱ba' niñíiñˋ e ni'íingˉ jalé'ˋ dseeˉ quiá'rˉ, jo̱guɨ ni'íñ'ˋ lají̱i̱'˜ e catɨ́ɨngˉ e cuǿøˉø jaléng'ˋ dseaˋ quiéˉe, dseaˋ i̱ caguíng'ˋ Fidiéeˇ e laco̱' ni'uíingˉ dseaˋ güeang'ˆ quiá'rˉ.”
44026019	’Jo̱ lajo̱b lɨ́ɨˊ, dseata˜ Agripa, cajméˉbaa nʉ́ʉ'˜ʉ lají̱i̱'˜ e camóˉo jo̱guɨ canúˉu e jáaˊ fɨˊ yʉ́'ˆ jmɨgüíˋ.
44026020	Jo̱ la'uii˜ canaanˉ e jmóoˋo ta˜ guiaˊ júuˆ quiá'ˉ Dseaˋ Jmáangˉ fɨˊ jee˜ jaléng'ˋ dseaˋ seengˋ fɨˊ Damasco, jo̱guɨ mɨ˜ cangɨ́ˋ jo̱ fɨˊ jee˜ jaléng'ˋ dseaˋ seengˋ fɨˊ Jerusalén, lɨ́'ˆ latøøngˉ lɨ˜ se̱'ˊ Judea. Jo̱guɨ lajo̱bɨ fɨˊ jee˜ dseaˋ góoˋoo' dseaˋ Israel e fɨ́ɨˉɨre e nijáng'ˋ yaaiñ˜ fɨˊ jaguóˋ Dseaˋ Jmáangˉ jo̱guɨ e niquɨ́'ˉ nijíng'ˋ yaaiñ˜ fɨˊ quiniˇ Fidiéeˇ, jo̱guɨ e 'néˉ ni'érˉ jmang'ˉ e guiʉ́bˉ e laco̱' cuøˊ li˜ e nɨcaquɨ́'ˉ jím'ˋ yaaiñ˜ fɨˊ quiniˇ Fidiéeˇ.
44026021	Jo̱ uíi'˜ jalé'ˋ e júuˆ e guiaaˉ dob, casang'ˉ jaléng'ˋ dseaˋ góoˋoo' dseaˋ Israel jnea˜ fɨˊ siguiˊ quiá'ˉ guá'ˉ quíˉii', jo̱ jɨˋguɨ lamɨ˜ iiñ˜ e nijngám'ˉbre jnea˜.
44026022	Dsʉ' Fidiéeˇ eáamˊ jmɨcó̱o̱'r˜ jnea˜, jo̱ba' guiʉ́bˉ seenˉ latɨˊ lana. Jo̱guɨ dseáng'ˉ jaˋ jmɨtúngˆ dsiiˉ e guiaˋbɨ́ɨ júuˆ quiá'ˉ Dseaˋ Jmáangˉ fɨˊ jee˜ lajɨɨngˋ dseaˋ, jiuuiñ˜ tá'ˉ e cǿøiñ'˜. Jo̱guɨ jaˋ fá'ˋa jí̱i̱'˜ co̱o̱ˋ júuˆ e jaˋ cǿøngˋ røøˋ có̱o̱'˜ jalé'ˋ e café'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, fa' la Moi˜ e caséerˊ júuˆ e la guíimˋ 'néˉ nilɨti˜ fa' la e fé'ˋ lala
44026023	e dseáng'ˉ nɨsɨ'íˆba' e nijúungˉ Dseaˋ Jmáangˉ, dsʉ' mɨ˜ ningɨ́ˋ e nijúuiñˉ do, íˋbre dseaˋ la'uii˜ nijí̱'ˊtu̱r jee˜ jaléng'ˋ 'lɨɨ˜. Jo̱guɨ íˋbre dseaˋ niguiárˉ júuˆ jee˜ jaléng'ˋ dseaˋ góoˊoo' dseaˋ Israel jial nileángˋ jaléng'ˋ dseaˋ íˋ jee˜ dseeˉ quiá'rˉ jo̱guɨ cajo̱ jial nileángˋ jaléng'ˋ dseaˋ i̱ jaˋ lɨ́ɨngˊ dseaˋ Israel jee˜ dseeˉ quiá'rˉ. Jo̱ e júuˆ e niguiáˉ Dseaˋ Jmáangˉ do lɨ́ɨˊ la lɨ́ɨˊ co̱o̱ˋ jɨˋ e jneáˋ e jmɨcó̱o̱'˜ jaléng'ˋ i̱ dseaˋ íˋ.
44026024	Jo̱ mɨ˜ calɨ́ˉ fé'ˋ Paaˉ e júuˆ jo̱ e jmɨ'ǿng'ˋ 'ñia'rˊ, jo̱ dsifɨˊ lajo̱b café'ˋ i̱ dseata˜ Festo do có̱o̱'˜ júuˆ teáˋ jo̱ cajíñ'ˉ: —¡Ngaamˋ 'nʉˋ, Paaˉ, nɨca'léebˊ quíi'ˉ e nɨcajmɨtɨ́ɨn'ˋ eáangˊ, jo̱ có̱o̱'˜ e jo̱ nɨca'uíingˉ e nɨcalɨcaam˜ba'!
44026025	Jo̱ba' cañíiˋ i̱ Paaˉ do quiá'ˉ dseata˜ Festo jo̱ cajíñ'ˉ casɨ́'ˉreiñ': —Jaˋ ngaang˜ jnea˜, dseata˜ quíˉii' Festo, dsʉ' 'nʉˋ ɨˊ o'ˊ lɨ́'ˉ rɨjíimˋ, co̱' lajalé'ˋ e fá'ˋ jnea˜ la jmang'ˉ júuˆ guiʉ́bˉ jo̱guɨ jmang'ˉ júuˆ jáb'ˉ cajo̱.
44026026	Nab guiing˜ dseata˜ dseaˋ féng'ˊ Agripa, jo̱ ñiˊbre la'uiing˜ jalé'ˋ e júuˆ na. Jo̱ jaˋ 'gó'ˋo e fá'ˋa fɨˊ quinirˇ, co̱' ñiˋbaa røøˋ e ñiˊbre la'uiing˜ lanʉ́'ˉ cajo̱ jalé'ˋ e guiʉ́ˉ e cajméeˋ Jesús fɨˊ jmɨgüíˋ la, dsʉco̱' jalé'ˋ e jo̱ o̱' e calɨ́ˉ lɨ˜ jaˋ i̱i̱ˋ jǿøˉ o̱si lɨ˜ jaˋ jnéengˉ é.
44026027	Jo̱guɨ 'nʉˋ, dseata˜ dseaˋ féng'ˊ Agripa, nɨñibˋ jnea˜ e jáb'ˉ lɨ́ɨngˋ 'nʉˋ jalé'ˋ júuˆ e caguiaˊ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
44026028	Jo̱ba' cañíiˋ i̱ dseata˜ Agripa do quiá'ˉ Paaˉ jo̱ cajíñ'ˉ: —Jiʉʉ˜ba' jaˋ mɨˊ calɨ'ˊ jnea˜ e ni'uíinˉn dseaˋ quiá'ˉ Dseaˋ Jmáangˉ.
44026029	Jo̱ba' cañíiˋtu̱ Paaˉ quiá'ˉ dseata˜ Agripa jo̱ casɨ́'ˉreiñ': —Nañiˊ si jiʉ˜ o̱si jmiguiʉˊbɨ é jaˋ mɨˊ calɨ'ˊɨ 'nʉˋ, dsʉ' iing˜ Fidiéeˇ e lajɨɨmˋ 'nʉ́'ˋ ni'uíingˉna' dseaˋ quiá'ˉ Dseaˋ Jmáangˉ laco̱'guɨ la lɨ́ɨngˊ jnea˜; jo̱ dsʉ' o̱' laco̱' jnea˜ lana e 'ñúun'˜n có̱o̱'˜ ñíˆ cadena.
44026030	Jo̱ mɨ˜ cangɨ́ˋ e cajíng'ˉ Paaˉ e júuˆ jo̱, jo̱ caró̱o̱bˉ i̱ dseata˜ dseaˋ féng'ˊ Agripa do có̱o̱'˜guɨ i̱ dseata˜ Festo do co̱lɨɨng˜ có̱o̱'˜ i̱ rúiñ'ˋ dseaˋ ngáang'˜ có̱o̱'r˜ i̱ siiˋ Berenice lɨ́'ˆ lajɨɨngˋ i̱ dseaˋ i̱ neáangˊ do ie˜ jo̱.
44026031	Jo̱ mɨ˜ cangɨ́ˋ jo̱, ca'uøømˋbre e cangosiiñˇ e júuˆ do lajeeˇ yaaiñ˜ fɨˊ lɨ˜ jié'ˋ. Jo̱ lalab sɨ́ɨiñˋ lajeeˇ yaaiñ˜ jo̱ fé'rˋ: —I̱ dseañʉ'ˋ la jaˋ e mɨˊ ca'léerˊ jí̱i̱'˜ co̱o̱ˋ fa' dsi˜ í'ˋ e nijúuiñˉ o̱'guɨ e sɨjnɨ́ɨngˇguɨr fɨˊ dsíiˊ 'nʉñíˆ.
44026032	Jo̱guɨ cañíiˋ i̱ dseata˜ dseaˋ féng'ˊ Agripa do quiá'ˉ dseata˜ Festo jo̱ casɨ́'ˉreiñ': —Cuǿømˋ nileángˋ i̱ dseañʉ'ˋ la lana faco̱' mɨ˜ jaˋ mɨˊ camɨrˊ 'ñia'rˊ jéengˊguɨ e niquidsiˊ i̱ dseata˜ dseaˋ féng'ˊ i̱ guiing˜ fɨˊ Roma do í'ˋ quiá'rˉ lají̱i̱'˜ e lɨ́ɨˊ quiá'rˉ.
44027001	Jo̱ mɨ˜ catɨguaˇ júuˆ quiá'rˉ e niguiéiñ'ˊ jaléng'ˋ jnea'ˆ fɨˊ Roma lɨ˜ se̱'ˊ Italia, jo̱ba' Paaˉ có̱o̱'˜ i̱ dseaˋ sɨjnɨ́ɨngˇ caguiaangˉguɨ do cangolíiñˋ e jéeˊ jaangˋ fii˜ 'léeˉ i̱ siiˋ Julio; jo̱ i̱ dseaˋ íˋ iuuiñˉ jee˜ co̱o̱ˋ íing'˜ 'léeˉ quiá'ˉ dseata˜ dseaˋ féng'ˊ i̱ guiing˜ fɨˊ Roma.
44027002	Jo̱ jnea˜ Lucas cangóˉoo' co̱lɨɨng˜ có̱o̱'˜ Paaˉ. Jo̱ cangóˉnaa' e tée'˜naa' fɨˊ dsíiˊ co̱o̱ˋ móoˊ e jáaˊ fɨˊ co̱o̱ˋ fɨɨˋ e siiˋ Adramitio e nɨsi'ˊ tɨˊ lɨ˜ nigüɨ'ɨ́ɨˊ e nidséˉ fɨˊ lacaangˋ ooˉ jmɨɨˋ quiá'ˉ lɨ˜ se̱'ˊ Asia. Jo̱guɨ ngóoˊbɨ co̱lɨɨng˜ có̱o̱'˜ jnea'ˆ jaangˋ dseañʉ'ˋ i̱ siiˋ Aristarco i̱ seengˋ fɨˊ Tesalónica, co̱o̱ˋ fɨɨˋ lɨ˜ se̱'ˊ Macedonia.
44027003	Jo̱ mɨ˜ cajneáˉ e jmɨɨ˜ jo̱, caguiéˉnaa' fɨˊ co̱o̱ˋguɨ ooˉ jmɨɨˋ e siiˋ Sidón. Jo̱ fɨˊ jo̱b i̱ fii˜ 'léeˉ i̱ siiˋ Julio i̱ jmóoˋ íˆ Paaˉ do cacuø'rˊ fɨˊ Paaˉ e nidsi'eeiñ'˜ jaléng'ˋ dseaˋ cuíiñˋ, jo̱ lajo̱b i̱ dseaˋ íˋ nijmɨcó̱o̱'r˜ dseaˋ do có̱o̱'˜ jalé'ˋ e 'néˉ quiáiñ'ˉ.
44027004	Jo̱ mɨ˜ cangɨ́ˋ jo̱, ca'uøøˉnaa' fɨˊ ooˉ jmɨɨˋ e siiˋ Sidón do e quíing'˜naa' guíˋ, jo̱ba' cangɨɨng˜naa' fɨˊ lɨ́'ˆ lɨˊ ca'ˊ fɨˊ co̱o̱ˋ guóo'˜ uǿˉ e néeˊ ni˜ jmɨñí'ˆ e siiˋ Chipre fɨˊ lɨ˜ jaˋ 'ga'ˊ lɨˊ báˋ e guíˋ do, dsʉco̱' eáangˊ jna'ˊ laco̱' ngóoˊnaa'.
44027005	Jo̱ cangɨɨng˜naa' fɨˊ 'nɨ'ˋ jmɨñí'ˆ la tó̱o̱ˋ lɨ˜ se̱'ˊ Cilicia có̱o̱'˜guɨ lɨ˜ se̱'ˊ Panfilia cartɨˊ caguiéˉnaa' fɨˊ co̱o̱ˋ fɨɨˋ e siiˋ Mira, co̱o̱ˋ fɨɨˋ lɨ˜ se̱'ˊ Licia.
44027006	Jo̱ fɨˊ jo̱b i̱ fii˜ 'léeˉ i̱ siiˋ Julio do cangárˉ co̱o̱ˋ móoˊ quiá'ˉ fɨɨˋ e siiˋ Alejandría, jo̱ iʉ˜ fɨˊ ngóoˊ fɨˊ lɨ˜ se̱'ˊ Italia. Jo̱ fɨˊ dsíiˊ móoˊ jo̱b cangotóo'˜naa' e quiá'ˉ cangóˉnaa' fɨˊ lɨ˜ sɨ'íˆ ngóoˊnaa'.
44027007	Jo̱ jmiguiʉbˊ jmɨɨ˜ ngoca̱ˊ e ngɨˋnaa' tá'ˉjiʉ lado. Jo̱ e quie̱ˊ ta˜ eáamˊ caguiéˉnaa' fɨˊ co̱o̱ˋ fɨɨˋ lɨ˜ siiˋ Gnido. Jo̱ eáamˊbɨ íiˊ e guíˋ do laco̱' ngóoˊnaa', jo̱ba' caye̱e̱ˇnaa' fɨˊ quiniˇ co̱o̱ˋ fɨɨˋ e siiˋ Salmón, jo̱ cangɨɨng˜naa' lɨ́'ˉ lɨˊ 'nɨ'ˋ e uǿˉ e siiˋ Creta e néeˊ ni˜ jmɨñí'ˆ.
44027008	Jo̱ cangɨɨm˜baa' guidseaangˆ lado lacueeˋ 'nɨ'ˋ jmɨñí'ˆ cartɨˊ caguiéˉnaa' co̱o̱ˋ lɨ˜ siiˋ Buenos Puertos, e néeˊ quiá̱'ˉ co̱o̱ˋ fɨɨˋ lɨ˜ siiˋ Lasea.
44027009	Jo̱ jmiguiʉbˊ jmɨɨ˜ nɨcangoca̱ˊ e tée'˜naa' fɨˊ lado la tó̱o̱ˋ ni˜ jmɨñí'ˆ, jo̱guɨ nɨngóoˊ lɨdseáam'˜ cajo̱ e tée'˜naa' dsíiˊ móoˊ, co̱' ie˜ jo̱ nɨjaquiéengˊ ji̱i̱ˋ güíibˉ, jo̱ba' eáamˊ nɨdseáang'˜. Jo̱ba' cajíng'ˉ Paaˉ casɨ́'rˉ i̱ dseaˋ i̱ ngolíingˉ dsíiˊ e móoˊ do ie˜ jo̱, jo̱ cajíñ'ˉ:
44027010	—Dseaˋ rú'ˋuu', móoˋ jnea˜ e eáamˊ nɨdseáang'˜ quíˉii' laco̱' ngóoˊnaa' la. Jo̱ dseáang'˜ ni'íingˉ quíˉnaa' e móoˊ la có̱o̱'˜guɨ jalé'ˋ lee˜ e quie̱ˊ, jo̱guɨ la quie̱ˊ tɨˊ jneaa˜aab' dseáang'˜ quíˉii' e ni'íingˉnaa' cajo̱.
44027011	Jo̱ dsʉ' i̱ fii˜ 'léeˉ do, eáangˊguɨ cajmɨ'górˋ dseaˋ fii˜ e móoˊ do có̱o̱'˜guɨ fii˜ i̱ quie̱ˊ e móoˊ do laco̱'guɨ e cajmɨ'górˋ Paaˉ.
44027012	Jo̱ co̱' e ooˉ jmɨɨˋ e siiˋ Buenos Puertos do jaˋ 'gooˋ fa' e fɨˊ jo̱ ningɨ́iñˉ lajeeˇ ji̱i̱ˋ güíiˉ, jo̱ba' lajɨɨiñˋ la'ó'ˋ ngolíiñˉ do ca'ɨ́ˋ dsíirˊ e guiʉ́ˉguɨ e ni'uǿmˋbre e fɨˊ ooˉ jmɨɨˋ jo̱, jo̱ nijmérˉ quijí̱ˉ jial niguilíiñˉ fɨˊ co̱o̱ˋguɨ ooˉ jmɨɨˋ lɨ˜ siiˋ Fenice, co̱o̱ˋ ooˉ jmɨɨˋ e néeˊ lɨ˜ se̱'ˊ Creta e jøøngˉ lɨ́'ˆ lɨˊ guiée'˜ có̱o̱'˜guɨ lɨ́'ˆ lɨˊ éeˆ guóo'˜ uǿˉ. Jo̱ba' jaˋ dseáang'˜ fa' mɨ˜ caje̱rˊ fɨˊ jo̱ lajeeˇ ji̱i̱ˋ güíiˉ, co̱' fɨˊ jo̱b lamɨ˜ ɨˊ dsíirˊ nijé̱rˉ lajeeˇ ji̱i̱ˋ jo̱.
44027013	Jo̱ mɨ˜ canaangˋ e uáamˉjiʉ e guíˋ e jáaˊ fɨˊ lɨ́'ˆ lɨˊ huǿøˉ do, jo̱ba' ca'ɨ́ˋ dsíirˊ e nitam'ˉtu̱r fɨˊ. Jo̱ ca'uøømˋbre e fɨˊ ooˉ jmɨɨˋ do e teáaiñ'˜ dsíiˊ móoˊ, jo̱ cangɨ́ɨiñˊ quiá̱b'ˉ e 'nɨ'ˋ Creta do.
44027014	Dsʉ' joˋ huǿøˉ calɨ'ɨɨ˜ ca'ɨ́ɨˉ guíˋ e teáˋ eáangˊ e jáaˊ lɨ́'ˉ lɨˊ ñíi'ˉ laco̱' ngóoˊ e móoˊ do, jo̱ fɨˊ lɨ˜ jiéb'ˋ canaangˋ cá̱ˋ e móoˊ do.
44027015	Jo̱ canaangˋ ǿøngˊ fɨˊ lɨ́'ˆ jiéb'ˋ fɨˊ lɨ˜ íiˊ guíˋ. Jo̱ dsʉco̱' joˋ lí'ˋnaa' fa' e nidséˉguɨ røøˋ e móoˊ do laco̱' íiˊ guíˋ, jo̱ba' lɨ́'ˆ ngóˉnaa' jié'ˋ fɨˊ ta˜ quiʉ'ˊ guíbˋ.
44027016	Jo̱ cangɨɨng˜naa' lɨ́'ˉ caluuˇ co̱o̱ˋ guóo'˜ uǿˉjiʉ e siiˋ Cauda e néeˊ ni˜ jmɨñí'ˆ, co̱' fɨˊ jo̱b jaˋguɨ íiˊ guíˋ e teáˋ eáangˊ. Jo̱guɨ eáamˊ cacá̱ˉ jaléng'ˋ i̱ dseaˋ i̱ quie̱ˊ e móoˊ do ta˜ e casɨtɨ́ɨrˊ e móoˊjiʉ e ngɨˊ fɨˊ caluuˇ móoˊ fé'ˋ quiá'rˉ e laco̱' nileángˋnaa' fɨng li˜ calɨ'néˉ lajo̱.
44027017	Jo̱ mɨ˜ cangɨ́ˋ e caséerˋ e la fɨˊ ni˜ móoˊ quiá'rˉ, jo̱ cajmeáiñ'ˋ ta˜ 'nii˜ e mɨ˜ quiá'ˉ e ni'ñʉ́'rˋ e móoˊ fé'ˋ do laco̱' nicuǿˉ bíˋ quiá'ˉ. Jo̱guɨ dsʉco̱' 'gó'ˋbɨr fɨng cacung'ˉ móoˊ quiá'rˉ jee˜ cu̱u̱˜ tóo'˜ fɨˊ lɨ˜ siiˋ Sirte, jo̱ba' cabírˋ fɨˊ ni˜ jmɨñí'ˆ co̱o̱ˋ 'maji̱i̱ˉ e iiˋ eáangˊ jo̱guɨ neaang˜ rúng'ˋ có̱o̱'˜ móoˊ laco̱' jaˋ ningɨ́ˉ jmɨnáˉ. Jo̱ cangolíimˉbre laco̱' jí̱i̱'˜ ta˜ quiʉ'ˊ guíˋ.
44027018	Jo̱ba' mɨ˜ cajneáˉ e jmɨɨ˜ jo̱, eáangˊguɨ huɨ́ɨngˊ nɨ'íiˊ guíˋ jo̱guɨ eáangˊguɨ nɨró̱o̱ˉ jmɨɨˋ cajo̱, jo̱ba' canaaiñˋ uø'rˊ e lee˜ e tée'˜ dsíiˊ e móoˊ do jo̱ cabírˋ fɨˊ é̱'ˋ jmɨñí'ˆ.
44027019	Jo̱ mɨ˜ catɨ́ˋ 'nɨˊ jmɨɨ˜ lajo̱, canaaiñˋ uø'ˊbre có̱o̱'˜ layaang˜ guóorˋ jalé'ˋ 'nii˜ e guiquíng'ˆ 'mɨ'ˊ quiá'ˉ e móoˊ do.
44027020	Jo̱ jmiguiʉbˊ jmɨɨ˜ cangoca̱ˊ e jí̱i̱'˜ ieeˋ jaˋ jnéengˉ o̱'guɨ jnéengˉ jaléng'ˋ nʉ́ʉˊ mɨ˜ canʉʉˋ cajo̱. Jo̱ co̱' jaˋ niquiúm'ˉbɨ e íiˊ guíˋ có̱o̱'˜guɨ e ró̱o̱ˉ jmɨɨˋ, jo̱ba' dseáng'ˉ nɨ'ɨˊ dsiˋnaa' e joˋ nitíi'˜baa'.
44027021	Jo̱guɨ co̱' jmiguiʉbˊ jmɨɨ˜ nɨngóoˊ e jaˋ quiee˜naa' iˋnaa', jo̱ba' caró̱o̱ˉ Paaˉ jee˜ jaléng'ˋ i̱ dseaˋ do jo̱ cajíñ'ˉ casɨ́'ˉreiñ': —Dseaˋ rú'ˋuu', guiʉ́ˉguɨb ca'uíingˉ quíˉii' fa' mɨ˜ cajmeeˉna' nʉ́ʉ'˜na' lají̱i̱'˜ júuˆ quiéˉe e jaˋ ca'uøøˉnaa' fɨˊ ooˉ jmɨɨˋ Buenos Puertos fɨˊ lɨ˜ se̱'ˊ Creta, jo̱ jaˋ cangongɨ́ɨˉnaa' e lana, o̱'guɨ ca'íngˉ jí̱i̱'˜ co̱o̱ˋ quíˉii' faco̱' mɨ˜ canʉ́ʉ'˜na' júuˆ quiéˉe.
44027022	Jo̱guɨ lana fɨ́ɨˉɨ 'nʉ́'ˋ e jaˋ jmɨtúngˆ óoˊna' jí̱i̱'˜ co̱o̱ˋ, co̱' jí̱i̱'˜ jaangˋ 'nʉ́'ˋ jaˋ nijúungˉna'; jí̱i̱'˜ móoˊba' e ni'íingˉ.
44027023	Co̱' dsi'lóoˆbɨ cajnéngˉ jaangˋ ángel quiá'ˉ Fidiéeˇ quiéˉe i̱ jmóoˋ lají̱i̱'˜ ta˜ quiʉ'ˊ dseaˋ do,
44027024	jo̱ cajíñ'ˉ casɨ́'rˉ jnea˜ lala: “Jaˋ fǿøn'˜, Paaˉ, co̱' dseáng'ˉ 'nébˉ e niguie'ˊ fɨˊ quiniˇ dseata˜ dseaˋ féng'ˊ i̱ guiing˜ fɨˊ Roma. Jo̱ la'eáangˊ có̱o̱'˜ 'nʉbˋ cajo̱ Fidiéeˇ nileáiñˉ lajɨɨngˋ dseaˋ i̱ teáang'˜ có̱o̱'˜na' fɨˊ dsíiˊ móoˊ na.”
44027025	Jo̱ lajo̱b lɨ́ɨˊ, dseaˋ rú'ˋnaa', cuǿø'˜ bíˋ yaang˜na', co̱' jalé'ˋba' e jíng'ˉ Fidiéeˇ dseáng'ˉ jmiti˜bre, jo̱guɨ nɨtab˜ dsiiˉ e dseáng'ˉ nilɨtib˜ laco̱' jí̱i̱'˜ e cajíng'ˉ i̱ ángel do casɨ́'rˉ jnea˜.
44027026	Jo̱ba' fɨˊ co̱o̱ˋ ni˜ guóo'˜ uǿˉ e néeˊ ni˜ jmɨñí'ˆ, fɨˊ jo̱b 'néˉ nidsitíing'ˇnaa', co̱' nifíimˉ móoˊ jéengˊguɨ.
44027027	Jo̱ co̱o̱ˋ uǿøˋ, mɨ˜ cangɨ́ˋ tú̱ˉ semaan˜ e tée'˜naa' fɨˊ lado, jo̱ caguiéˉnaa' fɨˊ jmɨñí'ˆ lɨ˜ siiˋ Adriático; jo̱ dseáng'ˉ lamɨ˜ ró̱o̱ˉbɨ jmɨɨˋ, jo̱ba' fɨˊ la fɨˊ nab dséeˊ móoˊ lɨ˜ tée'˜naa' có̱o̱'˜ e guíˋ e íiˊ do. Jo̱ uǿøˋ guienʉ́ʉˊ quiá'ˉ e jmɨɨ˜ jo̱ mɨ˜ calɨlí'ˆ i̱ dseaˋ quie̱ˊ e móoˊ do e nɨjaquiéemˊ nitɨ́ng'ˋnaa' uǿˉ quiʉ̱́ˋ.
44027028	Jo̱ba' caguiarˊ í'ˋ jial tíiˊ a'ˊguɨ e jmɨɨˋ do, jo̱ calɨlí'rˆ e ni'a'ˊguɨ jí̱i̱'˜ guiguiˊ dsíˋ jñʉ́ʉˉ metros. Jo̱ mɨ˜ caguilíiñˉ tɨˊ doguɨjiʉ, jo̱ caguiaˊtu̱r í'ˋ calé'ˋ catú̱ˉ, jo̱ calɨlí'rˆ e a'ˊguɨ jí̱i̱'˜ guieguiéeˋ metros.
44027029	Jo̱ co̱' 'gó'ˋbre fɨng casɨcǿøngˉ e móoˊ do có̱o̱'˜ cu̱u̱˜ 'looˋ, jo̱ba' cabírˋ quiʉ̱́ˋ 'lo'ˆ ñíˆ lɨ́'ˉ caluuˇ e móoˊ do e laco̱' joˋ ningɨ́ˉguɨ e móoˊ do. Jo̱ lajeeˇ jo̱ féiñ'ˊ Fidiéeˇ e joˋ güɨlɨ'ɨɨ˜guɨ e nijneáˋ.
44027030	Jo̱ dsʉ' i̱ dseaˋ i̱ quie̱ˊ e móoˊ do ca'ɨ́ˋ dsíirˊ e nicuí̱ˉbre jo̱ nitʉ́ˋbre e móoˊ do. Jo̱ba' canaaiñˋ jiéeˉbre e móoˊ pí'ˆ e tée'˜ dsíiˊ móoˊ fé'ˋ do e laco̱' nijmɨ'ǿng'ˋ yaaiñ˜ ni˜ jmɨɨˋ. Jo̱ jmóorˋ lafa' e nibírˋ 'lo'ˆ ñíˆ e seaˋ fɨˊ quiniˇ e móoˊ do.
44027031	Jo̱ dsifɨˊ mɨ˜ calɨlí'ˆ Paaˉ e jmóoˋ i̱ dseaˋ do lado, jo̱ba' casɨ́'rˉ i̱ fii˜ 'léeˉ do có̱o̱'˜guɨ jaléng'ˋ 'léeˉ quiá'rˉ jo̱ casɨ́'ˉreiñ' jo̱ cajíñ'ˉ: —Song jaˋ nijé̱ˉ jaléng'ˋ i̱ dseaˋ na dsíiˊ e móoˊ la, jaˋ lí'ˋ 'nʉ́'ˋ leángˋna' cajo̱.
44027032	Jo̱ba' i̱ 'léeˉ i̱ ngolíingˉ dsíiˊ e móoˊ do caquiʉ'rˊ 'nii˜ e 'ñʉ́ʉ'˜ e móoˊ pí'ˆ do, jo̱ cató'ˋ fɨˊ ni˜ jmɨñí'ˆ.
44027033	Jo̱ lajeeˇ e nʉ́'ˉguɨ e nijneáˋ ie˜ jo̱, Paaˉ caquiʉ'rˊ ta˜ quiá'ˉ jaléng'ˋ i̱ dseaˋ i̱ ngolíingˉ do e nidǿ'rˉ capí'ˆjiʉ jo̱ casɨ́'ˉreiñ': —Lana nɨngóoˊ tú̱ˉ semaan˜ e ɨˊ dsiˋnaa' e ne˜duu' e˜ nidsijéeˊ quíˉii', jo̱ jí̱i̱'˜ iˋnaa' jaˋ mɨˊ caquiee˜naa' laco̱' jí̱i̱'˜ e quɨ́'ˉ tɨ́ɨˋnaa'.
44027034	Jo̱ba' fɨ́ɨˉɨ 'nʉ́'ˋ lana e 'néˉba' cøb'ˆjiʉ' íˆna', co̱' la guíimˋ 'néˉ quíiˉna' lajo̱, co̱' có̱o̱'˜ e jo̱ba' cuøˊ bíˋ quíiˉna' e seengˋna'; jo̱ jneaa˜aa' jí̱i̱'˜ co̱o̱ˋ jaˋ e nilíiˉii', jí̱i̱'˜ camɨ́'ˆ jñʉˋ guiˋnaa' jaˋ ni'íingˉ.
44027035	Jo̱ mɨ˜ cangɨ́ˋ e fé'ˋ Paaˉ lajo̱, jo̱ catɨ́ɨiñˉ co̱o̱ˋ iñí'ˆ jo̱ cacuø'rˊ gui'máang'ˇ Fidiéeˇ fɨˊ quiniˇ jaléng'ˋ i̱ dseaˋ do. Jo̱ lɨ́ˉ jo̱ cafíiñˋ e iñí'ˆ do jo̱ canaaiñˋ gø'ˊbre.
44027036	Jo̱ lajɨɨmˋ i̱ dseaˋ do cangotáaiñˉ e cagǿ'ˋbre cajo̱.
44027037	Jo̱ lajɨɨˉnaa' la'ó'ˋ ngóoˊnaa' dsíiˊ e móoˊ do tíiˊbaa' tú̱ˉ ciento dsíˋ setenta y seis dseaˋ.
44027038	Jo̱ mɨ˜ cangɨ́ˋ caquiee˜naa' guiʉ́ˉ lajɨɨˉnaa' do, cabíbˋ i̱ dseaˋ do e mɨcuɨ'ieeˋ e tée'˜ dsíiˊ e móoˊ do e laco̱' joˋguɨ iiˋ e móoˊ do.
44027039	Jo̱ mɨ˜ cajneáˉ e uǿøˋ jo̱, jaléng'ˋ i̱ dseaˋ i̱ quie̱ˊ e móoˊ do jaˋ ñirˊ jial siiˋ e uǿˉ quiʉ̱́ˋ e tɨˊ lɨ˜ tɨ́iñ'ˉ do, dsʉ' cangáˉbre co̱o̱ˋ lɨ˜ cuǿøngˋ e nijé̱ˉ e móoˊ do lɨ˜ jaˋ tée'˜ cu̱u̱˜ eáangˊ, jo̱ba' fɨˊ jo̱b ca'ɨ́ˋ dsíirˊ e nitɨ́iñ'ˋ có̱o̱'˜ e móoˊ do.
44027040	Jo̱ caquiʉ'rˊ e 'nii˜ e guineaangˇ 'lo'ˆ ñíˆ do, jo̱ dob cajiʉ́'rˋ fɨˊ é̱'ˋ jmɨɨˋ. Jo̱guɨ cajléiñ'ˋ e 'maˋ e íingˆ ta˜ e quiʉ'ˊ ta˜ quiá'ˉ fɨˊ e móoˊ do. Jo̱ mɨ˜ cangɨ́ˋ jo̱, caséerˋ fɨˊ yʉ́'ˆ e 'mɨ'ˊ e íiˊ fɨˊ quiniˇ e móoˊ do, jo̱ cacá̱ˉ guíˋ e laco̱' cuǿøngˋ ngɨ́ˉ jmɨnáˉguɨ e móoˊ do. Jo̱ lajo̱guɨb canaangˋ dsiquiéengˊ e móoˊ do fɨˊ 'nɨ'ˋ lɨ˜ nɨlɨ́ɨˊ guóo'˜ uǿˉ.
44027041	Dsʉ' nʉ́'ˉguɨ e nitɨ́ng'ˋ uǿˉ quiʉ̱́ˋ e móoˊ do, fɨˊ jee˜ cu̱u̱˜ tóob'˜ nʉ́'ˉ jmɨñí'ˆ ca'íˉ, jo̱ fɨˊ jo̱b cacú'ˉ. Jo̱ latøømˉ fɨˊ quiniˇ quiá'ˉ cacú'ˉ fɨˊ jee˜ cu̱u̱˜ tóo'˜ e jí̱i̱'˜ joˋ cuǿøngˋ líˋ jǿ'ˋ. Jo̱guɨ lɨ́'ˆ lɨˊ caluuˇ e móoˊ do canaangˋ lɨcuíib'˜ có̱o̱'˜ bíˋ quiá'ˉ e jmɨɨˋ e ró̱o̱ˉ do.
44027042	Jo̱ jaléng'ˋ i̱ 'léeˉ i̱ teáang'˜ dsíiˊ e móoˊ do calɨ'iiñ˜ e nijngám'ˉbre jaléng'ˋ i̱ dseaˋ i̱ téerˋ 'ñúung'˜ do e laco̱' jaˋ nileángˉ yaaiñ'˜ do e nicuí̱rˉ fɨˊ 'nɨ'ˋ jmɨɨˋ mɨ˜ nináiñˋ e nité̱rˉ jmɨɨˋ.
44027043	Dsʉ' i̱ fii˜ quiá'ˉ i̱ 'léeˉ do jaˋ cacuørˊ fɨˊ lajo̱ fa' e i̱ 'léeˉ do cajméerˋ lajo̱, co̱' la guíimˋ 'néˉ nijáiñ'ˋ jaléng'ˋ i̱ dseaˋ i̱ téerˋ 'ñúung'˜ do fɨˊ quiniˇ dseata˜. Jo̱ lɨ́'ˆ caquiʉ'rˊ ta˜ quiá'ˉ jaléng'ˋ i̱ dseaˋ do e i̱i̱ˋ jaléng'ˋ i̱ tɨɨngˋ té̱ˉ jmɨɨˋ güɨdsitáam'˜bre dsifɨˊ lado, jo̱ nitɨ́iñ'ˋ jmɨnáˆguɨ fɨˊ lɨ˜ nɨlɨ́ɨˊ guóo'˜ uǿˉ.
44027044	Jo̱guɨ jaléng'ˋ i̱ caguiaangˉguɨ do nité̱rˉ jmɨɨˋ có̱o̱'˜ 'maji̱i̱ˉ o̱si ni˜ cuíi'˜ 'majmáˋ quiá'ˉ e móoˊ do é. Jo̱ lajo̱b catɨ́'ˋnaa' có̱o̱'˜ e guiʉ́ˉ fɨˊ lɨ˜ nɨlɨ́ɨˊ guóo'˜ uǿˉ lajalé'ˋnaa' do.
44028001	Jo̱ mɨ˜ nɨcaláangˉnaa' lajɨɨˉnaa' do fɨˊ ni˜ jmɨñí'ˆ, jo̱guɨba' calɨne˜naa' e nisiiˋ Malta fɨˊ ni˜ guóo'˜ uǿˉ lɨ˜ catɨ́'ˋnaa' do.
44028002	Jo̱ i̱ dseaˋ i̱ seengˋ fɨˊ do eáamˊ guiʉ́ˉ ca'éerˋ có̱o̱'˜ jnea'ˆ lajɨɨˉnaa' do. Jo̱ co̱' jmɨ́ɨbˊ tu̱u̱ˋ ie˜ jo̱, jo̱guɨ dsíng'ˉ güíiˉ cajo̱, jo̱ba' i̱ dseaˋ seengˋ fɨˊ do caji̱'rˊ jɨˋ e fe'ˋ jo̱ catǿ'rˉ jnea'ˆ e nidsiquiéengˇnaa' e fɨˊ ca'ˊ jɨˋ do.
44028003	Jo̱ ie˜ jo̱ i̱ Paaˉ do cangoquie̱rˋ co̱o̱ˋ seang'ˊ cuɨɨ˜ quiʉ̱ʉ̱ˋ jo̱ cató'rˋ fɨˊ ni˜ jɨˋ; dsʉ' lajeeˇ jo̱b cagüɨ'ɨ́ɨˊ jaangˋ mɨ'ˋ i̱ guíingˉ fɨˊ jee˜ e cuɨɨ˜ do mɨ˜ calɨlí'ˆre' e guíiˉ jɨˋ, jo̱ cacu'ˋre' luguooˋ Paaˉ.
44028004	Jo̱ mɨ˜ cangáˉ i̱ dseaˋ i̱ seengˋ fɨˊ do e cacu'ˋ i̱ mɨ'ˋ do luguooˋ Paaˉ, jo̱ba' canaangˋ sɨ́'ˋ rúiñ'ˋ lajeeˇ la'ó'ˋ teáaiñˉ do jo̱ jíñ'ˉ: —Lɨ́ɨˊ fɨng o̱' jaangˋ dseaˋ 'móbˉ i̱ dseañʉ'ˋ na, co̱' caláamˉbre fɨˊ ni˜ jmɨñí'ˆ, dsʉ' có̱o̱'˜ e calɨ́iñˉ naguɨ joˋ cuǿøngˋ i̱i̱ˋ nileángˉ írˋ, co̱' joˋ catɨ́ɨngˉ e seeiñˋ quiá'ˉ Fidiéeˇ.
44028005	Jo̱ dsʉ' Paaˉ dsifɨˊ ladob cabó'rˋ guóorˋ fɨˊ ni˜ jɨˋ, jo̱ catǿm'ˋ i̱ mɨ'ˋ do, jo̱ jí̱i̱'˜ co̱o̱ˋ jaˋ e calɨ́iñˉ.
44028006	Jo̱ lajɨɨmˋ i̱ dseaˋ i̱ seengˋ fɨˊ do sɨje̱rˇ fa' e nilɨye̱e̱ˋ lɨ˜ cacu'ˋ i̱ mɨ'ˋ do guooˋ Paaˉ o̱si e nijúumˉbɨr lajeeˇ jo̱ é. Jo̱ ngoca̱ˊbɨjiʉ e sɨje̱ˇ i̱ dseaˋ do su lɨɨng˜ eeˋ nilíingˉ Paaˉ, dsʉ' jaˋ e calɨ́ngˉ dseaˋ do jí̱i̱'˜ co̱o̱ˋ. Jo̱ba' dsifɨbˊ cajmɨsɨ́ɨngˉ i̱ dseaˋ do e ɨˊ dsíirˊ, jo̱ canaaiñˋ fé'rˋ e i̱ Paaˉ do lɨ́ɨiñˊ jaangˋ diée˜.
44028007	Jo̱ quiá̱'ˉ e fɨˊ lɨ˜ té̱e̱ˉnaa' ca'ˊ jɨˋ do niseaˋ tú̱ˉ 'nɨˊ jmáang'˜ uǿˉ quiá'ˉ jaangˋ dseata˜ dseaˋ féng'ˊ i̱ niseengˋ fɨˊ Malta i̱ siiˋ Publio. Jo̱ íˋ eáamˊ guiʉ́ˉ ca'íñ'ˋ jnea'ˆ jo̱guɨ cajmɨcó̱o̱'r˜ jnea'ˆ lajeeˇ 'nɨˊ jmɨɨ˜ e cajé̱ˆnaa' fɨˊ do.
44028008	Jo̱ ie˜ jo̱ tiquiá'ˆ i̱ Publio do niráaiñˋ dsée'r˜ e lɨ́ɨiñˊ jmohuɨ́ɨˊ e iʉ˜ guíiñˆ jo̱guɨ e eáangˊ siuiñ'ˊ. Jo̱ba' cangóˉ Paaˉ e cango'eerˇ dseaˋ do. Jo̱ mɨ˜ caguiérˉ fɨˊ jo̱, camɨ'rˊ Fidiéeˇ uii˜ quiá'ˉ dseaˋ do. Jo̱ lɨ́ˉ jo̱, caquidsirˊ guóorˋ fɨˊ mogui˜ dseaˋ do, jo̱ lajo̱b cajmi'leáaiñˉ dseaˋ do.
44028009	Jo̱ mɨ˜ calɨñiˊ jaléng'ˋguɨ dseaˋ dsée'˜ i̱ niseengˋ e fɨˊ do e ca'láangˉ i̱ tiquiá'ˆ Publio do, jo̱ cangolíimˉbre fɨˊ lɨ˜ táangˋ i̱ Paaˉ do e laco̱' dseaˋ do nijmi'leáangˉneiñ' lají̱i̱'˜ jmohuɨ́ɨˊ e lɨ́ɨiñ'ˊ. Jo̱ lajalém'ˋbiñ' do ca'láaiñˉ ie˜ jo̱.
44028010	Jo̱ lajɨɨngˋ i̱ dseaˋ do eáamˊ calɨ'iáangˋ dsíirˊ có̱o̱'˜ jnea'ˆ, jo̱guɨ cajmɨcó̱o̱'r˜ jnea'ˆ cajo̱ lajeeˇ gaangˋ sɨ'ˋ e cataang˜naa' fɨˊ Malta do. Jo̱ mɨ˜ cangɨ́ˋ jo̱, mɨ˜ cangotóo'˜tú̱u̱' fɨˊ calé'ˋ catú̱ˉ, cajmɨcó̱o̱'˜bre jnea'ˆ cajo̱ có̱o̱'˜ jalé'ˋ e 'néˉ quíˉnaa' guiá'ˆ fɨˊ lajeeˇ e tée'˜naa' fɨˊ ngóoˊnaa' fɨˊ Roma.
44028011	Jo̱ mɨ˜ cangóˉnaa' fɨˊ jo̱, tée'˜naa' fɨˊ co̱o̱ˋ móoˊ e jié'ˋ e nicaje̱ˊ fɨˊ Malta lajeeˇ ji̱i̱ˋ güíiˉ; jo̱ e móoˊ do nijáaˊ fɨˊ co̱o̱ˋ ooˉ jmɨɨˋ e siiˋ Alejandría. Jo̱ jéengˋ gángˉ diée˜ dseaˋ suung˜ i̱ lɨɨ˜, jaangˋ i̱ siiˋ Cástor jo̱guɨ jaangˋguɨ i̱ siiˋ Pólux.
44028012	Jo̱ ca'uøøˉbaa' fɨˊ Malta, jo̱ cato'ˉtú̱u̱' fɨˊ e ngóoˊnaa' fɨˊ Roma. Jo̱ mɨ˜ cangɨ́ˋ jo̱, caguiéˉnaa' fɨˊ co̱o̱ˋ fɨɨˋ lɨ˜ siiˋ Siracusa, jo̱ fɨˊ jo̱b cajá̱ˆnaa' 'nɨˊ jmɨɨ˜.
44028013	Jo̱ fɨˊ jo̱b ca'uøøˉtú̱u̱' e tée'˜naa' dsíiˊ móoˊ, jo̱ cangóˉnaa' la tó̱o̱ˋ 'nɨ'ˋ jmɨñí'ˆ cartɨˊ caguiéˉnaa' fɨˊ co̱o̱ˋ fɨɨˋ e siiˋ Regio. Jo̱ mɨ˜ cajneáˉ e jmɨɨ˜ jo̱, co̱' lɨ́'ˆ lɨˊ uǿøbˉ jó'ˋ guíˋ, jo̱ mɨ˜ cajneáˉ co̱o̱ˋguɨ jmɨɨ˜ lajo̱b caguiéˉnaa' co̱o̱ˋguɨ ooˉ jmɨɨˋ lɨ˜ siiˋ Puteoli.
44028014	Jo̱ fɨˊ jo̱b cají̱'ˉ rú'ˋnaa' có̱o̱'˜ jaangˋ gángˉ dseaˋ quiá'ˉ Dseaˋ Jmáangˉ. Jo̱ íbˋ catǿ'ˉ jnea'ˆ e cajé̱ˆnaa' có̱o̱'r˜ fɨˊ jo̱ lajeeˇ co̱o̱ˋ semaan˜. Jo̱ tá'ˉjiʉ lajo̱b caguiéˉnaa' cartɨˊ Roma.
44028015	Jo̱ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Roma nɨñiˊbre júuˆ quíˉnaa' e tée'˜naa' fɨˊ. Jo̱ba' cangolíiñˆ e cangojmijíñ'ˊ jnea'ˆ cartɨˊ co̱o̱ˋ fɨɨˋ lɨ˜ siiˋ Foro de Apio jo̱guɨ fɨˊ co̱o̱ˋguɨ lɨ˜ siiˋ Las Tres Tabernas. Jo̱ mɨ˜ caneeng˜ rú'ˋnaa', dsifɨˊ ladob cacuø'ˊ Paaˉ gui'máang'ˇ Fidiéeˇ, jo̱guɨ eáamˊ calɨ'iáangˋ dsíirˊ cajo̱.
44028016	Jo̱ mɨ˜ caguiéˉnaa' fɨˊ Roma, cacuøbˊ i̱ 'léeˉ do fɨˊ e nigüeáˋ Paaˉ quiá'ˉ dseaˋ jiéng'ˋ, jo̱guɨ e jaamˋ 'léeˉ i̱ nijméˉguɨ íˆ írˋ.
44028017	Jo̱ mɨ˜ cangɨ́ˋ 'nɨˊ jmɨɨ˜ lajo̱ e caguiéˉ Paaˉ fɨˊ Roma, jo̱ba' camɨrˊ fɨˊ e calɨté'ˆ jaléng'ˋ dseaˋ quie̱ˊ nifɨˊ quiá'ˉ dseaˋ Israel i̱ neáangˊ fɨˊ Roma do. Jo̱ mɨ˜ tɨˊ lɨ˜ caseáng'ˊ íˋ lajɨɨiñˋ fɨˊ jo̱, jo̱ba' lalab casɨ́'ˉ Paaˉ jaléng'ˋ íˋ: —Dseaˋ góoˊnaa', jaˋ e mɨˊ jméˉ jnea˜ jí̱i̱'˜ co̱o̱ˋ e gaˋ uii˜ quiá'ˉ dseaˋ góoˊoo' dseaˋ Israel o̱'guɨ có̱o̱'˜ jalé'ˋ e tɨ́ɨngˋ jaléng'ˋ 'lɨɨ˜ yʉ́ʉ'ˇ quíˉii'. Dsʉ' fɨˊ Jerusalén cajáng'ˋ dseaˋ góoˊoo' dseaˋ Israel jnea˜ fɨˊ jaguóˋ dseaˋ romano,
44028018	jo̱ mɨ˜ cangɨ́ˋ e cajmɨngɨ́'ˉ i̱ dseaˋ romano do jnea˜ jalé'ˋ e 'nɨ́ɨngˋ dseaˋ góoˊoo' jnea˜, calɨ'iiñ˜ fa' mɨ˜ caleáamˋbre jnea˜ co̱' jaˋ e uiing˜ seaˋ quiéˉe fa' dsi˜ í'ˋ e nijmeáiñ'ˋ jnea˜ cartɨˊ nijúunˉn.
44028019	Jo̱ co̱' dseaˋ góoˊoo' jaˋ calɨ'iiñ˜ fa' e caleáangˋtu̱ i̱ dseaˋ romano do jnea˜ e júuˆ røøˋ, jo̱ba' calɨ'iing˜ jnea˜ 'ñiá'ˋa e i̱ dseata˜ dseaˋ féng'ˊ i̱ guiing˜ fɨˊ Romabing' i̱ niquidsiˊ í'ˋ quiéˉe, nañiˊ fa' jaˋ e dseeˉ seaˋre' quiéˉe jí̱i̱'˜ co̱o̱ˋ, o̱'guɨ seaˋ jí̱i̱'˜ co̱o̱ˋ dseeˉ fa' e ni'nɨ́ɨng˜ jnea˜ dseaˋ góoˊo cajo̱ cuaiñ˜ quiá'ˉ jalé'ˋ e júuˆ jo̱.
44028020	Jo̱ uiing˜ e jo̱ba' e catǿøˉø 'nʉ́'ˋ fɨˊ la e laco̱' nilɨñíˆna' jo̱guɨ nisɨɨ˜naa' co̱lɨɨng˜ e˜ uiing˜ e 'ñúun'˜n la lana, co̱' uiing˜ e já'ˉ lɨ́ɨnˋn e nɨcagüéngˉ i̱ siiˋ Dseaˋ Jmáangˉ do fɨˊ jmɨgüíˋ la, jo̱ íbˋ dseaˋ i̱ sɨjeengˇ jaléng'ˋ dseaˋ góoˊoo'.
44028021	Jo̱ cañíiˋ i̱ dseaˋ do quiá'ˉ Paaˉ jo̱ cajíñ'ˉ casɨ́'ˉreiñ': —Jí̱i̱'˜ co̱o̱ˋ jiˋ jaˋ mɨˊ ca'íing'˜ jnea'ˆ e jáaˊ fɨˊ Judea fa' e fé'ˋ uii˜ quíi'ˉ, o̱'guɨ jí̱i̱'˜ jaangˋ dseaˋ rú'ˋnaa' dseaˋ Israel i̱ nɨgüɨlíingˉ fɨˊ la fa' nɨcajíñ'ˉ júuˆ gaˋ uii˜ quíi'ˉ cajo̱.
44028022	Dsʉ' ii˜naa' nʉ́ˆnaa' júuˆ quíi'ˉ lana quiá'ˉ jalé'ˋ e ɨˊ o'ˊ, co̱' ne˜baa' guiʉ́ˉ doñiˊ jiéb'ˋ fé'ˋ dseaˋ gaˋ quiá'ˉ jaléng'ˋ 'nʉ́'ˋ, dseaˋ cuíingˋna' Dseaˋ Jmáangˉ.
44028023	Jo̱ lajo̱b cajméerˋ, caté̱e̱rˋ co̱o̱ˋ jmɨɨ˜ lɨ˜ niseáng'ˊ jaléng'ˋ dseaˋ Israel e fɨˊ lɨ˜ guiingˇ Paaˉ. Jo̱ mɨ˜ tɨˊ lɨ˜ nɨsɨseáng'ˊ lajɨɨngˋ dseaˋ fɨˊ do, jo̱ba' canaangˋ Paaˉ e guiarˊ júuˆ fɨˊ jee˜ i̱ dseaˋ do quiá'ˉ jial iing˜ Fidiéeˇ nicá̱rˋ nifɨˊ quiá'ˉ lajaangˋ lajaangˋ dseaˋ jmɨgüíˋ. Jo̱ guiaˊ Paaˉ e júuˆ do tɨˊ la'eebˋ jo̱ cartɨˊ ca'lóoˉ. Jo̱ sɨ́'rˋ i̱ dseaˋ do e laco̱' já'ˉ nilíiñˋ júuˆ quiá'ˉ Jesús la'eáangˊ có̱o̱'˜ júuˆ quiʉ'ˊ ta˜ quiá'ˉ dseaˋ Israel e cajme'ˊ Moi˜ có̱o̱'˜guɨ jalé'ˋ e fé'ˋ fɨˊ ni˜ jiˋ quiá'ˉ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
44028024	Jo̱ i̱ lɨɨng˜ i̱ dseaˋ do jáb'ˉ calɨ́iñˉ e júuˆ e guiaˊ Paaˉ do, jo̱guɨ calɨsémˋbɨ cajo̱ i̱ jaˋ calɨjíi'˜ e júuˆ jo̱.
44028025	Jo̱ co̱' jaˋ røøˋ sɨ́ɨngˋ i̱ dseaˋ do laca'íing'˜ ca'íiñ'˜ quiá'ˉ lají̱i̱'˜ e júuˆ e guiaˊ Paaˉ do, jo̱ba' canaaiñˋ dsilíimˋbre. Jo̱ lalab casɨ́'ˉ Paaˉ i̱ dseaˋ do: —Lanab dseáng'ˉ cajíng'ˉ Jmɨguíˋ quiá'ˉ Fidiéeˇ casɨ́'rˉ 'lɨɨ˜ dseaˋ cǿøng'˜ quíˉnaa' la'eáangˊ có̱o̱'˜ jaangˋ dseaˋ féng'ˊ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ i̱ siiˋ Saíiˆ mɨ˜ cajíñ'ˉ lala:
44028026	Gua˜ jo̱ güɨsíi'˜ jaléng'ˋ dseaˋ Israel e nañiˊ fa' jialguɨ e ninúrˉ dsʉ' jaˋ iiñ˜ ningáiñ'ˋ jí̱i̱'˜ co̱o̱ˋ; jo̱guɨ nañiˊ fa' jialguɨ e nijǿørˉ, dsʉ' jaˋ iiñ˜ ninírˋ jí̱i̱'˜ co̱o̱ˋ.
44028027	Co̱' dsíng'ˉ jaˋ iing˜ jmɨtɨ́ɨngˋ jaléng'ˋ i̱ dseaˋ íˋ jo̱guɨ jaˋ lí'rˋ ɨˊ dsíirˊ røøˋ jo̱guɨ jnɨrˊ loguar˜ có̱o̱'˜guɨ jminirˇ cajo̱ e laco̱' jaˋ lí'rˋ núurˋ o̱'guɨ jǿørˉ o̱'guɨ lí'rˋ ningáiñ'ˋ cajo̱. Jo̱ lajo̱b jaˋ lí'rˋ niquɨ́'ˉ jíng'ˋ yaaiñ˜ fɨˊ quiniiˉ e laco̱' jnea˜ quɨ́'ˉ jmɨɨ˜ nijmi'leáanˆnre jóng.  Jo̱ lanab lɨ́ɨˊ júuˆ quiá'ˉ Saíiˆ e cajme'rˊ malɨɨ˜guɨ eáangˊ.
44028028	Jo̱guɨ güɨlɨñíbˆ 'nʉ́'ˋ guiʉ́ˉ e latɨˊ lanab ninaanˉ niguiaaˉ júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ góoˋoo' dseaˋ Israel quiá'ˉ jial nileángˉ Fidiéeˇ írˋ jee˜ jalé'ˋ dseeˉ quiá'rˉ, jo̱ i̱ dseaˋ íˋ iim˜bre núrˉ e júuˆ jo̱.
44028029	Jo̱ mɨ˜ cangɨ́ˋ e cajíng'ˉ Paaˉ e júuˆ jo̱, gui'nang'ˇ uøømˋbɨ i̱ dseaˋ Israel do e jmiguíingˉ rúiñ'ˋ lajeeˇ yaaiñ˜, co̱' jaˋ røøˋ sɨ́ɨiñˋ.
44028030	Jo̱ mɨ˜ cangɨ́ˋ jo̱, caje̱ˊbɨ Paaˉ tú̱ˉ jíngˋguɨ e fɨˊ 'nʉ́ʉˊ lɨ˜ quɨ́ɨrˊ do e si'ˊ fɨˊ Roma. Jo̱ fɨˊ jo̱b íñ'ˋ jaléng'ˋ dseaˋ i̱ dsilíingˉ i̱ dsi'eeˇ írˋ.
44028031	Jo̱ dseáng'ˉ eáamˊ jaˋ 'gó'rˋ guiarˊ e júuˆ do quiá'ˉ jial iing˜ Fidiéeˇ nicá̱rˋ nifɨˊ quiá'ˉ lajaangˋ lajaangˋ dseaˋ jmɨgüíˋ. Jo̱guɨ e'ˊguɨr jaléng'ˋ i̱ dseaˋ i̱ guilíingˉ do cajo̱ jalé'ˋ júuˆ quiá'ˉ Fíiˋnaa' Dseaˋ Jmáangˉ. Jo̱ jí̱i̱'˜ jaangˋ dseaˋ jaˋ i̱i̱ˋ jnɨ́ɨngˊ quiá'rˉ fa' jaˋ cuǿøngˋ jmérˉ lajo̱. Jo̱ lanab jí̱i̱'˜ lɨ́ɨˊ júuˆ e cajme'ˊ Lucas e catɨ́ɨngˉ Teófilo.
45001001	Jnea˜ Paaˉ lɨ́ɨnˊn jaangˋ dseaˋ i̱ jmóoˋ lají̱i̱'˜ e iing˜ Dseaˋ Jmáangˉ. Jo̱ Fidiéeˇbing' i̱ catǿ'ˆ jnea˜ e laco̱' ca'uíinˉn jaangˋ dseaˋ apóoˆ i̱ óoˋ ta˜ quiá'rˉ jo̱guɨ caguíñ'ˋ jnea˜ e laco̱' niguiaaˉ júuˆ quiá'ˉ Dseaˋ Jmáangˉ quiá'ˉ jial laangˋ dseaˋ jee˜ jalé'ˋ dseeˉ quiá'rˉ.
45001002	Jo̱ nɨcajméebˋ Fidiéeˇ júuˆ quiá'ˉ jalé'ˋ e júuˆ quiá'ˉ Dseaˋ Jmáangˉ na lamɨ˜ jéengˊguɨ la'eáangˊ có̱o̱'˜ jalé'ˋ jiˋ e cajme'ˊ jaléng'ˋ dseaˋ i̱ nɨcafé'ˋ cuaiñ˜ quiá'rˉ malɨɨ˜guɨ eáangˊ.
45001003	Jo̱ e júuˆ jo̱ fé'ˋ cuaiñ˜ quiá'ˉ Fíiˋnaa' Dseaˋ Jmáangˉ i̱ lɨ́ɨngˊ Jó̱o̱ˊ Fidiéeˇ. Jo̱ dseaˋ do cajárˉ fɨˊ jmɨgüíˋ la e lɨ́ɨiñˊ jaangˋ dseaˋ jmɨgüíˋ, dsʉco̱' lɨ́ɨiñˊ dseaˋ sɨju̱ˇ dseata˜ Daví'ˆ. Dsʉ' cajmijnéengˋ Fidiéeˇ e la'eáangˊ có̱o̱'˜ Jmɨguíˋ quiá'rˉ 'ñia'ˊbre e Fíiˋnaa' Dseaˋ Jmáamˉbing' lɨ́ɨngˊ i̱ Jó̱o̱rˊ camɨ́ɨng'˜ i̱ dsíng'ˉ 'gøng'ˊ do. Jo̱ cajmijnéeiñˋ lajo̱ ie˜ lamɨ˜ cajmijí̱i̱'˜tu̱r i̱ Jó̱o̱rˊ do jee˜ jaléng'ˋ 'lɨɨ˜.
45001005	Jo̱ la'eáangˊ có̱o̱'˜ Dseaˋ Jmáangˉ, jo̱guɨ uíi'˜ e eáangˊ guiúngˉ Fidiéeˇ, jo̱ba' cacuø'rˊ jnea˜ e ta˜ laniingˉ la e ca'uíinˉn jaangˋ dseaˋ apóoˆ quiá'rˉ. Jo̱ lɨ́ɨnˊn lajo̱ e laco̱' niguiaaˉ júuˆ quiá'rˉ jee˜ jaléng'ˋ dseaˋ jmɨgüíˋ, jo̱ lajo̱ba' nijá'ˉ líingˋ dseaˋ jo̱guɨ nijmérˉ nʉ́ʉ'r˜ e júuˆ quiá'ˉ dseaˋ do.
45001006	Jo̱ jee˜ jaléng'ˋ i̱ dseaˋ íˋ quíim'˜ 'nʉ́'ˋ cajo̱, dseaˋ i̱ catǿ'ˆ Fidiéeˇ e laco̱' ca'uíingˉna' dseaˋ quiá'rˉ.
45001007	Jo̱ e jiˋ la catɨ́ɨngˉ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ seengˋ fɨˊ na fɨˊ Roma. Jo̱ eáamˊ 'neáangˋ Fidiéeˇ 'nʉ́'ˋ jo̱guɨ nɨcaguíñ'ˋ 'nʉ́'ˋ e ni'uíingˉna' dseáng'ˉ dseaˋ quiá'rˉ. Jo̱ mɨ́ɨ'˜ɨ Tiquíˆii' Fidiéeˇ có̱o̱'˜guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ jaléng'ˋ 'nʉ́'ˋ, jo̱guɨ e nicuǿ'rˉ 'nʉ́'ˋ e seengˋna' juguiʉ́ˉ júuˆ røøˋ.
45001008	Jo̱ la'uii˜ júuˆ quiéˉe e fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, quiá'ˉ e cuǿøˆø gui'máang'ˇ Fíiˋi Fidiéeˇ uii˜ quíiˉna' lajɨɨngˋna' la'eáangˊ có̱o̱'˜ Fíiˋnaa' Dseaˋ Jmáangˉ, dsʉco̱' fɨˊ la fɨˊ na fé'ˋ dseaˋ jial e já'ˉ lɨ́ɨngˋna' júuˆ quiá'ˉ Dseaˋ Jmáangˉ e carˋ ngocángˋ óoˊna'.
45001009	Jo̱ guiʉ́bˉ nɨñiˊ Fidiéeˇ e laco̱o̱ˋ ya̱'ˊ mɨ˜ fǿn'ˋnre, mɨ́ɨ'˜ɨre uii˜ quíiˉna'. Jo̱ jnea˜ jmóoˋo dseáng'ˉ e ngocángˋ dsiiˉ lají̱i̱'˜ e iing˜ dseaˋ do e guiaaˉ e júuˆ quiá'ˉ i̱ Jó̱o̱rˊ Dseaˋ Jmáangˉ do.
45001010	Jo̱guɨ mɨ́ɨ'˜bɨ́ɨ yejí̱ˆ Fidiéeˇ cajo̱ e song e iáangˋ dsíirˊ e nicuǿ'rˉ jnea˜ fɨˊ, jo̱ba' ninii˜i e ni'eeˇe 'nʉ́'ˋ jóng.
45001011	Jo̱ eáamˊ iin˜n e nijmee˜e lajo̱ e laco̱' cuǿøngˋ e nijmɨcó̱o̱'˜o̱ 'nʉ́'ˋ có̱o̱'˜ jalé'ˋ e guiʉ́ˆ e ngɨ́ɨngˋnaa' e cuø'ˊ Fidiéeˇ jneaa˜aa' la'eáangˊ có̱o̱'˜ Jmɨguíˋ quiá'rˉ. Jo̱ la'eáangˊ có̱o̱'˜ jalé'ˋ e jo̱ba' e nisíng'ˉguɨ' teáˋ fɨˊ guiʉ́ˉ có̱o̱'˜ Dseaˋ Jmáangˉ;
45001012	jo̱ laco̱' cuǿøngˋ fá'ˆa e nijmɨcó̱o̱'˜guɨ rú'ˋnaa' la'eáangˊ e já'ˉ lɨ́ɨˋnaa' júuˆ quiá'ˉ Dseaˋ Jmáangˉ.
45001013	Jo̱ eáamˊ iin˜n e ñíˆna', dseaˋ rú'ˋnaa' dseaˋ quiá'ˉ Dseaˋ Jmáangˉ, e jmiguiʉbˊ ya̱'ˊ nɨca'ɨ́ˋ dsiiˉ e ninii˜i fɨˊ na e ni'eeˇe 'nʉ́'ˋ, dsʉ' cartɨˊ lana jmiguiʉbˊ e nɨcajníingˊ quiéˆe, jo̱ba' jaˋ mɨˊ calɨ́ˉ fa' e nɨcagáˉa fɨˊ na. Jo̱ uiing˜ quiá'ˉ e ninii˜i fɨˊ na e laco̱' nijmɨcó̱o̱'˜o̱ jaléng'ˋ i̱ dseaˋ na e laco̱' ni'uíiñˉ dseaˋ quiá'ˉ Dseaˋ Jmáangˉ lɨ́'ˆ laco̱' jí̱i̱'˜ e nɨcalɨ́ˉ fɨˊ góoˋ dseaˋ lɨ˜ jié'ˋ.
45001014	Co̱' 'néˉ e niguiaaˉbaa júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ neáangˊ fɨˊ góoˋ dseaˋ có̱o̱'˜guɨ jaléng'ˋ dseaˋ i̱ neáangˊ fɨˊ jee˜ mó'ˋ lɨ˜ huí̱i̱ˉ, jo̱guɨ jee˜ jaléng'ˋ dseaˋ i̱ tɨɨngˋ jiˋ có̱o̱'˜guɨ jee˜ dseaˋ i̱ jaˋ lɨ́ɨngˊ lajo̱;
45001015	jo̱ba' dsíng'ˉ iin˜n e ninii˜i fɨˊ na fɨˊ Roma e laco̱' niguiaaˉ júuˆ quiá'ˉ Dseaˋ Jmáangˉ jee˜ jaléng'ˋ 'nʉ́'ˋ, dseaˋ neáangˊna' fɨˊ na.
45001016	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jnea˜ dseáng'ˉ eáamˊ nɨta˜ dsiiˉ có̱o̱'˜ júuˆ quiá'ˉ Dseaˋ Jmáangˉ, co̱' la'eáangˊ có̱o̱'˜ e júuˆ 'gøng'ˊ do nɨquɨ́ɨ'˜ Fidiéeˇ jmɨɨ˜ e nileáiñˉ jaléng'ˋ dseaˋ jee˜ jalé'ˋ dseeˉ quiáiñ'ˉ. Jo̱ la'uii˜ catɨ́ɨngˉ lajo̱ jaléng'ˋ dseaˋ Israel, jo̱guɨ lajo̱bɨ cajo̱ jaléng'ˋ dseaˋ i̱ jaˋ lɨ́ɨngˊ lajo̱.
45001017	Jo̱ e júuˆ quiá'ˉ Dseaˋ Jmáangˉ na e'ˊ jneaa˜aa' e nɨca'íng'ˋ Fidiéeˇ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ la'eáangˊ e já'ˉ lɨ́ɨˋnaa' júuˆ quiá'rˉ, jo̱ joˋ eeˋ 'néˉ jmóˆguɨ́ɨ' e jié'ˋguɨ, co̱' lalab fé'ˋ fɨˊ ni˜ jiˋ quiá'rˉ: “Jo̱ la'eáangˊ e já'ˉ lɨ́ɨngˋ jaangˋ dseaˋ júuˆ quiá'ˉ Fidiéeˇ, jo̱ba' Fidiéeˇ íñ'ˋ i̱ dseaˋ íˋ e lɨ́ɨiñˊ jaangˋ dseaˋ i̱ jaˋ røøngˋ dseeˉ fɨˊ quinirˇ.”
45001018	Jo̱ nɨneeˇ jǿøˆbaa' e Fidiéeˇ i̱ guiing˜ fɨˊ ñifɨ́ˉ, íbˋ i̱ guíingˉ quiá'ˉ jalé'ˋ e jaˋ dseengˋ có̱o̱'˜guɨ jalé'ˋ e 'lɨ'ˆ e jmóoˋ dseaˋ, dsʉco̱' có̱o̱'˜ jalé'ˋ e 'lɨ'ˆ e jmóoˋ jaléng'ˋ i̱ dseaˋ íˋ, jnɨ́ɨiñˊ quiá'ˉ jaléng'ˋ dseaˋ rúiñ'ˋ i̱ iing˜ nilɨcuíiˋ júuˆ seaˋ contøøngˉ quiá'ˉ Fidiéeˇ.
45001019	Co̱' lajalé'ˋ e cuǿøngˋ nilɨñiˊ dseaˋ quiá'ˉ Fidiéeˇ, guiʉ́bˉ nɨñiˊ jaléng'ˋ i̱ dseaˋ íˋ, co̱' 'ñiab'ˊ Fidiéeˇ nɨcajméerˋ e nɨcalɨñiˊ jaléng'ˋ dseaˋ jmɨgüíˋ lajalé'ˋ e jo̱.
45001020	Co̱' lají̱i̱'˜ latɨˊ mɨ˜ canaangˋ uiiñ˜ jmɨgüíˋ, lají̱i̱'˜ e lɨ́ɨngˊ Fidiéeˇ e jaˋ quɨ́ɨ'˜ dseaˋ jmɨɨ˜ nilɨñirˊ, fa' la e 'gøiñ'ˊ e seaˋ lata˜ jo̱guɨ e dseáng'ˉ jí̱i̱'˜ íˋbre lɨ́ɨiñˊ Fidiéeˇ, jo̱ lajalé'ˋ e jo̱ cuǿøngˋ nilɨñiˊ dseaˋ la'eáangˊ có̱o̱'˜ jalé'ˋ e nɨcajméerˋ fɨˊ la'úngˉ fɨˊ jmɨgüíˋ. Jo̱ba' jaléng'ˋ i̱ dseaˋ íˋ jaˋ cuǿøngˋ fa' e nifé'rˋ e jaˋ calɨñirˊ e seengˋ Fidiéeˇ.
45001021	Jo̱ nañiˊ fa' nɨñiˊbre e seengˋ Fidiéeˇ, dsʉ' jaˋ cajmɨ'górˋ dseaˋ do laco̱' catɨ́ɨngˉ, o̱'guɨ cacuø'rˊ dseaˋ do gui'máang'ˇ có̱o̱'˜ jalé'ˋ e guiʉ́ˆ e nɨcajméeˋ dseaˋ do. Dsʉ' o̱' lajo̱, co̱' lɨ́'ˆ lɨˊ ɨˊ dsíirˊ jmang'ˉ júuˆ e jaˋ uiing˜ seabˋ, jo̱guɨ nɨcajnɨ́ɨbˉ moguir˜ fa' e ni'ɨ́ˉ dsíirˊ jalé'ˋ e guiʉ́ˉ.
45001022	Co̱' fé'rˋ yaaiñ˜ e lɨ́ɨiñˊ dseaˋ i̱ tɨɨngˋ eáangˊ, dsʉ' o̱' já'ˉ lajo̱, co̱' í̱i̱bˊ lɨ́ɨiñˊ.
45001023	Dsʉco̱' joˋ jmiféiñ'ˊ Fidiéeˇ i̱ 'gøng'ˊ i̱ seengˋ carˋ ngongɨ́ɨˋ jmɨɨ˜, jo̱ nɨcanaaiñˋ cajmeáaiñˋ diée˜ quiá'rˉ có̱o̱'˜ guóorˋ i̱ lɨɨng˜ la lɨ́ɨngˊ dseaˋ jmɨgüíˋ o̱si i̱ lɨɨng˜ la lɨ́ɨngˊ ta̱ˊ é, o̱si i̱ lɨɨng˜ la lɨ́ɨngˊ jó'ˋ quiʉ̱́ˋ tɨɨˉ é, o̱si i̱ lɨɨng˜ la lɨ́ɨngˊ jaléng'ˋ jó'ˋ i̱ dsijñúungˋ uǿˉ é; jo̱ lajaléng'ˋ íbˋ i̱ cajmiféiñ'ˊ e lafa' e nijmiféiñ'ˊ Fidiéeˇ.
45001024	Jo̱ uíi'˜ e jmóoˋ i̱ dseaˋ do jalé'ˋ e 'lɨ'ˆ do, jo̱ba' Fidiéeˇ nɨcatiúumˉbre jaléng'ˋ íˋ e laco̱' nijméiñ'ˉ do jalé'ˋ e 'lɨ'ˆ jo̱ e lɨ́ˋ dsíirˊ, co̱' eáamˊ gaˋ beáng'ˊ dseeˉ yaaiñ˜ lajeeˇ la'ó'ˋ yaaiñ˜.
45001025	Dsʉ' lafa' e nijmitir˜ lají̱i̱'˜ e júuˆ quiá'ˉ Fidiéeˇ e seaˋ contøøngˉ, jo̱ lɨco̱' jmitir˜ lají̱i̱'˜ júuˆ e o̱' jáb'ˉ, jo̱guɨ jmɨ'górˋ jo̱guɨ jmiféiñ'ˊ lají̱i̱'˜ e seaˋ fɨˊ jmɨgüíˋ e cajméeˋ Fidiéeˇ e lafa' e nijmiféiñ'ˊ 'ñia'ˊ Fidiéeˇ i̱ cajméeˋ jalé'ˋ e jo̱. Co̱' jí̱i̱'˜ dseaˋ íbˋ i̱ catɨ́ɨngˉ i̱ nijmiféng'ˊ dseaˋ carˋ ngongɨ́ɨˋ jmɨɨ˜. Jo̱ lajo̱b 'néˆ líˋ.
45001026	Jo̱ uíi'˜ e jmóoˋ jaléng'ˋ i̱ dseaˋ do lajo̱, jo̱ba' Fidiéeˇ nɨcatiúumˉbreiñ' do e laco̱' nijméiñ'ˉ jalé'ˋ e 'lɨ'ˆ e lɨ́ˋ dsíiñ'ˊ do e quɨ́'ˉ tɨ́ɨiñˋ jmóorˋ. Dsʉco̱' la quie̱ˊ cartɨˊ jaléng'ˋ dseamɨ́ˋ nɨcatʉ́ˋbre lají̱i̱'˜ e catɨ́ɨngˉ jmóorˋ có̱o̱'˜ jaléng'ˋ dseañʉ'ˋ, jo̱ nɨcanaaiñˋ jmóorˋ lajo̱ lajeeˇ la'ó'ˋ dseamɨ́ɨiñˉ.
45001027	Jo̱guɨ lajo̱bɨ cajo̱ cajméeˋ jaléng'ˋ dseañʉ'ˋ, nɨcatʉ́ˋbre lají̱i̱'˜ e catɨ́ɨngˉ jmóorˋ có̱o̱'˜ jaléng'ˋ dseamɨ́ˋ, jo̱ nɨcanaaiñˋ e joˋ téeiñˉ yaaiñ˜, co̱' nɨjmóorˋ lají̱i̱'˜ e jaˋ catɨ́ɨngˉ nijmérˉ lajeeˇ la'ó'ˋ dseañuiñ'ˋ. Jo̱ la'ó'ˋ dseañum'ˋbre nɨjmóorˋ lají̱i̱'˜ e 'lɨ'ˆ rúiñ'ˋ, jo̱ba' fɨˊ ngúuˊ táamˋ jaléng'ˋ i̱ dseaˋ la'íˋ íñ'ˋ iihuɨ́ɨˊ e jáaˊ quiá'ˉ Fidiéeˇ uíi'˜ e jmóorˋ jalé'ˋ e 'lɨ'ˆ lajo̱.
45001028	Jo̱ co̱' joˋ iing˜guɨ dseaˋ fa' e nijmicuíiñˋ Fidiéeˇ, jo̱ba' Fidiéeˇ nɨcatiúumˉbre jaléng'ˋ íˋ, jo̱ joˋ jnɨ́ɨiñˊ quiáiñ'ˉ do e ni'ɨ́ˉ dsíiñ'ˊ jalé'ˋ e 'lɨ'ˆ e jáˉ dsíiñ'ˊ, jo̱ có̱o̱'˜ jalé'ˋ e ɨˊ dsíiñ'ˊ do canaangˋ jmóorˋ jalé'ˋ e jaˋ dseengˋ e jaˋ catɨ́ɨngˉ nijmérˉ.
45001029	Jo̱ jaléng'ˋ i̱ dseaˋ íˋ jmóorˋ lajɨˋ íing'˜ e jaˋ dseengˋ e seaˋ fɨˊ jmɨgüíˋ, jo̱guɨ jmóorˋ lajɨˋ íing'˜ e lɨ́ˋ dsíiˊ ngúuˊ táaiñˋ, jo̱guɨ eáamˊ jmáiñ'ˋ gaˋ jaléng'ˋ dseaˋ rúiñ'ˋ, jo̱guɨ eáamˊ dsihuɨ́ɨiñˊ quiá'ˉ jaléng'ˋ dseaˋ rúiñ'ˋ, jo̱guɨ jmóorˋ ta˜ jngang'ˊ jaléng'ˋ dseaˋ rúiñ'ˋ, jo̱guɨ jmóorˋ ta˜ tɨ́ɨngˊ, jo̱guɨ jmɨgǿøiñˋ dseaˋ rúiñ'ˋ, jo̱guɨ contøømˉ ɨˊ dsíirˊ e gaˋ quiá'ˉ dseaˋ rúiñ'ˋ, jo̱guɨ jmóorˋ ta˜ quie̱ˊ adseeˋ,
45001030	jo̱guɨ fé'rˋ júuˆ gaˋ quiá'ˉ jaléng'ˋ dseaˋ rúiñ'ˋ, jo̱guɨ 'ní'ˋ níimˉbre Fidiéeˇ, jo̱guɨ jaˋ ɨ'ˋ lɨ́ɨiñˉ có̱o̱'˜ jalé'ˋ e gaˋ e jmóorˋ, jo̱guɨ fé'rˋ júuˆ róoˉ uii˜ quiá'rˉ yaaiñ˜, jo̱guɨ eáamˊ jmɨjløng'ˆ yaaiñ˜ jee˜ jaléng'ˋ dseaˋ rúiñ'ˋ, jo̱guɨ 'nó'rˊ jial nijmi'uíiñˉ jalé'ˋ e jaˋ dseengˋ, jo̱guɨ jaˋ jmóorˋ nʉ́ʉ'r˜ lají̱i̱'˜ ta˜ quiʉ'ˊ dseaˋ cǿøng'˜ quiá'rˉ,
45001031	jo̱guɨ jaˋ iiñ˜ e ningáiñ'ˋ lɨ́'ˆ doñiˊ eeˋ e guiʉ́ˉ, o̱'guɨ jmitir˜ jalé'ˋ júuˆ e fé'rˋ, jo̱guɨ jaˋ 'neáaiñˋ jaléng'ˋ dseaˋ rúiñ'ˋ, jo̱guɨ jaˋ tɨɨiñˋ íiñˉ dseeˉ quiá'ˉ jaléng'ˋ dseaˋ rúiñ'ˋ o̱'guɨ fɨ'ˋ lɨ́ɨiñˉ jí̱i̱'˜ jaangˋ dseaˋ rúiñ'ˋ cajo̱.
45001032	Jo̱ jaléng'ˋ i̱ dseaˋ la'íˋ nɨñiˊbre guiʉ́ˉ e Fidiéeˇ nɨcacuørˊ júuˆ quiá'rˉ e doñiˊ i̱i̱ˋ dseaˋ i̱ jmóoˋ lajo̱, dseáng'ˉ 'néˉ e nijúumˉbre. Dsʉ' jaˋ eeˋ lɨ́ɨˊ e nɨñirˊ lajo̱, dsʉ' mɨˊ 'nooˋbɨ jmóorˋ jalé'ˋ e jaˋ dseengˋ lajo̱, jo̱ jɨˋguɨ cartɨˊ iáangˋ dsíiˊbre mɨ˜ jmóoˋ jaléng'ˋ dseaˋ jiéng'ˋ e gaˋ lajo̱.
45002001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', i̱i̱ˋ 'nʉ́'ˋ cuø'ˊna' dseeˉ dseaˋ rúng'ˋna', jaˋ e lɨ́ɨˊ i̱i̱ˋ lɨ́ɨngˊna', dsʉ' mɨ˜ jmooˋna' lajo̱, yaam˜ba' cuø'ˊna' dseeˉ yaang˜na' jóng, dsʉco̱' 'nʉ́'ˋ jmooˋna' gaˋ lɨ́'ˆ laco̱' la jmóoˋ i̱ dseaˋ íbˋ cajo̱.
45002002	Jo̱ nɨne˜baa' røøˋ e laco̱' catɨ́ɨmˉ quidsiˊ Fidiéeˇ í'ˋ quiá'ˉ lajaléng'ˋ dseaˋ i̱ jmóoˋ e gaˋ lajo̱.
45002003	Dsʉ' 'nʉ́'ˋ, dseaˋ cuø'ˊna' dseeˉ jaléng'ˋ dseaˋ rúng'ˋna', jaˋ güɨ'ɨ́ˆ óoˊna' fa' e jaˋ niquidsiˊ Fidiéeˇ í'ˋ quíiˉna' laco̱' catɨ́ɨngˉ, co̱' 'nʉ́'ˋ, røøbˋ jmooˋna' cajo̱ laco̱' jmóoˋ jaléng'ˋ i̱ dseaˋ i̱ jmóoˋ e gaˋ lajo̱.
45002004	Jo̱ eáamˊ guiúngˉ Fidiéeˇ có̱o̱'˜ 'nʉ́'ˋ, jo̱guɨ eáamˊ féng'ˊ dsíirˊ cajo̱. Jo̱ uíi'˜ e eáamˊ guiúiñˉ do, jo̱ba' nɨsɨjeeiñˇ 'nʉ́'ˋ cartɨˊ niquɨ́'ˉ jíing'˜ yaang˜na' fɨˊ quinirˇ. Dsʉ' 'nʉ́'ˋ, jaˋ iing˜na' jmée'˜na' cuente jial tíiˊ guiúiñˉ có̱o̱'˜ 'nʉ́'ˋ.
45002005	Jo̱ co̱' jaléng'ˋ 'nʉ́'ˋ eáamˊ ue'ˋ óoˊna' jo̱guɨ jaˋ iing˜na' fa' e nɨquɨ́'ˉ jíing'˜ yaang˜na' fɨˊ quiniˇ Fidiéeˇ, jo̱ba' eáamˊ nɨjmɨ'mɨ́ɨng'ˇna' jalé'ˋ iihuɨ́ɨˊ e catɨ́ɨngˉna' mɨ˜ nitɨ́ˉ í'ˋ e niquidsiˊ Fidiéeˇ í'ˋ laco̱' catɨ́ɨngˉ quiá'ˉ lajaangˋ lajaangˋ dseaˋ jmɨgüíˋ.
45002006	Co̱' ie˜ jmɨɨ˜ jo̱b mɨ˜ niquírˉ quiá'ˉ lajaangˋ lajaangˋ dseaˋ lɨ́'ˆ jialco̱' jí̱i̱'˜ e nica'éeˋ dseaˋ lajeeˇ e seeiñˋ fɨˊ jmɨgüíˋ la.
45002007	Jo̱ jaléng'ˋ dseaˋ i̱ 'nó'ˊ jial e nifé'ˋ Fidiéeˇ guiʉ́ˉ uii˜ quiá'rˉ jo̱guɨ jial e niñíiñˋ quiá'ˉ dseaˋ do jalé'ˋ e jlo'ˆ e catɨ́ɨiñˉ jo̱guɨ jial e nilɨseeiñˋ lata˜ uíi'˜ e cuø'ˊ dsíirˊ e jmóorˋ jalé'ˋ e guiʉ́ˉ, jo̱ba' lajaléng'ˋ dseaˋ i̱ jmóoˋ lajo̱, Fidiéeˇ nicuǿ'ˉbre jaléng'ˋ íˋ e nilɨseeiñˋ cøøngˋ có̱o̱'r˜ lata˜.
45002008	Jo̱ dsʉ' lajaléng'ˋ dseaˋ i̱ jmóoˋ lají̱i̱'˜ e lɨ́ˋ dsíirˊ yaaiñ˜ jo̱guɨ jaˋ nʉ́ʉ'r˜ jalé'ˋ ta˜ huɨ̱́'ˋ, co̱' lɨ́'ˆ lɨˊ tɨˊguɨ dsíirˊ e jmóorˋ jalé'ˋ e jaˋ dseengˋ, jo̱ uíi'˜ jo̱ba' Fidiéeˇ eáamˊ nɨsɨguíiñˆ quiá'ˉ jaléng'ˋ íˋ, jo̱ iihuɨ́ɨˊ e eáamˊ nicuǿ'ˉreiñ'.
45002009	Jo̱ba' jaléng'ˋ i̱ dseaˋ i̱ jmóoˋ jalé'ˋ e gaˋ lajo̱, eáamˊ fɨ'íˆ nilíiñˉ có̱o̱'˜ jalé'ˋ iihuɨ́ɨˊ e ni'íñ'ˋ e jáaˊ quiá'ˉ Fidiéeˇ, jo̱ jee˜ jo̱ quiéengˋ jaléng'ˋ dseaˋ i̱ lɨ́ɨngˊ dseaˋ Israel jo̱guɨ dsʉ' lajo̱bɨ cajo̱ jaléng'ˋ dseaˋ i̱ jaˋ lɨ́ɨngˊ dseaˋ Israel.
45002010	Dsʉ' jaléng'ˋ i̱ dseaˋ i̱ jmóoˋ jmang'ˉ jalé'ˋ e guiʉ́ˉ, 'ñiab'ˊ Fidiéebˇ nicuǿ'rˉ jaléng'ˋ íˋ jalé'ˋ e jlo'ˆ e catɨ́ɨiñˉ, jo̱guɨ nifé'rˋ guiʉ́ˉ uii˜ quiáiñ'ˉ, jo̱guɨ nicuǿrˉ e nilɨseeiñˋ juguiʉ́ˉ contøøngˉ cajo̱. Jo̱ jee˜ jo̱ quiéengˋ jaléng'ˋ dseaˋ Israel, jo̱guɨ dsʉ' lajo̱bɨ cajo̱ jaléng'ˋ dseaˋ i̱ jaˋ lɨ́ɨngˊ dseaˋ Israel.
45002011	Co̱' Fidiéeˇ jaˋ cá̱rˋ cuente jial lɨ́ɨngˊ dseaˋ, co̱' røøbˋ lɨ́ɨˊnaa' lajɨɨˉnaa' fɨˊ quinirˇ.
45002012	Jo̱ jaléng'ˋ dseaˋ i̱ éeˋ dseeˉ e jaˋ mɨˊ calɨcuíirˋ e júuˆ quiʉ'ˊ ta˜ quiá'ˉ Moi˜, jo̱ba' mɨ˜ nitɨ́ˉ í'ˋ e júuiñˉ jaˋ ni'ɨ́ɨˉ í'ˋ quiá'rˉ la'eáangˊ có̱o̱'˜ e júuˆ quiʉ'ˊ ta˜ do; jo̱ dsʉ' jaléng'ˋ dseaˋ i̱ éeˋ dseeˉ nañiˊ fa' nɨcuíiˋbre jial fé'ˋ e júuˆ quiʉ'ˊ ta˜ do, jo̱ba' mɨ˜ nitɨ́ˉ í'ˋ e júuiñˉ, có̱o̱'˜ e júuˆ quiʉ'ˊ ta˜ dob ni'ɨ́ɨˉ í'ˋ quiá'rˉ laco̱' catɨ́ɨngˉ.
45002013	Co̱' jaˋ ni'íng'ˋ Fidiéeˇ jaléng'ˋ i̱ dseaˋ i̱ lɨco̱' núuˋ e júuˆ quiʉ'ˊ ta˜ do e lɨ́ɨiñˊ dseaˋ i̱ jaˋ røøngˋ dseeˉ fɨˊ quinirˇ, dsʉco̱' lají̱i̱'˜ dseaˋ i̱ jmóoˋ nʉ́ʉ'˜ laco̱' fé'ˋ e júuˆ jo̱, jí̱i̱'˜ íˋbing' i̱ ni'íng'ˋ Fidiéeˇ e lɨ́ɨiñˊ dseaˋ i̱ jaˋ røøngˋ dseeˉ fɨˊ quinirˇ.
45002014	Jo̱ jaléng'ˋ dseaˋ i̱ jaˋ lɨ́ɨngˊ dseaˋ Israel jaˋ seaˋ quiá'rˉ e júuˆ quiʉ'ˊ ta˜ do; dsʉ' mɨ˜ jmóorˋ laco̱' fé'ˋ e júuˆ quiʉ'ˊ ta˜ do, jmóorˋ jí̱i̱'˜ laco̱' ɨˊ dsíirˊ yaam˜bre, jo̱ba' lafa' yaam˜bre seaˋ júuˆ quiʉ'ˊ ta˜ quiá'rˉ jóng.
45002015	Dsʉco̱' có̱o̱'˜ lajalé'ˋ e jmóorˋ do cuøˊ li˜ quiá'rˉ e dseáng'ˉ fɨˊ dsíiˊbre seaˋ jalé'ˋ e júuˆ quiʉ'ˊ ta˜ do. Co̱' có̱o̱'˜ jí̱i̱'˜ e ɨˊ dsíirˊ yaaiñ˜ do nɨja̱'ˊ júuˆ quiá'ˉ jalé'ˋ e jo̱, jo̱guɨ cajo̱ có̱o̱'˜ jalé'ˋ e ɨˊ dsíirˊ do ni'nɨ́ngˉ írˋ o̱si nijmɨ'ǿng'ˋ írˋ é.
45002016	Jo̱ nidsijéeˊ lajalé'ˋ e jo̱ lɨ́'ˆ laco̱' cafá'ˉa na mɨ˜ niguiéeˊ jmɨɨ˜ e Fidiéeˇ ni'ɨ́rˉ í'ˋ lɨ́'ˆ jialco̱' ca'ɨ́ˋ dsíiˊ dseaˋ jo̱guɨ jialco̱' cajméerˋ lɨ˜ jaˋ níˋ dseaˋ jiéng'ˋ. Jo̱ nijmérˉ lajo̱ la'eáangˊ có̱o̱'˜ Fíiˋnaa' Dseaˋ Jmáangˉ lɨ́'ˆ laco̱' jí̱i̱'˜ lɨ́ɨˊ e júuˆ e guiaˊ jnea˜.
45002017	Jo̱ fɨ́ɨˉguɨ́ɨ jaléng'ˋ 'nʉ́'ˋ, dseaˋ fó'ˋna' e lɨ́ɨngˊna' dseaˋ Israel jo̱guɨ e teáˋ teáangˆna' có̱o̱'˜ júuˆ quiʉ'ˊ ta˜ quiá'ˉ Moi˜ jo̱guɨ e jmɨjløng'ˆ yaang˜na' dsʉ' uíi'˜ e lɨ́ɨngˊna' dseaˋ sɨguáng'ˋ quiá'ˉ Fidiéeˇ;
45002018	jo̱guɨ fó'ˋna' cajo̱ e nɨñíˆbɨ' lají̱i̱'˜ e iing˜ Fidiéeˇ e nijméeˆna', jo̱guɨ e júuˆ quiʉ'ˊ ta˜ do jmɨcó̱o̱'˜ 'nʉ́'ˋ e niguíi'˜na' jnang˜ e guiʉ́ˉ e nijméeˆna',
45002019	jo̱guɨ e dseáng'ˉ nɨtab˜ óoˊna' e nilí'ˋba' nijmɨcó̱o̱'ˇna' jaléng'ˋ dseaˋ i̱ lafa' tiuungˉ uíi'˜ e jaˋ já'ˉ lɨ́ɨiñˋ e seengˋ jaangˋ Fidiéeˇ, jo̱guɨ fó'ˋbɨ' cajo̱ e lí'ˋbɨ' nijmɨcó̱o̱'˜na' jaléng'ˋ dseaˋ i̱ seengˋ fɨˊ lɨ˜ nʉʉˋ sǿ'ˋ uíi'˜ e eáangˊ beáng'ˊ dseeˉ yaaiñ˜;
45002020	jo̱guɨ fó'ˋna' cajo̱ e nɨtab˜ óoˊna' e lí'ˋba' é'ˆna' jaléng'ˋ dseaˋ i̱ jaˋ lí'ˋ gui'ˊ jnang'ˇ jalé'ˋ e guiʉ́ˉ e nijmérˉ, jo̱guɨ e tɨɨmˋba' jméeˆna' lajo̱ cajo̱ có̱o̱'˜ i̱ dseaˋ i̱ táˋ calɨñiˊ e júuˆ quiʉ'ˊ ta˜ quíiˉna' do, dsʉco̱' e fɨˊ ni˜ júuˆ quiʉ'ˊ ta˜ do ɨˊ óoˊna' e fɨˊ jo̱b lɨ˜ seaˋ uiing˜ e laco̱' tɨɨngˋna' ngáng'ˋna' jo̱guɨ e laco̱' lɨñíˆna' jalé'ˋ júuˆ já'ˉ.
45002021	Jo̱ba' fɨ́ɨˉɨ jaléng'ˋ 'nʉ́'ˋ e 'nʉ́b'ˋ e'ˊna' jaléng'ˋ dseaˋ jiéng'ˋ, jo̱ dsʉ' eáangˊguɨ 'néˉ e nijmɨtɨ́ɨngˋna' yaang˜na'; jo̱guɨ 'nʉ́'ˋ guiaˋna' júuˆ jee˜ jaléng'ˋ dseaˋ e jaˋ dseengˋ e jmóoˋ dseaˋ ɨ̱ɨ̱ˋ, jo̱ dsʉ' cuǿøngˋ 'nʉ́'ˋbɨ jmooˋna' ɨ̱ɨ̱ˋ quiá'ˉ dseaˋ rúng'ˋna';
45002022	jo̱guɨ fɨ'ˊna' dseaˋ e jaˋ dseengˋ e 'léeˊ dseaˋ e güɨɨiñˋ có̱o̱'˜ i̱ o̱' quiá'rˉ, jo̱ dsʉ' cuǿøngˋ 'nʉ́'ˋbɨ' jmooˋna' jalé'ˋ e jaˋ dseengˋ lajo̱; jo̱guɨ 'ní'ˋ máangˊna' jaléng'ˋ diée˜ i̱ jmáangˋ dseaˋ có̱o̱'˜ guóorˋ, dsʉ' cuǿøngˋ 'nʉ́'ˋbɨ jmooˋna' ɨ̱ɨ̱ˋ jalé'ˋ e seaˋ fɨˊ sɨnʉ́ʉˆ guá'ˉ quiá'ˉ jaléng'ˋ i̱ diée˜ do;
45002023	jo̱guɨ eáangˊ jmɨjløng'ˆ yaang˜na' quiá'ˉ e júuˆ quiʉ'ˊ ta˜ quiá'ˉ Moi˜ do, jo̱ dsʉ' jaˋ jmɨ'gooˋna' 'ñia'ˊ Fidiéeˇ, co̱' jaˋ jmooˋna' nʉ́ʉ'˜na' jalé'ˋ e júuˆ quiʉ'ˊ ta˜ do.
45002024	Co̱' e jáb'ˉ e lɨɨng˜ uiim˜ba' e fé'ˋ fɨˊ ni˜ jiˋ quiá'ˉ Fidiéeˇ lala: “Jaléng'ˋ dseaˋ i̱ jaˋ lɨ́ɨngˊ dseaˋ Israel gabˋ fé'rˋ uii˜ quiá'ˉ Fidiéeˇ uíi'˜ có̱o̱'˜ jalé'ˋ e gaˋ e jmooˋ 'nʉ́'ˋ, dseaˋ lɨ́ɨngˊna' dseaˋ Israel.”
45002025	Dsʉco̱' e jáb'ˉ, doñiˊ i̱i̱ˋ 'nʉ́'ˋ i̱ nʉ́ʉ'˜ e júuˆ quiʉ'ˊ ta˜ quiá'ˉ Moi˜ do, seabˋ lɨ˜ íingˆ ta˜ quíiˉna' e tó̱o̱ˊ li˜ fɨˊ ngúuˊ táangˋna' lɨ́'ˆ laco̱' la lɨtɨ́ɨngˋnaa', dseaˋ lɨ́ɨˊnaa' dseaˋ Israel. Jo̱ dsʉ' song jaˋ nʉ́ʉ'˜na' e júuˆ quiʉ'ˊ ta˜ do, jo̱ba' jaˋ e ta˜ íingˆ quíiˉna' jóng e tó̱o̱ˊ li˜ fɨˊ ngúuˊ táangˋna' do.
45002026	Jo̱ song i̱i̱ˋ 'nʉ́'ˋ jaˋ mɨˊ cató̱ˉ li˜ fɨˊ ngúuˊ táangˋ jo̱ dsʉ' jmitíˆba' lají̱i̱'˜ e júuˆ quiʉ'ˊ ta˜ do, jo̱ba' Fidiéeˇ ím'ˋbre 'nʉ́'ˋ jóng lafa' jaangˋ dseaˋ i̱ nɨcató̱ˉ li˜ fɨˊ ngúuˊ táangˋ, nañiˊ fa' jaˋ mɨˊ calɨˊre lajo̱.
45002027	Jo̱ i̱ dseaˋ i̱ jaˋ tó̱o̱ˋ li˜ fɨˊ ngúuˊ táangˋ dsʉ' jmiti˜bre e júuˆ quiʉ'ˊ ta˜ do, jo̱ba' có̱o̱'˜ i̱ dseaˋ íˋ cuøˊ li˜ e jaléng'ˋ 'nʉ́'ˋ, dseaˋ lɨ́ɨngˊna' dseaˋ Israel, ooˉba' dseeˉ fɨˊ quiniˇ Fidiéeˇ. Co̱' nañiˊ fa' nɨcató̱bˉ e li˜ do fɨˊ ngúuˊ táangˋna' jo̱guɨ e seabˋ quíiˉna' e júuˆ quiʉ'ˊ ta˜ do, dsʉ' jaˋ jmitíˆna' laco̱' fé'ˋ e júuˆ jo̱.
45002028	Dsʉco̱' e jáb'ˉ, lajo̱b lɨ́ɨˊ, jí̱i̱'˜ jaangˋ dseaˋ lɨ́ɨiñˊ dseáng'ˉ dseaˋ Israel dsʉ' uíi'˜ e jmóorˋ jí̱i̱'˜ e quɨ́'ˉ tɨ́ɨngˋ dseaˋ áangˊ quiá'rˉ fa' e tó̱o̱rˊ li˜ fɨˊ ngúuˊ táaiñˋ.
45002029	Dsʉco̱' i̱ dseaˋ i̱ dseáng'ˉ já'ˉ lɨ́ɨngˊ dseaˋ Israel, fɨˊ dsíiˊbre lɨ˜ lɨ́ɨiñˊ lajo̱, jo̱guɨ e quɨ́'ˉ tɨ́ɨiñˋ e jmóorˋ li˜ fɨˊ ngúuˊ táaiñˋ do, o̱' fɨˊ jo̱ lɨ˜ 'néˉ jmérˉ lajo̱, co̱' lafa' fɨˊ dsíiˊbre lɨ˜ nɨtó̱o̱ˋ e li˜ do lana, co̱' dseaˋ quiá'ˉ Dseaˋ Jmáangˉ nɨlɨ́ɨiñˊ, jo̱ Jmɨguíˋ quiá'ˉ Fidiéebˇ dseaˋ jmóoˋ lajo̱, jo̱ o̱' júuˆ quiʉ'ˊ ta˜ quiá'ˉ Moi˜ e jmóoˋ lajo̱. Jo̱ i̱ dseaˋ i̱ lɨ́ɨngˊ lajo̱, Fidiéeˇbing' i̱ fé'ˋ guiʉ́ˉ uii˜ quiá'rˉ jo̱ o̱' dseaˋ jmɨgüíˋ i̱ fé'ˋ lajo̱.
45003001	Jo̱ba' ¿su guiʉ́ˉguɨ e lɨ́ɨˊnaa' dseaˋ Israel, jo̱guɨ su e quíingˊguɨ quíˉii' e tó̱o̱ˊ li˜ fɨˊ ngúuˊ táangˋnaa' lɨ́'ˆ laco̱' quɨ́'ˉ tɨ́ɨˋnaa'?
45003002	E jáb'ˉ, lajo̱b lɨ́ɨˊ, co̱' jmiguiʉbˊ uiing˜ seaˋ e guiʉ́ˉ e lɨ́ɨˊnaa' dseaˋ Israel, jo̱ e laba' e niingˉguɨ e jneaa˜bing' i̱ nɨcangɨ́ɨngˋ júuˆ quiá'ˉ Fidiéeˇ.
45003003	Jo̱ dsʉ' e jáb'ˉ, i̱ lɨɨng˜ la'ó'ˋ dseaˋ góoˋnaa' dseaˋ Israel nɨcatʉ́ˋbre e já'ˉ lɨ́ɨiñˋ júuˆ quiá'ˉ Fidiéeˇ. Dsʉ' Fidiéeˇ contøømˉ jmitir˜ júuˆ quiá'rˉ nañiˊ fa' i̱ lɨɨng˜ dseaˋ góoˋnaa' jaˋ cajméerˋ já'ˉ lɨ́ɨiñˋ e júuˆ jo̱.
45003004	Co̱' e jáb'ˉ, contøømˉ fé'ˋ Fidiéeˇ júuˆ já'ˉ, nañiˊ fa' dseaˋ jmɨgüíˋ contøømˉ quie̱rˊ júuˆ ta˜ júuˆ. Co̱' lalab fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ cuaiñ˜ quiá'rˉ: Jo̱ mɨ˜ núuˋ dseaˋ júuˆ quíi'ˉ conguiabˊ lɨñirˊ e jmang'ˉ júuˆ já'ˉba' fó'ˋ 'nʉˋ, jo̱ contøømˉ lɨ'ˋ mɨ˜ cuø'ˊ dseaˋ 'nʉˋ dseeˉ.  Jo̱ lanab fé'ˋ fɨˊ ni˜ jiˋ quiá'ˉ Fidiéeˇ.
45003005	Jo̱ dsʉ' song jalé'ˋ e gaˋ e jmooˉnaa' íingˆ ta˜ e laco̱' eáangˊguɨ nilɨlí'ˆ dseaˋ jialco̱' jmóoˋ Fidiéeˇ jmang'ˉ jalé'ˋ e guiʉ́ˉ, jo̱ba' ¿e˜ nifeˇee' jóng? ¿Su e gabˋ jmóoˋ Fidiéeˇ mɨ˜ cuørˊ iihuɨ́ɨˊ uíi'˜ jalé'ˋ e gaˋ e jmooˉnaa' do? (Dsʉ' fá'ˉa e júuˆ la lɨ́'ˆ laco̱' la fé'ˋ doñiˊ i̱i̱ˋ dseaˋ jmɨgüíˋ.)
45003006	Dsʉ' Fidiéeˇ jí̱i̱'˜ co̱o̱ˋ e gaˋ jmóorˋ. Co̱' faco̱' jaˋ cuørˊ iihuɨ́ɨˊ mɨ˜ jmóoˋ dseaˋ e gaˋ, jo̱ba' ¿jial lí'rˋ e ni'ɨ́rˉ í'ˋ røøˋ quiá'ˉ lajaléng'ˋ dseaˋ jmɨgüíˋ?
45003007	Jo̱ seemˋ dseaˋ i̱ fé'ˋ e có̱o̱'˜ jalé'ˋ júuˆ e o̱' já'ˉ e fé'rˋ, eáangˊguɨ nilɨlí'ˆ dseaˋ jial fé'ˋ Fidiéeˇ jmang'ˉ júuˆ já'ˉ, jo̱ lajo̱ba' nijmɨ'góˋ dseaˋ írˋ. Jo̱ song lajo̱b lɨ́ɨˊ, jo̱ba' ¿jialɨ'ˊ ngɨ́ɨngˋ i̱ dseaˋ íˋ dseeˉ e lɨ́ɨiñˊ jaangˋ dseaˋ dseeˉ dseaˋ quiˊ?
45003008	Jo̱ song lajo̱b lɨ́ɨˊ cajo̱, jo̱ba' cuǿøngˋ feˇee' jóng, ¿jialɨ'ˊ jaˋ jmóˆoo' e gaˋ e laco̱' ni'uíingˉ jmang'ˉ e guiʉ́ˉ? Jo̱ lanab fé'ˋ i̱ lɨɨng˜ dseaˋ e cuø'rˊ jnea˜ dseeˉ, co̱' fé'rˋ e e júuˆ lanaba' éeˉ jnea˜ dseaˋ rún'ˋn, jo̱ dsʉ' dseáng'ˉ o̱' lajo̱. Jo̱ jaléng'ˋ i̱ dseaˋ i̱ fé'ˋ gaˋ lajo̱ lɨ́'ˆ catɨ́ɨiñˉ e ni'íñ'ˋ lají̱i̱'˜ iihuɨ́ɨˊ quiá'ˉ jalé'ˋ e gaˋ e jmóorˋ do.
45003009	Jo̱ba' ¿su jneaa˜aa', dseaˋ lɨ́ɨˊnaa' dseaˋ Israel, guiúngˉguɨ́ɨ' fɨˊ quiniˇ Fidiéeˇ laco̱'guɨ i̱ dseaˋ i̱ jaˋ lɨ́ɨngˊ lajo̱? ¡U̱˜, dseáng'ˉ o̱' lajo̱! Dsʉco̱' nɨcafɨ́ɨˉbaa 'nʉ́'ˋ e lajalém'ˋ dseaˋ i̱ lɨ́ɨngˊ dseaˋ Israel jo̱guɨ lajalém'ˋ dseaˋ i̱ jaˋ lɨ́ɨngˊ lajo̱ dseáng'ˉ røøbˋ lɨ́ɨiñˊ, co̱' jalé'ˋ dseeˉ quiá'ˉbre sɨlɨ́ɨ'ˇ írˋ.
45003010	Co̱' lalab fé'ˋ fɨˊ ni˜ jiˋ quiá'ˉ Fidiéeˇ: ¡Jaˋ seengˋ jí̱i̱'˜ jaangˋ dseaˋ fa' e éerˋ røøˋ contøøngˉ! ¡Co̱' dseáng'ˉ jí̱i̱'˜ jaangˋ dseáng'ˉ jaˋ i̱i̱ˋ seengˋ i̱ jmóoˋ lajo̱!
45003011	Jo̱guɨ jaˋ seengˋ dseaˋ i̱ quɨ́ɨ'˜ jmɨɨ˜ ningáng'ˋ, o̱'guɨ i̱ iing˜ ni'náng'ˊ Fidiéeˇ cajo̱.
45003012	Co̱' lajɨɨmˋ dseaˋ nɨcacá̱rˉ fɨˊ gaˋ, jo̱guɨ lajɨɨmˋ cajo̱ jaˋ eeˋ uiing˜ seaˋ quiá'rˉ jí̱i̱'˜ co̱o̱ˋ. ¡Co̱' jaˋ seengˋ jaangˋ dseaˋ fa' i̱ éeˋ røøˋ! ¡Co̱' dseáng'ˉ jí̱i̱'˜ jaangˋ dseáng'ˉ jaˋ i̱i̱ˋ seengˋ i̱ jmóoˋ lajo̱!
45003013	Jo̱ jalé'ˋ júuˆ e fé'rˋ, jmang'ˉ júuˆ 'lɨb'ˆ lɨ́ɨˊ. Jo̱ eáamˊ jmɨgǿøiñˋ dseaˋ rúiñ'ˋ có̱o̱'˜ jalé'ˋ e fé'rˋ. Jo̱ jalé'ˋ e júuˆ jo̱ eáamˊ 'léeˊ, lɨ́'ˆ laco̱' lɨ́ɨˊ e nóˆ quiá'ˉ jaangˋ mɨ'ˋ i̱ guíingˉ.
45003014	Jo̱ lajalé'ˋ e fé'rˋ do jmang'ˉ júuˆ guíibˉ, jo̱ có̱o̱'˜ jalé'ˋ e jo̱ eáamˊ bíiñˉ jaléng'ˋ dseaˋ rúiñ'ˋ.
45003015	Jo̱ contøøngˉ guiing˜ dsíirˊ e nijngáiñ'ˉ dseaˋ rúiñ'ˋ.
45003016	Jo̱ lají̱i̱'˜ fɨˊ teáaiñ'˜ dseáng'ˉ jmang'ˉ lají̱i̱'˜ e 'léˉbre dseáng'ˉ. Jo̱ cuørˊ iihuɨ́ɨˊ jaléng'ˋ dseaˋ rúiñ'ˋ.
45003017	Jo̱ dseáng'ˉ jí̱i̱'˜ capí'ˆ jaˋ ñirˊ jial dseáng'ˉ e seeiñˋ juguiʉ́ˉ có̱o̱'˜ Fidiéeˇ.
45003018	Jo̱guɨ dseáng'ˉ jí̱i̱'˜ capí'ˆ jaˋ ñirˊ e 'néˉ e nijmɨ'górˋ Fidiéeˇ.  Jo̱ lanab lɨ́ɨˊ júuˆ quiá'ˉ Fidiéeˇ.
45003019	Jo̱ nɨne˜baa' røøˋ e lajalé'ˋ e júuˆ quiʉ'ˊ ta˜ e cajme'ˊ Moi˜ jaléng'ˋ dseaˋ Israelbing' catɨ́ɨngˉ nijmiti˜, jo̱ lajo̱ba' jí̱i̱'˜ jaangˋ dseaˋ jmɨgüíˋ cuǿøngˋ fa' nijíñ'ˉ e jaˋ røøiñˋ dseeˉ fɨˊ quiniˇ Fidiéeˇ, co̱' dseaˋ íˋbing' i̱ ɨ́ɨˋ í'ˋ laco̱' catɨ́ɨngˉ quiá'ˉ lajaléng'ˋ dseaˋ jmɨgüíˋ.
45003020	Co̱' Fidiéeˇ jaˋ ni'íñ'ˋ jí̱i̱'˜ jaangˋ dseaˋ e lɨiñ'ˊ jaangˋ dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ e jmitir˜ e júuˆ quiʉ'ˊ ta˜ do. Dsʉco̱' jí̱i̱'˜ lɨ˜ íingˆ ta˜ e júuˆ quiʉ'ˊ ta˜ do e lɨco̱' lɨne˜naa' e lɨ́ɨˊnaa' dseaˋ røøngˋ dseebˉ.
45003021	Jo̱ dsʉ' lana Fidiéeˇ nɨcacuø'rˊ jneaa˜aa' e nɨne˜naa' jial e íñ'ˋ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ. Jo̱ jmóorˋ lajo̱ dsʉ' o̱' uíi'˜ e jmitíˆnaa' júuˆ quiʉ'ˊ ta˜ e cajme'ˊ Moi˜. Jo̱ røøbˋ cǿøngˋ e júuˆ na laco̱'guɨ e fé'ˋ e fɨˊ ni˜ e júuˆ quiʉ'ˊ ta˜ do jo̱guɨ laco̱' e café'ˋ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
45003022	Jo̱ røøbˋ íng'ˋ Fidiéeˇ lajaléng'ˋ dseaˋ jmɨgüíˋ e lɨiñ'ˊ dseaˋ i̱ jaˋ røøngˋ dseeˉ fɨˊ quinirˇ la'eáangˊ e já'ˉ lɨ́ɨiñˋ júuˆ quiá'ˉ Dseaˋ Jmáangˉ.
45003023	Co̱' lajɨɨmˋ dseaˋ jmɨgüíˋ nica'éerˋ dseeˉ, jo̱ uíi'˜ e jo̱ba' jaˋ catɨ́ɨiñˉ e nitíiñ'˜ e nilɨseeiñˋ có̱o̱'˜ Fidiéeˇ fɨˊ lɨ˜ niingˉ 'gøng'ˊ dseaˋ do.
45003024	Dsʉ' uíi'˜ e Fidiéeˇ eáamˊ 'neáaiñˋ jneaa˜aa' e jí̱i̱'˜ jaˋ catɨ́ɨˉnaa' lajo̱, jo̱ba' ca'íñ'ˋ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ. Jo̱ cajméerˋ lajo̱ la'eáangˊ e nɨcaleáangˋ Dseaˋ Jmáangˉ jneaa˜aa' jee˜ jalé'ˋ dseeˉ quíˉii' ie˜ lamɨ˜ cajúiñˉ fɨˊ dse'ˋ crúuˆ.
45003025	Jo̱ Fidiéeˇ cacuǿøiñˋ Dseaˋ Jmáangˉ e laco̱' cajúngˉ dseaˋ do fɨˊ dse'ˋ crúuˆ. Jo̱ la'eáangˊ có̱o̱'˜ e jmɨ'øøngˉ Dseaˋ Jmáangˉ e catu̱u̱ˋ fɨˊ jo̱, ca'íiñˉ dseeˉ quiá'ˉ dseaˋ. Jo̱ Fidiéeˇ cacuǿøiñˋ dseaˋ do e laco̱' cuøˊ li˜ e contøømˉ jmóorˋ jmang'ˉ e guiʉ́ˉ jo̱guɨ e eáamˊ féng'ˊ dsíirˊ cajo̱, dsʉco̱' jaˋ iʉ˜ dsíirˊ jalé'ˋ dseeˉ e ca'éeˋ dseaˋ lamɨ˜ jéengˊguɨ.
45003026	Jo̱ cajméerˋ lajo̱ e laco̱' nilɨñiˊ dseaˋ jmɨɨ˜ na e ím'ˋbre dseaˋ e lɨ́ɨiñˊ dseaˋ i̱ jaˋ røøngˋ dseeˉ fɨˊ quinirˇ. Jo̱ e na cuøˊ li˜ e jí̱i̱'˜ íbˋ dseaˋ i̱ jmóoˋ jmang'ˉ jalé'ˋ e guiʉ́ˉ, jo̱guɨ jí̱i̱'˜ íbˋ cajo̱ i̱ íng'ˋ doñiˊ i̱i̱ˋ dseaˋ i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ e lɨiñ'ˊ dseaˋ i̱ jaˋ røøngˋ dseeˉ fɨˊ quinirˇ.
45003027	Jo̱ lana jí̱i̱'˜ co̱o̱ˋ fa' e nijmɨjløng'ˆ yee˜naa' fɨˊ quiniˇ Fidiéeˇ e ɨˊ dsiˋnaa' e ni'íñ'ˋ jneaa˜aa' dsʉ' uíi'˜ e jmitíˆnaa' e júuˆ quiʉ'ˊ ta˜ do, co̱' ni'ím'ˋbre jneaa˜aa' dsʉ' uíi'˜ e já'ˉ lɨ́ɨˋnaa' júuˆ quiá'ˉ Dseaˋ Jmáangˉ.
45003028	Jo̱ lanaba' nɨcalɨne˜naa' røøˋ e Fidiéeˇ ni'ím'ˋbre dseaˋ e lɨiñ'ˊ dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ e já'ˉ lɨ́ɨiñˋ júuˆ quiá'ˉ Dseaˋ Jmáangˉ, dsʉ' o̱' uíi'˜ e jmitir˜ e júuˆ quiʉ'ˊ ta˜ do.
45003029	Dsʉ' Fidiéeˇ jaˋ lɨiñ'ˊ jí̱i̱'˜ Fidiéeˇ quiá'ˉ dseaˋ Israel, co̱' lɨ́ɨmˊbre cajo̱ Fidiéeˇ quiá'ˉ lajaléng'ˋ dseaˋ jmɨgüíˋ.
45003030	Co̱' dseáng'ˉ jaamˋ Fidiéeˇ dseáng'ˉ i̱ seengˋ, jo̱ jí̱i̱'˜ íˋbing' i̱ íng'ˋ dseaˋ i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ e lɨiñ'ˊ dseaˋ jaˋ røøngˋ dseeˉ fɨˊ quinirˇ, nañiˊ su lɨiñ'ˊ do dseaˋ Israel o̱si jaˋ lɨiñ'ˊ lajo̱ é.
45003031	Jo̱ dsʉ' uíi'˜ e já'ˉ lɨ́ɨˋnaa' júuˆ quiá'ˉ Dseaˋ Jmáangˉ, jo̱ba' dseáng'ˉ jaˋ cuǿøngˋ fa' e ni'nángˋ ca'ˊ lají̱i̱'˜ e fé'ˋ e fɨˊ ni˜ júuˆ quiʉ'ˊ ta˜ do. Co̱' lɨ́'ˆ lɨˊ jmɨ'gooˉbɨ́ɨ' jial tíiˊ niingˉ e fé'ˋ e júuˆ jo̱.
45004001	Jo̱ lana, dseaˋ rú'ˋnaa', nisɨɨ˜naa' capí'ˆ cuaiñ˜ quiá'ˉ e˜ calɨ́ˉ có̱o̱'˜ 'lɨɨ˜ yʉ́ʉ'˜ quíˉii' Abraham.
45004002	Co̱fa' mɨ˜ ca'íng'ˋ Fidiéeˇ 'lɨɨ˜ yʉ́ʉ'˜ Abraham e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ jalé'ˋ e guiʉ́ˉ e ca'éeiñˋ, jo̱ba' seabˋ cuǿøngˋ líˋ jmɨjløng'ˆ 'ñia'rˊ jóng, dsʉ' o̱' fɨˊ quiniˇ Fidiéeˇ faco̱' lajo̱.
45004003	Dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ: “Jo̱ 'lɨɨ˜ yʉ́ʉ'˜ Abraham jáb'ˉ calɨ́iñˉ júuˆ quiá'ˉ Fidiéeˇ, jo̱ba' Fidiéeˇ ca'íñ'ˋ dseaˋ do e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ.”
45004004	Jo̱ lajo̱b lɨ́ɨˊ, fa' jaangˋ dseaˋ jmóorˋ ta˜, jo̱ba' e 'léeiñ'˜ do jaˋ ngɨ́ɨiñˋ lɨ́'ˆ ta˜ ngɨ́ɨiñˋ, co̱' quiá'ˉ lají̱i̱'˜ ta˜ e jmóoˋbre quiá'ˉ e jo̱ba' ngɨ́ɨiñˋ.
45004005	Jo̱ dsʉ' fa' jaangˋ dseaˋ já'ˉ lɨ́ɨiñˋ júuˆ quiá'ˉ Fidiéeˇ, jo̱ba' Fidiéeˇ ím'ˋbre dseaˋ do e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ nañiˊ fa' jaˋ mɨˊ cajméeiñ'ˋ do jí̱i̱'˜ co̱o̱ˋ e guiʉ́ˉ.
45004006	Co̱' caféb'ˋ dseata˜ dseaˋ féng'ˊ Daví'ˆ ie˜ malɨɨ˜guɨ do quiá'ˉ jial tíiˊ juguiʉ́ˉ quiá'ˉ lɨ́'ˆ doñiˊ i̱i̱ˋ dseaˋ mɨ˜ joˋ iʉ˜ dsíiˊ Fidiéeˇ có̱o̱'˜ lajalé'ˋ e nicajméerˋ lamɨ˜ jéengˊguɨ, jo̱guɨ e nɨca'íng'ˋneiñ' e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ.
45004007	Jo̱ lalab cajíng'ˉ i̱ dseata˜ do ie˜ malɨɨ˜guɨ do: ¡Jo̱ eáamˊ juguiʉ́ˉ quiá'ˉ jaléng'ˋ dseaˋ mɨ˜ Fidiéeˇ nɨca'íiñˉ dseeˉ quiá'ˉ lajalé'ˋ e gaˋ e nɨcajméeiñˋ, jo̱guɨ e nɨcaleáangˋneiñ' jee˜ jalé'ˋ dseeˉ quiáiñ'ˉ!
45004008	Jo̱ eáamˊ juguiʉ́ˉ quiá'ˉ jaléng'ˋ dseaˋ i̱ joˋ iʉ˜ dsíiˊ Fíiˋnaa' Fidiéeˇ jalé'ˋ dseeˉ e nɨca'éeiñˋ.  Jo̱ lanab jí̱i̱'˜ lɨ́ɨˊ júuˆ quiá'ˉ dseata˜ dseaˋ féng'ˊ Daví'ˆ.
45004009	Jo̱ e juguiʉ́ˉ na jaˋ catɨ́ɨngˉ jí̱i̱'˜ dseaˋ Israel i̱ quɨ́'ˉ tɨ́ɨngˋ tó̱o̱ˊ li˜ fɨˊ ngúuˊ táangˋ, co̱' catɨ́ɨmˉ cajo̱ jaléng'ˋ dseaˋ i̱ jaˋ lɨ́ɨngˊ dseaˋ Israel dseaˋ i̱ jaˋ quɨ́'ˉ tɨ́ɨngˋ lajo̱. Co̱' lɨ́'ˆ laco̱' la nɨcasíi'˜naa' 'nʉ́'ˋ e Fidiéeˇ ca'ím'ˋbre 'lɨɨ˜ yʉ́ʉ'˜ Abraham e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ e já'ˉ calɨ́ngˉ dseaˋ do júuˆ quiá'ˉ Fidiéeˇ,
45004010	jo̱ ¿lɨ˜ ca'íng'ˋ Fidiéeˇ i̱ 'lɨɨ˜ yʉ́ʉ'˜ Abraham do e lɨiñ'ˊ do lajo̱? ¿Su nʉ́'ˉguɨ e cató̱ˉ li˜ fɨˊ ngúuˊ táaiñˋ o̱si mɨ˜ cangɨ́ˋ jo̱ é? Mó'ˆ nʉ́'ˉguɨ e cató̱ˉ li˜ fɨˊ ngúuˊ táamˋbre ca'íng'ˋ Fidiéeˇ írˋ e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ.
45004011	Jo̱ mɨ˜ cangɨ́ˋ e ca'íng'ˋ Fidiéeˇ i̱ 'lɨɨ˜ yʉ́ʉ'˜ do, jo̱guɨba' cató̱ˉ li˜ fɨˊ ngúuˊ táaiñˋ do e laco̱' cuøˊ li˜ e nɨca'ím'ˋ Fidiéeˇ írˋ e lɨ́ɨiñˊ jaangˋ dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ e já'ˉ calɨ́iñ'ˉ do júuˆ quiá'ˉ Fidiéeˇ. Jo̱ uíi'˜ e jo̱ba' i̱ 'lɨɨ˜ yʉ́ʉ'˜ Abraham do ca'uíiñˉ lafa' tiquiá'ˆ jaléng'ˋ dseaˋ i̱ já'ˉ lɨ́ɨngˋ júuˆ quiá'ˉ Fidiéeˇ. Co̱' Fidiéeˇbing' i̱ íng'ˋ dseaˋ i̱ já'ˉ lɨ́ɨngˋ júuˆ quiá'rˉ e laco̱' nilíiñ'ˉ do dseaˋ i̱ jaˋ røøngˋ dseeˉ fɨˊ quinirˇ, jo̱ jaˋ eeˋ lɨ́ɨˊ fa' jaˋ mɨˊ cató̱ˉ li˜ fɨˊ ngúuˊ táaiñ'ˋ do.
45004012	Jo̱guɨ i̱ 'lɨɨ˜ yʉ́ʉ'˜ Abraham do lɨ́ɨmˊbre cajo̱ lafa' tiquiá'ˆ jaléng'ˋ dseaˋ Israel i̱ nɨcató̱ˉ li˜ fɨˊ ngúuˊ táangˋ. Jo̱ i̱ 'lɨɨ˜ yʉ́ʉ'˜ do lɨ́ɨiñˊ lafa' tiquiá'ˆ jaléng'ˋ íˋ dsʉ' o̱' uíi'˜ e nɨcató̱ˉ li˜ fɨˊ ngúuˊ táaiñ'ˋ do; co̱' 'néˉ e nijmiti˜biñ' do cajo̱ lɨ́'ˆ laco̱' cajméeˋ i̱ 'lɨɨ˜ yʉ́ʉ'˜ Abraham do ie˜ lamɨ˜ já'ˉ calɨ́iñˉ júuˆ quiá'ˉ Fidiéeˇ lajeeˇ e nʉ́'ˉguɨ e cató̱ˉ li˜ fɨˊ ngúuˊ táaiñˋ.
45004013	Jo̱ ie˜ malɨɨ˜guɨ do Fidiéeˇ cacuø'rˊ júuˆ 'lɨɨ˜ yʉ́ʉ'˜ Abraham có̱o̱'˜guɨ jaléng'ˋ dseaˋ sɨju̱rˇ e niñíimˋbiñ' do lajalé'ˋ e seaˋ fɨˊ jmɨgüíˋ. Jo̱ e júuˆ la calɨti˜ dsʉ' o̱' uíi'˜ e 'lɨɨ˜ yʉ́ʉ'˜ Abraham cajméerˋ nʉ́ʉ'r˜ e júuˆ quiʉ'ˊ ta˜ e cajme'ˊ Moi˜. Co̱' calɨ́ˉ lajo̱ la'eáangˊ e jáb'ˉ calɨ́ngˉ i̱ 'lɨɨ˜ yʉ́ʉ'˜ do júuˆ quiá'ˉ Fidiéeˇ, jo̱ uíi'˜ e jo̱ba' e ca'íng'ˋ dseaˋ do írˋ e lɨ́ɨiñˊ jaangˋ dseaˋ i̱ jaˋ dseeˉ røøngˋ fɨˊ quinirˇ.
45004014	Jo̱ song lají̱i̱'˜ dseaˋ i̱ jmiti˜ e júuˆ quiʉ'ˊ ta˜ do ni'íñ'ˋ lajalé'ˋ e seaˋ fɨˊ jmɨgüíˋ, jo̱ba' cuǿøngˋ feˇee' jóng e jaˋ eeˋ ta˜ íingˆ e já'ˉ lɨ́ɨngˋ dseaˋ júuˆ quiá'ˉ Fidiéeˇ, jo̱guɨ e júuˆ e cacuøˊ Fidiéeˇ lamɨ˜ jéengˊguɨ do jaˋ eeˋ quíingˊ cajo̱.
45004015	Co̱' song jaˋ jmiti˜ dseaˋ dseáng'ˉ røøˋ e júuˆ quiʉ'ˊ ta˜ do, jo̱ba' iihuɨ́ɨbˊ íñ'ˋ quiá'ˉ Fidiéeˇ jóng. Jo̱ dsʉ' lɨ˜ jaˋ seaˋ e júuˆ quiʉ'ˊ ta˜ do, jo̱ba' jaˋ eeˋ cuǿøngˋ líˋ 'léˉ dseaˋ có̱o̱'˜ e jo̱.
45004016	Jo̱ Fidiéeˇ cacuø'rˊ 'lɨɨ˜ yʉ́ʉ'˜ Abraham júuˆ quiá'rˉ uíi'˜ e já'ˉ calɨ́ngˉ i̱ 'lɨɨ˜ yʉ́ʉ'˜ do júuˆ quiá'ˉ dseaˋ do. Jo̱ cajméeˋ Fidiéeˇ lajo̱ e laco̱' jaléng'ˋ dseaˋ i̱ lɨ́ɨngˊ sɨju̱ˇ 'lɨɨ˜ yʉ́ʉ'˜ Abraham nɨta˜ dsíirˊ e dseáng'ˉ nijmitib˜ Fidiéeˇ e júuˆ jo̱ la'eáangˊ e eáangˊ 'neáaiñˋ jaléng'ˋ i̱ dseaˋ íˋ e jí̱i̱'˜ jaˋ catɨ́ɨiñ'ˉ do lajo̱. Jo̱ lɨ́'ˆ laco̱' cuǿøngˋ feˇee' e júuˆ na, e jalé'ˋ e jíng'ˉ Fidiéeˇ e nicuǿ'rˉ jaléng'ˋ dseaˋ, dsʉ' o̱' jí̱i̱'˜ dseaˋ i̱ catɨ́ɨngˉ e júuˆ quiʉ'ˊ ta˜ do i̱ nicuǿ'rˉ jalé'ˋ e jo̱, co̱' nicuǿ'ˉbre cajo̱ jaléng'ˋ i̱ dseaˋ i̱ já'ˉ lɨ́ɨngˋ júuˆ quiá'rˉ lɨ́'ˆ laco̱' cajméeˋ i̱ 'lɨɨ˜ yʉ́ʉ'˜ Abraham do. Jo̱ lajo̱ba' i̱ 'lɨɨ˜ yʉ́ʉ'˜ do ca'uíiñˉ lafa' tiquiá'ˆ jaléng'ˋ jneaa˜aa', dseaˋ i̱ já'ˉ lɨ́ɨˋnaa' júuˆ quiá'ˉ Fidiéeˇ.
45004017	Jo̱ lɨ́'ˆ laco̱' la fé'ˋ Fidiéeˇ fɨˊ ni˜ jiˋ quiá'rˉ lɨ˜ fé'rˋ lala cuaiñ˜ quiá'ˉ 'lɨɨ˜ yʉ́ʉ'˜ Abraham: “Nɨcajméˉe e nilín'ˉ lafa' tiquiá'ˆ i̱ fɨ́ɨngˊ 'lé'ˋ dseaˋ jmɨgüíˋ.” Jo̱ lanab fé'ˋ Fidiéeˇ fɨˊ ni˜ jiˋ quiá'rˉ. Jo̱ e júuˆ la calɨtib˜, co̱' 'ñiab'ˊ Fidiéeˇ dseaˋ cacuørˊ. Jo̱guɨ jáb'ˉ calɨ́ngˉ Abraham e júuˆ e cangɨ́ɨiñˋ quiá'ˉ dseaˋ do. Jo̱ jí̱i̱'˜ Fidiéeˇbing' i̱ quɨ́ɨ'˜ jmɨɨ˜ e nijmijí̱'rˊ jaléng'ˋ 'lɨɨ˜ jo̱guɨ e nijmérˉ e nilɨseaˋ doñiˊ eeˋ e jaˋ mɨˊ seaˋ fɨˊ jmɨgüíˋ.
45004018	Jo̱ lajeeˇ e nɨdseáamˉ eáangˊ i̱ 'lɨɨ˜ yʉ́ʉ'˜ Abraham do, jo̱guɨ joˋ quɨ́ɨ'r˜ jmɨɨ˜ fa' e nilɨseengˋ jó̱o̱rˊ co̱' eáamˊ nɨyʉ́ʉ'r˜, jo̱ dsʉ' jáb'ˉ calɨ́iñ'ˉ do júuˆ quiá'ˉ Fidiéeˇ e quiá'ˉ nilɨseemˋ jó̱o̱rˊ nañiˊ fa' jaˋ quɨ́ɨ'r˜ jmɨɨ˜ lajo̱. Jo̱ dsʉ' lajo̱b calɨ́ˉ, jo̱ “ca'uíiñˉ lafa' tiquiá'ˆ i̱ fɨ́ɨngˊ 'lé'ˋ dseaˋ jmɨgüíˋ” lɨ́'ˆ laco̱'guɨ la nɨcasɨ́'ˉ Fidiéeˇ írˋ lamɨ˜ jéengˊguɨ ie˜ lamɨ˜ cajíng'ˉ dseaˋ do lala: “Lanab nilɨseengˋ fɨ́ɨngˊ dseaˋ sɨjú̱'ˆ.”
45004019	Jo̱ dseáng'ˉ jaˋ calɨtúmˉ dsíiˊ 'lɨɨ˜ yʉ́ʉ'˜ Abraham e já'ˉ lɨ́ɨiñˋ júuˆ quiá'ˉ Fidiéeˇ, nañiˊ fa' ie˜ jo̱ nɨngóorˊ jie˜ jaˋ cien ji̱i̱ˋ, jo̱guɨ nɨlí'ˆbre có̱o̱'˜ dseamɨ́ˋ quiá'rˉ i̱ siiˋ Sara do e tɨˊ lɨ˜ nijúumˉbre. Jo̱ lajɨˋ gámˉbre ie˜ jo̱ eáamˊ nɨdseáaiñˉ, jo̱ba' joˋ quɨ́ɨ'˜guɨr jmɨɨ˜ fa' e nilɨseengˋ jó̱o̱rˊ.
45004020	Jo̱ i̱ 'lɨɨ˜ yʉ́ʉ'˜ Abraham do dseáng'ˉ jáb'ˉ calɨ́iñˉ jo̱guɨ dseáng'ˉ calɨtab˜ dsíirˊ e dseáng'ˉ nijmitib˜ Fidiéeˇ lají̱i̱'˜ júuˆ e cacuø'rˊ dseaˋ do, jo̱ eáangˊguɨ já'ˉ calɨ́iñˉ jo̱guɨ cajmɨta˜guɨ dsíirˊ e dseáng'ˉ nijmitib˜ Fidiéeˇ lají̱i̱'˜ e nɨcajíñ'ˉ lamɨ˜ jéengˊguɨ do. Jo̱ uíi'˜ jo̱ba' eáamˊ cajmiféiñ'ˊ Fidiéeˇ,
45004021	co̱' dseáng'ˉ nɨtab˜ dsíirˊ e dseáng'ˉ quɨ́ɨb'˜ dseaˋ do jmɨɨ˜ e nijmitir˜ lají̱i̱'˜ júuˆ e nɨcacuørˊ lamɨ˜ jéengˊguɨ.
45004022	Jo̱ uíi'˜ e já'ˉ calɨ́iñ'ˉ do e júuˆ jo̱, jo̱ba' ca'íng'ˋ Fidiéeˇ írˋ e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ.
45004023	Jo̱ e ca'íng'ˋ Fidiéeˇ i̱ 'lɨɨ˜ yʉ́ʉ'˜ Abraham do e lɨiñ'ˊ do jaangˋ dseaˋ i̱ jaˋ røøngˋ dseeˉ fɨˊ quinirˇ o̱' jí̱i̱'˜ quiá'ˉ 'lɨɨ˜ yʉ́ʉ'˜ íˋ dseáng'ˉ fé'ˋ e júuˆ na,
45004024	dsʉco̱' catɨ́ɨmˉ jneaa˜aa' e júuˆ na cajo̱. Co̱' ím'ˋ Fidiéeˇ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ e já'ˉ lɨ́ɨˋnaa' júuˆ quiá'rˉ. Jo̱ jáb'ˉ lɨ́ɨˋnaa' cajo̱ e Fidiéeˇbing' i̱ cajmijí̱'ˊtu̱ Fíiˋnaa' Dseaˋ Jmáangˉ
45004025	mɨ˜ cangɨ́ˋ e cacuǿøiñˋ dseaˋ do e cajúiñ'ˉ fɨˊ dse'ˋ crúuˆ uíi'˜ jalé'ˋ dseeˉ quíˉii'. Jo̱ mɨ˜ cangɨ́ˋ jo̱, cajmijí̱'ˊtu̱r Dseaˋ Jmáangˉ e laco̱' la'eáangˊ íˋ cajméerˋ có̱o̱'˜ jneaa˜aa' e nɨlɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ.
45005001	Jo̱ lana Fidiéeˇ nɨca'íñ'ˋ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ e nɨjá'ˉ lɨ́ɨˋnaa' júuˆ quiá'rˉ. Jo̱ co̱' lajo̱b nɨlɨ́ɨˊnaa', jo̱ba' juguiʉ́ˉ júuˆ røøˋ nɨse̱e̱ˉnaa' lana có̱o̱'˜ Fidiéeˇ la'eáangˊ có̱o̱'˜ jalé'ˋ e nɨcajméeˋ Fíiˋnaa' Dseaˋ Jmáangˉ có̱o̱'˜ jneaa˜aa'.
45005002	Jo̱ la'eáangˊ có̱o̱'˜ Dseaˋ Jmáamˉba' e nɨse̱e̱ˉnaa' lajo̱ có̱o̱'˜ Fidiéeˇ. Jo̱ nɨcangɨ́ɨngˋnaa' e jo̱ uíi'˜ e já'ˉ lɨ́ɨˋnaa' júuˆ quiá'rˉ. Jo̱ lajo̱b nɨse̱e̱ˉnaa' lana, jo̱guɨ eáamˊ iáangˋ dsiˋnaa', co̱' nɨtab˜ dsiˋnaa' e dseáng'ˉ nilɨseemˉbaa' cøøngˋ có̱o̱'˜ Fidiéeˇ fɨˊ lɨ˜ niingˉ 'gøiñ'ˊ mɨ˜ nitɨ́ˉ e í'ˋ jo̱.
45005003	Jo̱guɨ o̱' quiá'ˉ jí̱i̱'˜ e na e jmi'iáangˋ dsiˋnaa', co̱' lajo̱b cajo̱ jmi'iáamˋ dsiˋnaa' có̱o̱'˜ jalé'ˋ e huɨ́ɨngˊ e dsijéeˊ quíˉii'. Co̱' nɨne˜baa' guiʉ́ˉ e mɨ˜ ningɨ́ˋ e dsingɨ́ɨngˉnaa' jalé'ˋ e jo̱, jo̱ba' eáangˊguɨb nilɨféng'ˊ dsiˋnaa' có̱o̱'˜ doñiˊ eeˋ e nidsijéeˊ quíˉii' jóng.
45005004	Jo̱ mɨ˜ jmooˉnaa' e féng'ˊ dsiˋnaa' có̱o̱'˜ jalé'ˋ e dsingɨ́ɨngˉnaa' do, jo̱ba' guiʉ́bˉ fé'ˋ Fidiéeˇ uii˜ quíˉii' jóng. Jo̱ mɨ˜ jmóoˋ Fidiéeˇ lajo̱ có̱o̱'˜ jneaa˜aa', jo̱ba' eáangˊguɨ lɨta˜ dsiˋnaa' e nilɨseemˉbaa' cøøngˋ có̱o̱'˜ Fidiéeˇ fɨˊ lɨ˜ niingˉ 'gøiñ'ˊ.
45005005	Jo̱ e nɨta˜ dsiˋnaa' na dseáng'ˉ nilɨtib˜, co̱' la'eáangˊ có̱o̱'˜ Jmɨguíˋ quiá'rˉ e nɨcacuø'rˊ jneaa˜aa' e nɨcalɨne˜naa' jial tíiˊ e jaˋ cǿøngˋ có̱o̱'˜ e 'neáaiñˋ jneaa˜aa' do.
45005006	Jo̱ dsʉ' lajeeˇ e jaˋ quɨ́ɨ'˜guɨ́ɨ' jmɨɨ˜ fa' e nilaangˉ yee˜naa' jee˜ jalé'ˋ dseeˉ quíˉii', jo̱ dsʉ' lajeeˇ jo̱b mɨ˜ catɨ́ˋ í'ˋ e cagüéngˉ Dseaˋ Jmáangˉ fɨˊ jmɨgüíˋ la e laco̱' cajáng'ˋ 'ñia'rˊ e cajúiñˉ cuaiñ˜ quíˉii', dseaˋ lɨ́ɨˊnaa' dseaˋ dseeˉ dseaˋ quiˊ.
45005007	Dsʉ' huɨ́ɨmˊ eáangˊ nicuǿngˉ 'ñia'ˊ jaangˋ dseaˋ e nijúuiñˉ uii˜ quiá'ˉ jaangˋ dseaˋ i̱ éeˋ røøˋ, jo̱ dsʉ' co̱o̱ˋ jangámˉ seengˋ jaangˋ dseaˋ i̱ nicuǿngˉ 'ñia'ˊ e nijúuiñˉ cuaiñ˜ quiá'ˉ jaangˋguɨ dseaˋ i̱ dseáng'ˉ lajang'ˉ guiúngˉ.
45005008	Jo̱ dsʉ' lajeeˇ e lɨ́ɨˊnaa' dseaˋ dseeˉ dseaˋ quiˊ, Fidiéeˇ ca'e'rˊ jneaa˜aa' jial tíiˊ jaˋ cǿøngˋ có̱o̱'˜ e 'neáaiñˋ jneaa˜aa', co̱' casíiñˋ Dseaˋ Jmáangˉ e laco̱' dseaˋ do cajúiñˉ uíi'˜ dseeˉ quíˉii'.
45005009	Jo̱ lana nɨca'ím'ˋ Fidiéeˇ jneaa˜aa' e nɨlɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ la'eáangˊ có̱o̱'˜ e jmɨ'øøngˉ Fíiˋnaa' Dseaˋ Jmáangˉ. Jo̱ co̱' lajo̱b cajméerˋ có̱o̱'˜ jneaa˜aa', jo̱ba' lana eáangˊguɨb nɨta˜ dsiˋnaa' e Dseaˋ Jmáamˉbing' i̱ nileángˉ jneaa˜aa' jee˜ jalé'ˋ iihuɨ́ɨˊ e nilɨseaˋ mɨ˜ tɨˊ lɨ˜ ni'ɨ́ˉ Fidiéeˇ í'ˋ quiá'ˉ lajaléng'ˋ dseaˋ jmɨgüíˋ.
45005010	Jo̱ lajeeˇ e jaˋ se̱e̱ˉnaa' røøˋ có̱o̱'˜ Fidiéeˇ jo̱guɨ e 'ní'ˋ máangˊnaa're, jo̱ lajeeˇ jo̱b cajméerˋ e calɨséngˋnaa' juguiʉ́ˉ júuˆ røøˋ có̱o̱'r˜ la'eáangˊ e cajúngˉ Jó̱o̱rˊ Dseaˋ Jmáangˉ fɨˊ dse'ˋ crúuˆ. Jo̱ co̱' lajo̱b cajméerˋ có̱o̱'˜ jneaa˜aa', jo̱ba' lana eáangˊguɨb nɨta˜ dsiˋnaa' e dseáng'ˉ nileámˋbaa' jee˜ jalé'ˋ dseeˉ quíˉii' la'eáangˊ e cají̱'ˊtu̱ Dseaˋ Jmáangˉ mɨ˜ cangɨ́ˋ e cajúiñˉ.
45005011	Jo̱ o̱' jí̱i̱'˜ quiá'ˉ e na e jmi'iáangˋ dsiˋnaa', co̱' lajo̱b jmi'iáangˋ dsiˋnaa' cajo̱ có̱o̱'˜ lajalé'ˋ e nɨcajméeˋ Fidiéeˇ có̱o̱'˜ jneaa˜aa' la'eáangˊ có̱o̱'˜ Fíiˋnaa' Dseaˋ Jmáangˉ; dsʉco̱' la'eáangˊ dseaˋ dob e nɨse̱e̱ˉnaa' lana juguiʉ́ˉ júuˆ røøˋ cøøngˋ có̱o̱'˜ Fidiéeˇ.
45005012	Jo̱ lajo̱b lɨ́ɨˊ, dseaˋ rú'ˋnaa'; jo̱ la'uii˜, mɨ˜ canaangˋ e calɨseáˋ dseeˉ fɨˊ jmɨgüíˋ la, calɨ́ˉ lajo̱ uíi'˜ jaangˋ dseañʉ'ˋ i̱ calɨsíˋ Adán. Jo̱ dsifɨˊ mɨ˜ cangɨ́ˋ e ca'éerˋ dseeˉ, jo̱b mɨ˜ canaangˋ e calɨseáˋ 'móˉ; jo̱ co̱' lajo̱b cajméeiñ'ˋ do lamɨ˜ uii˜, jo̱ba' lajɨɨmˋ dseaˋ latɨˊ lana seaˋ 'móˉ quiá'rˉ uíi'˜ jalé'ˋ e dseeˉ e éerˋ.
45005013	Jo̱ dseaˋ dseeˉ dseaˋ quibˊ nɨlɨ́ɨngˊ dseaˋ lají̱i̱'˜ ie˜ nʉ́'ˉguɨ e niñíingˋ Moi˜ e júuˆ quiʉ'ˊ ta˜ quiá'ˉ Fidiéeˇ. Jo̱ dsʉ' mɨ˜ jaˋ seaˋ júuˆ quiʉ'ˊ ta˜, jo̱ba' jaˋ cuǿøngˋ líˋ ñíingˋ dseaˋ dseeˉ e jaˋ mɨˊ cajmitir˜ e júuˆ jo̱.
45005014	Jo̱ lajo̱b lɨ́ɨˊ, lajaléng'ˋ dseaˋ i̱ calɨséngˋ jí̱i̱'˜ ie˜ lamɨ˜ cajáˉ Adán jo̱ ie˜ cartɨˊ cajáˉ Moi˜ calɨseábˋ 'móˆ quiá'rˉ, jo̱ba' cajúmˉbre. Jo̱ calɨ́iñ'ˉ lajo̱ uíi'˜ jalé'ˋ dseeˉ e ca'éerˋ, lɨfa' jaˋ ca'éerˋ dseeˉ e laco̱' dseeˉ e ca'éeˋ Adán, co̱' i̱ dseaˋ do jaˋ cajméerˋ nʉ́ʉ'r˜ co̱o̱ˋ ta˜ caquiʉ'ˊ Fidiéeˇ. Jo̱ i̱ Adán labing' i̱ lɨ́ɨngˊ co̱o̱ˋ e li˜ quiá'ˉ jaangˋ i̱ niingˉ i̱ nijáaˊ cøøngˋguɨ.
45005015	Jo̱ jaˋ cuǿøngˋ cøøngˉnaa' røøˋ e dseeˉ e ca'éeˋ Adán jo̱guɨ e cacuø'ˊ Fidiéeˇ jneaa˜aa' e iáangˋ dsíirˊ. Dsʉco̱' uíi'˜ e dseeˉ e ca'éeˋ i̱ Adán do ie˜ jo̱, jo̱ba' calɨseáˋ 'móˉ fɨˊ jmɨgüíˋ la, jo̱ mɨ˜ calɨ́ˉ lajo̱, jo̱ba' lajɨɨmˋ dseaˋ júuiñˉ jóng. Jo̱guɨ e cangɨ́ɨngˋnaa' quiá'ˉ Fidiéeˇ uíi'˜ e 'neáaiñˋ jneaa˜aa' do cajmilir˜ lajo̱ có̱o̱'˜ jí̱i̱'˜ 'ñia'ˊ Dseaˋ Jmáangˉ. Co̱' e cajméeˋ Dseaˋ Jmáangˉ do dseáng'ˉ jaˋ seaˋ e cuǿøngˋ líˋ cǿngˉ có̱o̱'˜ e jo̱, co̱' la'eáangˊ jí̱i̱'˜ có̱o̱'˜ íbˋ fɨ́ɨmˊ dseaˋ jmɨgüíˋ tíiñ'˜ fɨˊ quiniˇ Fidiéeˇ.
45005016	Jo̱ e cangɨ́ɨngˋnaa' quiá'ˉ Fidiéeˇ uíi'˜ e eáangˊ 'neáaiñˋ jneaa˜aa' do jaˋ cuǿøngˋ líˋ cøøngˉnaa' có̱o̱'˜ e dseeˉ e ca'éeˋ i̱ Adán do. Co̱' mɨ˜ ca'éeiñˋ do dseeˉ, jo̱ba' canaangˋ e calɨseáˋ 'móˉ fɨˊ jmɨgüíˋ, jo̱ uíi'˜ jo̱ba' ca'naamˋ dseaˋ jóng e seeiñˋ cøøngˋ có̱o̱'˜ Fidiéeˇ. Jo̱ dsʉ' e cangɨ́ɨngˋnaa' quiá'ˉ Fidiéeˇ do jmóoˋ e íñ'ˋ jneaa˜aa' e nɨlɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ. Jo̱ e jo̱ jmóoˋ Fidiéeˇ có̱o̱'˜ jneaa˜aa' la'eáangˊ có̱o̱'˜ Dseaˋ Jmáangˉ, co̱' íˋbing' i̱ nɨca'íingˉ lajalé'ˋ dseeˉ quiá'ˉ dseaˋ jmɨgüíˋ.
45005017	Jo̱ dsʉ' e jáb'ˉ, mɨ˜ ca'éeˋ i̱ Adán do la'uii˜ dseeˉ, jo̱ba' canaangˋ e calɨseáˋ bíˋ quiá'ˉ 'móˉ, co̱' dseáng'ˉ lajɨɨmˋ dseaˋ jmɨgüíˋ tɨ́ɨiñˋ e jo̱. Jo̱ dsʉ' eáangˊguɨb seaˋ bíˋ quiá'ˉ lají̱i̱'˜ e cuø'ˊ Fidiéeˇ i̱ fɨ́ɨngˊ dseaˋ jmɨgüíˋ e íng'ˋneiñ' e lɨ́ɨiñˊ dseaˋ i̱ jaˋ røøngˋ dseeˉ fɨˊ quinirˇ. Jo̱ jmóoˋ Fidiéeˇ lajo̱ la'eáangˊ có̱o̱'˜ jí̱i̱'˜ 'ñia'ˊ Dseaˋ Jmáangˉ uíi'˜ e eáangˊ guiúiñˉ có̱o̱'˜ dseaˋ jmɨgüíˋ. Jo̱ co̱' lajo̱b lɨ́ɨˊ, jo̱ba' røøbˋ ni'ɨ́iñ'ˉ í'ˋ có̱o̱'˜ Dseaˋ Jmáangˉ mɨ˜ nitɨ́ˉ í'ˋ lajo̱.
45005018	Jo̱ co̱' la'eáangˊ có̱o̱'˜ e co̱o̱ˋ dseeˉ e ca'éeˋ i̱ Adán do, jo̱b mɨ˜ ca'naangˋ dseaˋ e seeiñˋ cøøngˋ có̱o̱'˜ Fidiéeˇ. Jo̱ dsʉ' la'eáangˊ có̱o̱'˜ e co̱o̱ˋ e guiʉ́ˉ e cajméeˋ Dseaˋ Jmáangˉ fɨˊ dse'ˋ crúuˆ, jo̱ba' lana nɨseabˋ fɨˊ e lajaléng'ˋ dseaˋ nɨlɨ́ɨiñˊ dseaˋ i̱ jaˋ røøngˋ dseeˉ fɨˊ quiniˇ Fidiéeˇ.
45005019	Jo̱ co̱' jaˋ cajméeˋguɨ i̱ Adán do nʉ́ʉ'r˜ lají̱i̱'˜ ta˜ caquiʉ'ˊ Fidiéeˇ, jo̱ba' lajalém'ˋ dseaˋ jmɨgüíˋ ca'uíiñˉ dseaˋ dseeˉ dseaˋ quiˊ. Jo̱guɨ lajo̱bɨ cajo̱, la'eáangˊ e cajméeˋ Dseaˋ Jmáangˉ nʉ́ʉ'r˜, jo̱ba' íng'ˋ Fidiéeˇ i̱ fɨ́ɨmˊ dseaˋ jmɨgüíˋ e lɨiñ'ˊ do dseaˋ i̱ jaˋ røøngˋ dseeˉ fɨˊ quinirˇ.
45005020	Jo̱ mɨ˜ calɨseáˋ e júuˆ quiʉ'ˊ ta˜ e cajme'ˊ Moi˜ do, jo̱ba' eáangˊguɨb calɨlí'ˆ dseaˋ e røøiñˋ dseeˉ jóng. Jo̱ dsʉ' mɨ˜ calɨmɨ́ɨng'˜ eáangˊ dseeˉ quiá'ˉ dseaˋ, jo̱ba' Fidiéeˇ eáangˊguɨb calɨguiúiñˉ có̱o̱'˜ jaléng'ˋ dseaˋ nañiˊ fa' jaˋ catɨ́ɨiñ'ˉ lajo̱.
45005021	Jo̱ dsʉ' e jáb'ˉ e dseeˉ e éeˋ dseaˋ jmɨgüíˋ seabˋ bíˋ quiá'ˉ, co̱' fɨˊ 'móbˉ sí'ˋ. Jo̱ dsʉ' e eáangˊ guiúngˉ Fidiéeˇ có̱o̱'˜ jneaa˜aa' do eáangˊguɨb seaˋ bíˋ quiá'ˉ, co̱' nɨca'ím'ˋbre jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ. Jo̱ cajméerˋ lajo̱ có̱o̱'˜ jneaa˜aa' e laco̱' nilɨse̱e̱ˉnaa' carˋ ngongɨ́ɨˋ jmɨɨ˜ la'eáangˊ có̱o̱'˜ Fíiˋnaa' Dseaˋ Jmáangˉ.
45006001	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', e jaˋ cuǿøngˋ e ni'íˆguɨ dsiˋnaa' e nibeáang'˜guɨ dseeˉ yee˜naa' e laco̱' eáangˊguɨ nilɨguiúngˉ Fidiéeˇ có̱o̱'˜ jneaa˜aa'.
45006002	¡Co̱' dseáng'ˉ o̱' lajo̱! Dsʉco̱' jneaa˜aa' lafa' nɨcajúmˉbaa' uíi'˜ e nɨca'nángˋnaa' jee˜ jalé'ˋ dseeˉ e lamɨ˜ quie̱ˊ nifɨˊ quíˉii'. Jo̱ co̱' lajo̱b nɨlɨ́ɨˊnaa', jo̱ba' joˋ cuǿøngˋ fa' e nibeáang'˜guɨ dseeˉ yee˜naa'.
45006003	Dsʉco̱' nɨne˜baa' guiʉ́ˉ e ie˜ mɨ˜ cajgáangˉnaa' jmɨɨˋ uíi'˜ e nɨlɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' lafa' e cajúmˉbaa' jóng có̱o̱'˜ dseaˋ do fɨˊ dse'ˋ crúuˆ.
45006004	Co̱' ie˜ mɨ˜ cajgáangˉnaa' jmɨɨˋ do lɨ́ɨˊ lafa' e røøbˋ ca'ángˉnaa' có̱o̱'˜ Dseaˋ Jmáangˉ mɨ˜ cangɨ́ˋ e cajúiñˉ. Jo̱guɨ mɨ˜ cají̱'ˊtu̱ Dseaˋ Jmáangˉ la'eáangˊ có̱o̱'˜ e güea'ˆ 'gøng'ˊ quiá'ˉ Tiquiá'rˆ Fidiéeˇ, jo̱ba' lafa' cají̱b'ˊtu̱ jneaa˜aa' cajo̱ e laco̱' nilɨse̱e̱ˉnaa' e nɨlɨ́ɨˊnaa' lafa' dseaˋ 'mɨ́ɨngˉ.
45006005	Jo̱ co̱' lafa' cajúmˉbaa' ie˜ lamɨ˜ cajúngˉ Dseaˋ Jmáangˉ, jo̱ba' lana lafa' jaamˋ dseaˋ nɨlɨ́ɨˊna' có̱o̱'r˜. Jo̱ co̱' cají̱b'ˊtu̱ Dseaˋ Jmáangˉ mɨ˜ cangɨ́ˋ jo̱, jo̱ba' jneaa˜aa' cajo̱ nijí̱b'ˊtú̱u̱' ie˜ jo̱ e laco̱' nilɨse̱e̱ˉnaa' cøøngˋ có̱o̱'r˜.
45006006	Jo̱ nɨne˜baa' guiʉ́ˉ e ie˜ mɨ˜ catángˉ Dseaˋ Jmáangˉ fɨˊ dse'ˋ crúuˆ, cacó̱ˉbre lajalé'ˋ e jaˋ dseengˋ e lamɨ˜ jmooˉnaa' do, jo̱ lajo̱ba' ca'ímˉ e si'ˊ fɨˊ quíˉii' e ni'eeˉnaa' dseeˉ do. Jo̱ co̱' lajo̱b calɨ́ˉ, jo̱ba' lana joˋ quiʉ'ˊguɨ ta˜ jneaa˜aa' jalé'ˋ dseeˉ.
45006007	Dsʉco̱' fa' mɨ˜ júungˉ jaangˋ dseaˋ, jo̱ba' joˋ cuǿøngˋ fa' e nijmɨrǿngˋguɨ 'ñia'rˊ dseeˉ.
45006008	Jo̱guɨ co̱' jneaa˜aa' lafa' nɨcajúmˉbaa' røøˋ có̱o̱'˜ Dseaˋ Jmáangˉ, jo̱ba' nɨtab˜ dsiˋnaa' e dseáng'ˉ nilɨse̱e̱ˉbaa' cøøngˋ có̱o̱'r˜ carˋ ngongɨ́ɨˋ jmɨɨ˜.
45006009	Jo̱ co̱' cají̱b'ˊtu̱ Dseaˋ Jmáangˉ mɨ˜ cangɨ́ˋ e cajúiñˉ, jo̱ba' guiʉ́bˉ nɨne˜naa' e joˋ cuǿøngˋguɨ fa' e nijúungˉtu̱r calé'ˋ catú̱ˉ, co̱' joˋ seaˋ bíˋ quiá'ˉ 'móˉ fa' e niquiʉ́'ˉguɨ ta˜ írˋ.
45006010	Jo̱ co̱o̱ˋ ya̱'ˊba' cajúngˉ Dseaˋ Jmáangˉ fɨˊ dse'ˋ crúuˆ uíi'˜ jalé'ˋ dseeˉ quíˉii', jo̱ lajo̱ba' ca'íiñˉ carˋ ngongɨ́ɨˋ jmɨɨ˜ e bíˋ quiá'ˉ jalé'ˋ e dseeˉ jo̱. Jo̱ mɨ˜ cangɨ́ˋ jo̱, cají̱'ˊtu̱r calé'ˋ catú̱ˉ e laco̱' lana nɨseeiñˋ cøøngˋ có̱o̱'˜ Fidiéeˇ carˋ ngongɨ́ɨˋ jmɨɨ˜.
45006011	Jo̱ lajo̱b jaléng'ˋ 'nʉ́'ˋ cajo̱ 'néˉ ɨ́ˆ óoˊna' e lafa' nɨcajúmˉba' uíi'˜ e joˋ quiʉ'ˊguɨ ta˜ 'nʉ́'ˋ jalé'ˋ dseeˉ quíiˉna'. Co̱' lanaguɨ 'néˉ ɨ́ˆ óoˊna' e seengˋna' cøøngˋ có̱o̱'˜ Fidiéeˇ la'eáangˊ e nɨlɨ́ɨngˊna' jaangˋ dseaˋ có̱o̱'˜ Dseaˋ Jmáangˉ.
45006012	Jo̱ co̱' lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ, jo̱ba' fɨ́ɨˉguɨ́ɨ 'nʉ́'ˋ e jaˋ cuø'ˊguɨ fɨˊ yaang˜na' fa' e dseeˉ quíiˉna' quiʉ́'ˉguɨ ta˜ 'nʉ́'ˋ e laco̱' nijmitíˆna' lají̱i̱'˜ e lɨ́ˋ óoˊna' yaang˜na'.
45006013	Jo̱ jaˋ jáang'˜ yaang˜na' fɨˊ ni˜ dseeˉ e laco̱' nilɨseaˋ fɨˊ quíiˉna' e nijméeˆna' jalé'ˋ e jaˋ dseengˋ e lɨ́ˋ óoˊna' yaang˜na', dsʉco̱' o̱' lajo̱ e 'néˉ jméeˆna' lana; co̱' lɨ́'ˆ lɨˊ 'néˉ jméeˆna' e nijáang'˜ yaang˜na' fɨˊ jaguóˋ Fidiéeˇ, co̱' lana nɨlɨ́ɨngˊna' dseaˋ i̱ lafa' nɨcajúngˉ jo̱guɨ i̱ lafa' nɨcají̱'ˊtu̱ calé'ˋ catú̱ˉ. Jo̱ co̱' lajo̱b nɨlɨ́ɨngˊna', jo̱ba' 'néˉ jméeˆna' e nijáang'˜ yaang˜na' fɨˊ jaguóˋ Fidiéeˇ e laco̱' dseaˋ do nijmérˉ có̱o̱'˜ 'nʉ́'ˋ jialco̱' iiñ˜ e nijméeˆna' jmang'ˉ jalé'ˋ e guiʉ́ˉ.
45006014	Jo̱ joˋ 'néˉguɨ fa' e quiʉ'ˊguɨ ta˜ 'nʉ́'ˋ jalé'ˋ dseeˉ quíiˉna', co̱' lana nɨseengˋna' uíi'˜ e eáangˊ 'neáangˋ Fidiéeˇ 'nʉ́'ˋ, jo̱ joˋ seengˋna' fa' e quiʉ'ˊguɨ ta˜ quíiˉna' e júuˆ quiʉ'ˊ ta˜ e cajme'ˊ Moi˜ do.
45006015	Jo̱ co̱' lana nɨse̱e̱ˉnaa' uíi'˜ e eáangˊ 'neáangˋ Fidiéeˇ jneaa˜aa' jo̱guɨ e joˋ quiʉ'ˊguɨ ta˜ quíˉii' e júuˆ quiʉ'ˊ ta˜ do, jo̱ba' jaˋ dseengˋ fa' e nibeáang'˜guɨ dseeˉ yee˜naa'.
45006016	Jo̱ guiʉ́bˉ nɨñíˆ 'nʉ́'ˋ e song nijáang'˜ yaang˜na' e nijméeˆna' ta˜ quiá'ˉ jaangˋ dseaˋ, jo̱ba' 'néˉ jmitíˆba' jóng jalé'ˋ ta˜ e niquiʉ́'ˉ i̱ dseaˋ do, co̱' lafa' dseaˋ sɨ'nɨɨmˇ nilíingˉna' quiá'ˉ i̱ dseaˋ i̱ lɨ́ɨngˊ fíiˋna' do. Jo̱ lajo̱b lɨ́ɨˊ e la, song 'nʉ́'ˋ jmitíˆna' lají̱i̱'˜ ta˜ quiʉ'ˊ dseeˉ quíiˉna', jo̱ba' lafa' dseaˋ i̱ nɨsɨjúumˉ lɨ́ɨngˊna' jóng, co̱' nɨsɨ'naamˋba' có̱o̱'˜ Fidiéeˇ. Jo̱ dsʉ' song 'nʉ́'ˋguɨ jmooˋna' nʉ́ʉ'˜na' júuˆ quiá'ˉ Fidiéeˇ, jo̱ba' ni'ím'ˋbre 'nʉ́'ˋ jóng e lɨ́ɨngˊna' dseaˋ i̱ jaˋ røøngˋ dseeˉ fɨˊ quinirˇ.
45006017	Dsʉ' lana gui'máam'ˇ Fidiéeˇ uii˜ quíiˆna', co̱' ie˜ lamɨ˜ jéengˊguɨ do dseeˉ quíiˉba' sɨlɨ́ɨ'ˇ 'nʉ́'ˋ, jo̱ dsʉ' lanaguɨ nɨcajmitíˆba' e ngocángˋ óoˊna' lají̱i̱'˜ e júuˆ quiá'ˉ Fidiéeˇ e nɨca'íing'˜na' do.
45006018	Jo̱ co̱' joˋ sɨlɨ́ɨ'ˇguɨ 'nʉ́'ˋ jalé'ˋ dseeˉ quíiˉna' lana, jo̱ba' nɨcajáang'˜ yaang˜na' e nijméeˆna' jmang'ˉ lají̱i̱'˜ e guiʉ́ˉ.
45006019	Jo̱ nifá'ˆa e júuˆ la có̱o̱'˜ júuˆ e fé'ˋ doñiˊ i̱i̱ˋ dseaˋ jmɨgüíˋ e laco̱' ningáng'ˋna' røøˋ e júuˆ la, co̱' fɨng jaˋ nijmee˜e lajo̱, huɨ́ɨmˊjiʉ lɨ́ɨˊ quíiˉna' e ningáng'ˋna'. Co̱' 'nʉ́'ˋ, ie˜ lamɨ˜ jéengˊguɨ do, dseáng'ˉ cajáang'˜ yaang˜na' e cajmeeˉna' jmang'ˉ jalé'ˋ e 'lɨ'ˆ e jaˋ dseengˋ; jo̱ dsʉ' lajo̱b lana cajo̱ 'néˉ e nijáang'˜ yaang˜na' fɨˊ jaguóˋ Fidiéeˇ e laco̱' nijméeˆna' jmang'ˉ lají̱i̱'˜ e guiʉ́ˉ e iing˜ dseaˋ do e nijméeˆna'.
45006020	Jo̱ lajeeˇ e sɨlɨ́ɨ'ˇ 'nʉ́'ˋ jalé'ˋ dseeˉ quíiˉna', jaˋ cajáang'˜ yaang˜na' fa' e cajméeˆna' lají̱i̱'˜ e iing˜ Fidiéeˇ.
45006021	Jo̱ jí̱i̱'˜ co̱o̱ˋ e guiʉ́ˉ cadsé'ˋna' quiá'ˉ jalé'ˋ e jaˋ dseengˋ e cajméeˆna' ie˜ lamɨ˜ jéengˊguɨ do, co̱' lanaguɨ nɨ'ɨ'ˋ lɨ́ɨmˉba' cuaiñ˜ quiá'ˉ jalé'ˋ e jo̱. Co̱' mɨ˜ jmóoˋ dseaˋ jalé'ˋ e jo̱, jí̱i̱'˜ fɨˊ 'móbˉ si'ˊ.
45006022	Dsʉ' lanaguɨ joˋ sɨlɨ́ɨ'ˇguɨ quíiˉna' jalé'ˋ dseeˉ, co̱' lanaguɨ nɨcajáang'˜ yaang˜na' fɨˊ jaguóˋ Fidiéeˇ. Jo̱ co̱' lajo̱b nɨcajmeeˉna', jo̱ba' lana dseáng'ˉ jmang'ˉ lají̱i̱'˜ e guiʉ́ˉ e iing˜ Fidiéeˇ nɨjmooˋna' jo̱guɨ e nilɨseengˋna' cøøngˋ có̱o̱'˜ dseaˋ do carˋ ngongɨ́ɨˋ jmɨɨ˜.
45006023	Jo̱ lajo̱b lɨ́ɨˊ, dseáng'ˉ jí̱i̱'˜ 'móˆba' íng'ˋ dseaˋ mɨ˜ éerˋ dseeˉ. Jo̱ dsʉ' la'eáangˊ e eáangˊ 'neáangˋ Fidiéeˇ jneaa˜aa', jo̱ba' cacuørˊ e iáangˋ dsíirˊ e nilɨse̱e̱ˉnaa' cøøngˋ có̱o̱'˜ Fíiˋnaa' Dseaˋ Jmáangˉ carˋ ngongɨ́ɨˋ jmɨɨ˜ .
45007001	Jo̱ jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, nɨcuíiˋba' røøˋ jial lɨ́ɨˊ jalé'ˋ júuˆ quiʉ'ˊ ta˜ quiá'ˉ Fidiéeˇ, jo̱guɨ nɨñíˆbɨ' cajo̱ e e júuˆ quiʉ'ˊ ta˜ do quiʉ'ˊ ta˜ dseaˋ jí̱i̱'˜ lajeeˇ e seengˋ dseaˋ fɨˊ jmɨgüíbˋ.
45007002	Co̱' faco̱' jaangˋ dseamɨ́ˋ cacúng'ˉ guórˋ, jo̱ba' dseáng'ˉ jaˋ cuǿøngˋ fa' e nitiúuiñˉ i̱ dseañʉ'ˋ quiá'rˉ do lajeeˇ e seeiñ'ˋ do fɨˊ jmɨgüíˋ, co̱' lajo̱b fé'ˋ e fɨˊ ni˜ e júuˆ quiʉ'ˊ ta˜ do. Jo̱guɨ fɨng song cajúngˉ i̱ dseañʉ'ˋ do, jo̱ba' i̱ dseamɨ́ˋ do joˋ catɨ́ɨngˉ fa' e nijmiti˜guɨr laco̱' fé'ˋ e fɨˊ ni˜ júuˆ quiʉ'ˊ ta˜ do cuaiñ˜ quiá'ˉ dseaˋ sɨcúng'ˆ guóˋ.
45007003	Jo̱ song i̱ dseamɨ́ˋ do 'léerˊ e güɨɨiñˋ có̱o̱'˜ dseañʉ'ˋ i̱ jiéng'ˋ lajeeˇ e seemˋbɨ i̱ dseañʉ'ˋ quiá'rˉ do, jo̱ba' dseebˉ éerˋ jóng fɨˊ quiniˇ Fidiéeˇ. Jo̱guɨ song cajúngˉ i̱ dseañʉ'ˋ quiá'rˉ do, jo̱ba' joˋ catɨ́ɨngˉguɨr fa' e nijmitir˜ laco̱' fé'ˋ e fɨˊ ni˜ júuˆ quiʉ'ˊ ta˜ do cuaiñ˜ quiá'ˉ dseaˋ i̱ sɨcúng'ˆ guóˋ. Jo̱ba' jaˋ dseeˉ ni'érˉ fɨˊ quiniˇ Fidiéeˇ song nicúiñ'ˋ guóorˋ có̱o̱'˜ i̱ dseañʉ'ˋ i̱ jiéng'ˋ do.
45007004	Jo̱ lajo̱b lɨ́ɨˊ có̱o̱'˜ jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, co̱' la'eáangˊ có̱o̱'˜ e cajúngˉ Dseaˋ Jmáangˉ fɨˊ dse'ˋ crúuˆ do, lɨ́ɨˊ lafa' e cajúmˉ 'nʉ́'ˋ cajo̱. Jo̱ lana joˋ quiʉ'ˊguɨ ta˜ 'nʉ́'ˋ e júuˆ quiʉ'ˊ ta˜ quiá'ˉ Fidiéeˇ do. Jo̱ calɨ́ˉ lajo̱ e laco̱' nɨlɨ́ɨngˊna' dseaˋ quiá'ˉ Dseaˋ Jmáangˉ. Jo̱ co̱' dseaˋ quiá'ˉ i̱ dseaˋ i̱ cají̱'ˊtu̱ calé'ˋ catú̱ˉ nɨlɨ́ɨngˊna', jo̱ba' lají̱i̱'˜ e iing˜ Fidiéeˇ nɨjmooˋna' lana.
45007005	Jo̱ ie˜ lamɨ˜ jmitíˆnaa' jalé'ˋ e jaˋ dseengˋ e lɨ́ˋ dsíiˊ ngúuˊ táangˋnaa', e júuˆ quiʉ'ˊ ta˜ do calɨ'íingˆ ta˜ e laco̱' eáangˊguɨ lɨ́ˋ dsiˋnaa' e nijmóˆnaa' jalé'ˋ e jaˋ dseengˋ do. Jo̱ jalé'ˋ e jo̱ dseáng'ˉ jí̱i̱'˜ fɨˊ 'móbˉ si'ˊ.
45007006	Jo̱ dsʉ' lana joˋ quie̱ˊguɨ nifɨˊ quíˉii' lají̱i̱'˜ e fé'ˋ e júuˆ quiʉ'ˊ ta˜ do, co̱' nɨlɨ́ɨngˊnaa' lafa' dseaˋ i̱ sɨjúumˉ, co̱' joˋ sɨlɨ́ɨ'ˇguɨ jneaa˜aa' jalé'ˋ dseeˉ quíˉii'. Jo̱ co̱' lajo̱b nɨlɨ́ɨˊ, jo̱ba' lana fɨˊ 'mɨ́ɨbˉ nɨté̱e̱ˉnaa' e nɨjmooˉnaa' la'eáangˊ có̱o̱'˜ Jmɨguíˋ quiá'ˉ Fidiéeˇ lají̱i̱'˜ e iing˜ Fidiéeˇ e nijmóˆoo', jo̱ o̱' la'eáangˊ có̱o̱'˜ e júuˆ yʉ́ʉ'˜ quiʉ'ˊ ta˜ do.
45007007	Jo̱ e laba' iin˜n fɨ́ɨˆɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e o̱' dseeˉ e júuˆ quiʉ'ˊ ta˜ do. ¡Co̱' dseáng'ˉ o̱' lajo̱! Dsʉco̱' faco̱' mɨ˜ jaˋ mɨˊ seaˋ e júuˆ quiʉ'ˊ ta˜ do, jo̱ba' jaˋ tó̱o̱ˋ jmɨɨ˜ calɨñiˋ jnea˜ jóng e eeˇe dseeˉ. Co̱' mɨ˜ cajme'ˊ jnea˜ júuˆ e júuˆ quiʉ'ˊ ta˜ do mɨ˜ fé'ˋ lala: “Jaˋ jmoo'ˋ e lɨ́ˋ o'ˊ jalé'ˋ e seaˋ fɨˊ jmɨgüíˋ”, jo̱ba' la'eáangˊ có̱o̱'˜ e júuˆ jo̱ calɨñiˋ jnea˜ e lɨ́ˋ dsiiˉ jalé'ˋ e seaˋ fɨˊ jmɨgüíˋ.
45007008	Jo̱ la'eáangˊ có̱o̱'˜ e júuˆ quiʉ'ˊ ta˜ do calɨ'íingˆ ta˜ e laco̱' jnea˜ calɨñiiˉ e eáamˊ eeˉ dseeˉ fɨˊ jmɨgüíˋ la uíi'˜ e eáangˊ lɨ́ˋ dsiiˉ jalé'ˋ e seaˋ fɨˊ jo̱. Dsʉ' mɨ˜ jaˋ seaˋ júuˆ quiʉ'ˊ ta˜, jo̱ba' jaˋ lí'ˆ dseaˋ e éerˋ dseeˉ jóng.
45007009	Jo̱ nʉ́'ˉguɨ e ningán'ˋn lají̱i̱'˜ ta˜ huɨ̱́'ˋ quiá'ˉ e júuˆ quiʉ'ˊ ta˜ do, lɨ́nˉn e seenˉ juguiʉ́ˉ júuˆ røøbˋ. Jo̱ dsʉ' mɨ˜ cangán'ˋn røøˋ lají̱i̱'˜ e júuˆ jo̱, jo̱ba' eáangˊguɨ casi'ˊ fɨˊ quiéˉe jóng e iin˜n ni'eeˇe dseeˉ, jo̱guɨ e jí̱i̱'˜ 'móbˉ nɨsɨjéeˊ quiéˉe uíi'˜ e jmóoˋo jalé'ˋ e jo̱.
45007010	Jo̱ lajo̱b calɨ́ˉ, co̱' e júuˆ quiʉ'ˊ ta˜ do e lamɨ˜ lɨ́nˉn e sɨ'íˆ e nijmɨcó̱o̱'˜ jnea˜ e laco̱' jial nilɨseenˉ juguiʉ́ˉ júuˆ røøˋ, dsʉ' jaˋ calɨ́ˉ lajo̱, co̱' ca'léebˊ quiéˉe e lafa' cajúmˉbaa uíi'˜ jalé'ˋ dseeˉ e ca'eeˇe do.
45007011	Dsʉco̱' la'eáangˊ có̱o̱'˜ e júuˆ quiʉ'ˊ ta˜ do calɨ'íingˆ ta˜ e laco̱' jnea˜ calɨñiiˉ e jmɨgóobˋ jalé'ˋ dseeˉ, co̱' dseáng'ˉ jí̱i̱'˜ fɨˊ 'móbˉ si'ˊ.
45007012	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa', e güeam'ˆ jalé'ˋ e júuˆ quiʉ'ˊ ta˜ do, jo̱guɨ lajo̱b lɨ́ɨˊ cajo̱ laco̱o̱ˋ e júuˆ ta˜ huɨ̱́'ˋ do, jo̱guɨ røøbˋ quiʉ'ˊ ta˜ quiá'ˉ dseaˋ, jo̱guɨ guiʉ́ˉbɨ cajo̱.
45007013	Co̱' e laba' lɨ́ɨˊ e lɨ́'ˆ laco̱' calɨli˜ e dseáng'ˉ lajam'ˆba' lɨ́ɨˊ dseeˉ jalé'ˋ dseeˉ quiéˉe. Jo̱ e dseeˉ quiéˉe do cajmeáng'ˋ ta˜ e júuˆ ta˜ huɨ̱́'ˋ quiá'ˉ Fidiéeˇ do e laco̱' casíng'ˋ jnea˜ fɨˊ 'móˉ. Jo̱ lajo̱ba' la'eáangˊ có̱o̱'˜ e júuˆ ta˜ huɨ̱́'ˋ do caja̱'ˊ júuˆ e dseáng'ˉ lajam'ˆba' 'lɨ'ˆ jalé'ˋ dseeˉ quiá'ˉ dseaˋ.
45007014	Jo̱ nɨne˜baa' røøˋ e Fidiéeˇbing' cacuøˊ e júuˆ quiʉ'ˊ ta˜ do, jo̱ dsʉ' jnea˜guɨ lɨ́ɨnˊn jí̱i̱'˜ dseaˋ jmɨgüíbˋ, jo̱guɨ jaangˋ i̱ jmiti˜ lají̱i̱'˜ ta˜ quiʉ'ˊ dseeˉ quiá'ˉ.
45007015	Jo̱ jí̱i̱'˜ 'ñiá'ˋa jaˋ ngán'ˋn eeˋ jalé'ˋ e jmóoˋo, dsʉco̱' jaˋ jmóoˋo jalé'ˋ e iin˜n 'ñiá'ˋa, co̱' jalé'ˋ e 'ní'ˋ máamˊbaa, e jo̱ba' jmóoˋo.
45007016	Jo̱guɨ song jmóoˋo jalé'ˋ e jaˋ iin˜n jmee˜e do, jo̱ba' có̱o̱'˜ e jo̱ cuøøˉ li˜ e eáamˊ guiʉ́ˉ e júuˆ quiʉ'ˊ ta˜ do.
45007017	Jo̱ lajo̱b lɨ́ɨˊ, dsʉco̱' o̱' 'ñiá'ˋa dseaˋ jmóoˋ jalé'ˋ e jaˋ dseengˋ do, dsʉco̱' dseeˉ quiéˉbaa e quiʉ'ˊ ta˜ e jmóoˋo jalé'ˋ e jo̱.
45007018	Co̱' nɨcuíimˋ 'ñiá'ˋa e dseaˋ dseeˉ dseaˋ quibˊ lɨ́ɨnˊn, jo̱ba' jí̱i̱'˜ co̱o̱ˋ e guiʉ́ˉ lí'ˆi jmeeˉ nañiˊ fa' eáamˊ iin˜n e nijmee˜e jalé'ˋ e guiʉ́ˉ, lɨfa' dseáng'ˉ jaˋ lí'ˋi e nijmee˜e jalé'ˋ e jo̱.
45007019	Dsʉ' jaˋ jmóoˋo jalé'ˋ e guiʉ́ˉ e iin˜n jmee˜e, co̱' jmang'ˉ jalé'ˋ e gaˋ e jaˋ iin˜n jmee˜baa, dseáng'ˉ e jo̱ba' jmóoˋo.
45007020	Jo̱ song jmóoˋo jalé'ˋ e jaˋ iin˜n jmee˜e do, jo̱ba' o̱' 'ñiá'ˋa dseaˋ jmóoˋ jalé'ˋ e jo̱, dsʉco̱' dseeˉ quiéˉbaa quiʉ'ˊ ta˜ jnea˜ e jmóoˋo jalé'ˋ e lajo̱.
45007021	Jo̱ba' nɨcalɨlí'ˆi e nañiˊ fa' iim˜baa jmee˜e jalé'ˋ e guiʉ́ˉ, dsʉ' jmang'ˉ jalé'ˋ e gaˋba' lí'ˋi jmóoˋo.
45007022	Dsʉco̱' eáamˊ iin˜n e nijmitiiˆ jalé'ˋ júuˆ quiʉ'ˊ ta˜ e cajme'ˊ Moi˜;
45007023	lɨfa' e dseeˉ quiéˉe do eáamˊ quiʉ'ˊ ta˜ jnea˜ jo̱guɨ eáamˊ sɨlɨ́ɨ'ˇ jnea˜ cajo̱, co̱' 'ní'ˋ níimˉ rúng'ˋ có̱o̱'˜ lají̱i̱'˜ e ɨˊ dsiiˉ e iin˜n nijmee˜e.
45007024	¡E ngɨ˜ fɨ́ɨbˆ jnea˜! ¿I̱˜ i̱ nileángˉ jnea˜ jee˜ jalé'ˋ dseeˉ quiéˉe e laco̱' jaˋ nijúunˉn uíi'˜ e jo̱?
45007025	Jo̱ dsʉ' jnea˜ ɨˊ dsiiˉ e nijmitiiˉ e júuˆ quiʉ'ˊ ta˜ do, dsʉ' jnea˜, dseaˋ dseeˉ dseaˋ quibˊ lɨ́ɨnˊn, jo̱ba' jaˋ lí'ˆi nijmee˜e lajo̱, co̱' dseeˉ quiéˉbaa quie̱ˊ nifɨˊ quiéˉe. Jo̱ lajo̱b lɨ́ɨˊ, lɨfa' gui'máang'ˇ Fidiéeˇ e nɨcaleáaiñˋ jnea˜ jee˜ jalé'ˋ e jo̱ la'eáangˊ có̱o̱'˜ Fíiˋnaa' Dseaˋ Jmáangˉ.
45008001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e lajaléng'ˋ jneaa˜aa', dseaˋ lɨ́ɨˊnaa' dseaˋ i̱ seengˋ cøøngˋ có̱o̱'˜ dseaˋ do, joˋ quɨ́'ˉ jmɨɨ˜ fa' e cuǿ'ˉguɨ dseaˋ dseeˉ jneaa˜aa'.
45008002	Jo̱ lajo̱b nɨlɨ́ɨˊnaa', co̱' e bíˋ 'gøng'ˊ quiá'ˉ Jmɨguíˋ quiá'ˉ Fidiéeˇ có̱o̱'˜ e cuøˊ e se̱e̱ˉnaa' cøøngˋ có̱o̱'˜ Dseaˋ Jmáangˉ, e jo̱ba' e nicaleáangˋ jneaa˜aa' jee˜ bíˋ quiá'ˉ dseeˉ jo̱guɨ jee˜ bíˋ quiá'ˉ 'móˉ cajo̱.
45008003	Jo̱ e júuˆ quiʉ'ˊ ta˜ do jaˋ caquɨ́ɨ'˜ jmɨɨ˜ fa' e caleáangˋ jneaa˜aa' jee˜ bíˋ quiá'ˉ dseeˉ quíˉii'. Co̱' e júuˆ jo̱ jaˋ seaˋ bíˋ quiá'ˉ fa' e cajméeˋ lajo̱ uíi'˜ e quiʉ'ˊ ta˜ quiá'ˉ dseaˋ i̱ lɨ́ɨngˊ dseaˋ dseeˉ dseaˋ quiˊ. Jo̱ dsʉ' lana Fidiéeˇ nɨcajméeˋbre jalé'ˋ e jaˋ caquɨ́ɨ'˜ jmɨɨ˜ cajméeˋ e júuˆ do. Co̱' nɨcasíiñˋ i̱ Jó̱o̱rˊ camɨ́ɨng'˜ do e lɨiñ'ˊ do jaangˋ dseaˋ jmɨgüíˋ i̱ seaˋ ngúuˊ táangˋ la jneaa˜aa'. Jo̱ cajméeˋ Fidiéeˇ lajo̱ e laco̱' cajáiñ'ˋ i̱ Jó̱o̱rˊ do e cajúiñ'ˉ do fɨˊ dse'ˋ crúuˆ, jo̱ lajo̱ba' ca'íiñˉ conguiaˊ e bíˋ quiá'ˉ jalé'ˋ dseeˉ quiá'ˉ dseaˋ jmɨgüíˋ.
45008004	Jo̱ cajméeˋ Fidiéeˇ lajo̱ e laco̱' jneaa˜aa' quɨ́ɨ'˜naa' jmɨɨ˜ e nijmitíˆnaa' laco̱' catɨ́ɨngˉ e júuˆ quiʉ'ˊ ta˜ do. Co̱' joˋ se̱e̱ˉnaa' fɨˊ jmɨgüíˋ la e jmooˉguɨ́ɨ' jalé'ˋ e lɨ́ˋ dsíiˊ ngúuˊ táangˋnaa', dsʉ' lana nɨse̱e̱ˉnaa' e nɨjmooˉnaa' lɨ́'ˆ laco̱' la iing˜ Jmɨguíˋ quiá'ˉ Fidiéeˇ e nijmóˆnaa'.
45008005	Jo̱ jaléng'ˋ dseaˋ i̱ seengˋ e guiing˜ dsíirˊ lají̱i̱'˜ e lɨ́ˋ dsíiˊ ngúuˊ táaiñˋ lɨco̱' seeiñˋ e jmitir˜ dseáng'ˉ lají̱i̱'˜ e jo̱b dseáng'ˉ. Jo̱ dsʉ' jaléng'ˋguɨ dseaˋ i̱ seengˋ lɨ́'ˆ laco̱' la iing˜ Jmɨguíˋ quiá'ˉ Fidiéeˇ e seeiñˋ, jo̱ba' dseáng'ˉ jí̱i̱'˜ e iing˜ e Jmɨguíˋ do guiing˜ dsíirˊ e jmóorˋ.
45008006	Jo̱ dseáng'ˉ jí̱i̱'˜ fɨˊ 'móbˉ dseáng'ˉ si'ˊ quiá'ˉ jaléng'ˋ dseaˋ i̱ jmóoˋ lají̱i̱'˜ e lɨ́ˋ dsíiˊ ngúuˊ táaiñˋ. Jo̱ dsʉ' jaléng'ˋguɨ i̱ jmóoˋ lají̱i̱'˜ lɨ́'ˆ laco̱' la iing˜ Jmɨguíˋ quiá'ˉ Fidiéeˇ, jo̱ba' jaléng'ˋ íˋ juguiʉ́ˉ júuˆ røøbˋ nilɨseeiñˋ lata˜ có̱o̱'˜ Fidiéeˇ.
45008007	Jo̱ jaléng'ˋ dseaˋ i̱ guiing˜ dsíiˊ e iiñ˜ jmérˉ lají̱i̱'˜ e lɨ́ˋ dsíiˊ ngúuˊ táaiñˋ, jo̱ba' i̱ dseaˋ íˋ 'ní'ˋ níimˉbre Fidiéeˇ, dsʉco̱' jaˋ iiñ˜ o̱'guɨ quɨ́ɨ'r˜ jmɨɨ˜ fa' e nijmérˉ nʉ́ʉ'r˜ lají̱i̱'˜ júuˆ quiʉ'ˊ ta˜ quiá'ˉ dseaˋ do.
45008008	Co̱' jaléng'ˋ dseaˋ i̱ jmiti˜ lají̱i̱'˜ ta˜ quiʉ'ˊ e lɨ́ˋ dsíirˊ yaaiñ˜ jaˋ quɨ́ɨ'r˜ jmɨɨ˜ fa' e nilɨ'iáangˋ dsíiˊ Fidiéeˇ có̱o̱'r˜.
45008009	Jo̱ dsʉ' 'nʉ́'ˋguɨ, dseaˋ nɨlɨ́ɨngˊna' dseaˋ quiá'ˉ Dseaˋ Jmáangˉ, joˋ seengˋna' fa' e jmitíˆguɨ' lají̱i̱'˜ e lɨ́ˋ óoˊna' yaang˜na', co̱' lana nɨseengˋna' e nɨjmooˋna' lají̱i̱'˜ e iing˜ Jmɨguíˋ quiá'ˉ Fidiéeˇ e nijméeˆna'. Jo̱ lɨ́ɨˊ lajo̱, co̱' seengˋ Jmɨguíˋ quiá'ˉ Fidiéeˇ có̱o̱'˜ 'nʉ́'ˋ. Jo̱ i̱ dseaˋ i̱ seengˋ e jaˋ seengˋ Jmɨguíˋ quiá'ˉ Dseaˋ Jmáangˉ có̱o̱'r˜, jo̱ba' i̱ dseaˋ íˋ jaˋ lɨ́ɨiñˊ dseaˋ quiá'ˉ dseaˋ do jóng.
45008010	Jo̱ jaˋ eeˋ lɨ́ɨˊ e nisɨ'íingˆ e ni'íingˉ ngúuˊ táangˋna' mɨ˜ nitɨ́ˉ í'ˋ e nijúungˉna' uíi'˜ e lɨ́ɨngˊna' dseaˋ dseeˉ dseaˋ quiˊ, dsʉco̱' seemˋ Dseaˋ Jmáangˉ có̱o̱'˜ 'nʉ́'ˋ, jo̱guɨ seemˋ jmɨguíˋ quíiˉna' cajo̱. Jo̱ lɨ́ɨˊ lajo̱ uíi'˜ e nɨca'ím'ˋ Fidiéeˇ 'nʉ́'ˋ e nɨlɨ́ɨngˊna' dseaˋ i̱ jaˋ røøngˋ dseeˉ fɨˊ quinirˇ.
45008011	Jo̱ la'eáangˊ có̱o̱'˜ Jmɨguíˋ quiáb'ˉ Fidiéeˇ cajméerˋ e cají̱'ˊtu̱ Jesús mɨ˜ cangɨ́ˋ e cajúiñˉ. Jo̱ e Jmɨguíˋ jo̱b cajo̱ seengˋ có̱o̱'˜ 'nʉ́'ˋ lana, jo̱ba' 'ñiab'ˊ Fidiéeˇ nijmérˉ e nijí̱'ˊtu̱ 'nʉ́'ˋ calé'ˋ catú̱ˉ mɨ˜ nitɨ́ˉ í'ˋ lajo̱. Jo̱ nijmérˉ lajo̱ có̱o̱'˜ 'nʉ́'ˋ la'eáangˊ có̱o̱'˜ Jmɨguíˋ quiá'rˉ e seengˋ có̱o̱'˜na' lana.
45008012	Jo̱ lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ, dseáng'ˉ lajam'ˆba' 'néˉ e se̱e̱ˉnaa' e jmooˉnaa' lají̱i̱'˜ e iing˜ Jmɨguíˋ quiá'ˉ Fidiéeˇ e nijmóˆoo', jo̱ dseáng'ˉ jaˋ catɨ́ɨngˉnaa' e nijmóˆguɨ́ɨ' lají̱i̱'˜ e lɨ́ˋ dsiˋnaa' yee˜naa'.
45008013	Jo̱ dsʉ' song mɨˊ 'nooˋbɨ' seengˋ 'nʉ́'ˋ e jmooˋna' lají̱i̱'˜ e lɨ́ˋ óoˊna' yaang˜na', jo̱ba' dseáng'ˉ conguiabˊ jóng ni'nángˋna' có̱o̱'˜ Fidiéeˇ. Jo̱guɨ dsʉ' song la'eáangˊ có̱o̱'˜ Jmɨguíˋ quiá'ˉ Fidiéeˇ niquiung'ˆna' conguiaˊ e jmooˋna' jalé'ˋ e jo̱, jo̱ba' latab˜ nilɨseengˋna' có̱o̱'˜ Fidiéeˇ jóng.
45008014	Jo̱ jaléng'ˋ dseaˋ i̱ seengˋ e Jmɨguíˋ quiá'ˉ Fidiéeˇ quie̱ˊ nifɨˊ quiá'rˉ, jo̱ba' íˋbing' dseáng'ˉ i̱ lɨ́ɨngˊ jó̱o̱ˊ Fidiéeˇ.
45008015	Dsʉco̱' Fidiéeˇ nɨcacuø'rˊ 'nʉ́'ˋ Jmɨguíˋ quiá'rˉ e laco̱' ni'uíingˉna' jó̱o̱rˊ jo̱ o̱' laco̱' e nisɨlɨ́ɨ'ˇtu̱ 'nʉ́'ˋ có̱o̱'˜ jalé'ˋ e 'gó'ˋna' contøøngˉ. Dsʉco̱' la'eáangˊ có̱o̱'˜ e Jmɨguíˋ quiá'ˉ Fidiéeˇ do se̱e̱ˉnaa' e cuǿøngˋ líˋ sɨɨ˜naa' có̱o̱'r˜ jo̱guɨ e síi'˜naa'r lala: “¡Teaa˜!”
45008016	Jo̱ e Jmɨguíˋ quiá'ˉ Fidiéeˇ do røøbˋ sɨ́ɨngˋ có̱o̱'˜ jmɨguíˋ quíˉii' e laco̱' nɨta˜ dsiˋnaa' e dseáng'ˉ já'ˉba' e nɨlɨ́ɨˊnaa' jó̱o̱ˊ Fidiéeˇ.
45008017	Jo̱ uíi'˜ e dseáng'ˉ nɨlɨ́ɨˊnaa' jó̱o̱ˊ Fidiéeˇ, jo̱ba' ni'íim'˜baa' jalé'ˋ e catɨ́ɨˉnaa' e sɨ'íˆ nicuǿ'rˉ jaléng'ˋ jó̱o̱rˊ lɨ́'ˆ laco̱' jí̱i̱'˜ júuˆ e nɨcacuørˊ lamɨ˜ jéengˊguɨ. Jo̱ jalé'ˋ e jo̱ conrøøbˋ quíˉii' có̱o̱'˜ Dseaˋ Jmáangˉ song dseáng'ˉ lajang'ˆ ni'íing'˜naa' jalé'ˋ iihuɨ́ɨˊ uíi'˜ e lɨ́ɨˊnaa' dseaˋ quiá'rˉ. Jo̱ song nijméˆnaa' lajo̱, jo̱ba' conrøøbˋ nilɨse̱e̱ˉnaa' có̱o̱'r˜ fɨˊ lɨ˜ niingˉ 'gøiñ'ˊ mɨ˜ nitɨ́ˉ í'ˋ lajo̱.
45008018	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, dseáng'ˉ nɨtab˜ dsiiˉ e lajalé'ˋ iihuɨ́ɨˊ e dsingɨ́ɨngˉnaa' lajeeˇ lana fɨˊ jmɨgüíˋ la jaˋ eeˋ tíiˊ song nicøøngˇnaa' có̱o̱'˜ mɨ˜ tɨˊ lɨ˜ nilɨse̱e̱ˉnaa' cøøngˋ có̱o̱'˜ Fidiéeˇ fɨˊ ñifɨ́ˉ quiá'rˉ.
45008019	Jo̱ lajalé'ˋ e cajméeˋ Fidiéeˇ dseáng'ˉ eáamˊ nɨsɨjeengˇ e jmɨɨ˜ e nijmijnéengˋ Fidiéeˇ jaléng'ˋ dseaˋ quiá'rˉ i̱ lɨ́ɨngˊ jó̱o̱rˊ.
45008020	Jo̱ ni'íimˉ lajalé'ˋ e seaˋ fɨˊ jmɨgüíˋ, co̱' jmang'ˉ e cuǿøngˋ ni'íimˉba' seaˋ. Jo̱ lɨ́ɨˊ lajo̱ dsʉ' o̱fa' e lajo̱ iing˜ e lɨ́ɨˊ, co̱' lɨ́ɨˊ lajo̱ uíi'˜ e lajo̱ calɨ'iing˜ Fidiéebˇ. Jo̱ jaˋ eeˋ lɨ́ɨˊ lɨ˜ lɨ́ɨˊ lajo̱, co̱' nɨtab˜ dsíiˊ e jmang'ˉ jalé'ˋ e 'mɨ́ɨˉ e jlo'ˆ niingˉ nilɨseaˋ ie˜ jo̱ lɨ́'ˆ laco̱'guɨ nilíingˉ jaléng'ˋ dseaˋ quiá'ˉ Dseaˋ Jmáangˉ.
45008022	Jo̱ guiʉ́bˉ nine˜ee' e cartɨˊ lanab lajalé'ˋ e cajméeˋ Fidiéeˇ e seaˋ fɨˊ jmɨgüíˋ eáamˊ quie̱ˊ iihuɨ́ɨˊ jo̱guɨ dsíng'ˉ seáangˋ dsíiˊ cajo̱ dsʉ' uíi'˜ e nɨsɨjeengˇ e nileángˋ jee˜ jalé'ˋ iihuɨ́ɨˊ lɨ́'ˆ laco̱' lɨ́ɨˊ có̱o̱'˜ jaangˋ dseamɨ́ˋ i̱ tɨˊ lɨ˜ nilɨseengˋ jiuung˜ quiá'ˉ.
45008023	Jo̱guɨ o̱' jí̱i̱'˜ e seaˋ fɨˊ jmɨgüíˋ dsingɨ́ɨngˉ lajo̱, co̱' lajo̱b dsingɨ́ɨngˉ jneaa˜aa' cajo̱, dseaˋ nɨcangɨ́ɨngˋnaa' Jmɨguíˋ quiá'ˉ Fidiéeˇ jéengˊguɨ e laco̱' cuøˊ li˜ quiá'ˉ jalé'ˋ e niñíingˋnaa' cøøngˋguɨ. Jo̱ dseáng'ˉ eáamˊ nɨsɨjeengˇnaa' ie˜ jmɨɨ˜ mɨ˜ dseáng'ˉ ni'íng'ˋ Fidiéeˇ jneaa˜aa' e lɨ́ɨˊnaa' dseáng'ˉ jó̱o̱rˊ. Jo̱ ie˜ jo̱ nileáiñˉ jneaa˜aa' conguiaˊ, co̱' nijmɨsɨ́ɨmˉbre jialco̱' lɨ́ɨˊ ngúuˊ táangˋnaa'.
45008024	Jo̱ co̱' nɨcalaamˉbaa' jee˜ jalé'ˋ dseeˉ quíˉii', jo̱ba' nɨtab˜ dsiˋnaa' e ni'íim'˜baa' lají̱i̱'˜ e nɨsɨjeengˇnaa' do e catɨ́ɨˉnaa' quiá'ˉ Fidiéeˇ. Jo̱ song nɨjǿøˉbaa' lají̱i̱'˜ e nɨsɨjeengˇnaa' do, jo̱ba' joˋ eeˋ ta˜guɨ jóng e sɨjeengˇguɨ́ɨ' e jo̱. Co̱' doñiˊ eeˋ e nɨníˋ dseaˋ, joˋ 'néˉguɨ fa' e nijéngˉguɨr e ni'íñ'ˋ e jo̱.
45008025	Jo̱ co̱' jaˋ mɨˊ jǿøˉguɨ́ɨ' lají̱i̱'˜ e nɨsɨjeengˇnaa' e ni'íing'˜naa' quiá'ˉ Fidiéeˇ do, jo̱ba' 'néˉ e dseáng'ˉ jaˋ nilɨtúngˉ dsiˋnaa' e sɨjeengˇnaa' e jo̱.
45008026	Jo̱guɨ e Jmɨguíˋ quiá'ˉ Fidiéeˇ e nɨcangɨ́ɨngˉnaa' do,e jo̱ba' e jmɨcó̱o̱'˜ jneaa˜aa' uíi'˜ e jaˋ quɨ́ɨ'˜naa' jmɨɨ˜ jméˆnaa' yee˜naa'. Co̱' faco̱' mɨ˜ ii˜naa' sɨɨng˜naa' có̱o̱'˜ Fidiéeˇ, jaˋ quɨ́ɨ'˜naa' jmɨɨ˜ jméˆnaa' laco̱' sɨ'íˆ. Jo̱ba' e Jmɨguíˋ quiá'ˉ Fidiéeˇ e seengˋ có̱o̱'˜ jneaa˜aa' do, e jo̱ba' e mɨˊ uíi'˜ quíˉii' laco̱' sɨ'íˆ fɨˊ quiniˇ Fidiéeˇ. Jo̱ jmóoˋ lajo̱ dseáng'ˉ e jí̱i̱'˜ jaˋ seaˋ júuˆ jial nifé'ˋ e mɨˊ uíi'˜ quíˉii' e Jmɨguíˋ do.
45008027	Jo̱ Fidiéeˇbing' dseáng'ˉ i̱ nɨñiˊ jialco̱' jí̱i̱'˜ ɨˊ dsíiˊ lajaangˋ lajaangˋ dseaˋ, jo̱guɨ nɨñiˊbre guiʉ́ˉ cajo̱ e˜ jmɨ'eeˇ mɨˊ e Jmɨguíˋ quiá'rˉ do. Co̱' e Jmɨguíˋ do mɨˊ jmɨ'eeˇ uii˜ quiá'ˉ lajaléng'ˋ dseaˋ quiá'ˉ Fidiéeˇ lɨ́'ˆ jialco̱' la iing˜ dseaˋ do 'ñia'rˊ e nilíˋ.
45008028	Jo̱ guiʉ́bˉ nɨne˜naa' e lajaléb'ˋ e dsingɨ́ɨˉnaa' fɨˊ jmɨgüíˋ la, jmóoˋ Fidiéeˇ lajo̱ e laco̱' ni'uíingˉ guiʉ́ˉ quíˉnaa', dseaˋ lɨ́ɨˊnaa' dseaˋ quiá'rˉ i̱ 'neáangˋ írˋ.Co̱' dseaˋ do nɨcaguíñ'ˋ jaléng'ˋ jneaa˜aa' e laco̱' nijmóˉnaa' jialco̱' iiñ˜ 'ñia'rˊ e ni'uíingˉ.
45008029	Jo̱ lají̱i̱'˜ latɨˊ mɨ˜ uiing˜ nɨñiˊ Fidiéeˇ i̱˜ jaléng'ˋ i̱ nilíingˉ dseaˋ quiá'rˉ. Jo̱ lají̱i̱'˜ latɨˊ ie˜ jo̱ cajo̱ calɨ'iiñ˜ e lajaléng'ˋ íˋ ni'uíiñˉ dseáng'ˉ laco̱' lɨ́ɨngˊ i̱ Jó̱o̱rˊ Dseaˋ Jmáangˉ do, jo̱ lajo̱ba' i̱ Jó̱o̱rˊ camɨ́ɨng'˜ do ni'uíiñˉ jaangˋ i̱ niingˉguɨ jee˜ lajaléng'ˋ i̱ rúiñ'ˋ do.
45008030	Jo̱ jaléng'ˋ dseaˋ i̱ nɨsɨ'íingˆ quiá'ˉ Fidiéeˇ jí̱i̱'˜ latɨˊ mɨ˜ uiing˜ do, nɨcatǿ'ˉbre jaléng'ˋ íˋ e laco̱' ni'uíiñ'ˉ do dseaˋ quiá'rˉ. Jo̱ jaléng'ˋ dseaˋ i̱ nɨcatǿ'rˉ do nɨca'íng'ˋneiñ' e nɨlɨ́ɨiñˊ dseaˋ i̱ jaˋ røøiñˋ dseeˉ fɨˊ quinirˇ. Jo̱guɨ jaléng'ˋ íˋ nɨcangɨ́ɨiñˋ quiá'ˉ dseaˋ do e nɨcuǿøngˋ e nilɨseeiñˋ có̱o̱'˜ dseaˋ do fɨˊ ñifɨ́ˉ quiá'rˉ fɨˊ lɨ˜ niingˉ 'gøiñ'ˊ.
45008031	Jo̱ co̱' lajo̱b lɨ́ɨˊ, jo̱ba' ¿e˜ cuǿøngˋ líˋ fé'ˋguɨ jóng? Jo̱ co̱' Fidiéeˇbing' i̱ sing'ˊ uii˜ quíˉii', jo̱ba' jí̱i̱'˜ jaangˋ joˋ i̱i̱ˋ quɨ́ɨ'˜guɨ jmɨɨ˜ nijme'ˆ guiáaˊ jneaa˜aa'.
45008032	Jo̱ Fidiéeˇ jaˋ ca'áaiñˋ í'ˋ, co̱' cacuǿømˋbre i̱ Jó̱o̱rˊ Dseaˋ Jmáangˉ do e laco̱' cajáiñ'ˋ e cajúiñ'ˉ do fɨˊ dse'ˋ crúuˆ uíi'˜ quíˉii', dseaˋ lɨ́ɨˊnaa' dseaˋ quiá'rˉ. Jo̱ co̱' lajo̱b cajméerˋ, jo̱ba' lana cuǿøngˋ líˋ feˇee' e nicuǿˉbre cajo̱ e iáangˋ dsíirˊ lajalé'ˋ e 'néˉnaa'.
45008033	Jo̱ jaléng'ˋ jneaa˜aa', dseaˋ i̱ nɨcaguíng'ˋ Fidiéeˇ, jí̱i̱'˜ jaangˋ cuǿøngˋ líˋ cuǿ'ˉguɨ jneaa˜aa' dseeˉ fɨˊ quinirˇ. Co̱' 'ñiab'ˊ Fidiéeˇ dseaˋ nɨca'íñ'ˋ jneaa˜aa' e laco̱' lana nɨlɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ.
45008034	Jo̱ uíi'˜ e nɨlɨ́ɨˊnaa' lajo̱, jo̱ba' joˋ i̱i̱ˋ quɨ́ɨ'˜guɨ jmɨɨ˜ fa' i̱ nijmɨ'nángˋguɨ jneaa˜aa' có̱o̱'˜ Fidiéeˇ. Co̱' Dseaˋ Jmáamˉbing' i̱ cajúngˉ fɨˊ dse'ˋ crúuˆ uíi'˜ dseeˉ quíˉii', jo̱guɨ dseaˋ íbˋ cajo̱ i̱ cají̱'ˊtu̱ calé'ˋ catú̱ˉ mɨ˜ cangɨ́ˋ jo̱; jo̱ dsʉ' lana dob nɨguiiñ˜ fɨˊ ñifɨ́ˉ lɨ́'ˆ lɨˊ dséeˊ laco̱' guiing˜ Tiquiá'rˆ Fidiéeˇ e mɨrˊ uii˜ quíˉii', dseaˋ lɨ́ɨˊnaa' dseaˋ quiá'rˉ.
45008035	Jo̱ba' lana dseáng'ˉ nɨtab˜ dsiˋnaa' e jí̱i̱'˜ jaangˋ o̱'guɨ jí̱i̱'˜ co̱o̱ˋ cuǿøngˋ líˋ jníngˉ quíˉii' e 'neáangˋ Dseaˋ Jmáangˉ jneaa˜aa' nañiˊ fa' e íing'˜naa' iihuɨ́ɨˊ o̱si e huɨ́ɨngˊ dsijéeˊ quíˉii' é, o̱si e jmáng'ˋ dseaˋ jneaa˜aa' gaˋ dsʉ' uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ é, o̱si e jaˋ 'ga'ˊ lɨˊ seaˋ e quieeˇnaa' é, o̱si e nijngám'ˉbɨ dseaˋ jneaa˜aa' é. Jo̱ lajalé'ˋ e na jí̱i̱'˜ co̱o̱ˋ cuǿøngˋ líˋ jníngˉ e 'neáangˋ Dseaˋ Jmáangˉ jneaa˜aa'.
45008036	Jo̱ dseáng'ˉ lajo̱b lɨ́ɨˊ lɨ́'ˆ laco̱' fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Jo̱ uíi'˜ e lɨ́ɨˊnaa' dseaˋ quíi'ˉ jo̱ba' contøømˉ dseáang'˜ se̱e̱ˉnaa', co̱' gabˋ jmáng'ˋ dseaˋ jneaa˜aa' lɨ́'ˆ laco̱' la dsingɨ́ɨngˉ jaangˋ jo'se'ˋ i̱ tɨˊ lɨ˜ nijngáng'ˉ dseaˋ.  Jo̱ lanab fé'ˋ júuˆ quiá'ˉ Fidiéeˇ.
45008037	Jo̱ lajaléb'ˋ e dsingɨ́ɨˉnaa' lajeeˇ se̱e̱ˉnaa' fɨˊ jmɨgüíˋ la jaˋ jmóoˋ guiáaˊ jneaa˜aa', co̱' Dseaˋ Jmáamˉbing' i̱ jmɨcó̱o̱'˜ jneaa˜aa' uíi'˜ e eáangˊ 'neáaiñˋ jneaa˜aa'.
45008038	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa', e dseáng'ˉ lajam'ˆ nɨta˜ dsiiˉ e jí̱i̱'˜ co̱o̱ˋ quɨ́ɨ'˜ jmɨɨ˜ e nijmɨ'nángˋ jneaa˜aa' e eáangˊ 'neáangˋ Fidiéeˇ jneaa˜aa'; co̱' jaˋ quɨ́ɨ'˜ jmɨɨ˜ jméˉ lajo̱ 'móˉ, o̱'guɨ jalé'ˋ e dsingɨ́ɨngˉnaa' lajeeˇ se̱e̱ˉnaa', o̱'guɨ jaléng'ˋ ángeles quiá'ˉ Fidiéeˇ, o̱'guɨ jalé'ˋ guíˋ e íiˊ fɨˊ guiá'ˆ güíˋ, o̱'guɨ jalé'ˋ e dsingɨ́ɨˉnaa' lajeeˇ lana o̱si lɨ˜ dséˆguɨ é, o̱'guɨ jalé'ˋ e seaˋ fɨˊ yʉ́'ˆ jmɨgüíˋ, o̱'guɨ jalé'ˋ e seaˋ fɨˊ nʉ́'ˉ uǿˉ, o̱'guɨ lɨ́'ˆ doñiˊ eeˋ e cajméeˋ Fidiéeˇ e seaˋ fɨˊ jmɨgüíˋ. Co̱' jí̱i̱'˜ co̱o̱ˋ jaˋ cuǿøngˋ fa' e nijméˉ e ni'nángˋnaa' e eáangˊ 'neáangˋ Fidiéeˇ jneaa˜aa'. Jo̱ e jo̱ nɨcajmɨtar˜ dsiˋnaa' la'eáangˊ có̱o̱'˜ Fíiˋnaa' Dseaˋ Jmáangˉ.
45009001	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', e dseáng'ˉ júuˆ jáb'ˉ fá'ˉ jnea˜ la, co̱' dseaˋ quiá'ˉ Dseaˋ Jmáamˉ lɨ́ɨnˊn. Jo̱guɨ e Jmɨguíˋ quiá'ˉ Fidiéeˇ e quie̱ˊ nifɨˊ quiá'ˉ jalé'ˋ e ɨˊ dsiiˉ, e jo̱ba' tíiˊ ni˜ e dseáng'ˉ jaˋ fá'ˉbaa júuˆ ta˜ júuˆ.
45009002	Jo̱ dseáng'ˉ eáamˊ lɨjiuung˜ dsiiˉ jo̱guɨ dseáng'ˉ contøøngˉ e cu'ˋ dsiiˉ jaléng'ˋ dseaˋ góoˊo dseaˋ Israel.
45009003	Co̱' jnea˜ jɨˋguɨ cartɨˊ iin˜n e sɨ'lɨn'ˆn fɨˊ quiniˇ Fidiéeˇ e laco̱' sɨ'naanˉ có̱o̱'˜ Dseaˋ Jmáangˉ e faco̱' lajo̱guɨ e nilí'ˋi e nijmɨcó̱o̱'ˇo̱ jaléng'ˋ i̱ dseaˋ góoˊo do e laco̱' jaˋ ni'íñ'ˋ iihuɨ́ɨˊ uíi'˜ jalé'ˋ dseeˉ quiá'rˉ.
45009004	Jo̱ dseaˋ sɨju̱ˇ dseaˋ Israel lɨ́ɨngˊ jaléng'ˋ íˋ lɨ́'ˆ laco̱'guɨ la lɨ́ɨngˊ jnea˜ cajo̱. Jo̱ Fidiéeˇbing' i̱ nɨcaguíng'ˋ jaléng'ˋ jnea'ˆ e laco̱' nɨca'uíingˉnaa' dseáng'ˉ jó̱o̱rˊ. Jo̱ contøøngˉ calɨséngˋ Fidiéeˇ fɨˊ jee˜ jaléng'ˋ dseaˋ áangˊ quíˉii' e jmijnéeiñˋ jial tíiˊ jlo'ˆ lɨ́ɨiñˊ có̱o̱'˜ jalé'ˋ e quɨ́ɨ'r˜ jmɨɨ˜ jmóorˋ. Jo̱guɨ cajmɨrǿrˋ júuˆ có̱o̱'˜ jaléng'ˋ i̱ dseaˋ íˋ, jo̱guɨ cacuø'ˊbɨr cajo̱ júuˆ quiʉ'ˊ ta˜ quiá'rˉ. Jo̱guɨ cajím'ˉbɨr jial 'néˉ e nijmiféiñ'ˊ do írˋ laco̱' catɨ́ɨngˉ, jo̱guɨ cajím'ˉbɨr cajo̱ ie˜ jo̱ e nicuǿ'ˉbreiñ' do lajeeˇ ngóoˊguɨjiʉ jalé'ˋ e catɨ́ɨiñˉ lɨ́'ˆ laco̱' júuˆ e nɨcacuø'ˊreiñ' lamɨ˜ jéengˊguɨ.
45009005	Jo̱ jaléng'ˋ i̱ dseaˋ íˋ, dseaˋ sɨju̱ˇ 'lɨɨ˜ dseaˋ cǿøng'˜ quiéˉbaa lɨ́ɨiñˊ. Jo̱ Dseaˋ Jmáangˉ fɨˊ jee˜ jo̱b cagüɨ'ɨ́ɨrˊ cajo̱ ie˜ lamɨ˜ cajárˉ fɨˊ jmɨgüíˋ la e lɨ́ɨiñˊ jaangˋ dseaˋ jmɨgüíˋ. Jo̱guɨ Dseaˋ Jmáangˉ Fidiéebˇ lɨ́ɨiñˊ cajo̱ i̱ quie̱ˊ nifɨˊ quiá'ˉ lajalé'ˋ e seaˋ fɨˊ la'úngˉ fɨˊ jmɨgüíˋ. Jo̱ co̱' lajo̱b lɨ́ɨiñˊ, jo̱ba' contøømˉ 'néˉ e nijmiféng'ˊnaa're. Jo̱ lajo̱b 'néˉ líˋ.
45009006	Dsʉ' o̱fa' caje̱ˊ e jaˋ cajmiti˜ Fidiéeˇ lají̱i̱'˜ júuˆ quiá'rˉ e cacuø'rˊ dseaˋ Israel; co̱' cajmiti˜bre jalé'ˋ e júuˆ jo̱, lɨfa' e jaˋ lajɨɨngˋ dseaˋ sɨju̱ˇ dseaˋ Israel dseáng'ˉ já'ˉ lɨ́ɨiñˊ dseaˋ quiá'ˉ Fidiéeˇ.
45009007	Jo̱guɨ o̱' lajɨɨngˋ dseaˋ sɨju̱ˇ 'lɨɨ˜ yʉ́ʉ'˜ Abraham lɨ́ɨiñˊ dseáng'ˉ jó̱o̱ˊ dseaˋ do, dsʉco̱' lamɨ˜ jéengˊguɨ lalab casɨ́'ˉ Fidiéeˇ i̱ 'lɨɨ˜ yʉ́ʉ'˜ Abraham do: “Jaléng'ˋ dseaˋ i̱ dseáng'ˉ já'ˉ i̱ nilíingˉ sɨjú̱'ˆ nilɨseeiñˋ la'eáangˊ có̱o̱'˜ jó̱o̱'ˋ i̱ siiˋ Isáaˊ.”
45009008	Jo̱ uíi'˜ e júuˆ na, jo̱ba' lana cuǿøngˋ feˇee' e o̱' lajaléng'ˋ dseaˋ sɨju̱ˇ 'lɨɨ˜ yʉ́ʉ'˜ Abraham dseáng'ˉ já'ˉ lɨ́ɨiñˊ jó̱o̱ˊ Fidiéeˇ, co̱' dseáng'ˉ o̱' lajo̱. Dsʉco̱' lají̱i̱'˜ dseaˋ i̱ seengˋ i̱ já'ˉ lɨ́ɨngˋ lají̱i̱'˜ júuˆ e cacuø'ˊ Fidiéeˇ i̱ 'lɨɨ˜ yʉ́ʉ'˜ Abraham do lamɨ˜ jéengˊguɨ, lají̱i̱'˜ íˋbing' i̱ dseáng'ˉ já'ˉ lɨ́ɨngˊ jó̱o̱ˊ Fidiéeˇ.
45009009	Dsʉco̱' e lab júuˆ e cacuø'ˊ Fidiéeˇ i̱ 'lɨɨ˜ yʉ́ʉ'˜ Abraham do lamɨ˜ casɨ́'rˉ lala: “Co̱o̱ˋ lajeeˇ lana, lajeeˇ ji̱i̱ˋ ni'íˋ, nigáaˊtú̱u̱, jo̱ i̱ dseamɨ́ˋ quíi'ˉ i̱ siiˋ Sara nilɨseengˋ jaangˋ yʉ̱ʉ̱ˋ sɨñʉʉˆ quiá'rˉ.”
45009010	Dsʉ' o̱' jí̱i̱'˜ e jo̱, co̱' lajo̱b cajméerˋ cajo̱ có̱o̱'˜ i̱ dseamɨ́ˋ i̱ siiˋ Rebeca do i̱ calɨséngˋ jiuung˜ suung˜ quiá'ˉ. Jo̱ i̱ tiquiá'ˆ i̱ jiuung˜ íˋ, íbˋ i̱ lɨ́ɨngˊ 'lɨɨ˜ yʉ́ʉ'˜ quíˉii' i̱ siiˋ Isáaˊ.
45009011	Jo̱ nʉ́'ˉguɨ e nilɨseengˋ i̱ jiuung˜ dseaˋ suung˜ do, lajeeˇ e nʉ́'ˉguɨ e jaˋ mɨˊ cajméeiñ'ˋ do jí̱i̱'˜ co̱o̱ˋ e guiʉ́ˉ o̱si e jaˋ dseengˋ é, jo̱ lají̱i̱'˜ latɨˊ ie˜ jo̱b cajíng'ˉ Fidiéeˇ lala e casɨ́'rˉ i̱ Rebeca do: “I̱ jiuung˜ dseaˋ suung˜ i̱ nilɨseengˋ quíi'ˉ nifɨˊ, íˋbing' i̱ nijméˉ ta˜ quiá'ˉ i̱ jiuung˜ i̱ nilɨseengˋ cøøngˋguɨjiʉ do.” Jo̱ røøbˋ cǿøngˋ e júuˆ na lɨ́'ˆ laco̱' la fé'ˋ Fidiéeˇ fɨˊ ni˜ jiˋ quiá'rˉ lɨ˜ fé'ˋ lala: “Jo̱ eáangˊ cajmi'neáangˋ jnea˜ i̱ Jacóoˆ do, dsʉ' jaˋ cajméeˋe lajo̱ có̱o̱'˜ i̱ Esaú do.” Jo̱ có̱o̱'˜ e júuˆ na jmɨta˜ dsiˋnaa' e 'ñiab'ˊ Fidiéeˇ seaˋ fɨˊ quiá'rˉ e niguíñ'ˋ dseaˋ i̱ iiñ˜ i̱ ni'uíingˉ dseaˋ quiá'rˉ lɨ́'ˆ laco̱' iiñ˜ e nijméiñ'ˉ do, jo̱ jaˋ e lɨ́ɨˊ su nɨcajméerˋ e guiʉ́ˉ o̱si e jaˋ mɨˊ cajméerˋ lajo̱ é.
45009014	Jo̱ uíi'˜ jalé'ˋ e na jaˋ cuǿøngˋ líˋ feˇee' fa' e Fidiéeˇ jaˋ ɨ́ɨrˋ í'ˋ røøˋ laco̱' catɨ́ɨngˉ, ¡co̱' dseáng'ˉ o̱' lajo̱!
45009015	Co̱' lalab cajíng'ˉ Fidiéeˇ ie˜ malɨɨ˜guɨ do, ie˜ lamɨ˜ casɨ́'rˉ Moi˜ lala: “Guiúmˉbaa nijmee˜e có̱o̱'˜ lajaléng'ˋ dseaˋ i̱ iin˜n nijmee˜e có̱o̱'˜ lajo̱, jo̱guɨ nilíbˋ fɨ'ˋ lɨ́ɨnˉn cajo̱ có̱o̱'˜ jaléng'ˋ i̱ iin˜n i̱ nijmee˜e có̱o̱'˜ lajo̱.”
45009016	Jo̱ lajo̱b lɨ́ɨˊ, co̱' 'ñiab'ˊ Fidiéeˇ i̱ fɨ'ˋ lɨ́ɨngˉ dseaˋ lɨ́'ˆ jialco̱' iiñ˜ e nijmérˉ có̱o̱'˜ lajaangˋ lajaangˋ dseaˋ. Co̱' jaˋ jmóorˋ jialco̱' iing˜ dseaˋ o̱'guɨ jialco̱' bíˋ cuø'ˊ yaang˜ dseaˋ cajo̱.
45009017	Jo̱ lanab lɨ́ɨˊ e júuˆ na lɨ́'ˆ laco̱' la fé'ˋ fɨ˜ ni˜ jiˋ quiá'ˉ Fidiéeˇ lɨ˜ sɨ́'rˋ i̱ dseata˜ dseaˋ féng'ˊ quiá'ˉ Egipto ie˜ malɨɨ˜guɨ do, ie˜ lamɨ˜ cajíñ'ˉ lala: “Cacuǿøˉø 'nʉˋ e lɨn'ˊ dseata˜ dseaˋ féng'ˊ e laco̱' nilɨñiˊ dseaˋ fɨˊ la'úngˉ fɨˊ jmɨgüíˋ jial tíiˊ e 'gøng'ˊ jnea˜, jo̱guɨ e nilɨñiˊ dseaˋ cajo̱ e jí̱i̱'˜ jneab˜ lɨ́ɨnˊn Fidiéeˇ quiá'ˉ lajaléng'ˋ dseaˋ i̱ seengˋ fɨˊ jmɨgüíˋ.”
45009018	Jo̱ lajo̱b lɨ́ɨˊ, co̱' Fidiéeˇ fɨ'ˋ lɨ́ɨmˉbre jaléng'ˋ dseaˋ i̱ iiñ˜ nijmérˉ có̱o̱'˜ lajo̱, jo̱guɨ jmóoˋbɨr cajo̱ e ue'ˋ dsíiˊ jaléng'ˋ i̱ dseaˋ i̱ jaˋ iing˜ ninúˉ júuˆ quiá'rˉ.
45009019	Jo̱ uíi'˜ e júuˆ na, jo̱ba' cuǿømˋ seaˋ líˋ jmɨngɨ́ɨ'˜ 'nʉˋ jnea˜ lala: “¿Jialɨ'ˊ cuø'ˊ Fidiéeˇ jneaa˜aa' dseeˉ có̱o̱'˜ jalé'ˋ dseeˉ e eeˉnaa'? Co̱' jí̱i̱'˜ jaangˋ cuǿøngˋ líˋ jníngˉ jalé'ˋ e iing˜ dseaˋ do e nijmérˉ.”
45009020	Jo̱ dsʉ' jnea˜ fɨ́ɨˉɨ 'nʉˋ, dseaˋ lɨn'ˊ jí̱i̱'˜ dseaˋ jmɨgüíˋ, e jaˋ seaˋ fɨˊ quíi'ˉ fa' e nifɨ́'ˆ Fidiéeˇ e˜ uiing˜ seaˋ quiá'ˉ jalé'ˋ e jmóorˋ. Co̱fa' co̱o̱ˋ tu'ˊ jaˋ fɨˊ seaˋ quiá'ˉ fa' e nisɨ́'ˋ i̱ dseaˋ i̱ cajméeˋ do: “¿Jialɨ'ˊ cajmeaan'ˉ jnea˜ lala?”
45009021	Co̱' i̱ dseaˋ i̱ jmóoˋ tu'ˊ do seabˋ fɨˊ quiá'rˉ e nijmérˉ doñiˊ eeˋ iiñ˜ có̱o̱'˜ e guóo'˜ e jmáiñ'ˋ ta˜ do. Co̱' có̱o̱'˜ e guóo'˜ jo̱b cuǿøngˋ líˋ jmérˉ co̱o̱ˋ tu'ˊ e nijmeáiñ'ˋ ta˜ jí̱i̱'˜ mɨ˜ jmɨɨ˜ niingˉ o̱si e nijmérˉ co̱o̱ˋguɨ e nijmeáiñ'ˋ ta˜ laco̱o̱ˋ jmɨɨ˜ laco̱o̱ˋ jmɨɨ˜ é.
45009022	Jo̱ Fidiéeˇ calɨ'iiñ˜ e nijmijnéeiñˋ jial tíiˊ 'gøiñ'ˊ jo̱guɨ jial e nicuǿ'rˉ iihuɨ́ɨˊ jaléng'ˋ dseaˋ uíi'˜ quiá'ˉ jalé'ˋ dseeˉ quiáiñ'ˉ; jo̱ dsʉ' jaˋ mɨˊ cajméerˋ lajo̱ uíi'˜ e eáangˊ jmóorˋ té'rˋ e féng'ˊ dsíirˊ có̱o̱'˜ jaléng'ˋ i̱ dseaˋ i̱ catɨ́ɨngˉ ni'íng'ˋ e iihuɨ́ɨˊ jo̱ jo̱guɨ i̱ catɨ́ɨngˉ ni'íingˉ conguiaˊ fɨˊ lɨ˜ 'lɨ'ˆ.
45009023	Jo̱ Fidiéeˇ iiñ˜ e jmili˜bre cajo̱ có̱o̱'˜ jneaa˜aa' jial tíiˊ jlo'ˆ niingˉ 'gøiñ'ˊ có̱o̱'˜ jalé'ˋ e quɨ́ɨ'r˜ jmɨɨ˜ jmóorˋ, co̱' calɨ́ˉ fɨ'ˋ lɨ́ɨiñˉ jneaa˜aa', jo̱ba' latɨˊ mɨ˜ uiim˜ caguiéeiñˋ jneaa˜aa' guiʉ́ˉ e laco̱' nilɨse̱e̱ˉnaa' có̱o̱'r˜ fɨˊ lɨ˜ niingˉ 'gøiñ'ˊ.
45009024	Jo̱ nɨcatǿ'ˉ Fidiéeˇ jneaa˜aa', dseaˋ i̱ eáangˊ 'neáaiñˋ, e laco̱' nɨca'uíingˉnaa' dseaˋ quiá'rˉ, jo̱ jaˋ eeˋ lɨ́ɨˊ si lɨ́ɨˊnaa' dseaˋ Israel o̱si jaˋ lɨ́ɨˊnaa' lajo̱ é.
45009025	Jo̱ lajo̱b lɨ́ɨˊ lɨ́'ˆ laco̱' la fé'ˋ Fidiéeˇ fɨˊ ni˜ jiˋ e cajme'ˊ Oseas ie˜ malɨɨ˜guɨ do ie˜ lamɨ˜ café'ˋ Fidiéeˇ lala: Jaléng'ˋ dseaˋ i̱ jaˋ mɨˊ calɨ́ɨngˊ dseaˋ quiéˉe, dsʉ' lana nifɨ́ɨˆɨre e dseaˋ quiéˉbaa nɨlɨ́ɨiñˊ; jo̱guɨ jaléng'ˋ dseaˋ i̱ jaˋ mɨˊ cajmi'neáanˋn lamɨ˜ jéengˊguɨ, dsʉ' lanaguɨ nijmi'neáamˋbaa jaléng'ˋ íˋ.
45009026	Jo̱ fɨˊ ni˜ e jiˋ jo̱b cajo̱ fé'ˋguɨ Fidiéeˇ lala: Cartɨˊ lana jaˋ lɨ́ɨngˊna' dseaˋ quiéˉe, jo̱ dsʉ' lanaguɨ jó̱o̱ˋbaa nɨlɨ́ɨngˊna' quiéˉ jnea˜, dseaˋ lɨ́ɨnˊn Fidiéeˇ i̱ seengˋ carˋ ngongɨ́ɨˋ jmɨɨ˜.  Jo̱ lanab lɨ́ɨˊ júuˆ quiá'ˉ Fidiéeˇ e cajme'ˊ Oseas.
45009027	Jo̱ lalab fé'ˋ Saíiˆ fɨˊ ni˜ jiˋ quiá'ˉ Fidiéeˇ cuaiñ˜ quiá'ˉ jaléng'ˋ dseaˋ Israel: Nañiˊ fa' jialguɨ la fɨ́ɨngˊ jaléng'ˋ dseaˋ Israel lɨ́'ˆ laco̱'guɨ la jmiguiʉˊ tóo'˜ e néeˊ fɨˊ 'nɨ'ˋ jmɨñí'ˆ, jo̱ dsʉ' jí̱i̱'˜ tú̱ˉ 'nɨˊ mɨ́ɨm'˜bing' i̱ nilí'ˋ nileángˋ jee˜ jalé'ˋ iihuɨ́ɨˊ e nɨjaquiéengˊ.
45009028	Co̱' joˋ huǿøˉ nidséˉguɨ e dseáng'ˉ nijmiti˜ Fidiéeˇ laco̱' sɨ'íˆ e 'gooˋ e nɨca'ɨ́ɨrˉ lamɨ˜ jéengˊguɨ quiá'ˉ lajaangˋ lajaangˋ dseaˋ jmɨgüíˋ.
45009029	Jo̱ lalab café'ˋguɨ Saíiˆ ie˜ malɨɨ˜guɨ do cajo̱: Jo̱ faco̱' Fidiéeˇ i̱ quɨ́ɨ'˜ jmɨɨ˜ jméˉ doñiˊ eeˋ jaˋ caseáaiñˊ tú̱ˉ 'nɨˊ mɨ́ɨng'˜ dseaˋ sɨju̱ˇnaa', dseaˋ Israel, jo̱ba' dseáng'ˉ conguiabˊ nɨca'íiñˉ jnea'ˆ jóng lɨ́'ˆ laco̱'guɨ cajméerˋ có̱o̱'˜ jaléng'ˋ dseaˋ i̱ calɨséngˋ fɨˊ Sodoma có̱o̱'˜guɨ fɨˊ Gomorra.  Jo̱ lanab fé'ˋ Saíiˆ fɨˊ ni˜ jiˋ quiá'ˉ Fidiéeˇ e cajme'rˊ ie˜ malɨɨ˜guɨ do.
45009030	Jo̱ uíi'˜ quiá'ˉ jalé'ˋ e júuˆ na, jo̱ba' nɨcuǿøngˋ líˋ feˇee' lana e nɨca'ím'ˋ Fidiéeˇ jaléng'ˋ dseaˋ i̱ jaˋ lɨ́ɨngˊ dseaˋ Israel e nɨlɨiñ'ˊ do dseaˋ i̱ jaˋ røøngˋ dseeˉ fɨˊ quinirˇ dsʉ' uíi'˜ e já'ˉ calɨ́iñ'ˉ do júuˆ quiá'ˉ dseaˋ do, nañiˊ fa' jaˋ cajméeiñ'ˋ do quijí̱ˉ jial e ni'íng'ˋ Fidiéeˇ írˋ.
45009031	Jo̱ dsʉ' jaléng'ˋ dseaˋ i̱ lɨ́ɨngˊ dseaˋ Israel i̱ eáangˊ cuø'ˊ bíˋ yaang˜ e jmitir˜ la'uiing˜ jalé'ˋ júuˆ quiʉ'ˊ ta˜ e laco̱' ni'íng'ˋ Fidiéeˇ írˋ e lɨiñ'ˊ dseaˋ i̱ jaˋ røøngˋ dseeˉ fɨˊ quinirˇ, jo̱ dsʉ' jaˋ calɨ́'rˉ lajo̱.
45009032	Jo̱ dsʉ' jaˋ calɨ́'rˉ lajo̱ uíi'˜ e cacuø'ˊ bíˋ yaaiñ˜ e jmitir˜ laco̱' catɨ́ɨngˉ e júuˆ quiʉ'ˊ ta˜ do e laco̱' lajo̱ ni'íng'ˋ Fidiéeˇ írˋ e lɨ́ɨiñˊ dseaˋ i̱ jaˋ røøngˋ dseeˉ fɨˊ quinirˇ. Jo̱ co̱' lajo̱b cajméeˋ dseaˋ Israel, jo̱ba' cangongɨ́ɨmˉbre e caquiuiñ'ˆ có̱o̱'˜ e cu̱u̱˜ e quiung'ˊ dseaˋ.
45009033	Co̱' lalab fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ dseaˋ do lala cuaiñ˜ quiá'ˉ Dseaˋ Jmáangˉ: Niquiee˜e co̱o̱ˋ cu̱u̱˜ fɨˊ Sión, jo̱ có̱o̱'˜ e cu̱u̱˜ jo̱ seemˋ dseaˋ i̱ niquiung'ˉ. Jo̱ dsʉ' jaléng'ˋ dseaˋ i̱ já'ˉ lɨ́ɨngˋ júuˆ quiá'ˉ Fíiˋnaa' Dseaˋ Jmáangˉ, jo̱ba' jaˋ nilɨgøøiñˋ có̱o̱'˜ e jo̱, co̱' Dseaˋ Jmáamˉbing' lɨ́ɨngˊ lafa' e cu̱u̱˜ do.
45010001	Dseaˋ rú'ˋnaa' dseaˋ quiá'ˉ Dseaˋ Jmáangˉ, e laba' iin˜n carˋ ngocángˋ dsiiˉ jo̱guɨ mɨ́ɨ'˜ɨ Fidiéeˇ, e jaléng'ˋ dseaˋ góoˊo dseaˋ Israel nileáiñˋ jee˜ jalé'ˋ dseeˉ quiá'rˉ.
45010002	Jo̱ jnea˜ fá'ˆa uíi'˜ quiá'rˉ e eáamˊ iiñ˜ nijmérˉ lají̱i̱'˜ e iing˜ Fidiéeˇ, lɨfa' jaˋ jmóorˋ dseáng'ˉ laco̱' iing˜ 'ñia'ˊ Fidiéeˇ e nijméˉ jaléng'ˋ dseaˋ quiá'rˉ.
45010003	Dsʉco̱' i̱ dseaˋ íˋ jaˋ iiñ˜ ningáiñ'ˋ jial e íng'ˋ Fidiéeˇ dseaˋ e lɨiñ'ˊ do dseaˋ i̱ jaˋ røøngˋ dseeˉ fɨˊ quinirˇ. Jo̱ co̱' lajo̱b lɨ́ɨiñˊ, jo̱ba' yaam˜bre 'nó'rˊ jial e ni'íng'ˋ dseaˋ do írˋ la'eáangˊ có̱o̱'˜ jalé'ˋ e la tɨɨiñˋ yaaiñ˜, jo̱ cab'ˊ 'náaiñˋ jalé'ˋ e nɨcaguiaˊ Fidiéeˇ uiing˜ e nilí'ˋ dseaˋ lajo̱.
45010004	Jo̱ Dseaˋ Jmáamˉbing' i̱ ca'íingˉ bíˋ quiá'ˉ e júuˆ quiʉ'ˊ ta˜ do e laco̱' doñiˊ i̱i̱ˋ dseaˋ i̱ já'ˉ lɨ́ɨngˋ júuˆ quiá'rˉ nilí'rˋ e ni'íng'ˋ Fidiéeˇ írˋ e lɨ́ɨiñˊ jaangˋ dseaˋ i̱ jaˋ røøngˋ dseeˉ fɨˊ quinirˇ.
45010005	Jo̱ lalab cajme'ˊ Moi˜ ie˜ malɨɨ˜guɨ do cuaiñ˜ quiá'ˉ e íng'ˋ Fidiéeˇ dseaˋ e lɨ́ɨngˊ dseaˋ i̱ jaˋ røøngˋ dseeˉ fɨˊ quinirˇ la'eáangˊ e jmitir˜ e júuˆ quiʉ'ˊ ta˜ do, jo̱ lalab fé'ˋ e júuˆ jo̱: “Jaléng'ˋ dseaˋ i̱ jmiti˜ dseáng'ˉ røøˋ contøøngˉ e júuˆ quiʉ'ˊ ta˜ quiá'ˉ Fidiéeˇ, jo̱ba' la'eáangˊ có̱o̱'˜ e jo̱b nilɨseeiñˋ cajo̱.”
45010006	Jo̱ dsʉ' lalab fé'ˋguɨ cajo̱ fɨˊ ni˜ jiˋ quiá'ˉ Fidiéeˇ cuaiñ˜ quiá'ˉ jial ni'íng'ˋ Fidiéeˇ dseaˋ e lɨ́ɨngˊ dseaˋ i̱ jaˋ røøngˋ dseeˉ fɨˊ quinirˇ uíi'˜ e nɨjá'ˉ calɨ́iñ'ˉ júuˆ quiá'ˉ dseaˋ do, jo̱ lalab fé'ˋ e júuˆ jo̱: “Jie˜ mɨˊ ɨˊ o'ˊ e júuˆ la: ¿I̱˜ seengˋ i̱ cuǿøngˋ nidséng'ˉ fɨˊ ñifɨ́ˉ?” —co̱' fɨng song ɨˊ o'ˊ lajo̱, jo̱ba' nɨjmoo'ˋ jóng e lafa' nijgiáamˋ Dseaˋ Jmáangˉ fɨˊ lɨ˜ guiiñ˜.
45010007	O̱si ɨˊbɨ o'ˊ é: “¿I̱˜ seengˋ i̱ cuǿøngˋ nijgiáangˋ fɨˊ lɨ˜ neáangˊ jaléng'ˋ 'lɨɨ˜?” —co̱' fɨng song ɨˊ o'ˊ lajo̱, jo̱ba' nɨjmoo'ˋ jóng e lafa' nijí̱b'ˊtu̱ Dseaˋ Jmáangˉ calé'ˋ catú̱ˉ.
45010008	Co̱' lalab fé'ˋguɨ fɨˊ ni˜ jiˋ quiá'ˉ Fidiéeˇ: “Jo̱ quiá̱b'ˉ seengˋ có̱o̱'˜ 'nʉ́'ˋ e júuˆ quiá'ˉ Fidiéeˇ lɨ́'ˆ laco̱' la fó'ˆna' jo̱guɨ lɨ́'ˆ laco̱' ɨˊ óoˊna'.” Jo̱ e júuˆ nab e guiaˋnaa' jee˜ 'nʉ́'ˋ e quiá'ˉ jial já'ˉ lɨ́ɨngˋ dseaˋ júuˆ quiá'ˉ Dseaˋ Jmáangˉ.
45010009	Jo̱ e júuˆ jo̱b e la, e song fó'ˋ fɨˊ quiniˇ dseaˋ e Jesús lɨ́ɨiñˊ Fíi'ˋ jo̱guɨ já'ˉ lɨ́ɨn'ˋ carˋ ngocángˋ o'ˊ e Fidiéeˇ cajmijí̱'rˊ dseaˋ do mɨ˜ cangɨ́ˋ e cajúiñ'ˉ, jo̱ba' nileámˉ Fidiéeˇ 'nʉˋ jóng jee˜ jalé'ˋ dseeˉ quíi'ˉ.
45010010	Co̱' la'eáangˊ e já'ˉ lɨ́ɨˋnaa' e carˋ ngocángˋ dsiˋnaa' e júuˆ jo̱, jo̱ba' nilí'ˋbaa' e ni'íng'ˋ Fidiéeˇ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ, jo̱guɨ nileámˉ Fidiéeˇ jneaa˜aa' cajo̱ jee˜ jalé'ˋ dseeˉ quíˉnaa' la'eáangˊ e fé'ˋnaa' fɨˊ quiniˇ dseaˋ e Dseaˋ Jmáamˉbing' i̱ lɨ́ɨngˊ Fíiˋnaa'.
45010011	Jo̱ lalab fé'ˋguɨ fɨˊ ni˜ jiˋ quiá'ˉ Fidiéeˇ: “Jo̱ dsʉ' jaléng'ˋ dseaˋ i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ, jo̱ba' jaˋ quɨ́'ˉ jmɨɨ˜ fa' e nilɨtúngˉ dsíirˊ e já'ˉ calɨ́iñˉ e júuˆ jo̱.”
45010012	Jo̱ røøbˋ lɨ́ɨˊnaa' fɨˊ quiniˇ Fidiéeˇ, jaˋ eeˋ lɨ́ɨˊ su lɨ́ɨˊnaa' dseaˋ Israel o̱si jaˋ lɨ́ɨˊnaa' lajo̱ é, co̱' jaamˋ Fíiˋnaa' Fidiéeˇ seengˋ quíˉnaa' lajɨɨˉnaa', jo̱ jlob'ˆ cuøˊ dseaˋ do mɨ˜ eeˋgo̱ mɨ'ˊ dseaˋ írˋ.
45010013	Co̱' lalab fé'ˋguɨ fɨˊ ni˜ jiˋ quiá'ˉ Fidiéeˇ cajo̱: “Jo̱ jaléng'ˋ dseaˋ i̱ mɨ'ˊ Fidiéeˇ e nileángˉneiñ' jee˜ jalé'ˋ dseeˉ quiá'rˉ, jo̱ba' lajo̱b nijméˉ dseaˋ do.”
45010014	Dsʉ' jaˋ cuǿøngˋ líˋ mɨ'ˊ dseaˋ Fidiéeˇ song jaˋ mɨˊ já'ˉ lɨ́ɨiñˋ júuˆ quiá'ˉ dseaˋ do; jo̱guɨ jaˋ cuǿøngˋ fa' e nijá'ˉ líingˋ dseaˋ júuˆ quiá'ˉ Fidiéeˇ song jaˋ mɨˊ canúˉguɨr e júuˆ jo̱; jo̱guɨ cajo̱ jaˋ cuǿøngˋ líˋ núrˉ e júuˆ quiá'ˉ Fidiéeˇ do song jaˋguɨ i̱i̱ˋ seengˋ fa' i̱ nini'ˉ e júuˆ quiá'ˉ dseaˋ do;
45010015	jo̱guɨ jaˋ cuǿøngˋ e nini'ˉ e júuˆ quiá'ˉ dseaˋ do song jaˋ i̱i̱ˋ seengˋguɨ fa' i̱ nisíngˉ dseaˋ e nijmérˉ lajo̱. Jo̱ lalab fé'ˋ fɨˊ ni˜ jiˋ quiá'ˉ Fidiéeˇ cuaiñ˜ quiá'ˉ e júuˆ na: “Dsíng'ˉ ia'ˊ mɨ˜ güɨlíingˉ jaléng'ˋ dseaˋ i̱ quie̱ˊ júuˆ quiá'ˉ Fidiéeˇ.”
45010016	Jo̱ dsʉ' jí̱i̱'˜ tú̱ˉ 'nɨˊ mɨ́ɨm'˜ dseaˋ Israel i̱ já'ˉ lɨ́ɨngˋ e júuˆ jo̱ lɨ́'ˆ laco̱' la fé'ˋ Saíiˆ fɨˊ ni˜ jiˋ quiá'ˉ Fidiéeˇ lɨ˜ fé'rˋ lala: “Fíiˋi, jí̱i̱'˜ tú̱ˉ 'nɨˊ mɨ́ɨng'˜ dseaˋ i̱ já'ˉ nɨcalɨ́ngˉ júuˆ quíi'ˉ e guiaˊ jnea'ˆ.”
45010017	Jo̱ cuǿøngˋ feˇee' lana e la'eáangˊ e guiaˊ dseaˋ júuˆ cuaiñ˜ quiá'ˉ Dseaˋ Jmáangˉ, jo̱ba' núuˋ dseaˋ e júuˆ jo̱; jo̱guɨ la'eáangˊ e núuˋ dseaˋ e júuˆ jo̱, jo̱ba' já'ˉ lɨ́ɨiñˋ e jo̱.
45010018	Jo̱ uíi'˜ jo̱ba' jmɨngɨɨˉ jnea˜ lala: ¿Su jaˋ mɨˊ canúuˉ dseaˋ Israel e júuˆ cuaiñ˜ quiá'ˉ Dseaˋ Jmáangˉ do? Mó'ˆ dseáng'ˉ nɨcanúuˉbiñ'. Jo̱ e jáb'ˉ e jo̱, co̱' dseáng'ˉ lajo̱b nɨcalɨ́ˉ lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Jo̱ fɨˊ latøøngˉ jmɨgüíbˋ nɨcanúuˉ dseaˋ júuˆ quiá'ˉ i̱ dseaˋ i̱ guiaˊ júuˆ quiá'ˉ Fidiéeˇ, jo̱guɨ fɨˊ dseáng'ˉ tɨˊ lɨ˜ huí̱i̱ˆ eáangˊ fɨˊ ni˜ guóo'˜ uǿˉ nɨcanʉ́'ˋ júuˆ quiá'rˉ cajo̱.
45010019	Jo̱ caléb'ˋ catú̱ˉ jmɨngɨɨˉ jnea˜: ¿Su jaˋ mɨˊ cangám'ˋbɨ dseaˋ Israel jalé'ˋ e júuˆ jo̱? Mó'ˆ dseáng'ˉ nɨcangám'ˋbre, co̱' lalab cajme'ˊ Moi˜ ie˜ malɨɨ˜guɨ do e fé'ˋ Fidiéeˇ: Jnea˜ Fidiéeˇ nijmee˜e e jaléng'ˋ dseaˋ i̱ jaˋ lɨ́ɨngˊ dseaˋ Israel ni'uíiñˉ dseaˋ quiéˉe, jo̱ lajo̱ba' nilíˋ dsihuɨ́ɨngˊ jaléng'ˋ dseaˋ Israel quiá'ˉ jaléng'ˋ i̱ dseaˋ íˋ. Jo̱guɨ nijmee˜e cajo̱ e nilɨguíingˉ dseaˋ Israel quiá'ˉ jaléng'ˋ i̱ dseaˋ íˋ i̱ jaˋ 'gooˋ ngáng'ˋ do.
45010020	Jo̱ eáamˊ lahuɨ́ɨngˊ fé'ˋ Saíiˆ e júuˆ la lɨ˜ fé'ˋ Fidiéeˇ lala: Jo̱ jaléng'ˋ dseaˋ i̱ jaˋ ca'nang'ˆ jnea˜, cadsém'ˋbre jnea˜. Jo̱guɨ jaléng'ˋ dseaˋ i̱ jaˋ cajmɨngɨ́ɨngˋ jnea˜, cajmijnéemˋ 'ñiá'ˋa jee˜ jaléng'ˋ íˋ.
45010021	Jo̱ dsʉ' lalab cajme'ˊguɨ Saíiˆ e fé'ˋ Fidiéeˇ cuaiñ˜ quiá'ˉ jaléng'ˋ dseaˋ Israel: “Contøømˉ caníi'˜i guóoˋo e jmɨcó̱o̱'˜o̱ 'nʉ́'ˋ, dseaˋ saangˋ óoˊna' có̱o̱'˜ jnea˜ jo̱guɨ dseaˋ i̱ jaˋ iing˜ jméˉ nʉ́ʉ'˜ júuˆ quiéˉe.”
45011001	Jo̱ co̱' lajo̱b lɨ́ɨˊ, jo̱ba' lana jmɨngɨɨˉ jnea˜ lala: ¿Su Fidiéeˇ nɨcatiúumˉbre jaléng'ˋ dseaˋ quiá'rˉ dseaˋ Israel? ¡U̱˜, dseáng'ˉ o̱' lajo̱! Co̱' té̱e̱ˊ óoˊna' e dseaˋ Israel lɨ́ɨngˊ jnea˜ cajo̱, jo̱ dseaˋ sɨju̱ˇ 'lɨɨ˜ yʉ́ʉ'˜ Abraham lɨ́ɨnˊn, jo̱guɨ jee˜ 'lé'ˋ quiá'ˉ Mim˜ iuunˉ cajo̱.
45011002	Jo̱ Fidiéeˇ, lají̱i̱'˜ latɨˊ mɨ˜ uiim˜, caguíñ'ˋ jaléng'ˋ dseaˋ Israel e laco̱' ni'uíiñ'ˉ do dseaˋ quiá'rˉ, jo̱guɨ cartɨˊ lana jí̱i̱'˜ co̱o̱ˋ ya̱'ˊ jaˋ mɨˊ catiúungˉneiñ' do cajo̱. Co̱' lí'ˆ dsiiˉ e guiʉ́bˉ ñíˆ 'nʉ́'ˋ lají̱i̱'˜ e cajíng'ˉ Líiˆ, jaangˋ i̱ café'ˋ cuaiñ˜ quiá'ˉ Fidiéeˇ ie˜ malɨɨ˜guɨ do, ie˜ lamɨ˜ caféiñ'ˊ Fidiéeˇ e ca'nɨ́ɨiñˋ jaléng'ˋ dseaˋ Israel lala:
45011003	“Fíiˋi, nɨcajngam'ˊ dseaˋ jaléng'ˋ i̱ dseaˋ i̱ fé'ˋ cuaiñ˜ quíi'ˉ, jo̱guɨ nɨcajgiéemˉbre jalé'ˋ nife'ˋ quíi'ˉ lɨ˜ jmiféng'ˊ dseaˋ 'nʉˋ; jo̱ lají̱i̱'˜ jneab˜ dseaˋ quíi'ˉ i̱ jaˋ mɨˊ cajngang'ˊ dseaˋ, jo̱ dsʉ' lajo̱b iiñ˜ nijmérˉ có̱o̱'˜ jnea˜ cajo̱.”
45011004	Jo̱ dsʉ' lalab cañíiˋ Fidiéeˇ quiá'ˉ i̱ Líiˆ do jo̱ casɨ́'ˉreiñ' do lala: “Líiˆ, dsʉ' o̱' jí̱i̱'˜ 'nʉˋ dseaˋ quiéˉe i̱ seengˋguɨ lana, co̱' seemˋbɨ guiéˉ milguɨ dseaˋ quiéˉe i̱ jaˋ mɨˊ casí'ˋ uǿˉ jni˜ e jmiféiñ'ˊ i̱ diée˜ dseacu̱u̱˜ i̱ siiˋ Baal.”
45011005	Jo̱ lajo̱b lɨ́ɨˊ lana cajo̱, co̱' seemˋbɨ tú̱ˉ 'nɨˊ mɨ́ɨng'˜ dseaˋ Israel i̱ nɨcaguíng'ˋ Fidiéeˇ e laco̱' nilíiñ'ˉ do dseaˋ quiá'rˉ. Jo̱ nɨcalɨ́ˉ lajo̱ uíi'˜ e eáangˊ 'neáangˋ Fidiéeˇ jaléng'ˋ i̱ dseaˋ íˋ.
45011006	Jo̱ Fidiéeˇ nɨcaguíng'ˋneiñ' do uíi'˜ e eáangˊ 'neáamˋbreiñ' jo̱ o̱' uíi'˜ có̱o̱'˜ jalé'ˋ e nɨcajméeiñ'ˋ do. Co̱' faco̱' nɨcaguíng'ˋ Fidiéeˇ jaléng'ˋ i̱ dseaˋ do la'eáangˊ có̱o̱'˜ jalé'ˋ e nɨcajméeiñ'ˋ do, jo̱ba' cuǿøngˋ feˇee' jóng e e eáangˊ 'neáangˋ Fidiéeˇ jneaa˜aa' do joˋ cuøˊguɨr lɨ́'ˆ tá'ˉ cuørˊ e iáangˋ dsíirˊ jóng.
45011007	Jo̱ lalab lɨ́ɨˊ, jaˋ calɨ́'ˉ dseaˋ Israel e ni'uíiñˉ dseaˋ quiá'ˉ Fidiéeˇ lɨ́'ˆ laco̱'guɨ jí̱i̱'˜ e 'nó'rˊ. Jo̱ dsʉ' i̱ dseaˋ i̱ caguíng'ˋ Fidiéeˇ 'ñia'rˊ do, calɨ́b'ˉ íˋ e ca'uíiñˉ dseaˋ quiá'ˉ dseaˋ do. Jo̱ dsʉ' jaléng'ˋ i̱ dseaˋ caguiaangˉguɨ do calɨ'ueb'ˋ moguir˜, co̱' jaˋ iiñ˜ fa' canúurˉ júuˆ quiá'ˉ Fidiéeˇ.
45011008	Jo̱ calɨ́ˉ lajo̱ lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Jo̱ Fidiéeˇ cajméerˋ có̱o̱'˜ jaléng'ˋ dseaˋ Israel e ue'ˋ moguiñ'˜ e laco̱' jaˋ ningáiñ'ˋ laco̱' catɨ́ɨngˉ, jo̱guɨ cajméeˋbre jminiñ'˜ cajo̱ e lafa' jaˋ cuǿøngˋ nijǿøiñˉ jo̱guɨ loguaiñ'˜ cajo̱ e lafa' jaˋ cuǿøngˋ ninúiñ'ˉ.” Jo̱ lanab lɨ́ɨngˊ i̱ dseaˋ íˋ cartɨˊ lana.
45011009	Co̱' lalab fé'ˋguɨ fɨˊ ni˜ jiˋ quiá'ˉ Fidiéeˇ e cajíng'ˉ dseata˜ dseaˋ féng'ˊ Daví'ˆ: Mɨ́ɨ'˜ɨ 'nʉˋ, Fidiéeˇ, e lajeeˇ e seáng'ˋ rúng'ˋ dseaˋ góoˊo dseaˋ Israel e gø'rˊ ir˜ co̱lɨɨng˜ jí̱i̱'˜ laco̱' quɨ́'ˉ tɨ́ɨiñˋ, jo̱ lajeeˇ jo̱, lajeeˇ jí̱i̱'˜ e jaˋ lí'ˆbre, mɨɨˉ e ni'uíingˉ gaˋ quiá'rˉ e laco̱' nitéiñ'ˋ fɨˊ ni˜ dseeˉ, jo̱ lajo̱ba' ni'íñ'ˋ iihuɨ́ɨˊ laco̱' catɨ́ɨngˉ.
45011010	Jo̱guɨ mɨ́ɨ'˜ɨ 'nʉˋ cajo̱, Fidiéeˇ, e lafa' güɨjnɨ́ɨbˆ jminir˜ e laco̱' jaˋ cuǿøngˋ nijǿørˉ jo̱guɨ e lafa' nijúm'ˉ mocóo'r˜ conguiaˊ.
45011011	Jo̱ lana nijmɨngɨɨˇtú̱u̱ calé'ˋ catú̱ˉ: Jo̱ mɨ˜ caquiung'ˆ dseaˋ Israel, ¿su dseáng'ˉ conguiabˊ ca'naaiñˋ quiá'ˉ Fidiéeˇ? U̱˜, dseáng'ˉ o̱' lajo̱. Jo̱ dsʉ' mɨ˜ cajméeˋ dseaˋ Israel saangˋ dsíirˊ có̱o̱'˜ Fidiéeˇ, jo̱ e jo̱ calɨ'íingˉ ta˜ e laco̱' jaléng'ˋ dseaˋ i̱ jaˋ lɨ́ɨngˊ dseaˋ Israel nitɨ́iñˉ e nileángˉ Fidiéeˇ írˋ jee˜ jalé'ˋ dseeˉ quiáiñ'ˉ. Jo̱ lajo̱ba' eáamˊ nilíˋ dsihuɨ́ɨngˊ jaléng'ˋ dseaˋ Israel quiá'ˉ jaléng'ˋ i̱ dseaˋ íˋ uíi'˜ e lajo̱ nɨcajméeˋ Fidiéeˇ có̱o̱iñ'˜ do.
45011012	Jo̱ co̱' saamˋ dsíiˊ jaléng'ˋ dseaˋ Israel cajméerˋ có̱o̱'˜ Fidiéeˇ, jo̱ba' dseebˉ ca'éerˋ. Jo̱ dsʉ' e jo̱ eáamˊ calɨ'íingˆ ta˜ e laco̱' ca'uíingˉ guiʉ́ˉ quiá'ˉ jaléng'ˋ dseaˋ jmɨgüíˋ. Jo̱ nañiˊ fa' jaˋ calɨ́'ˉ dseaˋ Israel e ca'íng'ˋ Fidiéeˇ írˋ, dsʉ' eáamˊ guiʉ́ˉ nɨca'uíingˉ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ Israel. Jo̱ co̱' lajo̱b lɨ́ɨˊ, jo̱ba' cuǿøngˋ líˋ feˇee' jóng e eáangˊguɨ guiʉ́ˉ ni'uíingˉ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ Israel ie˜ lamɨ˜ nijá'ˉ líingˋ jaléng'ˋ dseaˋ Israel júuˆ quiá'ˉ Fidiéeˇ.
45011013	Jo̱ dsʉ' seaˋbɨ júuˆ e 'néˉ fɨ́ɨˆɨ 'nʉ́'ˋ, dseaˋ jaˋ lɨ́ɨngˊna' dseaˋ Israel. Jo̱ Fidiéeˇbing' i̱ nɨcasíingˋ jnea˜ e laco̱' niguiaaˉ júuˆ quiá'rˉ jee˜ jaléng'ˋ 'nʉ́'ˋ. Jo̱ jnea˜ eáamˊ jmɨ'gooˋ e ta˜ e nɨcangɨ́ɨnˋn quiá'ˉ dseaˋ do.
45011014	Jo̱ uíi'˜ e jmóoˋo lajo̱ có̱o̱'˜ ta˜ quiéˉe, jo̱ba' jnea˜ iin˜n e faco̱' lajo̱guɨ nilí'ˋi e ni'íng'ˋ jaléng'ˋ dseaˋ góoˊo dseaˋ Israel e nileáiñˋ jee˜ jalé'ˋ dseeˉ quiá'rˉ.
45011015	Jo̱ uíi'˜ e nɨca'náamˋ 'ñia'ˊ Fidiéeˇ e seeiñˋ cøøngˋ có̱o̱'˜ dseaˋ Israel, jo̱ba' jaléng'ˋ dseaˋ i̱ caguiaangˉguɨ nɨcalɨ́'ˉbre e nɨseeiñˋ juguiʉ́ˉ júuˆ røøˋ có̱o̱'˜ Fidiéeˇ. Jo̱ dsʉ' mɨ˜ ni'íng'ˋtu̱ Fidiéeˇ jaléng'ˋ dseaˋ Israel, e jo̱ lɨ́ɨˊ lafa' mɨ˜ jí̱'ˊtu̱ jaangˋ 'lɨɨ˜.
45011016	Jo̱ lajo̱b lɨ́ɨˊ e júuˆ na lɨ́'ˆ laco̱'guɨ la lɨ́ɨˊ mɨ˜ jmóoˋ dseaˋ iñí'ˆ; co̱' song la'uii˜ e iñí'ˆ e nijméˉ dseaˋ do quiá'ˉ e nicuǿ'rˉ Fidiéeˇ, jo̱ba' lajaléb'ˋ e ca̱˜ caguieeˉguɨ do güeam'ˆ cajo̱. Jo̱guɨ song jmóˆ quiá'ˉ co̱o̱ˋ 'maˋ catɨ́ɨngˉ Fidiéeˇ, jo̱ba' güeam'ˆ cajo̱ e guo'ˋ quiá'ˉ e 'maˋ do.
45011017	Jo̱ cuǿøngˋ feˇee' e i̱ lɨɨng˜ dseaˋ Israel lɨ́ɨiñˊ lafa' guo'ˋ 'maˋ ofɨɨˋ e cajníˋ dseaˋ jo̱ dsʉ' cahuɨ̱́b'ˋ e guo'ˋ jo̱. Jo̱ eáangˆ quiá'ˉ e guo'ˋ e cahuɨ̱́'ˋ do, fɨˊ jo̱b caje̱ˊ e guo'ˋ 'maˋ ofɨɨˋ e iáangˋ 'ñia'ˊ fɨˊ jee˜ mó'ˋ. Jo̱ jaléng'ˋ 'nʉ́'ˋ, dseaˋ jaˋ lɨ́ɨngˊna' dseaˋ Israel, 'nʉ́'ˋbing' i̱ lɨ́ɨngˊ lafa' e guo'ˋ e 'maˋ ofɨɨˋ jo̱.
45011018	Jo̱ co̱' lajo̱b lɨ́ɨngˊna', jo̱ba' fɨ́ɨˉguɨ́ɨ 'nʉ́'ˋ jie˜ mɨˊ ɨˊ óoˊna' e niingˉguɨ' laco̱'guɨ e guo'ˋ 'maˋ e nɨcahuɨ̱́'ˋ do, co̱' song ɨˊ óoˊna' lajo̱, jo̱ba' 'néˉ e jmiguiéng'ˊ óoˊna' e o̱' 'nʉ́'ˋ i̱ se̱'ˊ e jmóˆ quiá'ˉ e 'maˋ do, co̱' la'eáangˊ e jmóˆ doba' e jí̱'ˋ 'nʉ́'ˋ, dseaˋ lɨ́ɨngˊna' lafa' guo'ˋ 'maˋ ofɨɨˋ e ca'iáangˋ 'ñia'ˊ fɨˊ jee˜ mó'ˋ.
45011019	Jo̱ dsʉ' jangámˉ ni'ɨ́ˆ o'ˊ jo̱ nifo'ˆ lala: “Cahuɨ̱́b'ˋ e guo'ˋ quiá'ˉ e 'maˋ do e laco̱' nija̱ˋ jnea˜ é̱e̱ˆ quiá'ˉ e lɨ˜ cahuɨ̱́'ˋ do.”
45011020	Jo̱ e jáb'ˉ, lajo̱b calɨ́ˉ, dsʉ' cahuɨ̱́b'ˋ jalé'ˋ e guo'ˋ jo̱ uíi'˜ e jaˋ já'ˉ calɨ́ngˉ júuˆ quiá'ˉ Fidiéeˇ. Jo̱ dsʉ' 'nʉˋ, dseaˋ jaˋ lɨn'ˊ dseaˋ Israel, lafa' casém'ˉba' e fɨˊ dse'ˋ e 'maˋ jo̱ uíi'˜ e já'ˉ calɨ́n'ˉ júuˆ quiá'ˉ Fidiéeˇ. Jo̱ co̱' lajo̱b calɨ́n'ˉ, jo̱ba' jaˋ 'néˉ e jmɨjløng'ˆ uø'ˊ uíi'˜ quiá'ˉ e jo̱, co̱' lɨ́'ˆ lɨˊ 'néˉ e ñiing˜ o'ˊ.
45011021	Jo̱ co̱' jaˋ cajméeˋ Fidiéeˇ féng'ˊ dsíirˊ có̱o̱'˜ e guo'ˋ 'maˋ e guita˜ cajníˋ dseaˋ jo̱ba' caquiʉ'ˊbre, jo̱ co̱' lajo̱b cajméeˋguɨr có̱o̱'˜ e guo'ˋ jo̱, jo̱ba' dseáam'˜ e nijmérˉ lajo̱ có̱o̱'˜ 'nʉˋ cajo̱.
45011022	Jo̱ co̱' lajo̱b lɨ́ɨˊ, jo̱ba' ne˜naa' jial tíiˊ e guiúngˉ Fidiéeˇ lɨfa' ɨ́ɨˋbre í'ˋ laco̱' catɨ́ɨngˉ mɨ˜ eeˋgo̱ jmóoˋ dseaˋ e jaˋ dseengˋ. Jo̱ co̱' lajo̱b lɨ́ɨiñˊ, jo̱ba' iihuɨ́ɨbˊ cacuø'rˊ jaléng'ˋ i̱ dseaˋ i̱ cajméeˋ saangˋ dsíiˊ có̱o̱'r˜. Jo̱ dsʉ' eáamˊ guiúiñˉ có̱o̱'˜ 'nʉ́'ˋ, dseaˋ jaˋ lɨ́ɨngˊna' dseaˋ Israel, lɨfa' 'néˉ e seengˋna' e contøøngˉ já'ˉ lɨ́ɨngˋna' júuˆ quiá'ˉbre. Jo̱ dsʉ' song jaˋ jmooˋna' lajo̱, jo̱ba' dseáam'˜ jóng e lafa' nihuíng'ˋna' e fɨˊ dse'ˋ e 'maˋ jo̱.
45011023	Jo̱ song já'ˉ nilíingˋ jaléng'ˋ dseaˋ Israel júuˆ quiá'ˉ Fidiéeˇ jo̱guɨ e niquɨ́'ˉ jíng'ˋtu̱ yaaiñ˜ fɨˊ quiniˇ dseaˋ do, jo̱ba' caléb'ˋ catú̱ˉ ni'uíingˉtu̱r lafa' guo'ˋ quiá'ˉ e 'maˋ e lɨ˜ cahuɨ́iñ'ˋ do. Co̱' quɨ́ɨb'˜ Fidiéeˇ jmɨɨ˜ e nijméˉtu̱r e niséng'ˉtu̱r e guo'ˋ quiá'ˉ e 'maˋ e caquiʉ'rˊ do.
45011024	Jo̱ co̱' 'nʉ́'ˋ, dseaˋ jaˋ lɨ́ɨngˊna' dseaˋ Israel, lafa' cahuɨ́ng'ˋna' fɨˊ co̱o̱ˋ 'maˋ ofɨɨˋ e ca'iáangˋ 'ñia'ˊ fɨˊ jee˜ mó'ˋ, jo̱ lafa' caséng'ˉna' fɨˊ co̱o̱ˋ 'maˋ ofɨɨˋ e guita˜ cajníˋ dseaˋ nañiˊ fa' jaˋ jmóoˋre dseaˋ lajo̱, dsʉ' lajo̱b calɨ́ˉ có̱o̱'˜ 'nʉ́'ˋ; jo̱ co̱' lajo̱b calɨ́ˉ có̱o̱'˜ 'nʉ́'ˋ, jo̱ba' eáangˊguɨb jaˋ huɨ́ɨngˊ e lafa' niséng'ˋtu̱ Fidiéeˇ e guo'ˋ e nɨcaquiʉ'rˊ do quiá'ˉ e 'maˋ e guita˜ cajníˋ dseaˋ. Jo̱ jalé'ˋ e guo'ˋ jo̱, íbˋ lafa' jaléng'ˋ dseaˋ Israel, jo̱ ie˜ mɨ˜ nilíˋ lajo̱, jo̱ba' nisém'ˋtu̱ calé'ˋ catú̱ˉ e guo'ˋ quiá'ˉ dseáng'ˉ e 'maˋ e guita˜ cajníˋ dseaˋ.
45011025	Dseaˋ rú'ˋnaa' dseaˋ quiá'ˉ Dseaˋ Jmáangˉ, iim˜baa e ñíˆna' e júuˆ la quiá'ˉ Fidiéeˇ e jaˋ mɨˊ cajmijnéeiñˋ lamɨ˜ jéengˊguɨ e laco̱' lajo̱ jaˋ nijmɨjløng'ˆ yaang˜na' e tɨɨngˋna' eáangˊ. Jo̱ e lab e júuˆ jo̱, e i̱ lɨɨng˜ dseaˋ Israel eáamˊ nɨcajméerˋ laaiñˋ có̱o̱'˜ júuˆ quiá'ˉ Fidiéeˇ, jo̱ dsʉ' calɨ́ˉ lajo̱ e lɨ́'ˆ laco̱' ni'ié'ˋ jié'ˋ jí̱i̱'˜ sɨ'íˆ 'néˉ tɨ́ˉ i̱ dseaˋ i̱ jaˋ lɨ́ɨngˊ dseaˋ Israel i̱ nijá'ˉ líingˋ júuˆ quiá'ˉ Fidiéeˇ.
45011026	Jo̱ mɨ˜ ningɨ́ˋ e nidsijéeˊ jalé'ˋ e jo̱ có̱o̱'˜ jaléng'ˋ dseaˋ i̱ jaˋ lɨ́ɨngˊ dseaˋ Israel, jo̱guɨba' nileángˋ jaléng'ˋ dseaˋ Israel jee˜ jalé'ˋ dseeˉ quiá'rˉ. Jo̱ e na lɨ́ɨˊ lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'rˋ lala: Jo̱ fɨˊ Sión lɨ˜ nijáaˊ i̱ dseaˋ i̱ nileángˉ dseaˋ jee˜ jalé'ˋ dseeˉ quiáiñ'ˉ. Jo̱ íbˋ i̱ nijé̱'ˋ jalé'ˋ e jaˋ dseengˋ jee˜ jaléng'ˋ dseaˋ sɨju̱ˇ 'lɨɨ˜ yʉ́ʉ'˜ Jacóoˆ.
45011027	Jo̱ e nab e júuˆ e nijmɨrøøˉ có̱o̱'˜ jaléng'ˋ íˋ mɨ˜ nitɨ́ˉ í'ˋ e ni'íin˜n jalé'ˋ dseeˉ quiá'rˉ.  Jo̱ lanab jí̱i̱'˜ lɨ́ɨˊ júuˆ quiá'ˉ Fidiéeˇ.
45011028	Jo̱ latɨˊ jmɨɨ˜ na, i̱ fɨ́ɨmˊ dseaˋ Israel 'ní'ˋ níimˉbre Fidiéeˇ, co̱' jaˋ mɨˊ ca'íñ'ˋ júuˆ quiá'ˉ dseaˋ do e quiá'ˉ jial laangˋ dseaˋ jee˜ jalé'ˋ dseeˉ quiá'rˉ. Jo̱ lɨ́ɨˊ lajo̱ e lɨ́'ˆ laco̱' cuǿøngˋ nijá'ˉ líingˋna' júuˆ quiá'ˉ Fidiéeˇ, 'nʉ́'ˋ dseaˋ jaˋ lɨ́ɨngˊna' dseaˋ Israel. Jo̱ dsʉ' mɨˊ 'nooˋbɨ 'neáangˋ Fidiéeˇ jaléng'ˋ dseaˋ Israel dsʉ' uíi'˜ e caguíñ'ˋ jaléng'ˋ dseaˋ áangˊ quiáiñ'ˉ do jo̱guɨ e cajméerˋ júuˆ tɨguaˇ có̱o̱iñ'˜ do cajo̱.
45011029	Co̱' jalé'ˋ e cuø'ˊ Fidiéeˇ lɨ́'ˆ doñiˊ i̱i̱ˋ dseaˋ joˋ quɨ́'ˉ jmɨɨ˜ fa' e niguíˉtu̱r calé'ˋ catú̱ˉ, o̱'guɨ fa' e nitiúungˉtu̱r jaléng'ˋ i̱ dseaˋ i̱ nɨcatǿ'rˉ i̱ nɨlɨ́ɨngˊ dseaˋ quiá'rˉ.
45011030	Jo̱ lamɨ˜ jéengˊguɨ jaléng'ˋ 'nʉ́'ˋ, dseaˋ jaˋ lɨ́ɨngˊna' dseaˋ Israel, eáamˊ cajmeeˉna' e saangˋ óoˊna' có̱o̱'˜ Fidiéeˇ. Jo̱ dsʉ' lanaguɨ, uíi'˜ e lajo̱b nɨcajméeˋ cajo̱ jaléng'ˋ dseaˋ Israel, jo̱ba' Fidiéeˇ lana nɨfɨ'ˋ lɨ́ɨiñˉ 'nʉ́'ˋ.
45011031	Jo̱ lajo̱b nicajméeˋ dseaˋ Israel có̱o̱'˜ Fidiéeˇ lana, jo̱ dsʉ' calɨ́ˉ lajo̱ cajo̱ e lɨ́'ˆ laco̱' lana nilíˋ fɨ'ˋ lɨ́ɨngˉ Fidiéeˇ 'nʉ́'ˋ, dseaˋ jaˋ lɨ́ɨngˊna' dseaˋ Israel, jo̱guɨ calɨ́ˉ lajo̱ cajo̱ e lɨ́'ˆ laco̱' lajo̱ nilíˋ fɨ'ˋ lɨ́ɨngˉ Fidiéeˇ jaléng'ˋ i̱ dseaˋ Israel do.
45011032	Jo̱ lajɨɨmˋ dseaˋ jmɨgüíˋ nɨcajméerˋ saangˋ dsíirˊ có̱o̱'˜ júuˆ quiá'ˉ Fidiéeˇ, co̱' lajo̱b sɨ'íˆ quiá'ˉ dseaˋ do. Jo̱ calɨ́ˉ lajo̱ e lɨ́'ˆ laco̱' mɨ˜ nilɨcøøngˋguɨ, nilíˋ fɨ'ˋ lɨ́ɨngˉ Fidiéeˇ lajaléng'ˋ i̱ dseaˋ íˋ.
45011033	Jo̱ dseáng'ˉ jaˋ cøøngˋ có̱o̱'˜ jial tíiˊ e guiúngˉ Fidiéeˇ có̱o̱'˜ lajaléng'ˋ dseaˋ jmɨgüíˋ, jo̱guɨ lajo̱b cajo̱ jaˋ cøøngˋ có̱o̱'˜ jial tíiˊ e tɨɨiñˋ ngáiñ'ˋ. Jo̱ jí̱i̱'˜ jaangˋ dseaˋ jmɨgüíˋ quɨ́ɨ'r˜ jmɨɨ˜ fa' e ningáiñ'ˋ jial laco̱' jí̱i̱'˜ e ɨˊ dsíiˊ dseaˋ do có̱o̱'˜ jalé'ˋ e nijmérˉ, jo̱guɨ jial e nijmérˉ lajalé'ˋ e jo̱.
45011034	Co̱' lalab fé'ˋ Fidiéeˇ fɨˊ ni˜ jiˋ quiá'rˉ: Jí̱i̱'˜ jaangˋ dseaˋ jmɨgüíˋ quɨ́ɨ'r˜ jmɨɨ˜ fa' e nilɨñirˊ jialco̱' ɨˊ dsíiˊ Fidiéeˇ o̱'guɨ cajo̱ fa' e nijíñ'ˉ e˜ jalé'ˋ e 'néˉ nijméˉ dseaˋ do.
45011035	Jo̱guɨ jí̱i̱'˜ jaangˋ dseaˋ jmɨgüíˋ jaˋ eeˋ mɨˊ cacuø'rˊ Fidiéeˇ jéengˊguɨ e laco̱' dseaˋ do nijmérˉ quɨ'ˊ táaˊ có̱o̱'˜ dseaˋ jmɨgüíˋ.  Jo̱ lanab lɨ́ɨˊ júuˆ quiá'ˉ Fidiéeˇ e tó̱o̱ˋ fɨˊ ni˜ jiˋ quiá'rˉ.
45011036	Dsʉco̱' lajaléb'ˋ e seaˋ fɨˊ jmɨgüíˋ Fidiéeˇbing' i̱ cajméeˋ, jo̱guɨ la'eáangˊ íˋbre e seaˋ jalé'ˋ e jo̱, jo̱guɨ e quiá'ˉbɨr lɨ́ɨˊ lajalé'ˋ e jo̱ cajo̱. ¡Jo̱ba' carˋ ngongɨ́ɨˋ jmɨɨb˜ 'néˉ e nijmiféng'ˊnaa' Fidiéeˇ! Jo̱ lajo̱b 'néˉ nilɨti˜.
45012001	Dseaˋ rú'ˋnaa' dseaˋ quiá'ˉ Dseaˋ Jmáangˉ, uíi'˜ e eáangˊ fɨ'ˋ lɨ́ɨngˉ Fidiéeˇ jneaa˜aa', jo̱ba' mɨ́ɨ'˜ɨ 'nʉ́'ˋ jmɨ'eeˇ e nijáang'˜ yaang˜na' fɨˊ jaguórˋ e lɨ́ɨngˊna' lafa' co̱o̱ˋ feá'ˉ e jí̱'ˋ, jo̱guɨ e güeang'ˆna' e lɨ́ɨngˊna' dseáng'ˉ jí̱i̱'˜ e quiá'ˉbre, jo̱guɨ e jlo'ˆ nitɨ́ˉ dsíirˊ cajo̱; co̱' e nab feá'ˉ e 'néˉ nijí̱i̱'˜na' fɨˊ quiniˇ Fidiéeˇ e laco̱' nijmiféng'ˊnaa're.
45012002	Jo̱guɨ jie˜ mɨˊ síng'ˋ yaang˜na' e fɨˊ jaˋ dseengˋ lɨ˜ ngɨˊ dseaˋ jmɨgüíˋ i̱ seengˋ jmɨɨ˜ na, co̱' jaˋ 'néˉ jméeˉna' lajo̱. Co̱' lɨ́'ˆ lɨˊ 'néˉ e nicuǿ'ˉ fɨˊ yaang˜na' e nilɨsɨ́ɨngˉ jialco̱' ɨˊ óoˊna', jo̱ lajo̱ba' nilɨsɨ́ɨngˉ jialco̱' eeˉna' fɨˊ jmɨgüíˋ la, jo̱guɨ cajo̱ e quɨ́ɨ'˜na' jmɨɨ˜ e nilɨñíˆna' e˜ e iing˜ Fidiéeˇ e nijméeˆna' lɨ́'ˆ lajalé'ˋ e guiʉ́ˉ jo̱guɨ e jlo'ˆ e tɨˊ dsíiˊ dseaˋ do jo̱guɨ cajo̱ e røøˋ e jaˋ cǿøngˋ có̱o̱'˜.
45012003	Jo̱ Fidiéeˇ nɨcacuø'rˊ jnea˜ co̱o̱ˋ ta˜ uíi'˜ e lajo̱ calɨ'iáangˋ dsíirˊ cajméerˋ có̱o̱'˜ jnea˜. Jo̱ co̱' lajo̱b cajméeˋguɨr, jo̱ba' fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e jí̱i̱'˜ jaangˋ 'nʉ́'ˋ 'néˉ ni'ɨ́ˆ áaˊna' e niingˉguɨ eáangˊ laco̱' jí̱i̱'˜ e catɨ́ɨngˉ ni'ɨ́ˆ áaˊna' cuaiñ˜ quíiˉna'. Co̱' 'néˉ e ni'ɨ́ˆ áaˊna' jí̱i̱'˜ laco̱' catɨ́ɨmˉ lɨ́'ˆ laco̱' jí̱i̱'˜ tíiˊ e cangɨ́ɨngˋna' quiá'ˉ Fidiéeˇ e já'ˉ lɨ́ɨngˋna' júuˆ quiá'rˉ.
45012004	Dsʉco̱' lajaangˋ lajaangˋ jneaa˜aa' seabˋ jminiˇnaa' có̱o̱'˜guɨ loguáˆnaa' jo̱guɨ e jié'ˋguɨ cajo̱, jo̱ laco̱o̱ˋ e jo̱ quíˉii' jmaquíimˊ ta˜ íingˆ laco̱o̱ˋ.
45012005	Jo̱ lajo̱b lɨ́ɨˊ jneaa˜aa' cajo̱, dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, co̱' nañiˊ fa' fɨ́ɨmˊbaa' eáangˊ, dsʉ' lafa' jaamˋ dseaˋ lɨ́ɨˊnaa' i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ. Jo̱ jaˋ eeˋ lɨ́ɨˊ lɨ˜ lɨ́ɨˊnaa' jmaquíingˊ lajaangˋ lajaangˋnaa', dsʉ' lafa' jaamˋ dseaˋ lɨ́ɨˊnaa' lajaléng'ˋnaa'.
45012006	Jo̱ e cuø'ˊ Fidiéeˇ jneaa˜aa' e iáangˋ dsíirˊ jmaquíimˊ nɨcangɨ́ɨngˋnaa' lajaangˋ lajaangˋnaa'. Jo̱ba' song nɨcacuø'rˊ jneaa˜aa' e tɨɨˉnaa' guiaˋnaa' júuˆ quiá'rˉ fɨˊ quiniˇ dseaˋ jiéng'ˋ, jo̱ba' lajo̱b 'néˉ jmóˆoo' lɨ́'ˆ laco̱' jí̱i̱'˜ tíiˊ e nɨcangɨ́ɨngˋna' e já'ˉ lɨ́ɨˋnaa' júuˆ quiá'rˉ.
45012007	Jo̱guɨ song nɨcacuø'rˊ jneaa˜aa' e nijméˆnaa' ta˜ e nijmɨcó̱o̱'˜naa' dseaˋ rú'ˋnaa', jo̱ba' lajo̱b 'néˉ jmóˆoo'. Jo̱guɨ song nɨcangɨ́ɨngˋnaa' quiá'rˉ e tɨɨˉnaa' e ni'é'ˆnaa' dseaˋ rú'ˋnaa' júuˆ quiá'ˉ Dseaˋ Jmáangˉ, jo̱ba' lajo̱b 'néˉ jmóˆoo' jóng.
45012008	Jo̱guɨ song nɨcangɨ́ɨngˋnaa' quiá'rˉ e tɨɨˉnaa' e nicuǿ'ˆnaa' bíˋ dseaˋ rú'ˋnaa', jo̱ba' lajo̱b 'néˉ jmóˆoo'. Jo̱guɨ song nɨcangɨ́ɨngˋnaa' quiá'rˉ e nijmɨcó̱o̱'˜naa' dseaˋ rú'ˋnaa' có̱o̱'˜ jalé'ˋ e seaˋ quíˉnaa', jo̱ba' lajo̱b 'néˉ jmóˆoo' e ngocángˋ dsiˋnaa'. Jo̱guɨ song nɨcangɨ́ɨngˋnaa' quiá'rˉ e ooˉnaa' co̱o̱ˋ ta˜, jo̱ba' eáamˊ 'néˉ e ñiing˜ dsiˋnaa' e nijmóˆnaa' e ta˜ jo̱. Jo̱guɨ song nɨcangɨ́ɨngˋnaa' quiá'ˉ Fidiéeˇ e nijmɨcó̱o̱'˜naa' jaléng'ˋ dseaˋ rú'ˋnaa' i̱ li˜ 'néˉ quiá'ˉ lajo̱, jo̱ba' lajo̱b 'néˉ jmóˆoo' e iáangˋ dsiˋnaa'.
45012009	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, dseáng'ˉ e ngocángˋ óoˊba' 'néˉ nijmi'neáangˋna' dseaˋ rúng'ˋna', jo̱ o̱' lɨ́'ˆ júuˆ e fó'ˋna' e jmooˋna' lajo̱. Jo̱guɨ 'néˉ e 'ní'ˋ máamˊba' jalé'ˋ e jaˋ dseengˋ, co̱' lɨ́'ˆ lɨˊ dseáng'ˉ jí̱i̱'˜ e guiʉ́ˉba' 'néˉ nijméeˆna'.
45012010	Jo̱guɨ jmi'neáangˋna' dseaˋ rúng'ˋna' lɨ́'ˆ laco̱'guɨ catɨ́ɨngˉ e jmóoˋ dseaˋ quiá'ˉ Dseaˋ Jmáangˉ, jo̱guɨ nijmɨ'gooˋ rúng'ˋna' cajo̱.
45012011	Jo̱ jaˋ 'néˉ jméeˆna' fɨ́ng'ˉna', co̱' lɨ́'ˆ lɨˊ 'néˉ e nicuǿ'ˆ bíˋ yaang˜na' e nijméeˆna' jalé'ˋ ta˜ e nɨcangɨ́ɨngˋna' quiá'ˉ Fidiéeˇ.
45012012	Jo̱ e iáangˋ óoˊba' 'néˉ seengˋna' la'eáangˊ e dseáng'ˉ nɨtab˜ óoˊna' e nilɨseemˋba' cøøngˋ có̱o̱'˜ Fidiéeˇ fɨˊ ñifɨ́ˉ quiá'rˉ mɨ˜ nitɨ́ˉ e í'ˋ jo̱. Jo̱guɨ 'néˉ e jméeˆna' féng'ˊ óoˊba' có̱o̱'˜ jalé'ˋ fɨ'íˆ dsíiˊ e dsingɨ́ɨngˉna', jo̱guɨ cajo̱ jaˋ 'néˉ tʉ́ˆna' e fǿng'ˋna' Fidiéeˇ.
45012013	Jo̱ jaléng'ˋ dseaˋ rúng'ˋna' dseaˋ quiá'ˉ Dseaˋ Jmáangˉ i̱ li˜ seaˋgo̱ fɨ'íˆ dsíiˊ quiá'ˉ, jo̱ba' 'néˉ e nijmɨcó̱o̱'˜baa're jóng. Jo̱guɨ íing'˜na' có̱o̱'˜ júuˆ røøˋ jaléng'ˋ dseaˋ i̱ guilíingˉ fɨˊ quíiˉna'.
45012014	Jo̱guɨ mɨ́ɨ'˜na' Fidiéeˇ co̱o̱ˋ e guiʉ́ˉ uíi'˜ quiá'ˉ jaléng'ˋ dseaˋ i̱ jmáng'ˋ 'nʉ́'ˋ gaˋ, jo̱ dseáng'ˉ lajo̱b 'néˉ jméeˆna' có̱o̱'r˜ jo̱guɨ jie˜ mɨ˜ fó'ˋna' júuˆ 'lɨ'ˆ uíi'˜ quiá'rˉ.
45012015	Jo̱ jmi'iáangˋ óoˊna' có̱o̱'˜ jaléng'ˋ dseaˋ rúng'ˋna' dseaˋ quiá'ˉ Dseaˋ Jmáangˉ i̱ iáangˋ dsíiˊ, jo̱guɨ jmeeˉna' fɨ'íˆ fɨng seengˋ i̱ lɨ́ɨngˊ lajo̱.
45012016	Jo̱ røøbˋ 'néˉ seengˋna' jee˜ la'ó'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ. Jo̱ jaˋ 'néˉ e jmɨjløng'ˆ yaang˜na', co̱' lɨ́'ˆ lɨˊ 'néˉ e seengˋna' e røøbˋ lɨ́ɨngˊna' laco̱'guɨ lɨ́ɨngˊ i̱ dseaˋ i̱ jaˋ jmɨjløng'ˆ yaang˜ jee˜ jaléng'ˋ 'nʉ́'ˋ. Jo̱guɨ jaˋ güɨ'ɨ́ˆ óoˊna' e dseáng'ˉ lɨ́ɨngˊna' dseaˋ i̱ tɨɨngˋ ngáng'ˋ.
45012017	Jo̱ jaˋ jmooˋna' quɨ'ˊ táaˊ có̱o̱'˜ dseaˋ rúng'ˋna' song eeˋgo̱ ca'léerˊ quíiˉna', co̱' 'nʉ́'ˋ 'néˉ nijmɨ'úungˋna' e nijméeˆna' dseáng'ˉ jmang'ˉ e guiʉ́bˉ có̱o̱'˜ doñiˊ i̱i̱ˋ dseaˋ rúng'ˋna'.
45012018	Jo̱ jié'ˋ jí̱i̱'˜ cartɨˊ lɨ˜ quɨ́ɨ'˜na' jmɨɨ˜ jmeeˉna' e nilɨseengˋna' juguiʉ́ˉ júuˆ røøˋ có̱o̱'˜ lajaléng'ˋ dseaˋ rúng'ˋna'.
45012019	Jo̱ e laba' iin˜n fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ 'neáanˋn eáangˊ, e mɨ˜ eeˋgo̱ ca'léeˊ dseaˋ quíiˉna', jaˋ 'néˉ fa' e nicóˆna' quíiˉna', co̱' jaˋ dseengˋ e jméeˆna' lajo̱; co̱' lɨ́'ˆ lɨˊ 'néˉ e nisée˜na' fɨˊ jaguóˋ Fidiéeˇ e júuˆ jo̱, co̱' íˋbing' i̱ ni'ɨ́ˉ í'ˋ laco̱' catɨ́ɨngˉ; co̱' lalab fé'rˋ fɨˊ ni˜ jiˋ quiá'rˉ: “Jneab˜ Fidiéeˇ dseaˋ catɨ́ɨnˉn e ni'ɨɨ˜ɨ í'ˋ laco̱' catɨ́ɨngˉ, jo̱ jnea˜bing' i̱ niquɨ'ˆ táaˊ dseáng'ˉ laco̱' sɨ'íˆ.” Jo̱ lanab jí̱i̱'˜ lɨ́ɨˊ júuˆ e jíng'ˉ Fíiˋnaa' Fidiéeˇ fɨˊ ni˜ jiˋ quiá'rˉ.
45012020	Jo̱ lalab fé'ˋguɨ cajo̱ fɨˊ ni˜ jiˋ quiá'rˉ: “Jo̱ song jaangˋ dseaˋ i̱ 'ní'ˋ níingˉ 'nʉˋ mɨ'rˊ 'nʉˋ e nidǿ'rˉ o̱si e ni'ɨ̱́'rˋ é, jo̱ba' 'néˉ cuø'ˆba're lají̱i̱'˜ e mɨ'rˊ 'nʉˋ do. Jo̱ mɨ˜ nijme'ˆ lajo̱, lajo̱ba' nilíˋ ɨ'ˋ lɨ́ɨngˉ i̱ 'ní'ˋ níingˉ 'nʉˋ do có̱o̱'˜ lají̱i̱'˜ e jmóorˋ có̱o̱'˜ 'nʉˋ do.”
45012021	Jo̱ jie˜ mɨ˜ cuǿøngˋ uø'ˊ fa' e jalé'ˋ e jaˋ dseengˋ nilí'ˋ 'nʉˋ, co̱' la'eáangˊ e jmoo'ˋ jalé'ˋ e guiʉ́ˉ, lajo̱ba' nilí'ˋ jalé'ˋ e jaˋ dseengˋ do.
45013001	Jo̱ e laba' iin˜n fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e lajɨɨmˋ 'nʉ́'ˋ 'néˉ jméeˆna' nʉ́ʉ'˜na' jalé'ˋ ta˜ quiʉ'ˊ dseata˜ i̱ seengˋ. Dsʉco̱' Fidiéeˇbing' i̱ nɨcacuøˊ e ta˜ jo̱ quiá'ˉ jaléng'ˋ dseata˜, jo̱guɨ cajo̱ 'ñiab'ˊ Fidiéeˇ dseaˋ nɨcaguiarˊ uiing˜ e seengˋ jaléng'ˋ íˋ.
45013002	Jo̱ co̱' lajo̱b lɨ́ɨˊ, jo̱ba' jaléng'ˋ dseaˋ i̱ jmóoˋ laangˋ có̱o̱'˜ lají̱i̱'˜ ta˜ quiʉ'ˊ dseata˜, jo̱ba' jaˋ jmóorˋ nʉ́ʉ'r˜ jóng lají̱i̱'˜ ta˜ e nɨcaquiʉ'ˊ Fidiéeˇ. Jo̱ jaléng'ˋ dseaˋ i̱ jmóoˋ lajo̱, jo̱ba' yaam˜bre 'nó'rˊ e nidsijéeˊ huɨ́ɨngˊ quiá'rˉ, co̱' iihuɨ́ɨbˊ ni'íñ'ˋ.
45013003	Dsʉco̱' jaléng'ˋ dseata˜ jaˋ seeiñˋ fa' e niféiñ'ˊ jaléng'ˋ dseaˋ i̱ jmóoˋ jalé'ˋ e guiʉ́ˉ, dsʉco̱' jaléng'ˋ dseaˋ i̱ jmóoˋ gaˋbing' i̱ nijmeáiñ'ˋ lajo̱. Jo̱ song 'nʉˋ iin'˜ e nilɨseen'ˋ e jaˋ 'gǿn'ˋ dseata˜, jo̱ba' 'néˉ e ni'ee'ˉ e guiʉ́bˉ jóng, jo̱ lajo̱ba' nifé'ˋ dseata˜ guiʉ́ˉ uii˜ quíi'ˉ.
45013004	Co̱' Fidiéeˇbing' i̱ caguíng'ˋ jaléng'ˋ dseata˜ e laco̱' nijmɨcó̱o̱'r˜ 'nʉˋ. Jo̱ dsʉ' song jmoo'ˋ jalé'ˋ e jaˋ dseengˋ, jo̱ba' 'néˉ jme'ˆ 'gó'ˋba' có̱o̱'r˜ jóng; co̱' e lɨɨng˜ ta˜ba' e quie̱ˊ dseata˜ 'ma'uˇ quiá'rˉ, co̱' có̱o̱'˜ e jo̱ba' e cuøˊ li˜ eeˋ ta˜ óorˋ, co̱' 'ñiab'ˊ Fidiéeˇ dseaˋ cacuø'rˊ dseata˜ e óoiñ'ˋ do ta˜ e laco̱' nicuǿ'rˉ iihuɨ́ɨˊ jaléng'ˋ dseaˋ i̱ jmóoˋ laangˋ lají̱i̱'˜ ta˜ quiʉ'rˊ.
45013005	Jo̱ uíi'˜ e lajo̱b lɨ́ɨˊ, jo̱ba' dseáng'ˉ laguíimˋ 'néˉ e nijmée'ˆ nʉ́ʉ'˜ jalé'ˋ ta˜ quiʉ'ˊ dseata˜, dsʉ' o̱' fa' e laco̱' jaˋ ni'íin'˜ iihuɨ́ɨˊ, co̱' uǿøˊba' 'néˉ e ni'ɨ́ˆ o'ˊ e dseáng'ˉ e guiʉ́ˉba' e nijmée'ˆ lajo̱.
45013006	Jo̱ uiing˜ e lajo̱b cajo̱, jo̱ba' quɨ́ɨˊ 'nʉˋ cuuˉ e mɨˊ dseata˜; dsʉco̱' Fidiéeˇbing' i̱ caguíng'ˋ jaléng'ˋ dseata˜, jo̱ba' jí̱i̱'˜ jo̱ ta˜ quiá'ˉbre e quiá'ˉ e quiʉ'rˊ ta˜.
45013007	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jmitíˆna' lají̱i̱'˜ e catɨ́ɨngˉna'; jo̱ba' cuǿø'˜na' jaléng'ˋ i̱ dseaˋ i̱ óoˋgo̱ ta˜ lají̱i̱'˜ e catɨ́ɨiñˉ e niñíiñˋ, fa' jaléng'ˋ i̱ catɨ́ɨngˉ e ni'íng'ˋ jalé'ˋ cuuˉ e sooˋ fɨɨˋ, jo̱ba' qui˜na' e jo̱; jo̱guɨ jalé'ˋ e cuuˉ e quiá'ˉ eeˋgo̱ ta˜ jmooˋna' o̱si eeˋgo̱ seaˋ quíiˉna', jo̱ba' qui˜na' e jo̱ cajo̱. Jo̱guɨ jmɨ'gooˋna' jaléng'ˋ dseaˋ i̱ óoˋgo̱ ta˜, co̱' lajo̱b catɨ́ɨngˉ e nijméeˆna', jo̱guɨ jmiféng'ˊna' lajaléng'ˋ dseata˜ laco̱' catɨ́ɨngˉ cajo̱.
45013008	Jo̱ jaˋ jmɨrøøngˋ yaang˜na' có̱o̱'˜ jí̱i̱'˜ jaangˋ dseaˋ, co̱' lɨ́'ˆ lɨˊ 'néˉ e nijmi'neáangˋna' dseaˋ rúng'ˋna'; dsʉco̱' i̱ dseaˋ i̱ jmi'neáangˋ dseaˋ rúng'ˋ nɨcajmiti˜bre røøˋ lají̱i̱'˜ júuˆ quiʉ'ˊ ta˜ e cajme'ˊ Moi˜.
45013009	Jo̱ lalab fé'ˋ e júuˆ quiʉ'ˊ ta˜ do: “Jaˋ 'lee'˜ e nigüɨ́n'ˋ có̱o̱'˜ dseamɨ́ˋ o̱si dseañʉ'ˋ i̱ o̱' quíi'ˉ, jo̱guɨ jie˜ mɨˊ jngán'ˋ dseaˋ rún'ˋ, jo̱guɨ jaˋ jmoo'ˋ ɨ̱ɨ̱ˋ, jo̱guɨ jaˋ fó'ˋ júuˆ ta˜ júuˆ e laco̱' ni'lée'˜ quiá'ˉ dseaˋ rún'ˋ, o̱'guɨ jmoo'ˋ dsihuɨ́ɨn'ˊ quiá'ˉ jaléng'ˋ dseaˋ rún'ˋ cajo̱.” Jo̱ jalé'ˋ e júuˆ quiʉ'ˊ ta˜ na có̱o̱'˜guɨ jalé'ˋguɨ e júuˆ quiʉ'ˊ ta˜ e caguieeˉguɨ do dseáng'ˉ lalab jí̱i̱'˜ lɨ́ɨˊ có̱o̱'˜ e júuˆ quiʉ'ˊ ta˜ e fé'ˋ lala: “Jmi'neáangˋ jaléng'ˋ dseaˋ rún'ˋ lɨ́'ˆ laco̱'guɨ jmi'neáan'ˋ uø'ˊ.”
45013010	Dsʉco̱' i̱ dseaˋ i̱ jmi'neáangˋ jaléng'ˋ dseaˋ rúng'ˋ, jmang'ˉ jalé'ˋ e guiʉ́bˉ jmóorˋ có̱o̱'˜ jaléng'ˋ i̱ dseaˋ íˋ. Co̱' mɨ˜ jmi'neáangˋ dseaˋ rúiñ'ˋ dseáng'ˉ laco̱' sɨ'íˆ, jo̱ba' jmiti˜bre laco̱' fé'ˋ jalé'ˋ júuˆ quiʉ'ˊ ta˜ e cajme'ˊ Moi˜.
45013011	Jo̱ seaˋbɨ uiing˜ quiá'ˉ e nijméˆnaa' lajo̱, co̱' dseáng'ˉ 'néˉ e ñíˆbaa' guiʉ́ˉ jialco̱' nɨlɨ́ɨˊ e se̱e̱ˉnaa' jmɨɨ˜ na, jo̱guɨ cajo̱ 'néˉ e ñíˆbaa' e nɨcatɨ́bˋ í'ˋ e nijmɨjnéeˋ dsiˋnaa' contøøngˉ. Co̱' dseáng'ˉ nɨjaquiéemˊ e jmɨɨ˜ e nijáaˊtu̱ Fíiˋnaa' Dseaˋ Jmáangˉ fɨˊ jmɨgüíˋ la e laco̱' nitǿørˋ jneaa˜aa', dseaˋ i̱ nɨcaleáaiñˋ jee˜ jalé'ˋ dseeˉ quiá'ˉ. Dsʉco̱' lana dseáng'ˉ nɨquiá̱'ˉguɨ e jmɨɨ˜ jo̱ laco̱'guɨ ie˜ lamɨ˜ já'ˉ calɨ́ˉnaa' júuˆ quiá'rˉ.
45013012	Co̱' lana nɨlɨ́ɨˊ lafa' e tɨˊ lɨ˜ nijneáˋ, co̱' nɨjaquiéemˊ e jmɨɨ˜ jo̱; jo̱ba' 'néˉ e nitʉ́ˆbaa' jalé'ˋ e jaˋ dseengˋ e lamɨ˜ jmooˉnaa' e quɨ́'ˉ tɨ́ɨngˋ dseaˋ jmóorˋ fɨˊ lɨ˜ nʉʉˋ, co̱' jaˋ 'néˉ jmóˆoo' lajo̱. Co̱' lɨ́'ˆ lɨˊ 'néˉ e nijmóˆoo' jalé'ˋ e quɨ́'ˉ tɨ́ɨngˋ dseaˋ jmóorˋ fɨˊ lɨ˜ jneáˋ, e jmáang'˜naa' ta˜ jalé'ˋ e nɨcacuø'ˊ Fidiéeˇ jneaa˜aa' e laco̱' nijmɨ'ǿng'ˋ yee˜naa' lɨ́'ˆ laco̱'guɨ jalé'ˋ e jmáang'˜ ta˜ jaangˋ 'léeˉ mɨ˜ dséerˊ fɨˊ jee˜ 'niiˋ.
45013013	Jo̱ contøømˉ 'néˉ eeˉnaa' røøˋ laco̱' catɨ́ɨngˉ lɨ́'ˆ laco̱'guɨ la jmóoˋ dseaˋ i̱ seengˋ fɨˊ lɨ˜ jneáˋ; co̱' jaˋ 'néˉ e jmóˆoo' fa' e seáang'˜ rú'ˋnaa' e nidsi'né'ˆnaa' méeˊ o̱si e nidséˆee' lɨ˜ tɨˊ jmɨɨ˜ e ta'ˊ dseaˋ mɨ́ɨ'˜ eáangˊ, o̱si e güɨɨˋnaa' có̱o̱'˜ dseañʉ'ˋ o̱si dseamɨ́ˋ i̱ o̱' quíˉnaa', o̱si lɨ́'ˆ doñiˊ eeˋ e 'lɨ'ˆ e jié'ˋguɨ é, o̱'guɨ e jmooˉnaa' ta˜ jɨ́ɨngˋ o̱si ta˜ dsihuɨ́ɨngˊ quiá'ˉ dseaˋ rú'ˋnaa' é.
45013014	Co̱' o̱' lajo̱ e 'néˉ jméeˆ 'nʉ́'ˋ, co̱' lɨ́'ˆ lɨˊ 'néˉ e teáˋguɨ nɨsíng'ˉna' có̱o̱'˜ júuˆ quiá'ˉ Fíiˋnaa' Dseaˋ Jmáangˉ e jmáang'˜na' ta˜ jalé'ˋ e jmɨ'ǿng'ˋ yaang˜na' e nɨcacuø'rˊ 'nʉ́'ˋ lɨ́'ˆ laco̱'guɨ jalé'ˋ e jmɨ'ǿng'ˋ 'ñia'ˊ jaangˋ 'léeˉ. Jo̱guɨ jaˋ 'nó'ˋna' jial e nijmi'iáangˋ óoˊna' có̱o̱'˜ jalé'ˋ e gaˋ e lɨ́ˋ óoˊna' e seaˋ fɨˊ jmɨgüíˋ la.
45014001	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, íing'˜na' røøˋ jaléng'ˋ dseaˋ quiá'ˉ Dseaˋ Jmáangˉ i̱ jaˋ mɨˊ 'gooˋ teáangˉ teáˋ có̱o̱'˜ júuˆ quiá'ˉ dseaˋ do, jo̱ jaˋ jmooˋna' ta˜ jɨ́ɨngˋ có̱o̱'r˜ uíi'˜ quiá'ˉ jalé'ˋ e ɨˊ óoˊna'.
45014002	Co̱' seemˋ dseaˋ quiá'ˉ Dseaˋ Jmáangˉ i̱ ɨˊ dsíiˊ e cuǿømˋ líˋ dǿ'rˉ lɨ́'ˆ doñiˊ eeˋ jmiñiˇ, jo̱guɨ dsʉ' seemˋbɨ cajo̱ i̱ jiʉ˜bɨ mɨˊ teáˋ sing'ˊ có̱o̱'˜ júuˆ quiá'ˉ Dseaˋ Jmáangˉ jo̱ ɨˊ dsíirˊ e jí̱i̱'˜ ja̱'ˊba' cuǿøngˋ líˋ dǿ'rˉ.
45014003	Jo̱ co̱' lajo̱b lɨ́ɨˊ, jo̱ba' i̱ dseaˋ quiá'ˉ Dseaˋ Jmáangˉ i̱ ɨˊ dsíiˊ e cuǿømˋ líˋ dǿ'rˉ lɨ́'ˆ doñiˊ eeˋ jmiñiˇ, jo̱ba' jaˋ cuǿøngˋ fa' e jmɨjløng'ˆ 'ñia'rˊ uíi'˜ quiá'ˉ i̱ dseaˋ rúiñ'ˋ i̱ gø'ˊ layaang˜ ja̱'ˊ do; jo̱guɨ i̱ dseaˋ i̱ ɨˊ dsíiˊ e cuǿømˋ líˋ dǿ'rˉ layaang˜ ja̱'ˊ, jo̱ba' jaˋ cuǿøngˋ e ni'éiñˉ i̱ dseaˋ rúiñ'ˋ i̱ ɨˊ dsíiˊ e cuǿømˋ líˋ dǿ'rˉ lɨ́'ˆ doñiˊ eeˋ jmiñiˇ. Jo̱ dsʉ' quiá'ˉ Fidiéeˇ jaˋ eeˋ lɨ́ɨˊ e gø'ˊ dseaˋ lajalé'ˋ, co̱' nɨca'ím'ˋbre i̱ dseaˋ i̱ lɨ́ɨngˊ lajo̱.
45014004	Jo̱ jaˋ dseengˋ fa' e ni'éen'˜ jaangˋ dseaˋ i̱ jmóoˋ ta˜ quiá'ˉ jaangˋguɨ dseaˋ. Dsʉco̱' cuaiñ˜ quiá'ˉ i̱ fii˜ quiʉ'ˊ ta˜ quiá'rˉ dob song ca'uíingˉ guiʉ́ˉ lají̱i̱'˜ ta˜ jmóorˋ o̱si ca'uíingˉ gaˋ é. Jo̱ dsʉ' guiʉ́bˉ ni'uíingˉ quiá'rˉ, co̱' eáamˊ 'gøng'ˊ Fíiˋnaa' Dseaˋ Jmáangˉ, jo̱ íˋbing' i̱ nijmɨcó̱o̱'˜ e ni'uíingˉ guiʉ́ˉ quiá'ˉ i̱ dseaˋ do.
45014005	Jo̱guɨ cajo̱: Seemˋ dseaˋ quiá'ˉ Dseaˋ Jmáangˉ i̱ ɨˊ dsíiˊ e niingˉguɨ e lɨɨng˜ jmɨɨ˜, jo̱guɨ seemˋbɨ cajo̱ i̱ ɨˊ dsíiˊ e røøbˋ lɨ́ɨˊ lajalé'ˋ jmɨɨ˜ jo̱ jaˋ seaˋ jmɨɨ˜ fa' e niingˉguɨ. Jo̱ dsʉ' lajaangˋ lajaamˋ dseaˋ 'néˉ e ta˜ dsíirˊ røøˋ có̱o̱'˜ lají̱i̱'˜ e ɨˊ dsíirˊ do.
45014006	Jo̱ co̱' i̱ dseaˋ quiá'ˉ Dseaˋ Jmáangˉ i̱ ɨˊ dsíiˊ e niingˉguɨ e lɨɨng˜ jmɨɨ˜ jo̱ jmóorˋ lajo̱ e laco̱' nijmɨ'górˋ Fíiˋnaa' Fidiéeˇ. Jo̱guɨ i̱ dseaˋ quiá'ˉ Dseaˋ Jmáangˉ i̱ ɨˊ dsíiˊ e cuǿømˋ líˋ dǿ'rˆ lɨ́'ˆ doñiˊ eeˋ jmiñiˇ jo̱ jmóorˋ lajo̱ e laco̱' nijmɨ'górˋ Fíiˋnaa' Fidiéebˇ cajo̱, jo̱guɨ cuø'ˊbre gui'máang'ˇ dseaˋ do. Jo̱guɨ i̱ dseaˋ quiá'ˉ Dseaˋ Jmáangˉ i̱ ɨˊ dsíiˊ e lají̱i̱'˜ ja̱'ˊba' cuǿøngˋ líˋ dǿ'rˉ jo̱ jmóorˋ lajo̱ e laco̱' jmɨ'górˋ Fíiˋnaa' Fidiéeˇ jo̱guɨ cuø'ˊbre gui'máang'ˇ dseaˋ do cajo̱.
45014007	Jo̱ jí̱i̱'˜ jaangˋ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, se̱e̱ˉnaa' la neˋnaa' yee˜naa' o̱'guɨ júungˉnaa' la neˋnaa' yee˜naa' cajo̱.
45014008	Co̱' song se̱e̱ˉnaa' fɨˊ jmɨgüíˋ la, lɨ́ɨˊ lajo̱ e laco̱' e jmɨ'gooˉnaa' Fíiˋnaa' Dseaˋ Jmáangˉ; jo̱guɨ song catɨ́ˋ í'ˋ e nijú̱u̱ˆnaa', lɨ́ɨˊ lajo̱ e laco̱' e nijmɨ'gooˉnaa' Fíiˋnaa' Dseaˋ Jmáamˉ cajo̱. Jo̱ jaˋ e lɨ́ɨˊ song se̱e̱ˉnaa' fɨˊ jmɨgüíˋ la o̱si nijú̱u̱ˆnaa' é, co̱' dseaˋ quiá'ˉ Dseaˋ Jmáamˉ lɨ́ɨˊnaa'.
45014009	Jo̱ cajúngˉ Dseaˋ Jmáangˉ, jo̱ mɨ˜ cangɨ́ˋ jo̱, cají̱'ˊtu̱r calé'ˋ catú̱ˉ; jo̱ calɨ́ˉ lajo̱ e laco̱' nɨlɨ́ɨiñˊ Fii˜ quíˉnaa', dseaˋ se̱e̱ˉnaa' fɨˊ jmɨgüíˋ la, jo̱guɨ lajo̱b lɨ́ɨiñˊ Fii˜ cajo̱ quiá'ˉ jaléng'ˋ dseaˋ quiá'rˉ i̱ nɨcajúngˉ.
45014010	Jo̱ co̱' lajo̱b lɨ́ɨˊ, jo̱ba' jaˋ fɨˊ seaˋ quíi'ˉ fa' e ni'éen'˜ dseaˋ rún'ˋ dseaˋ quiá'ˉ Dseaˋ Jmáangˉ, o̱'guɨ fa' e nijǿøn'˜re e uǿngˉguɨ cajo̱. Co̱' té̱e̱ˊ óoˊna' e lajaangˋ lajaamˋ jneaa˜aa' 'néˉ ngɨɨng˜naa' fɨˊ quiniˇ Dseaˋ Jmáangˉ mɨ˜ tɨˊ lɨ˜ nitɨ́ˉ í'ˋ lajo̱ e laco̱' dseaˋ do niquidsirˊ í'ˋ quíˉii' laco̱' sɨ'íˆ.
45014011	Co̱' lalab fé'ˋ Fíiˋnaa' Fidiéeˇ fɨˊ ni˜ jiˋ quiá'rˉ: Jnea˜ Fidiéeˇ fá'ˉa e dseáng'ˉ e já'ˉba' e seenˉ, jo̱guɨ fɨˊ quiniˇbaa lɨ˜ nisí'ˋ lajɨɨngˋ dseaˋ uǿˉ jnir˜ e laco̱' nijmiféiñ'ˊ jnea˜, jo̱guɨ nijíñ'ˉ e jí̱i̱'˜ jneab˜ Fidiéeˇ.  Jo̱ lanab fé'ˋ Fidiéeˇ fɨˊ ni˜ jiˋ quiá'rˉ.
45014012	Jo̱ co̱' lajo̱b nilíˋ, jo̱ba' lajaangˋ lajaamˋ jneaa˜aa' 'néˉ e niguiéeˆnaa' júuˆ fɨˊ quiniˇ Fidiéeˇ mɨ˜ tɨˊ lɨ˜ nitɨ́ˉ í'ˋ e niquidsirˊ í'ˋ quíˉii'.
45014013	Jo̱ co̱' lajo̱b lɨ́ɨˊ, dseaˋ rú'ˋna' dseaˋ quiá'ˉ Dseaˋ Jmáangˉ, jo̱ba' jaˋ 'néˉ e éeng˜naa' jaléng'ˋ dseaˋ rú'ˋnaa'. Co̱' lɨ́'ˆ lɨˊ 'néˉ e nijmɨ'úungˋna' e jaˋ nijméeˆna' jí̱i̱'˜ co̱o̱ˋ e gaˋ e dseáang'˜ e niténg'ˋ dseaˋ rúng'ˋna' fɨˊ ni˜ dseeˉ o̱si e nitʉ́rˋ e já'ˉ lɨ́ɨiñˋ júuˆ quiá'ˉ Dseaˋ Jmáangˉ é.
45014014	Jo̱guɨ jnea˜, la'eáangˊ e lɨ́ɨnˊn jaangˋ dseaˋ i̱ jmóoˋo lají̱i̱'˜ e iing˜ Fíiˋnaa' Dseaˋ Jmáangˉ, jo̱ba' eáamˊ nɨta˜ dsiiˉ e lajaléb'ˋ e quieeˇnaa' e seaˋ fɨˊ jmɨgüíˋ la jmang'ˉ e guiʉ́bˉ lɨ́ɨˊ. Jo̱ dsʉ' seemˋ dseaˋ i̱ ɨˊ dsíiˊ e seabˋ e jaˋ dseengˋ, jo̱ba' lajo̱b lɨ́ɨˊ dsʉ' lají̱i̱'˜ quiá'ˉ i̱ dseaˋ íbˋ.
45014015	Jo̱guɨ song có̱o̱'˜ jalé'ˋ e cø'ˆna' seemˋ dseaˋ rúng'ˋna' dseaˋ quiá'ˉ Dseaˋ Jmáangˉ i̱ jaˋ tɨˊ dsíiˊ jalé'ˋ e jmooˋna' do, jo̱ song lajo̱b lɨ́ɨˊ, jo̱ba' lafa' jaˋ jmi'neáamˋba' i̱ dseaˋ rúng'ˋna' do jóng. Jo̱ uíi'˜ e lajo̱b lɨ́ɨˊ, jo̱ba' fɨ́ɨˉɨ 'nʉ́'ˋ e jaˋ cuǿøngˋ e có̱o̱'˜ jalé'ˋ e cǿ'ˋna' nijméˉ e niténg'ˋ dseaˋ rúng'ˋna' fɨˊ ni˜ dseeˉ, co̱' uíi'˜ i̱ dseaˋ íˋbing' e cajúngˉ Dseaˋ Jmáangˉ fɨˊ dse'ˋ crúuˆ.
45014016	Jo̱ba' fɨ́ɨˉɨ 'nʉ́'ˋ, jaˋ jmooˋna' jí̱i̱'˜ co̱o̱ˋ e laco̱' dseáang'˜ e nifé'ˋ dseaˋ gaˋ uii˜ quiá'ˉ jalé'ˋ e ɨˊ óoˊna' e guiʉ́ˉ.
45014017	Jo̱ mɨ˜ Fidiéeˇ quie̱rˊ nifɨˊ quíˉnaa', joˋ quiʉ'ˊguɨ ta˜ quíˉii' fa' jalé'ˋ e quieeˇnaa' o̱si jalé'ˋ e 'né'ˆnaa' é, co̱' e laba' e eáangˊguɨ 'néˉ nijmóˆoo' la'eáangˊ có̱o̱'˜ Jmɨguíˋ quiá'ˉ Fidiéeˇ, e se̱e̱ˉnaa' e jmooˉnaa' laco̱' iing˜ Fidiéeˇ, jo̱guɨ e se̱e̱ˉnaa' juguiʉ́ˉ júuˆ røøˋ, jo̱guɨ e iáangˋ dsiˋnaa' cajo̱.
45014018	Jo̱ i̱ dseaˋ i̱ jmóoˋ lana có̱o̱'˜ lají̱i̱'˜ e ta˜ e cangɨ́ɨiñˋ quiá'ˉ Dseaˋ Jmáangˉ, jo̱ba' i̱ dseaˋ íˋ jmi'iáamˋbre dsíiˊ Fidiéeˇ jo̱guɨ guiʉ́bˉ fé'ˋ jaléng'ˋ dseaˋ rúiñ'ˋ uíi'˜ quiá'rˉ cajo̱.
45014019	Jo̱ lana fɨ́ɨˉɨ 'nʉ́'ˋ, dseaˋ rú'ˋnaa', e contøømˉ 'néˉ e nijmɨ'úungˋnaa' e nijmóˆoo' jalé'ˋ e laco̱' nilɨse̱e̱ˉnaa' juguiʉ́ˉ júuˆ røøˋ có̱o̱'˜ jaléng'ˋ dseaˋ rú'ˋnaa', jo̱guɨ cajo̱ e nijmɨcó̱o̱'˜ rú'ˋnaa' e laco̱' nilí'ˋnaa' e teáˋguɨ nisíng'ˉnaa' có̱o̱'˜ júuˆ quiá'ˉ Dseaˋ Jmáangˉ.
45014020	Jo̱ uíi'˜ có̱o̱'˜ jalé'ˋ e cø'ˆna' jaˋ jmooˋna' e laco̱' dseáang'˜ ni'íingˉ lají̱i̱'˜ e jmóoˋ Fidiéeˇ có̱o̱'˜ lajaangˋ lajaangˋ dseaˋ quiá'rˉ. Jo̱ dseáng'ˉ e jáb'ˉ, guiʉ́bˉ lajalé'ˋ e gø'ˊ dseaˋ, dsʉ' e doba' jaˋ dseengˋ e song có̱o̱'˜ jalé'ˋ e cø'ˆna' do nijméˉ e niténg'ˋ dseaˋ rúng'ˋna' dseaˋ quiá'ˉ Dseaˋ Jmáangˉ fɨˊ ni˜ dseeˉ.
45014021	Jo̱ba' guiʉ́ˉguɨ e jaˋ cø'ˆna' ngúuˊ o̱'guɨ u'ˆna' jmɨ́'ˆ mɨ́'ˆ huɨɨngˋ jǿ'ˆ o̱'guɨ jméeˆna' jí̱i̱'˜ co̱o̱ˋ e laco̱' dseáang'˜ e niténg'ˋ dseaˋ rúng'ˋnaa' dseaˋ quiá'ˉ Dseaˋ Jmáangˉ fɨˊ ni˜ dseeˉ.
45014022	Jo̱ba' fɨ́ɨˉɨ 'nʉ́'ˋ e jí̱i̱'˜ yaam˜ba' 'néˉ ñíˆna' fɨˊ quiniˇ Fidiéeˇ jial tíiˊ já'ˉ lɨ́ɨngˋna' cuaiñ˜ quiá'ˉ e jo̱. Jo̱ eáamˊ juguiʉ́ˉ quiá'ˉ i̱ dseaˋ i̱ ta˜ dsíiˊ e guiʉ́bˉ jalé'ˋ e jmóorˋ, co̱' jaˋ cuø'ˊ dseeˉ 'ñia'rˊ lajeeˇ e jmóorˋ lajo̱.
45014023	Jo̱guɨ dsʉ' song seaˋ co̱o̱ˋ jmiñiˇ e ta˜ dsíiˊ i̱ dseaˋ íˋ e jaˋ cuǿøngˋ líˋ dǿ'rˉ jo̱ song cagǿ'rˋ e jo̱, jo̱ba' dseebˉ ca'éerˋ jóng fɨˊ quiniˇ Fidiéeˇ, co̱' dseáng'ˉ jaˋ tab˜ dsíirˊ e cajméerˋ e guiʉ́ˉ mɨ˜ cajméerˋ e jo̱.
45015001	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e jaléng'ˋ jneaa˜aa', dseaˋ eáangˊguɨ teáˋ nɨté̱e̱ˉnaa' có̱o̱'˜ júuˆ quiá'ˉ dseaˋ do, 'néˉ e nijmɨcó̱o̱'˜baa' jaléng'ˋ dseaˋ rú'ˋnaa' i̱ jaˋguɨ teáangˉ teáˋ có̱o̱'˜ e júuˆ jo̱. Co̱' jaˋ 'néˉ jmóˆoo' dseáng'ˉ lají̱i̱'˜ e guiʉ́ˉ quíˉnaa' yee˜naa'.
45015002	Jo̱ lajaangˋ lajaangˋ jneaa˜aa' 'néˉ se̱e̱ˉnaa' e jmi'iáangˋnaa' dsíiˊ jaléng'ˋ dseaˋ rú'ˋnaa' e laco̱' ni'uíingˉ guiʉ́ˉ quiá'rˉ, jo̱ lajo̱ba' cuǿøngˋ e teáˋguɨ nisíñ'ˉ có̱o̱'˜ júuˆ quiá'ˉ Dseaˋ Jmáangˉ.
45015003	Co̱' jɨˋguɨ Dseaˋ Jmáangˉ jaˋ ca'no'rˉ jial laco̱' nijmi'iáangˋ dsíirˊ 'ñia'rˊ, co̱' lɨ́'ˆ lɨˊ cangongɨ́ɨiñˉ jí̱i̱'˜ laco̱' fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Jalé'ˋ e gaˋ e café'ˋ dseaˋ uii˜ quíi'ˉ, jneab˜ cangongɨ́ɨngˉ jalé'ˋ e jo̱.”
45015004	Jo̱ lajalé'ˋ júuˆ e fé'ˋ fɨˊ ni˜ jiˋ quiá'ˉ Fidiéeˇ e cajme'ˊ dseaˋ lamalɨɨ˜guɨ eáangˊ calɨ́ˉ lajo̱ e lɨ́'ˆ laco̱' e'ˊ jneaa˜aa' jialco̱' nijmóˆnaa' té'ˋee' có̱o̱'˜ jalé'ˋ e huɨ́ɨngˊ e dsijéeˊ quíˉii', jo̱guɨ cuø'ˊ jneaa˜aa' bíˋ cajo̱; jo̱ lajo̱ba' dseáng'ˉ nita˜ dsiˋnaa' e nilɨse̱e̱ˉbaa' cøøngˋ có̱o̱'˜ Fidiéeˇ fɨˊ ñifɨ́ˉ quiá'rˉ mɨ˜ nitɨ́ˉ e í'ˋ jo̱.
45015005	Jo̱ Fidiéebˇ dseaˋ i̱ cuø'ˊ jneaa˜aa' e jmooˉnaa' té'ˋnaa' có̱o̱'˜ jalé'ˋ e dsingɨ́ɨngˉnaa' do jo̱guɨ e cuø'rˊ jneaa˜aa' bíˋ cajo̱. Jo̱ uíi'˜ e lajo̱b lɨ́ɨˊ, jo̱ba' mɨ́ɨ'˜ɨ dseaˋ do e güɨjmicó̱o̱'˜bre 'nʉ́'ˋ e laco̱' røøbˋ nilɨseengˋna' lajeeˇ la'ó'ˋ 'nʉ́'ˋ lɨ́'ˆ laco̱'guɨ ca'éeˋ Fíiˋnaa' Dseaˋ Jmáangˉ.
45015006	Jo̱ lajo̱ba' nijmiféng'ˊnaa' Fidiéeˇ, Tiquiá'ˆ Fíiˋnaa' Dseaˋ Jmáangˉ, co̱lɨɨng˜ lajɨɨˉnaa'.
45015007	Jo̱ lajo̱b fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e íing'˜ rúng'ˋna' e iáangˋ óoˊna' lɨ́'ˆ laco̱'guɨ ca'íng'ˋ Dseaˋ Jmáangˉ 'nʉ́'ˋ, jo̱ lajo̱ba' e nijmiféng'ˊ dseaˋ Fidiéeˇ.
45015008	Jo̱ jnea˜ fɨ́ɨˉɨ 'nʉ́'ˋ e Dseaˋ Jmáangˉ cagüéiñˉ fɨˊ jmɨgüíˋ la e laco̱' nijmɨcó̱o̱'r˜ dseaˋ Israel. Jo̱ calɨ́ˉ lajo̱ e lɨ́'ˆ laco̱' cuøˊ li˜ e dseáng'ˉ jmitib˜ Fidiéeˇ júuˆ quiá'rˉ lɨ́'ˆ laco̱' júuˆ e cacuø'rˊ 'lɨɨ˜ dseaˋ áangˊ quíˉii', dseaˋ Israel, ie˜ malɨɨ˜guɨ do.
45015009	Jo̱guɨ cajáˉbɨ Dseaˋ Jmáangˉ cajo̱ e laco̱' jaléng'ˋ dseaˋ i̱ jaˋ lɨ́ɨngˊ dseaˋ Israel nijmiféiñ'ˊ Fidiéeˇ uíi'˜ e eáangˊ fɨ'ˋ lɨ́ɨngˉ dseaˋ do jaléng'ˋ i̱ dseaˋ íˋ lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Jo̱ nijmifén'ˊn 'nʉˋ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel, jo̱guɨ nijmifén'ˊn 'nʉˋ có̱o̱'˜ jalé'ˋ e øøˉ.
45015010	Jo̱ lalab fé'ˋguɨ cajo̱ fɨˊ ni˜ jiˋ quiá'ˉ Fidiéeˇ: ¡Jmi'iáangˋ óoˊna', dseaˋ quiá'ˉ Fidiéeˇ i̱ jaˋ lɨ́ɨngˊ dseaˋ Israel, co̱lɨɨng˜ có̱o̱'˜ jaléng'ˋ dseaˋ i̱ lɨ́ɨngˊ dseaˋ Israel!
45015011	Jo̱ lalab fé'ˋguɨ fɨˊ ni˜ jiˋ quiá'ˉ Fidiéeˇ cajo̱: Jmiféng'ˊna' Fíiˋnaa' Fidiéeˇ jaléng'ˋ 'nʉ́'ˋ, dseaˋ i̱ jaˋ lɨ́ɨngˊ dseaˋ Israel, i̱ seengˋ jalé'ˋ fɨɨˋjiʉ jo̱guɨ jalé'ˋ fɨɨˋ cóo'˜.
45015012	Jo̱ lalab fé'ˋguɨ fɨˊ ni˜ jiˋ quiá'ˉ Fidiéeˇ e cajme'ˊ Saíiˆ: Nabɨ nijáaˊ jaangˋ dseaˋ sɨju̱ˇ Isaí, jo̱ íbˋ i̱ niquiʉ́'ˉ ta˜ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ Israel. Co̱' có̱o̱'˜ i̱ dseaˋ i̱ nijáaˊ do, íbˋ i̱ nicuǿˉ e ta˜ dsíiˊ jaléng'ˋ i̱ dseaˋ íˋ.  Jo̱ lanab fé'ˋ fɨˊ ni˜ jiˋ quiá'ˉ Fidiéeˇ.
45015013	Jo̱ba' mɨ́ɨ'˜ɨ Fidiéeˇ i̱ cuøˊ e ta˜ dsiˋnaa' do e güɨcuǿ'ˆbre 'nʉ́'ˋ, dseaˋ já'ˉ lɨ́ɨngˋna' júuˆ quiá'rˉ, e seengˋna' e iáangˋ óoˊna' jo̱guɨ e seengˋna' juguiʉ́ˉ júuˆ røøˋ; jo̱ lajo̱ba', la'eáangˊ có̱o̱'˜ bíˋ e 'gøng'ˊ quiá'ˉ Jmɨguíˋ quiá'rˉ, dseáng'ˉ eáangˊguɨ güɨjmɨtar˜ óoˊna' e nilɨseengˋna' có̱o̱'r˜ fɨˊ ñifɨ́ˉ quiá'rˉ mɨ˜ nitɨ́ˉ e í'ˋ jo̱.
45015014	Dseaˋ rú'ˋnaa' dseaˋ quiá'ˉ Dseaˋ Jmáangˉ, dseáng'ˉ eáamˊ nɨta˜ dsiiˉ e 'nʉ́'ˋ eáamˊ guiúngˉna' có̱o̱'˜ jaléng'ˋ dseaˋ rúng'ˋna', jo̱guɨ e guiʉ́bˉ nɨñíˆna' jial 'néˉ seengˋna', jo̱guɨ cajo̱ eáamˊ quɨ́ɨ'˜na' jmɨɨ˜ e cuǿ'ˆna' bíˋ rúng'ˋna'.
45015015	Dsʉ' e fɨˊ ni˜ jiˋ la nɨcateáˉ dsiiˉ e nɨcajmée'˜e quíiˉna' tú̱ˉ 'nɨˊ mɨ́'ˆ júuˆ e teábˋjiʉ; jo̱ dsʉ' cajméˉe lajo̱ e lɨ́'ˆ laco̱' nijmiguién'ˊn áaˊna' jalé'ˋ e jo̱. Jo̱ lajo̱b cajméˉe uíi'˜ e ta˜ e nɨcangɨ́ɨnˋn quiá'ˉ Fidiéeˇ, co̱' dseáng'ˉ eáamˊ guiúngˉ dseaˋ do có̱o̱'˜ jnea˜ e jí̱i̱'˜ jaˋ catɨ́ɨnˉn lajo̱.
45015016	Jo̱ cajméerˋ lajo̱ có̱o̱'˜ jnea˜ e lɨ́'ˆ laco̱' nijmee˜e lají̱i̱'˜ e iing˜ Dseaˋ Jmáangˉ fɨˊ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel. Jo̱ cangɨ́ɨnˋn co̱o̱ˋ ta˜ quiá'ˉ Fidiéeˇ e lɨ́'ˆ laco̱' niníi'˜i júuˆ quiá'ˉ jial láangˋ dseaˋ do jaléng'ˋ dseaˋ jee˜ jalé'ˋ dseeˉ quiáiñ'ˉ. Jo̱ jmóoˋo lajo̱ e lɨ́'ˆ laco̱' cuǿøngˋ nijǿøn'˜n fɨˊ quinirˇ jaléng'ˋ i̱ dseaˋ íˋ e lɨiñ'ˊ do lafa' co̱o̱ˋ feá'ˉ e jlo'ˆ jmeafɨɨˋ e nitɨ́ˉ dsíirˊ jo̱guɨ e nɨcalɨgüeang'ˆ la'eáangˊ có̱o̱'˜ Jmɨguíˋ quiá'rˉ.
45015017	Jo̱ dseaˋ quiá'ˉ Dseaˋ Jmáangˉ lɨ́ɨngˊ jnea˜, jo̱ba' seabˋ uiing˜ quiéˉe e eáangˊ jmi'iáangˋ dsiiˉ uíi'˜ jalé'ˋ e ta˜ e nɨcangɨ́ɨnˋn e jmóoˋo quiá'ˉ Fidiéeˇ.
45015018	Dsʉco̱' jaˋ teáˋ dsiiˉ e nifá'ˆa jí̱i̱'˜ co̱o̱ˋ júuˆ e jié'ˋguɨ jí̱i̱'˜ laco̱' e nɨcajméeˋ Dseaˋ Jmáangˉ có̱o̱'˜ jnea˜ e quiá'ˉ e nɨcaguiaaˉ júuˆ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel e laco̱' nijméiñ'ˉ do nʉ́ʉ'r˜ lají̱i̱'˜ ta˜ quiʉ'ˊ Fidiéeˇ. Jo̱ lajo̱b nɨcajméeiñ'ˋ do la'eáangˊ có̱o̱'˜ jalé'ˋ júuˆ e nɨcaguiáˉa có̱o̱'˜guɨ jial nɨca'eeˉ jee˜ jaléng'ˋ i̱ dseaˋ íˋ,
45015019	jo̱guɨ có̱o̱'˜ jalé'ˋ e li˜ e quɨ́ɨ'˜ Fidiéeˇ jmɨɨ˜ e jmóorˋ có̱o̱'˜ e güea'ˆ e 'gøng'ˊ quiá'ˉ Jmɨguíˋ quiá'rˉ. Jo̱ lanaba' guiʉ́bˉ nɨcatán'ˊn e ta˜ do quiéˉe e quiá'ˉ e níi'˜i júuˆ quiá'ˉ Dseaˋ Jmáangˉ quiá'ˉ jial laangˋ dseaˋ jee˜ jalé'ˋ dseeˉ quiá'rˉ, jo̱ e jo̱ canaanˉ fɨˊ Jerusalén cartɨˊ caguiéˉe fɨˊ lɨ˜ se̱'ˊ Iliria.
45015020	Jo̱ nɨcajméˉe úungˋ e niníi'˜i júuˆ e quiá'ˉ jial laangˋ dseaˋ jee˜ jalé'ˋ dseeˉ quiá'rˉ dseáng'ˉ e fɨˊ lɨ˜ jaˋ mɨˊ canúuˉ dseaˋ júuˆ quiá'ˉ Dseaˋ Jmáangˉ jí̱i̱'˜ co̱o̱ˋ ya̱'ˊ lamɨ˜ jéengˊguɨ. Jo̱ calɨ́ˉ lajo̱ uíi'˜ e jnea˜ jaˋ iin˜n fa' e niníi'˜i e júuˆ jo̱ fɨˊ lɨ˜ nɨcajméeˋ dseaˋ lajo̱.
45015021	Co̱' cajméˉe lajo̱ lɨ́'ˆ laco̱' calɨti˜ laco̱' la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Jaléng'ˋ dseaˋ i̱ dseáng'ˉ jí̱i̱'˜ co̱o̱ˋ ya̱'ˊ jaˋ mɨˊ canúuˉ júuˆ quiá'ˉ Dseaˋ Jmáangˉ, dseáng'ˉ ninúˉbre e júuˆ jo̱; jo̱guɨ dseáng'ˉ ningám'ˋ e júuˆ jo̱ jaléng'ˋ dseaˋ i̱ jaˋ mɨˊ canúuˉ e júuˆ jo̱ cajo̱.  Jo̱ lanab fé'ˋ fɨˊ ni˜ jiˋ quiá'ˉ Fidiéeˇ.
45015022	Jo̱ uíi'˜ e ngɨɨˉ ta˜ guiaˊ júuˆ quiá'ˉ Dseaˋ Jmáangˉ, jo̱ba' jaˋ mɨˊ cacuøˊ fɨˊ quiéˉe fa' e ninii˜i e ni'eeˇe 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ na fɨˊ Roma, nañiˊ fa' jmiguiʉbˊ ya̱'ˊ nɨca'ɨ́ˋ dsiiˉ e nijmee˜e lajo̱, dsʉ' jaˋ mɨˊ calɨ́ˉ quiéˉe lajo̱.
45015023	Dsʉ' lanaguɨ nɨcatób'ˊ ta˜ jmóoˋo e fɨˊ guóo'˜ uǿˉ la; jo̱ co̱' nɨngóobˊjiʉ eáangˊ e ɨˊ dsiiˉ e ni'eeˇe 'nʉ́'ˋ,
45015024	jo̱ba' sɨjeenˇ e lajo̱b nilíˋ lajeeˇ e iuunˉ fɨˊ e ngóoˊo fɨˊ guóo'˜ uǿˉ lɨ˜ siiˋ España. Jo̱ mɨ˜ ningɨ́ˋ e nineeng˜ rú'ˋnaa' fɨˊ na, jo̱ba' iin˜n e jaléng'ˋ 'nʉ́'ˋ nijmɨcó̱o̱'ˇna' jnea˜ có̱o̱'˜ jalé'ˋ e 'néˉe lajeeˇ e ngóoˊo fɨˊ España.
45015025	Jo̱ dsʉ' nʉ́'ˉguɨ e ngóoˊo fɨˊ na fɨˊ Roma, jang'ˉ níng'ˆteáa fɨˊ Jerusalén e nico̱o̱ˇo̱ capí'ˆ jalé'ˋ e 'néˉ dseaˋ quiá'ˉ Dseaˋ Jmáangˉ i̱ tiñíingˉ i̱ seengˋ fɨˊ jo̱.
45015026	Dsʉco̱' jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Macedonia có̱o̱'˜guɨ i̱ seengˋ fɨˊ Acaya ca'ɨ́ˋ dsíirˊ yaaiñ˜ e lɨɨng˜ e caseáiñ'ˋ capí'ˆ jo̱guɨ e nisíñˉ quiá'ˉ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ tiñíingˉ i̱ seengˋ fɨˊ Jerusalén.
45015027	Jo̱ guiʉ́bˉ cajméeˋ i̱ dseaˋ íˋ uíi'˜ e ca'ɨ́ˋ dsíirˊ e nijmɨcó̱o̱'r˜ i̱ dseaˋ rúiñ'ˋ do lajo̱. Dsʉco̱' jaléng'ˋ dseaˋ quiá'ˉ Dseaˋ Jmáangˉ i̱ lɨ́ɨngˊ dseaˋ Israel eáamˊ nɨcajmɨcó̱o̱'r˜ jaléng'ˋ dseaˋ quiá'ˉ Dseaˋ Jmáangˉ i̱ jaˋ lɨ́ɨngˊ dseaˋ Israel e laco̱' teáˋguɨ casíñ'ˋ yaaiñ˜ fɨˊ guiʉ́ˉ có̱o̱'˜ Dseaˋ Jmáangˉ. Jo̱ uíi'˜ e lajo̱b lɨ́ɨˊ, jo̱ba' jaléng'ˋ dseaˋ quiá'ˉ Dseaˋ Jmáangˉ i̱ jaˋ lɨ́ɨngˊ dseaˋ Israel dseáng'ˉ 'néˉba' lɨɨng˜ eeˋgo̱ jmɨcó̱o̱'r˜ jié'ˋ jí̱i̱'˜ quɨ́ɨ'r˜ jmɨɨ˜ có̱o̱'˜ jaléng'ˋ i̱ dseaˋ Israel do.
45015028	Jo̱ba' dsifɨˊ mɨ˜ nité'ˊ e ta˜ e nijmeeˇe do e quiá'ˉ nijá̱a̱'ˇa̱ dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén jalé'ˋ e caseáng'ˊ do, jo̱guɨba' nijúu˜u e ninii˜i fɨˊ España jóng, jo̱ lajeeˇ e iuunˉ fɨˊ e ngóoˊo fɨˊ jo̱, jo̱ba' ɨˊ dsiiˉ e ningɨɨn˜n cateáˋ fɨˊ na fɨˊ Roma.
45015029	Jo̱ eáamˊ nɨta˜ dsiiˉ e mɨ˜ niguiéeˊe e ni'eeˇe 'nʉ́'ˋ fɨˊ na, eáamˊ guiʉ́ˉ nijméˉ Dseaˋ Jmáangˉ có̱o̱'˜ jneaa˜aa'.
45015030	Dseaˋ rú'ˋnaa' dseaˋ quiá'ˉ Dseaˋ Jmáangˉ, la'eáangˊ có̱o̱'˜ Fíiˋnaa' Dseaˋ Jmáangˉ jo̱guɨ la'eáangˊ có̱o̱'˜ e Jmɨguíˋ quiá'ˉ Fidiéeˇ e cuø'ˊ jneaa˜aa' e eáamˊ 'neáangˋ rú'ˋnaa' do, jo̱ba' lana mɨ́ɨ'˜ɨ 'nʉ́'ˋ jmɨ'eeˇ e nijmɨcó̱o̱'ˇ rú'ˋnaa' co̱lɨɨng˜ e nimɨ́ɨ'˜na' Fidiéeˇ uii˜ quiéˉe.
45015031	Jo̱ mɨ́ɨ'˜na' dseaˋ do e nijmérˉ íˋ jnea˜ jee˜ jaléng'ˋ dseaˋ i̱ jaˋ já'ˉ lɨ́ɨngˋ júuˆ quiá'ˉ Fidiéeˇ i̱ neáangˊ fɨˊ lɨ˜ se̱'ˊ Judea. Jo̱guɨ mɨ́ɨ'˜na'r cajo̱ e eáangˊ nilɨ'íingˆ ta˜ quiá'ˉ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ Jerusalén lají̱i̱'˜ e quie̱e̱ˉ quiá'rˉ.
45015032	Jo̱ ngɨˊ jo̱, song nicuǿˉ Fidiéeˇ fɨˊ, jo̱ba' niguiéeˊbaa fɨˊ na jóng có̱o̱'˜ juguiʉ́ˉ e ni'eeˇe 'nʉ́'ˋ, jo̱ lajo̱ba' cuǿøngˋ líˋ jmi'ín'ˊn lajeeˇ se̱e̱ˉnaa' co̱lɨɨng˜.
45015033	Jo̱ mɨ́ɨ'˜ɨ Fidiéeˇ i̱ cuøˊ e seengˋ dseaˋ juguiʉ́ˉ júuˆ røøˋ e güɨlɨseemˋbre có̱o̱'˜ jaléng'ˋ 'nʉ́'ˋ lata˜. Jo̱ lajo̱b nilíˋ.
45016001	Dseaˋ rú'ˋnaa' dseaˋ quiá'ˉ Dseaˋ Jmáangˉ i̱ seengˋ fɨˊ na fɨˊ Roma, lana fɨ́ɨˉɨ 'nʉ́'ˋ cuaiñ˜ quiá'ˉ jaangˋ dseamɨ́ˋ i̱ siiˋ Febe i̱ jmóoˋ ta˜ jmɨcó̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Cencrea.
45016002	Jo̱ i̱ dseamɨ́ˋ la dseaˋ quiá'ˉ Dseaˋ Jmáamˉ lɨ́ɨiñˊ, jo̱ba' íim'˜ba're có̱o̱'˜ e guiʉ́ˉ lɨ́'ˆ laco̱'guɨ catɨ́ɨngˉ e íng'ˋ dseaˋ i̱ dseaˋ la'íˋ. Jo̱guɨ jmɨcó̱o̱'˜na're có̱o̱'˜ lɨ́'ˆ doñiˊ eeˋ e 'nérˉ, dsʉco̱' eáamˊ nɨcajmɨcó̱o̱'r˜ jaléng'ˋ dseaˋ rúiñ'ˋ lɨ́'ˆ laco̱'guɨ la nɨcajméerˋ có̱o̱'˜ jnea˜.
45016003	Jo̱guɨ guiéen'˜n júuˆ guicó̱o̱'ˇ quiá'ˉ Prisca có̱o̱'˜guɨ i̱ dseañʉ'ˋ quiá'rˉ i̱ siiˋ Aquila, co̱' i̱ dseaˋ na røøbˋ nɨcajmóˆnaa' ta˜ guiaˊ júuˆ quiá'ˉ Dseaˋ Jmáangˉ có̱o̱'r˜.
45016004	Co̱' lajɨˋ gámˉ i̱ dseaˋ na jiʉ˜ jaˋ mɨˊ cajúumˉbre dsʉ' uíi'˜ e nɨcajmɨcó̱o̱'r˜ jnea˜. Jo̱ co̱' lajo̱b nɨcajméerˋ có̱o̱'˜ jnea˜, jo̱ba' cuǿøˉøre gui'máang'ˇ; jo̱ dsʉ' o̱' jí̱i̱'˜ jnea˜ jmóoˋo lajo̱, co̱' lajo̱b jmóoˋ cajo̱ jaléng'ˋ dseaˋ quiá'ˉ Dseaˋ Jmáangˉ i̱ jaˋ lɨ́ɨngˊ dseaˋ Israel.
45016005	Jo̱guɨ guiéen'˜n júuˆ guicó̱o̱'ˇ quiá'ˉ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ seáng'ˊ fɨˊ na fɨˊ quiá'ˉ Prisca có̱o̱'˜guɨ Aquila. Jo̱guɨ guiéem'˜baa júuˆ guicó̱o̱'ˇ cajo̱ quiá'ˉ i̱ seenˉ røøˋ có̱o̱'˜ i̱ 'neáanˋn eáangˊ i̱ siiˋ Epeneto, co̱' íbˋ la'uii˜ dseaˋ i̱ calɨ́ngˉ dseaˋ quiá'ˉ Dseaˋ Jmáangˉ fɨˊ la'úngˉ fɨˊ lɨ˜ se̱'ˊ Asia.
45016006	Jo̱guɨ guiéem'˜baa júuˆ guicó̱o̱'ˇ quiá'ˉ Yáˆ cajo̱, co̱' eáamˊ nɨcajméerˋ ta˜ jmɨcó̱o̱'˜ jee˜ 'nʉ́'ˋ.
45016007	Jo̱guɨ guiéen'˜n júuˆ guicó̱o̱'ˇ quiá'ˉ dseaˋ góoˊo i̱ siiˋ Andrónico có̱o̱'˜guɨ Junias, dsʉco̱' conrøøbˋ cajnɨ́ngˉnaa' fɨˊ dsíiˊ 'nʉñíˆ có̱o̱'r˜. Jo̱guɨ jaléng'ˋ dseaˋ apóoˆ quiá'ˉ Dseaˋ Jmáangˉ eáamˊ guiʉ́ˉ fé'rˋ uii˜ quiá'ˉ lajɨˋ gángˉ i̱ dseaˋ góoˊo na, jo̱ i̱ dseaˋ na jéengˊguɨb calɨcuíirˋ júuˆ quiá'ˉ Dseaˋ Jmáangˉ laco̱'guɨ jnea˜.
45016008	Jo̱guɨ guicó̱o̱b'ˇ i̱ dseaˋ i̱ siiˋ Ampliato, i̱ dseaˋ quiá'ˉ Dseaˋ Jmáangˉ i̱ eáangˊ røøˋ seenˉ có̱o̱'˜.
45016009	Jo̱guɨ guicó̱o̱b'ˇ cajo̱ i̱ dseaˋ i̱ siiˋ Urbano i̱ jmóoˋ ta˜ co̱lɨɨng˜ có̱o̱'˜ jnea˜; jo̱guɨ guicó̱o̱'ˇbɨ cajo̱ i̱ dseaˋ i̱ siiˋ Estaquis i̱ eáangˊ seenˉ røøˋ có̱o̱'˜ cajo̱.
45016010	Jo̱guɨ guicó̱o̱'ˇbɨ cajo̱ i̱ dseañʉ'ˋ i̱ siiˋ Apeles i̱ nɨcagüɨ'ɨ́ɨˊ guiʉ́ˉ jee˜ jalé'ˋ e huɨ́ɨngˊ e nɨcangongɨ́ɨiñˉ uíi'˜ e teáˋ siñ'ˊ có̱o̱'˜ júuˆ quiá'ˉ Dseaˋ Jmáangˉ; jo̱guɨ guicó̱o̱b'ˇ cajo̱ jaléng'ˋ i̱ dseaˋ sɨnʉ́ʉˆ quiá'ˉ Aristóbulo.
45016011	Jo̱guɨ guicó̱o̱b'ˇ cajo̱ i̱ dseaˋ góoˊo i̱ siiˋ Herodión có̱o̱'˜guɨ jaléng'ˋ i̱ dseaˋ sɨnʉ́ʉˆ quiá'ˉ Narciso, co̱' dseaˋ quiá'ˉ Dseaˋ Jmáamˉ lɨ́ɨiñˊ cajo̱.
45016012	Jo̱guɨ guicó̱o̱b'ˇ Trifena có̱o̱'˜guɨ Trifosa, co̱' lajɨˋ gámˉbiñ' na jmóorˋ lají̱i̱'˜ ta˜ e nɨcangɨ́ɨiñˋ quiá'ˉ Dseaˋ Jmáangˉ; jo̱guɨ guicó̱o̱b'ˇ cajo̱ i̱ dseamɨ́ˋ i̱ siiˋ Pérsida i̱ eáangˊ seenˉ røøˋ có̱o̱'˜, co̱' i̱ dseamɨ́ˋ na eáamˊ nɨcajméerˋ ta˜ e nɨcangɨ́ɨiñˋ quiá'ˉ Dseaˋ Jmáangˉ.
45016013	Jo̱guɨ guicó̱o̱b'ˇ cajo̱ i̱ dseañʉ'ˋ i̱ siiˋ Rufo, jaangˋ dseaˋ i̱ dsíng'ˉ ñiˊ dseaˋ e cuíiñˋ Dseaˋ Jmáangˉ jo̱guɨ e eáamˊ teáˋ siñ'ˊ có̱o̱'˜ júuˆ quiá'ˉ dseaˋ do cajo̱; jo̱guɨ guicó̱o̱b'ˇ niquiá'rˆ cajo̱, dsʉco̱' íˋ lɨ́ɨngˊ lafa' niquiéˆbaa cajo̱.
45016014	Jo̱ guicó̱o̱b'ˇ Asíncrito có̱o̱'˜guɨ Flegonte có̱o̱'˜guɨ Ermes có̱o̱'˜guɨ Patrobas có̱o̱'˜guɨ Ermas có̱o̱'˜guɨ jaléng'ˋ dseaˋ quiá'ˉ Dseaˋ Jmáangˉ i̱ neáangˊ có̱o̱'r˜ do.
45016015	Jo̱guɨ guicó̱o̱b'ˇ Filólogo có̱o̱'˜guɨ Julia có̱o̱'˜guɨ Nereo có̱o̱'˜guɨ i̱ dseamɨ́ˋ rúiñ'ˋ do, jo̱guɨ guicó̱o̱'ˇ Olimpas cajo̱ có̱o̱'˜guɨ lajɨɨngˋ dseaˋ quiá'ˉ Dseaˋ Jmáangˉ i̱ neáangˊ có̱o̱'˜ lajaléng'ˋ dseaˋ na.
45016016	Jo̱guɨ jaléng'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, laco̱o̱ˋ ya̱'ˊ mɨ˜ fǿn'ˋ rúng'ˋna' se̱'ˊ guooˋ rúng'ˋna'. Jo̱ lajaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ la guiéiñ'ˊ júuˆ guicó̱o̱'ˇ quíiˉna'.
45016017	Dseaˋ rú'ˋnaa' dseaˋ quiá'ˉ Dseaˋ Jmáangˉ, iin˜n nimɨ́ɨ'˜ɨ 'nʉ́'ˋ lahuɨ́ɨngˊ e nijméeˆ íˆ yaang˜na' có̱o̱'˜ jaléng'ˋ i̱ dseaˋ i̱ ngɨˊ ta˜ jmóoˋ 'niiˋ jee˜ jaléng'ˋ dseaˋ quiá'ˉ Dseaˋ Jmáangˉ, jo̱guɨ jmóorˋ quijí̱ˉ jial nitʉ́ˋ dseaˋ fɨˊ guiʉ́ˉ lɨ˜ nɨteáaiñˉ có̱o̱'˜ Dseaˋ Jmáangˉ, dsʉco̱' có̱o̱'˜ jalé'ˋ e jmóorˋ do jaˋ cǿøngˋ røøˋ có̱o̱'˜ júuˆ quiá'ˉ Dseaˋ Jmáangˉ e nɨca'íing'˜ 'nʉ́'ˋ. Jo̱ba' fɨ́ɨˉɨ 'nʉ́'ˋ e ni'naamˉ yaang˜na' jee˜ jaléng'ˋ i̱ dseaˋ íˋ.
45016018	Dsʉco̱' jaléng'ˋ i̱ dseaˋ la'íˋ jaˋ jmóorˋ ta˜ e nɨcangɨ́ɨiñˋ quiá'ˉ Fíiˋnaa' Dseaˋ Jmáangˉ, co̱' jmóorˋ jí̱i̱'˜ laco̱' ɨˊ dsíirˊ yaam˜bre. Jo̱guɨ fé'rˋ júuˆ jlo'ˆ e róoˉ e lɨ́'ˆ laco̱' lɨ'rˋ jmɨgǿøiñˋ dseaˋ i̱ jaˋ quɨ́'ˉ tɨ́ɨngˋ jmóoˋ jalé'ˋ e gaˋ, jo̱ lajo̱ba' lɨ'rˋ jaléng'ˋ íˋ.
45016019	Jo̱ lajɨɨmˋ dseaˋ quiá'ˉ Dseaˋ Jmáangˉ ñirˊ e eáamˊ nʉ́ʉ'˜ 'nʉ́'ˋ júuˆ quiá'ˉ Dseaˋ Jmáangˉ. Jo̱ uíi'˜ e lɨ́ɨngˊna' lajo̱, jo̱ba' eáamˊ iáangˋ dsiiˉ có̱o̱'˜ 'nʉ́'ˋ jo̱guɨ iin˜n e có̱o̱'˜ jalé'ˋ e nɨñíˆna' do nilɨ'íingˆ ta˜ quíiˉna' quiá'ˉ e nijméeˆna' jmang'ˉ jalé'ˋ e guiʉ́ˉ jo̱ o̱' quiá'ˉ e nijméeˆna' jalé'ˋ e jaˋ dseengˋ.
45016020	Jo̱ Fidiéeˇ i̱ cuøˊ e seengˋ dseaˋ juguiʉ́ˉ júuˆ røøˋ, lajmɨnábˉ nijgiáaiñˉ fii˜ i̱ 'lɨng'ˆ i̱ siiˋ Satanás cartɨˊ uii˜ tɨɨ˜na', jo̱ lajo̱ba' joˋ cuǿøngˋ fa' e nilí'ˋguɨr 'nʉ́'ˋ. Jo̱ mɨ́ɨ'˜ɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ fɨˊ jee˜ 'nʉ́'ˋ lajɨɨngˋna'.
45016021	Jo̱guɨ Timoteo, jaangˋ dseaˋ rú'ˋnaa' i̱ jmóoˋ ta˜ quiá'ˉ Dseaˋ Jmáangˉ co̱lɨɨng˜ có̱o̱'˜ jnea˜, guiém'ˊbre júuˆ guicó̱o̱'ˇ quíiˉna' cajo̱, jo̱guɨ lajo̱bɨ jaléng'ˋ i̱ dseaˋ góoˊo i̱ siiˋ Lucio có̱o̱'˜guɨ Jasón jo̱guɨ Sosípater guiém'ˊbre júuˆ guicó̱o̱'ˇ quíiˉna' cajo̱.
45016022	Jo̱guɨ jnea˜ Tercio, dseaˋ jmo'ˊo e fɨˊ ni˜ jiˋ lajalé'ˋ júuˆ quiá'ˉ Paaˉ, guiéem'˜baa júuˆ guicó̱o̱'ˇ quíiˉna' cajo̱, co̱' dseaˋ quiá'ˉ Dseaˋ Jmáangˉ lɨ́ɨnˊn cajo̱.
45016023	Jo̱guɨ lajo̱bɨ Gayo guiém'ˊbre júuˆ guicó̱o̱'ˇ quíiˉna' cajo̱, co̱' fɨˊ quiá'ˉbre guiing˜ jnea˜ lana, jo̱ fɨˊ jo̱b cajo̱ lɨ˜ seáng'ˊ jaléng'ˋ dseaˋ quiá'ˉ Dseaˋ Jmáangˉ e jmiféiñ'ˊ Fidiéeˇ. Jo̱guɨ Erasto guiém'ˊbre júuˆ guicó̱o̱'ˇ quíiˉna' cajo̱, jo̱ lana lɨ́ɨiñˊ dseaˋ i̱ 'meaˊ cuuˉ quiá'ˉ fɨ́ˋ; jo̱guɨ lajo̱bɨ jaangˋ dseaˋ quiá'ˉ Dseaˋ Jmáangˉ i̱ siiˋ Cuarto guiém'ˊbre júuˆ guicó̱o̱'ˇ quíiˉna' cajo̱.
45016024	Jo̱ güɨ'ɨ́bˆ Fíiˋnaa' Dseaˋ Jmáangˉ güea'ˆ quiá'rˉ jee˜ jaléng'ˋ 'nʉ́'ˋ. Jo̱ lajo̱b nilíˋ.
45016025	Jo̱ majmifém'ˊbaa' Fidiéeˇ, co̱' íˋbing' i̱ quɨ́ɨ'˜ jmɨɨ˜i̱ nijméˉ e teáˋguɨ nisíng'ˉna' có̱o̱'˜ júuˆ quiá'ˉ Dseaˋ Jmáangˉ lɨ́'ˆ laco̱' la fé'ˋ e júuˆ quiá'ˉ Dseaˋ Jmáangˉ e guiaˊ jnea˜ e quiá'ˉ jial laangˋ dseaˋ jee˜ jalé'ˋ dseeˉ quiá'rˉ. Jo̱ e júuˆ nab lɨ́ɨˊ e júuˆ quiá'ˉ Fidiéeˇ e lamɨ˜ sɨ'maangˇ lají̱i̱'˜ nʉ́'ˉguɨ e nɨtɨro̱o̱ˇ jmɨgüíˋ. Jo̱ dsʉ' lanaguɨ nɨcajmijnéemˋbre e jo̱, jo̱ e júuˆ jo̱b e guiaˊ jnea˜ na.
45016026	Dsʉ' lanaguɨ nɨcalɨñibˊ dseaˋ e júuˆ na la'eáangˊ có̱o̱'˜ jalé'ˋ jiˋ e cajme'ˊ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ calɨ́ˉ lajo̱ e lɨ́'ˆ laco̱' nilɨti˜ ta˜ e caquiʉ'ˊ Fidiéeˇ i̱ seengˋ carˋ ngongɨ́ɨˋ jmɨɨ˜ do. Jo̱ dsʉ' e júuˆ e sɨ'maˇ quiá'ˉ Fidiéeˇ do, nɨcajmijnéemˋbre lana e lɨ́'ˆ laco̱' lajaléng'ˋ dseaˋ jmɨgüíˋ nijá'ˉ líiñˋ e jo̱ jo̱guɨ e nijmérˉ nʉ́ʉ'r˜ cajo̱.
45016027	Jo̱ la'eáangˊ có̱o̱'˜ Fíiˋnaa' Dseaˋ Jmáangˉ majmifém'ˊbaa' lata˜ jí̱i̱'˜ Fidiéeˇ, co̱' jí̱i̱'˜ íbˋ i̱ eáangˊ tɨɨngˋ ngáng'ˋ. Jo̱ lajo̱b nilíˋ. Jo̱ lanab cató'ˊ e jiˋ e cajme'ˊ Paaˉ e catɨ́ɨngˉ dseaˋ quiá'ˉ Dseaˋ Jmáangˉ i̱ neáangˊ fɨˊ Roma.
46001001	Jnea˜ Paaˉ lɨ́ɨnˊn jaangˋ dseaˋ apóoˆ i̱ óoˋ ta˜ quiá'ˉ Dseaˋ Jmáangˉ. Jo̱ nɨcatǿ'ˉ Fidiéeˇ jnea˜ e nijmee˜e e ta˜ jo̱ uíi'˜ e lajo̱ nɨcalɨ'iiñ˜. Jo̱ jnea˜, co̱lɨɨng˜ có̱o̱'˜ i̱ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Sóstenes, sɨ́ɨngˋnaa' e jiˋ la
46001002	e catɨ́ɨngˉ jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ na fɨˊ Corinto. Jo̱ Fidiéeˇ nɨcatǿ'ˉ 'nʉ́'ˋ e nilíingˉna' dseáng'ˉ jí̱i̱'˜ dseaˋ quiá'ˉbre la'eáangˊ có̱o̱'˜ Fíiˋnaa' Dseaˋ Jmáangˉ. Jo̱guɨ lajo̱b nɨcajméerˋ có̱o̱'˜ jaléng'ˋ dseaˋ i̱ seengˋ fɨˊ lɨ˜ jié'ˋ i̱ jmiféng'ˊ Fíiˋnaa' Dseaˋ Jmáangˉ, co̱' íˋbing' i̱ lɨ́ɨngˊ Fíirˋ lɨ́'ˆ laco̱'guɨ la lɨ́ɨngˊ quíˉ jneaa˜aa' cajo̱.
46001003	Jo̱ mɨ́ɨ'˜ɨ Tiquíˆii' Fidiéeˇ jo̱guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ jo̱guɨ e nicuǿ'rˉ 'nʉ́'ˋ e nilɨseengˋna' juguiʉ́ˉ júuˆ røøˋ.
46001004	Jo̱ jaˋ mɨˊ catʉ́ˋʉ e cuǿøˉø gui'máang'ˇ Fidiéeˇ uíi'˜ quíiˆna' uíi'˜ có̱o̱'˜ jalé'ˋ e guiʉ́ˉ e nɨcajméerˋ có̱o̱'˜ 'nʉ́'ˋ la'eáangˊ có̱o̱'˜ Fíiˋnaa' Dseaˋ Jmáangˉ e jí̱i̱'˜ jaˋ catɨ́ɨngˉna' lajo̱, jo̱ dsʉ' lajo̱b nɨcajméerˋ.
46001005	Dsʉco̱' la'eáangˊ có̱o̱'˜ Fíiˋnaa' Dseaˋ Jmáangˉ jmiguiʉˊba' nɨca'íing'˜na' quiá'ˉ Fidiéeˇ, co̱' nɨcangɨ́ɨngˋna' e eáangˊ tɨɨngˋna' guiáˆna' júuˆ quiá'rˉ jo̱guɨ e eáangˊ ngáng'ˋna' e júuˆ jo̱ cajo̱.
46001006	Jo̱ có̱o̱'˜ jalé'ˋ e na cuøˊ li˜ e nɨcalɨti˜ lají̱i̱'˜ júuˆ e nɨcafá'ˉa cuaiñ˜ quiá'ˉ Dseaˋ Jmáangˉ.
46001007	Jo̱ lajo̱b nɨcalɨ́ˉ, jo̱ba' nɨcangɨ́ɨmˋba' lajalé'ˋ e cuøˊ Jmɨguíˋ quiá'ˉ Fidiéeˇ lajeeˇ e sɨjeengˇna' e jmɨɨ˜ e nijnéngˉtu̱ Fíiˋnaa' Dseaˋ Jmáangˉ fɨˊ jmɨgüíˋ la.
46001008	Jo̱ Dseaˋ Jmáamˉbing' i̱ nicuǿ'ˉ 'nʉ́'ˋ bíˋ e laco̱' teáamˉbɨ' teáˋ fɨˊ guiʉ́ˉ lɨ˜ nɨteáangˉna' có̱o̱'r˜, jo̱ lajo̱ba' jí̱i̱'˜ jaangˋ jaˋ i̱i̱ˋ cuǿøngˋ líˋ cuǿ'ˉ 'nʉ́'ˋ dseeˉ mɨ˜ tɨˊ lɨ˜ nitɨ́ˉ í'ˋ e nijáaˊtu̱ Dseaˋ Jmáangˉ fɨˊ jmɨgüíˋ la.
46001009	Jo̱ dseáng'ˉ jmitib˜ Fidiéeˇ jalé'ˋ júuˆ quiá'rˉ e cacuørˊ jéengˊguɨ, jo̱guɨ íˋbɨ cajo̱ i̱ catǿ'ˉ jneaa˜aa' e nilɨse̱e̱ˉnaa' cøøngˋ có̱o̱'˜ Jó̱o̱rˊ Dseaˋ Jmáangˉ i̱ lɨ́ɨngˊ Fíiˋnaa' cajo̱.
46001010	Jo̱ la'eáangˊ có̱o̱'˜ júuˆ quiá'ˉ Dseaˋ Jmáangˉ mɨ́ɨ'˜ɨ 'nʉ́'ˋ e ngocángˋ dsiiˉ, dseaˋ rú'ˋnaa', e nisɨɨng˜tu̱' røøˋ, co̱' jaˋ 'néˉ e jméeˆna' tá'ˉ co̱o̱ˋ 'lé'ˋ lajeeˇ la'ó'ˋ 'nʉ́'ˋ. Co̱' 'nʉ́'ˋ lɨ́'ˆ lɨˊ 'néˉ e seengˋna' conrøøbˋ e ɨˊ óoˊna' jo̱guɨ e eeˉna' guiʉ́ˉ lajɨɨngˋna'.
46001011	Jo̱ uiing˜ quiá'ˉ e fɨ́ɨˉɨ 'nʉ́'ˋ e júuˆ la, dseaˋ rú'ˋnaa', dsʉco̱' dseaˋ sɨnʉ́ʉˆ quiá'ˉ Cloé nɨcajmea'rˊ jnea˜ júuˆ e jmoobˋ 'nʉ́'ˋ ta˜ jɨ́ɨngˋ jee˜ la'ó'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ.
46001012	Co̱' i̱ dseaˋ íˋ nɨcasɨ́'rˉ jnea˜ e i̱ lɨɨng˜ 'nʉ́'ˋ fó'ˋna' e lɨ́ɨngˊna' dseaˋ quiéˉe, jo̱guɨ i̱ lɨɨng˜guɨ 'nʉ́'ˋ fó'ˋna' e lɨ́ɨngˊna' dseaˋ quiá'ˉ Apolos, jo̱guɨ i̱ jiéng'ˋguɨ fé'ˋ e lɨ́ɨiñˊ dseaˋ quiá'ˉ Tʉ́ˆ, jo̱guɨ i̱ lɨɨng˜guɨ dseaˋ ɨˊ dsíirˊ e jí̱i̱'˜ íˋbre lɨ́ɨiñˊ dseáng'ˉ jí̱i̱'˜ dseaˋ quiá'ˉ Dseaˋ Jmáangˉ.
46001013	Jo̱ jaˋ 'néˉ jméeˆna' lajo̱, co̱' jaˋ fɨ́ɨngˊ Dseaˋ Jmáangˉ seengˋ; jo̱guɨ o̱' jnea˜ cajo̱ dseaˋ catángˉ fɨˊ dse'ˋ crúuˆ e laco̱' nileángˋna' fɨˊ jee˜ jalé'ˋ dseeˉ quíiˆna', o̱'guɨ cajgáangˉna' jmɨɨˋ la'eáangˊ có̱o̱'˜ jnea˜. ¡Co̱' dseáng'ˉ o̱' lajo̱!
46001014	Jo̱ gui'máang'ˇ Fidiéeˇ e jí̱i̱'˜ jaangˋ 'nʉ́'ˋ jaˋ mɨˊ caseánˉn jmɨɨˋ, co̱' dseáng'ˉ jí̱i̱'˜ Crispo có̱o̱'˜guɨ Gayobing' i̱ nɨcajméˉe có̱o̱'˜ lajo̱.
46001015	Jo̱ uíi'˜ e lajo̱b lɨ́ɨˊ, jo̱ba' jí̱i̱'˜ jaangˋ 'nʉ́'ˋ cuǿøngˋ líˋ fo'ˆna' e có̱o̱'˜ júuˆ quiá'ˉ Paabˉ cajgáangˉna' jmɨɨˋ.
46001016	Ja̱a̱ˉ, dsʉ' cadsém'ˊ dsiiˉ cajo̱ e caseámˉbaa jmɨɨˋ i̱ dseaˋ sɨnʉ́ʉˆ quiá'ˉ Estéfanas, jo̱ dsʉ' joˋ tó̱o̱ˋ dsiiˉ fa' i̱i̱ˋ caseángˉguɨ́ɨ jmɨɨˋ i̱ jiéng'ˋ.
46001017	Dsʉco̱' jaˋ casíingˋ Dseaˋ Jmáangˉ jnea˜ fɨˊ jmɨgüíˋ la fa' e nijmee˜e ta˜ seáangˋ dseaˋ jmɨɨˋ, co̱' casíimˋbre jnea˜ dsʉ' quiá'ˉ e niguiaaˉ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'ˉbre. Jo̱ mɨ˜ caguiáˋa e júuˆ jo̱, jaˋ cafá'ˉa có̱o̱'˜ júuˆ e tɨɨngˋ dseaˋ jmɨgüíˋ e laco̱' jaˋ nijmɨ'uǿnˆn jial tíiˊ e niingˉ e cajúngˉ Dseaˋ Jmáangˉ fɨˊ dse'ˋ crúuˆ.
46001018	Jo̱ jaléng'ˋ i̱ dseaˋ i̱ nɨteáang'˜ fɨˊ ngolíingˋ fɨˊ lɨ˜ 'lɨ'ˆ ɨˊ dsíirˊ e júuˆ í̱i̱bˊ lɨ́ɨˊ e quiá'ˉ e cajúngˉ Dseaˋ Jmáangˉ fɨˊ dse'ˋ crúuˆ. Jo̱ dsʉ' o̱' lajo̱ lɨ́ɨˊ e júuˆ jo̱ quíˉ jneaa˜aa', co̱' e júuˆ jo̱ lɨ́ɨˊ júuˆ e 'gøng'ˊ. Co̱' la'eáangˊ e júuˆ jo̱ba' nɨcaláangˉnaa' jee˜ jalé'ˋ dseeˉ quíˉii'.
46001019	Jo̱ lajo̱b lɨ́ɨˊ lɨ́'ˆ laco̱' fé'ˋ Fidiéeˇ fɨˊ ni˜ jiˋ quiá'rˉ lɨ˜ fé'rˋ lala: Nijmee˜e e ni'íimˉ lají̱i̱'˜ e ɨˊ dsíiˊ dseaˋ jmɨgüíˋ e tɨɨiñˋ, jo̱ cab'ˊ ni'naanˉ lají̱i̱'˜ e ɨˊ dsíirˊ e ngáiñ'ˋ.  Jo̱ lanab fé'ˋ Fidiéeˇ fɨˊ ni˜ jiˋ quiá'rˉ.
46001020	Jo̱ ¿jnang˜guɨ i̱ dseaˋ i̱ ɨˊ dsíiˊ e eáangˊ tɨɨiñˋ ngáiñ'ˋ? Jo̱guɨ ¿jnang˜guɨ i̱ dseaˋ i̱ ɨˊ dsíiˊ e ñirˊ lajalé'ˋ? Jo̱guɨ cajo̱ ¿jnang˜guɨ i̱ dseaˋ i̱ tɨ́ɨngˊ júuˆ quiá'ˉ có̱o̱'˜ jalé'ˋ e seaˋ fɨˊ jmɨgüíˋ la? Jo̱ dsʉ' lajalé'ˋ e ɨˊ dsíiˊ dseaˋ jmɨgüíˋ e tɨɨiñˋ ngáiñ'ˋ, Fidiéeˇ nɨcajméerˋ e jalé'ˋ e jo̱ lɨ́ɨˊ júuˆ í̱i̱bˊ.
46001021	Jo̱ la'eáangˊ e eáangˊ tɨɨngˋ ngáng'ˋ Fidiéeˇ, jo̱ba' caguiarˊ uiing˜ e jaˋ nilɨcuíingˋ dseaˋ írˋ la'eáangˊ có̱o̱'˜ jalé'ˋ e ɨˊ dsíiˊ dseaˋ e tɨɨiñˋ ngáiñ'ˋ fɨˊ jmɨgüíˋ la. Co̱' lɨ́'ˆ lɨˊ calɨ'iiñ˜ e nileáiñˉ dseaˋ jee˜ jalé'ˋ dseeˉ quiáiñ'ˉ la'eáangˊ e já'ˉ lɨ́ɨngˋ dseaˋ e júuˆ cuaiñ˜ quiá'ˉ e cajúngˉ Dseaˋ Jmáangˉ fɨˊ dse'ˋ crúuˆ, nañiˊ fa' e júuˆ jo̱ lɨ́ɨˊ lafa' júuˆ í̱i̱bˊ.
46001022	Jo̱ jaléng'ˋ dseaˋ Israel 'náiñ'ˊ Fidiéeˇ dsʉ' la'eáangˊ có̱o̱'˜ jalé'ˋ e quɨ́ɨ'˜ dseaˋ do jmɨɨ˜ jmóorˋ e dsigáˋ dsíiˊ dseaˋ. Jo̱guɨ jaléng'ˋ dseaˋ i̱ jaˋ lɨ́ɨngˊ dseaˋ Israel 'náiñ'ˊ Fidiéeˇ dsʉ' la'eáangˊ có̱o̱'˜ e tɨɨiñˋ ngáiñ'ˋ fɨˊ jmɨgüíˋ la.
46001023	Jo̱ dsʉ' jnea'ˆ guiaˋnaa' júuˆ quiá'ˉ e˜ uiing˜ e cajúngˉ Dseaˋ Jmáangˉ fɨˊ dse'ˋ crúuˆ. Jo̱ dsʉ' e júuˆ jo̱ lɨ́ɨˊ júuˆ e 'ní'ˋ níingˉ jaléng'ˋ dseaˋ Israel, jo̱guɨ jaléng'ˋ dseaˋ i̱ jaˋ lɨ́ɨngˊ dseaˋ Israel ɨˊ dsíirˊ e júuˆ í̱i̱bˊ e jo̱.
46001024	Jo̱ lají̱i̱'˜ e cangongɨ́ɨngˉ Dseaˋ Jmáangˉ fɨˊ dse'ˋ crúuˆ calɨ́ˉ lajo̱ e lɨ́'ˆ laco̱' nilɨñiˊ dseaˋ jial tíiˊ 'gøng'ˊ Fidiéeˇ jo̱guɨ jial tíiˊ tɨɨiñˋ có̱o̱'˜ jalé'ˋ e jmóorˋ. Jo̱ jalé'ˋ e jo̱ catɨ́ɨngˉ jaléng'ˋ dseaˋ i̱ nɨcatǿ'ˉ Fidiéeˇ e ni'uíiñˉ dseaˋ quiá'rˉ, nañiˊ su lɨ́ɨngˊ dseaˋ dseaˋ Israel o̱si jaˋ lɨ́ɨiñ'ˊ lajo̱ é.
46001025	Jo̱ jaléng'ˋ dseaˋ jmɨgüíˋ ɨˊ dsíirˊ e júuˆ í̱i̱bˊ lɨ́ɨˊ lajalé'ˋ e nɨcaguiaˊ Fidiéeˇ uiing˜ e nɨcajméerˋ. Jo̱ dsʉ' o̱' já'ˉ e lɨ́ɨˊ lajo̱, co̱' eáangˊguɨb tɨɨngˋ ngáng'ˋ Fidiéeˇ có̱o̱'˜ lajalé'ˋ e jmóorˋ laco̱'guɨ jí̱i̱'˜ e ɨˊ dsíiˊ dseaˋ jmɨgüíˋ e eáangˊ tɨɨiñˋ ngáiñ'ˋ. Jo̱guɨ eáangˊguɨb 'gøng'ˊ Fidiéeˇ có̱o̱'˜ e guiarˊ uiing˜ e jmóorˋ laco̱'guɨ jí̱i̱'˜ e ɨˊ dsíiˊ dseaˋ jmɨgüíˋ e eáangˊ íingˆ ta˜.
46001026	Jo̱ fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e 'néˉ e tó̱o̱bˋ áaˊna' e mɨ˜ catǿ'ˉ Fidiéeˇ 'nʉ́'ˋ e laco̱' ni'uíingˉna' dseaˋ quiá'rˉ jo̱ jí̱i̱'˜ tú̱ˉ 'nɨˊ mɨ́ɨng'˜ 'nʉ́'ˋ lɨ́ɨngˊna' dseaˋ i̱ tɨɨngˋ ngáng'ˋ jí̱i̱'˜ laco̱' ɨˊ dsíiˊ dseaˋ jmɨgüíˋ, jo̱guɨ jí̱i̱'˜ tú̱ˉ 'nɨˊ mɨ́ɨm'˜ba' lɨ́ɨngˊna' dseaˋ i̱ óoˋ ta˜ fɨˊ jmɨgüíˋ la o̱si lɨ́ɨngˊna' dseaˋ sɨnʉ́ʉˆ quiá'ˉ jaléng'ˋ dseaˋ 'gooˋ é.
46001027	Jo̱ dsʉ' Fidiéeˇbing' i̱ caguíng'ˋ jaléng'ˋ dseaˋ i̱ ɨˊ dsíiˊ dseaˋ jmɨgüíˋ i̱ í̱i̱ˊ. Jo̱ cajméerˋ lajo̱ e lɨ́'ˆ laco̱' nicuǿ'rˉ fɨ'ɨ'ˋ jaléng'ˋ dseaˋ jmɨgüíˋ i̱ ɨˊ dsíiˊ i̱ tɨɨngˋ ngáng'ˋ eáangˊ. Jo̱guɨ caguíñ'ˋ jaléng'ˋ dseaˋ i̱ ɨˊ dsíiˊ dseaˋ jmɨgüíˋ i̱ jaˋ 'ga'ˊ lɨˊ ta˜ íingˆ. Jo̱ cajméerˋ lajo̱ e lɨ́'ˆ laco̱' nicuǿ'rˉ fɨ'ɨ'ˋ jaléng'ˋ dseaˋ jmɨgüíˋ i̱ ɨˊ dsíiˊ e dsíng'ˉ íiñˆ ta˜.
46001028	Jo̱guɨ Fidiéeˇ nɨcaguíñ'ˋ jaléng'ˋ dseaˋ i̱ ɨˊ dsíiˊ dseaˋ jmɨgüíˋ i̱ jaˋ ta˜ íingˆ jí̱i̱'˜ capí'ˆ o̱si i̱ uǿngˉ o̱si i̱ jaˋ seaˋ uiing˜ quiá'ˉ jí̱i̱'˜ co̱o̱ˋ fɨˊ jmɨgüíˋ la é, jo̱ dsʉ' cajméerˋ lajo̱ e lɨ́'ˆ laco̱' ni'íiñˉ jalé'ˋ e ɨˊ dsíiˊ dseaˋ jmɨgüíˋ e niingˉ eáangˊ.
46001029	Jo̱ co̱' lajo̱b cajméeˋ Fidiéeˇ, jo̱ba' jí̱i̱'˜ jaangˋ dseaˋ cuǿøngˋ líˋ jmérˉ ráaiñˉ fɨˊ quiniˇ dseaˋ do.
46001030	Jo̱ dsʉ' 'ñiab'ˊ Fidiéeˇ nɨcajméerˋ e lafa' jaamˋ dseaˋ nɨca'uíingˉna' có̱o̱'˜ Dseaˋ Jmáangˉ, jo̱guɨ nɨcajméerˋ cajo̱ e laco̱', la'eáangˊ có̱o̱'˜ dseaˋ do, nilɨne˜naa' jial tíiˊ tɨɨiñˋ ngáiñ'ˋ; co̱' la'eáangˊ có̱o̱'˜ Dseaˋ Jmáamˉba' nɨcajméerˋ e nɨlɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ jo̱guɨ e nɨlɨ́ɨˊnaa' dseáng'ˉ jí̱i̱'˜ dseaˋ quiá'ˉbre jo̱guɨ cajo̱ e nɨcaláangˉnaa' jee˜ jalé'ˋ dseeˉ quíˉii'.
46001031	Jo̱ co̱' lajo̱b lɨ́ɨˊ, jo̱ba' fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Jo̱guɨ song seengˋ dseaˋ i̱ iing˜ jmiféng'ˊ 'ñia'ˊ, jo̱ba' guiʉ́ˉguɨ e güɨjmifém'ˊbre Fíiˋnaa' Fidiéeˇ.  Jo̱ lanab fé'ˋ fɨˊ ni˜ jiˋ quiá'ˉ Fidiéeˇ.
46002001	Jo̱ té̱e̱ˊ óoˊna', dseaˋ rú'ˋnaa', e mɨ˜ cangóˉo fɨˊ na fɨˊ Corinto e cangofɨ́ɨˉɨ 'nʉ́'ˋ júuˆ quiá'ˉ Fidiéeˇ quiá'ˉ e˜ uiing˜ jalé'ˋ e cangojéeˊ có̱o̱'˜ Dseaˋ Jmáangˉ, jo̱ dsʉ' jaˋ cafǿn'ˉn 'nʉ́'ˋ có̱o̱'˜ júuˆ e ñíiˊ o̱'guɨ có̱o̱'˜ júuˆ e 'gooˋ cajo̱.
46002002	Jo̱ lajeeˇ e cataan˜n jee˜ 'nʉ́'ˋ jaˋ cafá'ˉa júuˆ e jié'ˋguɨ, co̱' dseáng'ˉ lají̱i̱'˜ júuˆ quiá'ˉ Dseaˋ Jmáamˉba' ca'ɨ́ˋ dsiiˉ e cafá'ˆa jo̱ dseáng'ˉ jí̱i̱'˜ e júuˆ quiá'ˉ e˜ uiing˜ e catángˉ Dseaˋ Jmáangˉ fɨˊ dse'ˋ crúuˆ.
46002003	Jo̱ mɨ˜ caguiéˉe jee˜ 'nʉ́'ˋ e quiá'ˉ e niguiaaˉ e júuˆ jo̱, ɨˊ dsiiˉ e jaˋ 'gooˋ quɨ́ɨ'˜ɨ jmɨɨ˜ nijmee˜e lajo̱ jo̱guɨ e jléemˋbɨ́ɨ cajo̱ uíi'˜ e 'gó'ˋo.
46002004	Jo̱ mɨ˜ cafǿn'ˉn 'nʉ́'ˋ e guiaaˉ e júuˆ jo̱, jaˋ cajmeáan˜n ta˜ júuˆ jlo'ˆ e laco̱' já'ˉ nilíingˋna' júuˆ quiéˉe. Co̱' 'nʉ́'ˋ já'ˉ calɨ́ngˉna' e júuˆ quiá'ˉ Fidiéeˇ e guiaaˉ do la'eáangˊ có̱o̱'˜ jalé'ˋ e quɨ́ɨ'˜ jmɨɨ˜ e cajméeˋ Jmɨguíˋ quiá'ˉ Fidiéeˇ e dsigáˋ dsíiˊ dseaˋ.
46002005	Jo̱ cafǿn'ˉn 'nʉ́'ˋ lajo̱ e lɨ́'ˆ laco̱' nijá'ˉ líingˋna' júuˆ quiá'ˉ Dseaˋ Jmáangˉ la'eáangˊ có̱o̱'˜ güea'ˆ 'gøng'ˊ quiá'ˉ Fidiéeˇ jo̱ o̱' la'eáangˊ có̱o̱'˜ jalé'ˋ e tɨɨngˋ ngáng'ˋ dseaˋ jmɨgüíˋ.
46002006	Jo̱ dsʉ' jnea˜ sɨɨm˜baa júuˆ jlo'ˆ có̱o̱'˜ i̱ dseaˋ rú'ˋnaa' i̱ dseáng'ˉ lajang'ˆ nɨteáangˉ teáˋ có̱o̱'˜ júuˆ quiá'ˉ Dseaˋ Jmáangˉ, lɨfa' e júuˆ jlo'ˆ e sɨɨ˜naa' do e quiá'ˉ jial tíiˊ tɨɨngˋ ngáng'ˋ Fidiéeˇ. Jo̱ dsʉ' e júuˆ jo̱ o̱' jí̱i̱'˜ júuˆ laco̱' ngáng'ˋ dseaˋ jmɨgüíˋ o̱'guɨ jí̱i̱'˜ laco̱' júuˆ e tɨɨngˋ fé'ˋ jaléng'ˋ dseaˋ quiʉ'ˊ ta˜ fɨˊ jmɨgüíˋ la, jo̱ jaléng'ˋ i̱ dseaˋ íˋ jaˋ uǿøˉ eer˜ fɨˊ jmɨgüíˋ la.
46002007	Jo̱ dsʉ' jalé'ˋ júuˆ e guiaˋnaa' do lɨ́ɨˊ júuˆ jlo'ˆ e tɨɨngˋ ngáng'ˋ jí̱i̱'˜ 'ñia'ˊ Fidiéeˇ, jo̱ e júuˆ jo̱ jaˋ cajmijnéeiñˋ lamɨ˜ jéengˊguɨ. Co̱' caguiarˊ uiing˜ lají̱i̱'˜ mɨ˜ nʉ́'ˉguɨ e cajméerˋ latøøngˉ jmɨgüíˋ e laco̱' nilɨse̱e̱ˉnaa' có̱o̱'r˜ fɨˊ lɨ˜ niingˉ 'gøiñ'ˊ mɨ˜ nitɨ́ˉ e í'ˋ jo̱.
46002008	Jo̱ jaléng'ˋ dseaˋ i̱ quiʉ'ˊ ta˜ fɨˊ jmɨgüíˋ la jaˋ mɨˊ cangám'ˋbɨr e júuˆ jo̱, co̱fa' mɨ˜ cangáiñ'ˋ lamɨ˜ jéengˊguɨ, jo̱ba' jaˋ cateáaiñˋ fɨˊ dse'ˋ crúuˆ i̱ Fíiˋnaa' Dseaˋ Jmáangˉ i̱ jáaˊ fɨˊ ñifɨ́ˉ.
46002009	Jo̱ lɨ́'ˆ laco̱' fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Fidiéeˇ nɨcaguiarˊ guiʉ́ˉ e nicuǿ'rˉ i̱ dseaˋ i̱ 'neáangˋ írˋ jalé'ˋ e jaˋ mɨˊ cangaˊ jí̱i̱'˜ jaangˋ dseaˋ jmɨgüíˋ o̱'guɨ mɨˊ canúurˉ cajo̱, jo̱ jɨˋguɨ jalé'ˋ e jaˋ mɨˊ ca'ɨ́ˋ dsíirˊ.  Jo̱ lanab fé'ˋ fɨˊ ni˜ jiˋ quiá'ˉ Fidiéeˇ.
46002010	Jo̱ Fidiéeˇ nɨcajméerˋ e nɨcalɨne˜naa' lajalé'ˋ e na la'eáangˊ có̱o̱'˜ Jmɨguíˋ quiá'rˉ. Jo̱ e Jmɨguíˋ quiá'rˉ doba' gui'ˊ júuˆ la'uiing˜, jo̱ jɨˋguɨ jmóoˋ lajo̱ có̱o̱'˜ e jaˋ cǿøngˋ có̱o̱'˜ e ɨˊ dsíiˊ 'ñia'ˊ Fidiéeˇ.
46002011	Jo̱ lajo̱b lɨ́ɨˊ cajo̱, co̱' jí̱i̱'˜ jaangˋ dseaˋ cuǿøngˋ lɨñirˊ jial ɨˊ dsíiˊ jaangˋguɨ dseaˋ rúiñ'ˋ, co̱' jí̱i̱'˜ jmɨguíˋ quiá'ˉ i̱ dseaˋ do cuǿøngˋ líˋ jméˉ lajo̱. Jo̱guɨ lajo̱bɨ, dseáng'ˉ lají̱i̱'˜ Jmɨguíˋ quiáb'ˉ Fidiéeˇ ñiˊ lají̱i̱'˜ e ɨˊ dsíiˊ 'ñia'ˊ Fidiéeˇ.
46002012	Jo̱ jaléng'ˋ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, jaˋ ca'íing'˜naa' jí̱i̱'˜ laco̱' tɨɨngˋ ngáng'ˋ dseaˋ jmɨgüíˋ, co̱' lají̱i̱'˜ Jmɨguíˋ e jáaˊ quiá'ˉ Fidiéeˇba' nɨca'íing'˜naa' e laco̱' nilɨne˜naa' jalé'ˋ e cuø'ˊ Fidiéeˇ jneaa˜aa' uíi'˜ e eáangˊ guiúiñˉ có̱o̱'˜ jneaa˜aa'.
46002013	Jo̱ba' mɨ˜ guiaˊ jnea˜ jalé'ˋ e júuˆ na, jmóoˋo lajo̱ la'eáangˊ có̱o̱'˜ jalé'ˋ e nɨca'eˊ Jmɨguíˋ quiá'ˉ Fidiéeˇ jo̱ o̱' có̱o̱'˜ júuˆ e nɨcalɨtɨ́ɨnˋn jí̱i̱'˜ laco̱' tɨɨngˋ ngáng'ˋ dseaˋ jmɨgüíˋ. Co̱' la'eáangˊ có̱o̱'˜ Jmɨguíˋ quiá'ˉ Fidiéeˇba' guiaˋnaa' e júuˆ na jee˜ jaléng'ˋ dseaˋ i̱ seengˋ la'eáangˊ có̱o̱'˜ Jmɨguíˋ quiá'ˉ Fidiéeˇ.
46002014	Jo̱ i̱ dseaˋ i̱ jaˋ seengˋ la'eáangˊ có̱o̱'˜ Jmɨguíˋ quiá'ˉ Fidiéeˇ jaˋ lí'rˋ ni'íñ'ˋ jalé'ˋ e cuøˊ Jmɨguíˋ quiá'ˉ Fidiéeˇ, co̱' i̱ dseaˋ íˋ ɨˊ dsíirˊ e í̱i̱bˊ lɨ́ɨˊ jalé'ˋ e júuˆ jo̱. Jo̱guɨ jaˋ cuǿøngˋ fa' e ningáiñ'ˋ e júuˆ jo̱ cajo̱, co̱' jí̱i̱'˜ la'eáangˊ có̱o̱'˜ Jmɨguíˋ quiá'ˉ Fidiéeˇba' quɨ́ɨ'˜ dseaˋ jmɨɨ˜ e nigui'rˉ jalé'ˋ e jo̱.
46002015	Jo̱guɨ i̱ dseaˋ i̱ seengˋ la'eáangˊ có̱o̱'˜ Jmɨguíˋ quiá'ˉ Fidiéeˇ quɨ́ɨ'˜bre jmɨɨ˜ e nigui'rˉ lajalé'ˋ. Jo̱ uíi'˜ e lajo̱b lɨ́ɨiñˊ, jo̱ba' jí̱i̱'˜ jaangˋ dseaˋ jmɨgüíˋ i̱ jaˋ seengˋ la'eáangˊ có̱o̱'˜ Jmɨguíˋ quiá'ˉ Fidiéeˇ quɨ́ɨ'r˜ jmɨɨ˜ e ni'nɨ́ngˉneiñ'.
46002016	Co̱' lalab fé'ˋ fɨˊ ni˜ jiˋ quiá'ˉ Fidiéeˇ: Jo̱ jí̱i̱'˜ jaangˋ dseaˋ jmɨgüíˋ cuǿøngˋ lɨñirˊ jialco̱' ɨˊ dsíiˊ Fidiéeˇ; jo̱ jí̱i̱'˜ jaangˋ cajo̱ cuǿøngˋ líˋ sɨ́'ˋ dseaˋ do e˜ jalé'ˋ e 'néˉ nijmérˉ.  Jo̱ lanab jí̱i̱'˜ lɨ́ɨˊ júuˆ quiá'ˉ Fidiéeˇ. Jo̱ dsʉ' jaléng'ˋ jneaa˜aa', dseaˋ se̱e̱ˉnaa' la'eáangˊ có̱o̱'˜ Jmɨguíˋ quiá'ˉ Fidiéeˇ, røøbˋ ɨˊ dsiˋnaa' laco̱'guɨ ɨˊ dsíiˊ Fíiˋnaa' Dseaˋ Jmáangˉ.
46003001	Dseaˋ rú'ˋnaa' dseaˋ quiá'ˉ Dseaˋ Jmáangˉ, dseáng'ˉ jaˋ mɨˊ calɨ́'ˆ jnea˜ fa' e nɨcafǿn'ˉn 'nʉ́'ˋ laco̱'guɨ fǿn'ˉn dseaˋ i̱ dseáng'ˉ lajang'ˆ seengˋ la'eáangˊ có̱o̱'˜ Jmɨguíˋ quiá'ˉ Fidiéeˇ. Co̱' lɨ́'ˆ lɨˊ nɨcafǿn'ˉn 'nʉ́'ˋ lafa' dseaˋ i̱ mɨˊ 'nooˋbɨ eáangˊ lɨ́ˋ dsíiˊ jalé'ˋ e seaˋ fɨˊ jmɨgüíˋ la, jo̱guɨ cajo̱ lafa' dseaˋ i̱ táˋbɨ já'ˉ calɨ́ngˉ júuˆ quiá'ˉ Dseaˋ Jmáangˉ.
46003002	Jo̱ uíi'˜ e lɨ́ɨngˊna' lajo̱, jo̱ba' ca'éeˉe 'nʉ́'ˋ ie˜ jo̱ júuˆ quiá'ˉ Dseaˋ Jmáangˉ có̱o̱'˜ júuˆ e jaˋ huɨ́ɨmˊ. Co̱' 'nʉ́'ˋ lɨ́ɨngˊna' lɨ́'ˆ laco̱'guɨ la lɨ́ɨngˊ jaangˋ yʉ̱ʉ̱ˋ i̱ cu'ˋ tʉ́'ˋ i̱ jaˋ mɨˊ cuǿøngˋ dǿ'ˉ jmiñiˇ. Jo̱ dseáng'ˉ mɨˊ 'nooˋbɨ lɨ́ɨngˊ 'nʉ́'ˋ lajo̱ cartɨˊ jmɨɨ˜ na.
46003003	Co̱' 'nʉ́'ˋ dseáng'ˉ mɨˊ 'nooˋbɨ seengˋna' e lɨ́ˋ óoˊna' jalé'ˋ e seaˋ fɨˊ jmɨgüíˋ la. Co̱' mɨ˜ jmooˋna' ta˜ dsihuɨ́ɨngˊ quiá'ˉ rúng'ˋna' jo̱guɨ mɨ˜ jmooˋna' ta˜ jɨ́ɨngˋ, jo̱ba' cuøˊ li˜ jóng e dseáng'ˉ mɨˊ 'nooˋbɨ jmitíˆna' lají̱i̱'˜ e lɨ́ˋ óoˊna' yaang˜na' lɨ́'ˆ laco̱'guɨ la jmóoˋ doñiˊ i̱i̱ˋ dseaˋ jmɨgüíˋ.
46003004	Co̱' mɨ˜ fó'ˋna' lala: “Jnea˜ lɨ́ɨnˊn dseaˋ quiá'ˉ Paaˉ”, jo̱guɨ i̱ jiéng'ˋguɨ jíng'ˉ: “Jnea˜ lɨ́ɨnˊn dseaˋ quiá'ˉ Apolos”, jo̱ba' cuøˊ li˜ jóng e dseáng'ˉ lají̱i̱'˜ e lɨ́ˋ óoˊna' yaam˜ba' jmitíˆna'.
46003005	Jo̱ba' fɨ́ɨˉɨ 'nʉ́'ˋ e jnea˜ có̱o̱'˜guɨ i̱ Apolos do lɨ́ɨˊnaa' dseaˋ i̱ jmóoˋ lají̱i̱'˜ ta˜ e nɨcangɨ́ɨngˋnaa' quiá'ˉ Dseaˋ Jmáangˉ, jo̱ la'eáangˊ có̱o̱'˜ jnea'ˆba' e já'ˉ nɨcalɨ́ngˉ 'nʉ́'ˋ júuˆ quiá'ˉ Dseaˋ Jmáangˉ. Co̱' lajaangˋ lajaangˋ jnea'ˆ jmooˉnaa' jí̱i̱'˜ laco̱' ta˜ e nɨcacuø'ˊ Fidiéeˇ jnea'ˆ.
46003006	Co̱' jnea˜ lafa' cajngáˋa co̱o̱ˋ mɨjú̱ˋ, jo̱guɨ i̱ Apolos do lafa' caguieiñ'ˊ jmɨɨˋ e mɨjú̱ˋ do, jo̱ dsʉ' Fidiéeˇbing' i̱ cajméeˋ e lafa' e cacuángˉ e mɨjú̱ˋ do.
46003007	Jo̱ba' cuǿøngˋ líˋ feˇee' e jaˋ e niingˉ i̱ dseaˋ i̱ cajníˋ do o̱'guɨ i̱ dseaˋ i̱ caguieng'ˊ jmɨɨˋ do, jo̱ dsʉ' jí̱i̱'˜ Fidiéeˇbing' i̱ niingˉguɨ, co̱' íˋbing' i̱ cajméeˋ e cacuángˉ e mɨjú̱ˋ do.
46003008	Jo̱ i̱ dseaˋ i̱ jniˊ e mɨjú̱ˋ do jo̱guɨ i̱ dseaˋ i̱ guieng'ˊ jmɨɨˋ do, røøbˋ ta˜ quiá'rˉ. Jo̱ dsʉ' 'ñiab'ˊ Fidiéeˇ dseaˋ nicuǿ'rˉ lajaangˋ lajaaiñ'ˋ do jié'ˋ jí̱i̱'˜ ta˜ e nɨcajméeiñ'ˋ.
46003009	Dsʉco̱' jnea˜ có̱o̱'˜ i̱ Apolos do røøbˋ jmooˉnaa' ta˜ lají̱i̱'˜ ta˜ e nɨcacuø'ˊ Fidiéeˇ jnea'ˆ. Jo̱guɨ jaléng'ˋ 'nʉ́'ˋ lɨ́ɨngˊna' lafa' guóo'˜ uǿˉ e jmáng'ˋ Fidiéeˇ ta˜. Jo̱guɨ lɨ́ɨmˊba' cajo̱ lafa' 'nʉr˜.
46003010	Jo̱ uíi'˜ e eáangˊ guiúngˉ Fidiéeˇ có̱o̱'˜ jnea˜, jo̱ba' cacuǿ'rˉ jnea˜ ta˜ e lɨ́ɨnˊn lafa' jaangˋ tɨjí̱i̱ˋ i̱ caguiaˊ uiing˜ tɨɨˉ fɨɨˋ, jo̱guɨ dseaˋ jiém'ˋ i̱ nɨcanaangˋ se'ˊ ie'ˋ e fɨˊ ni˜ jo̱. Jo̱ lɨfa' lajaangˋ lajaamˋ dseaˋ 'néˉ ñiing˜ dsíirˊ jial laco̱' jmo'rˊ e 'nʉ́ʉˊ do.
46003011	Dsʉco̱' jaˋ quɨ́'ˉ jmɨɨ˜ fa' e nijméˉ dseaˋ co̱o̱ˋguɨ tɨɨˉ fɨɨˋ e jié'ˋ, co̱' 'ñiab'ˊ Fidiéeˇ dseaˋ nɨcaguiarˊ uiing˜ e tɨɨˉ fɨɨˋ do, jo̱ íbˋ Dseaˋ Jmáangˉ.
46003012	Jo̱ e fɨˊ ni˜ tɨɨˉ fɨɨˋ e nɨseaˋ do cuǿømˋ líˋ jme'ˆ dseaˋ 'nʉ́ʉˊ e lɨ́ɨˊ có̱o̱'˜ layaang˜ cunéeˇ o̱si có̱o̱'˜ cuteeˋ o̱si có̱o̱'˜ cu̱u̱˜ e 'mo'ˆ eáangˊ é o̱si có̱o̱'˜ 'maˋ o̱si có̱o̱'˜ layaang˜ nuuˋ o̱si có̱o̱'˜ quiˊ cuɨñɨ́'ˆbɨ é.
46003013	Jo̱ ie˜ jmɨɨ˜ mɨ˜ nigüéengˉtu̱ Fíiˋnaa' Dseaˋ Jmáangˉ fɨˊ jmɨgüíˋ la e quiá'ˉ niquidsirˊ í'ˋ quiá'ˉ lajaangˋ lajaangˋ dseaˋ jmɨgüíˋ, ie˜ jmɨɨ˜ jo̱b mɨ˜ nilɨli˜ røøˋ jial lɨ́ɨˊ jalé'ˋ e ta˜ e nɨcajméeˋ dseaˋ. Dsʉco̱' 'ñia'ˊ ie˜ jmɨɨ˜ jo̱ la'eáangˊ có̱o̱'˜ jɨˋ nilɨli˜ jialco̱' lɨ́ɨˊ jalé'ˋ e ta˜ jo̱ e nɨcajméeˋ dseaˋ.
46003014	Jo̱ i̱ dseaˋ i̱ nɨcajme'ˊ 'nʉ́ʉˊ e jaˋ dseáang'˜ e nicóˋ có̱o̱'˜ e jɨˋ do, jo̱ba' i̱ dseaˋ íˋ ni'ím'ˋbre lají̱i̱'˜ e catɨ́ɨiñˉ do.
46003015	Jo̱ dsʉ' song nicóˋ jalé'ˋ e nɨcajme'rˊ do, jo̱ba' lajaléb'ˋ ni'íingˉ quiá'rˉ jóng, lɨfa' nileáamˋbre e jaˋ nicáiñˋ laco̱' mɨ˜ laangˋ dseaˋ co̱o̱ˋ lɨ˜ iʉ˜ jɨˋ.
46003016	Jo̱guɨ 'néˉ ñíˆba' cajo̱ e 'nʉ́'ˋ lɨ́ɨngˊna' lafa' guá'ˉ quiá'ˉ Fidiéeˇ, jo̱guɨ fɨˊ jo̱b lɨ˜ seengˋ Jmɨguíˋ quiá'ˉ Fidiéeˇ có̱o̱'˜ 'nʉ́'ˋ.
46003017	Jo̱guɨ song i̱ lɨɨng˜ 'nʉ́'ˋ nijgiéengˇna' e guá'ˉ quiá'ˉ Fidiéeˇ do, jo̱ba' 'ñiab'ˊ Fidiéeˇ ni'íiñˉ 'nʉ́'ˋ cajo̱. Dsʉco̱' güeam'ˆ e guá'ˉ do quiá'rˉ, jo̱guɨ 'nʉ́'ˋ lɨ́ɨngˊna' lafa' e guá'ˉ do cajo̱.
46003018	Jo̱ba' fɨ́ɨˉɨ 'nʉ́'ˋ, jaˋ jmɨgǿøngˋ yaang˜na' lala: e song jaangˋ 'nʉ́'ˋ ɨˊ óoˊna' e tɨɨngˋ ngáng'ˋna' jí̱i̱'˜ laco̱' tɨɨngˋ ngáng'ˋ dseaˋ fɨˊ jmɨgüíˋ la, jo̱ba' 'nʉ́'ˋ 'néˉ jmeáang'˜ yaang˜na' lafa' dseaˋ i̱ jaˋ tɨɨngˋ ngáng'ˋ e lajo̱, jo̱ lajo̱ba' dseáng'ˉ lajang'ˆ ni'uíingˉna' dseaˋ i̱ tɨɨngˋ ngáng'ˋ.
46003019	Dsʉco̱' lajalé'ˋ e ɨˊ dsíiˊ dseaˋ jmɨgüíˋ e eáangˊ tɨɨiñˋ ngáiñ'ˋ, jmang'ˉ júuˆ í̱i̱bˊ lɨ́ɨˊ jalé'ˋ e jo̱ fɨˊ quiniˇ Fidiéeˇ. Co̱' lalab fé'ˋ fɨˊ ni˜ jiˋ quiá'ˉ Fidiéeˇ: “Fidiéeˇ nijmeáiñ'ˋ ta˜ jalé'ˋ e ɨˊ dsíiˊ dseaˋ e tɨɨiñˋ ngáiñ'ˋ e laco̱' nijmɨgǿøngˋ yaaiñ˜.”
46003020	Jo̱guɨ lalab fé'ˋguɨ fɨˊ ni˜ jiˋ quiá'ˉ Fidiéeˇ cajo̱: “Ñibˊ Fidiéeˇ e jmang'ˆ júuˆ í̱i̱bˊ lɨ́ɨˊ jalé'ˋ e ɨˊ dsíiˊ dseaˋ e eáangˊ tɨɨiñˋ ngáiñ'ˋ fɨˊ jmɨgüíˋ la.”
46003021	Jo̱ uíi'˜ e lajo̱b lɨ́ɨˊ, jo̱ba' jí̱i̱'˜ jaangˋ 'nʉ́'ˋ 'néˉ e nijmɨráangˆ yaang˜na' dsʉ' uíi'˜ e sɨtáangˆna' có̱o̱'˜ doñiˊ i̱i̱ˋ dseaˋ jmɨgüíˋ. Dsʉco̱' lajaléb'ˋ e seaˋ e quíibˉ 'nʉ́'ˋ lajalé'ˋ e jo̱;
46003022	dsʉco̱' jnea˜ jo̱guɨ Apolos jo̱guɨ Tʉ́ˆ jo̱guɨ lajalé'ˋ e seaˋ fɨˊ jmɨgüíˋ jo̱guɨ e seengˋna' o̱si e nijúungˉna' é, jo̱guɨ lajeeˇ lana o̱si lɨ˜ dséˆguɨ é dseáng'ˉ e quíibˉ 'nʉ́'ˋ lajalé'ˋ e jo̱.
46003023	Jo̱guɨ lajaléng'ˋ 'nʉ́'ˋ dseaˋ quiá'ˉ Dseaˋ Jmáangˉ nɨlɨ́ɨngˊna', jo̱guɨ Dseaˋ Jmáangˉ cøøngˋ seeiñˋ có̱o̱'˜ Fidiéeˇ.
46004001	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa', e 'nʉ́'ˋ 'néˉ ni'ɨ́ˆ óoˊna' e jnea'ˆ lɨ́ɨˊnaa' dseaˋ i̱ jmóoˋ lají̱i̱'˜ ta˜ e nɨcacuø'ˊ Dseaˋ Jmáangˉ jnea'ˆ, jo̱guɨ cajo̱ e lɨ́ɨˊnaa' dseaˋ i̱ sɨnʉ́'ˆ júuˆ e ni'éˆnaa' jalé'ˋ júuˆ quiá'ˉ Fidiéeˇ e jaˋ mɨˊ cajmijnéeiñˋ lamɨ˜ jéengˊguɨ.
46004002	Jo̱guɨ jaléng'ˋ dseaˋ i̱ nɨsɨnʉ́'ˆ júuˆ e óorˋ co̱o̱ˋ ta˜, jo̱ba' dseáng'ˉ 'néˉ jmiti˜bre laco̱' sɨ'íˆ e ta˜ jo̱.
46004003	Jo̱guɨ jnea˜, jaˋ dsi'góˋ dsiiˉ fɨng song niquidsiˋna' í'ˋ quiéˉe o̱si e niquidsiˊ í'ˋ quiéˉe é fɨˊ quiniˇ dseata˜ dseaˋ jmɨgüíˋ i̱ jmóoˋ lajo̱. Co̱' jɨˋguɨ 'ñiá'ˋa jaˋ ɨˊ dsiiˉ fa' e nijmee˜e lajo̱ quiéˉe có̱o̱'˜ lajalé'ˋ e jmóoˋo.
46004004	Jo̱ nañiˊ fa' ɨˊ dsiiˉ e jaˋ mɨˊ cajméˉe jalé'ˋ e jaˋ dseengˋ, dsʉ' o̱' uíi'˜ e jo̱ fa' dseáng'ˉ e nɨta˜ dsiiˉ e lɨ́ɨnˊn jaangˋ dseaˋ i̱ jaˋ røøngˋ dseeˉ fɨˊ quiniˇ Fidiéeˇ. Dsʉco̱' jí̱i̱'˜ Fíiˋnaa' Fidiéeˇbing' i̱ quidsiˊ í'ˋ quíˉnaa' dseáng'ˉ laco̱' catɨ́ɨngˉ.
46004005	Jo̱ uíi'˜ e lajo̱b lɨ́ɨˊ, jo̱ba' 'nʉ́'ˋ jaˋ cuǿøngˋ fa' e quidsiˋna' í'ˋ quiá'ˉ dseaˋ rúng'ˋna' lajeeˇ nʉ́'ˉguɨ e nigüéengˉtu̱ Fíiˋnaa' Fidiéeˇ fɨˊ jmɨgüíˋ la. Dsʉco̱' ie˜ jo̱ íˋbing' i̱ nijmijnéengˋ jalé'ˋ e cǿøng'˜ lajeeˇ lana, jo̱guɨ nijmilir˜ cajo̱ jial dseáng'ˉ ɨˊ dsiˋnaa' có̱o̱'˜ jalé'ˋ e jmooˉnaa'. Jo̱ ie˜ jo̱guɨba' nifé'ˋ Fidiéeˇ guiʉ́ˉ quiá'ˉ jaléng'ˋ dseaˋ i̱ catɨ́ɨngˉ lajo̱ lɨ́'ˆ jialco̱' jí̱i̱'˜ lɨ́ɨˊ e nɨcajméerˋ lamɨ˜ jéengˊguɨ.
46004006	Dseaˋ rú'ˋnaa' dseaˋ quiá'ˉ Dseaˋ Jmáangˉ, fɨ́ɨˉɨ 'nʉ́'ˋ lajalé'ˋ e júuˆ na e lɨ́'ˆ laco̱' ni'uíingˉ guiʉ́ˉ quíiˉna' jo̱guɨ e laco̱' nijméeˆna' laco̱'guɨ la jmóoˋ jnea˜ jo̱guɨ laco̱'guɨ la jmóoˋ Apolos. Jo̱ fɨ́ɨˉɨ 'nʉ́'ˋ lajo̱ e lɨ́'ˆ laco̱' ni'eeˉna' jí̱i̱'˜ laco̱' fé'ˋ júuˆ quiá'ˉ Fidiéeˇ, jo̱ lajo̱ba' jí̱i̱'˜ jaangˋ 'nʉ́'ˋ cuǿøngˋ nijmɨjløng'ˆ yaang˜na' dsʉ' uíi'˜ e sɨtáangˆna' có̱o̱'˜ jaangˋ dseaˋ rúng'ˋna', co̱' e jo̱ 'léebˊ quiá'ˉ i̱ caguiaangˉguɨ do mɨ˜ jmooˋna' lajo̱.
46004007	Jo̱ jí̱i̱'˜ jaangˋ 'nʉ́'ˋ cuǿøngˋ líˋ fo'ˆna' e niingˉguɨ' laco̱' dseaˋ rúng'ˋna' caguiaangˉguɨ. Jo̱guɨ lajalé'ˋ e seaˋ quíiˉna', 'ñiab'ˊ Fidiéeˇ dseaˋ nɨcacuø'rˊ 'nʉ́'ˋ jalé'ˋ e jo̱. Jo̱ co̱' lajo̱b lɨ́ɨˊ, jo̱ba' jaˋ 'néˉ nijmɨjløng'ˆ yaang˜na' e lafa' có̱o̱'˜ bíˋ quíiˉna' yaang˜na' nɨcalɨ́'ˆna' lajalé'ˋ e jo̱.
46004008	Jo̱ 'nʉ́'ˋ jmɨcaangˇna' e ɨˊ óoˊna' e la'iéb'ˋ nɨseaˋ quíiˉna' e ngɨ́ɨngˋna' quiá'ˉ Fidiéeˇ, jo̱guɨ ɨˊ áaˊna' e nɨseabˋ quíiˉna' lajalé'ˋ e iing˜na', jo̱guɨ cajo̱ ɨˊ áaˊna' e nɨlɨ́ɨngˊna' dseaˋ 'gooˋ i̱ quiʉ'ˊ ta˜ e jí̱i̱'˜ joˋ 'neángˉna' jnea'ˆ fa' e nijmɨcó̱o̱'˜guɨ́ɨ' 'nʉ́'ˋ. Jo̱ e˜guɨ guiʉ́ˉ fa' dseáng'ˉ já'ˉ e nɨlɨ́ɨngˊna' dseaˋ 'gooˋ i̱ quiʉ'ˊ ta˜, jo̱ lajo̱ba' jnea'ˆ cuǿøngˋ líˋ dsitáangˆnaa' có̱o̱'˜ 'nʉ́'ˋ jee˜ e ta˜ jo̱.
46004009	Jo̱ jnea˜ ɨˊ dsiiˉ e Fidiéeˇ nɨcajméerˋ có̱o̱'˜ jnea'ˆ, dseaˋ i̱ sɨ́ɨngˋ Dseaˋ Jmáangˉ cuaiñ˜ quiá'rˉ, e lɨ́ɨˊnaa' dseaˋ i̱ uǿngˉguɨ i̱ lafa' nɨhuɨ̱́'ˋ ta˜ i̱ 'néˉ nijúungˉ. Co̱' jnea'ˆ nɨca'uíingˉnaa' dseaˋ i̱ tɨˊ dsíiˊ ngɨ́ɨmˉ jaléng'ˋ dseaˋ jmɨgüíˋ jo̱guɨ jaléng'ˋ ángeles mɨ˜ jǿøiñˉ jnea'ˆ.
46004010	Jo̱ uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' ɨˊ dsíiˊ dseaˋ jmɨgüíˋ e dseaˋ í̱i̱bˊ lɨ́ɨˊnaa'; jo̱ dsʉ' 'nʉ́'ˋ ɨˊ áaˊna' e uíi'˜ e lɨ́ɨngˊna' dseaˋ quiá'ˉ Dseaˋ Jmáangˉ, jo̱ba' tɨɨngˋna'. Jo̱guɨ jnea'ˆ lɨ́ɨˊnaa' dseaˋ i̱ jaˋ quɨ́ɨ'˜ jmɨɨ˜, jo̱ dsʉ' 'nʉ́'ˋ ɨˊ áaˊna' e eáamˊ quɨ́ɨ'˜na' jmɨɨ˜. Jo̱guɨ eáamˊ gǿøngˋ jǿøngˉ dseaˋ jnea'ˆ, jo̱ dsʉ' eáamˊ jmɨ'góˋ dseaˋ 'nʉ́'ˋ.
46004011	Jo̱guɨ jnea'ˆ latɨˊlana ngɨˋbɨ́ɨ' e léeˊnaa' iihuɨ́ɨˊ e íing'˜naa' ooˉ jo̱guɨ e jmɨjmɨɨngˉnaa' jo̱guɨ e jaˋ seaˋ sɨ̱́'ˋnaa' e 'néˉnaa', jo̱guɨ gabˋ jmáng'ˋ dseaˋ jnea'ˆ, jo̱guɨ cajo̱ jaˋ seaˋ 'nʉ́ʉˊ lɨ˜ ni'iéˆnaa'.
46004012	Jo̱guɨ dseáng'ˉ eáamˊ jmooˉnaa' ta˜ có̱o̱'˜ layaang˜ guóoˋnaa'. Jo̱guɨ mɨ˜ fé'ˋ dseaˋ júuˆ 'lɨ'ˆ uii˜ quíˉnaa', jo̱ba' mɨ́ɨ'˜naa' Fidiéeˇ e ni'ɨ́rˉ güea'ˆ quiá'rˉ quiá'ˉ i̱ dseaˋ íˋ, jo̱guɨ jmooˉbaa' té'ˋnaa' có̱o̱'˜ jaléng'ˋ dseaˋ i̱ jmáng'ˋ gaˋ jnea'ˆ,
46004013	jo̱guɨ có̱o̱'˜ juguiʉ́ˉ ngɨɨˉnaa' quiá'ˉ i̱ dseaˋ i̱ jmineang'ˆ jnea'ˆ. Jo̱guɨ latɨˊ jmɨɨ˜ na jmáng'ˋ dseaˋ jmɨgüíˋ jnea'ˆ e lɨ́ɨˊnaa' lafa' quiˊ quiá'ˉbre, jo̱guɨ dseáng'ˉ e lafa' jaˋ ta˜ íingˆnaa' jí̱i̱'˜ co̱o̱bˋ quiá'rˉ.
46004014	Jo̱ jaˋ jmo'ˊo e júuˆ la quíiˆna' e lɨ́'ˆ laco̱' nicuǿøˆø 'nʉ́'ˋ fɨ'ɨ'ˋ, co̱' jmo'ˊo e júuˆ la quíiˉna' e lɨ́'ˆ laco̱' niliúun'˜n 'nʉ́'ˋ, co̱' lafa' jó̱o̱ˋbaa lɨ́ɨngˊna' i̱ 'neáanˋn eáangˊ.
46004015	Jo̱ nañiˊ fa' seengˋ lɨ́'ˆ lɨˊ guíˉ mil tɨfa'ˊ quíiˉna' i̱ e'ˊ 'nʉ́'ˋ júuˆ quiá'ˉ Dseaˋ Jmáangˉ, dsʉ' jaˋ fɨ́ɨngˊ i̱ lafa' tiquíiˆna' seengˋ i̱ caguiaˊ júuˆ quiá'ˉ Dseaˋ Jmáangˉ, dsʉco̱' jí̱i̱'˜ jneab˜ lɨ́ɨnˊn lafa' tiquíiˆna', dseaˋ lɨ́ɨngˊna' dseaˋ quiá'ˉ Dseaˋ Jmáangˉ. Co̱' jneab˜ dseaˋ caguiáˋa júuˆ jee˜ jaléng'ˋ 'nʉ́'ˋ e quiá'ˉ jial nileángˋna' jee˜ jalé'ˋ dseeˉ quíiˉna'.
46004016	Jo̱ co̱' lajo̱b lɨ́ɨˊ, jo̱ba' mɨ́ɨ'˜ɨ 'nʉ́'ˋ jmɨ'eeˇ e jméeˆba' laco̱' jí̱i̱'˜ e jmóoˋ jnea˜.
46004017	Jo̱ uiing˜ e lajo̱ba' e sɨ́ɨnˆn i̱ Timoteo fɨˊ na i̱ lɨ́ɨngˊ lafa' jó̱o̱ˋo̱ i̱ 'neáanˋn eáangˊ, jo̱guɨ i̱ contøøngˉ sing'ˊ teáˋ có̱o̱'˜ júuˆ quiá'ˉ Dseaˋ Jmáangˉ. Jo̱ íˋbing' i̱ nijmɨcó̱o̱'˜ 'nʉ́'ˋ e nijmiguiéiñ'ˊ óoˊna' jial eeˉ jnea˜ dsʉ' uíi'˜ e lɨ́ɨnˊn dseaˋ quiá'ˉ Dseaˋ Jmáangˉ lɨ́'ˆ laco̱'guɨ jí̱i̱'˜ e éeˉ jnea˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ laco̱o̱ˋ fɨɨˋ lɨ˜ ngɨɨnˇn.
46004018	Jo̱ i̱ lɨɨng˜ 'nʉ́'ˋ nɨcajmɨjløng'ˆ yaang˜na' dsʉ' uíi'˜ e ɨˊ óoˊna' e joˋ ninii˜i fa' e ni'éeˆguɨ́ɨ 'nʉ́'ˋ fɨˊ na.
46004019	Jo̱guɨ song Fíiˋnaa' Fidiéeˇ nicuǿ'rˉ jnea˜ fɨˊ lajo̱, jo̱ba' ngóoˊbaa fɨˊ na e ni'ee˜e 'nʉ́'ˋ lajmɨnábˉjiʉ jóng, jo̱ lajo̱ba' nimoo˜o quiá'ˉ jaléng'ˋ i̱ dseaˋ i̱ jmɨjløng'ˆ yaang˜ do jie˜ jí̱i̱'˜ quɨ́ɨ'r˜ jmɨɨ˜ e nijmérˉ có̱o̱'˜ jalé'ˋ e fé'rˋ do o̱si lɨco̱' eáangˊ jlo'ˆ mo'oorˉ jí̱i̱'˜ quiá'ˉ e fé'ˋbre é.
46004020	Dsʉco̱' o̱' có̱o̱'˜ la'eáangˊ e fé'ˋ dseaˋ e cuøˊ li˜ e Fidiéeˇ quie̱ˊ nifɨˊ quiá'rˉ, co̱' la'eáangˊ có̱o̱'˜ bíˋ 'gøng'ˊ quiá'ˉ Fidiéeˇba' e li˜ lajo̱.
46004021	Jo̱ba' fɨ́ɨˉɨ 'nʉ́'ˋ: ¿Jnang˜ e iing˜na' e nijmee˜e quíiˉna' mɨ˜ niguiéˉe fɨˊ na? ¿Su e nijíinˆn 'nʉ́'ˋ có̱o̱'˜ jalé'ˋ e gaˋ e jmooˋna', o̱si e nifǿn'ˆn 'nʉ́'ˋ có̱o̱'˜ juguiʉ́ˉ uíi'˜ e 'neáanˋn 'nʉ́'ˋ é?
46005001	Jo̱ fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e nɨcalɨseáˋ júuˆ jee˜ 'nʉ́'ˋ e seengˋ jaangˋ 'nʉ́'ˋ e jéeiñˋ lafa' dseamɨ́ˋ quiá'rˉ i̱ dseamɨ́ˋ i̱ catɨˊ gángˉ quiá'ˉ tiquiá'rˆ. Jo̱ dseáng'ˉ eáamˊ 'lɨ'ˆ e jo̱, co̱' jɨˋguɨ jaléng'ˋ dseaˋ i̱ jaˋ cuíingˋ Dseaˋ Jmáangˉ jaˋ jmóorˋ lajo̱.
46005002	Jo̱ dsʉ' 'nʉ́'ˋ mɨˊ 'nooˋbɨ jmɨjløng'ˆ yaang˜na', jo̱ dsʉ' lɨ́'ˆ lɨˊ 'néˉ e nijmeáang'˜ yaang˜na' fɨ'íbˆ uíi'˜ e jo̱. Co̱' i̱ dseañʉ'ˋ i̱ jmóoˋ e 'lɨ'ˆ lajo̱ 'néˉ e ni'ǿømˆba're jee˜ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ.
46005003	Jo̱ dsʉ' e já'ˉ e jaˋ seengˋ jnea˜ jee˜ 'nʉ́'ˋ fɨˊ na lajeeˇ lana, jo̱ dsʉ' lafa' seemˉbaa có̱o̱'˜ 'nʉ́'ˋ fɨˊ na, jo̱ba' la'eáangˊ có̱o̱'˜ Fíiˋnaa' Dseaˋ Jmáangˉ nɨca'ɨ́ˉbaa í'ˋ laco̱' catɨ́ɨngˉ quiá'ˉ i̱ dseaˋ i̱ jmóoˋ e 'lɨ'ˆ lajo̱.
46005004	Jo̱ba' mɨ˜ seáang'˜ rúng'ˋna' lajaléng'ˋna', dseaˋ lɨ́ɨngˊna' dseaˋ quiá'ˉ Dseaˋ Jmáangˉ, lɨ́ɨˊ e lafa' seemˉbaa jee˜ 'nʉ́'ˋ jo̱guɨ cajo̱ nilɨseemˋ cǿøngˋ có̱o̱'˜ 'nʉ́'ˋ e güea'ˆ 'gøng'ˊ quiá'ˉ Fíiˋnaa' Jesús.
46005005	Jo̱ba' i̱ dseañʉ'ˋ i̱ ca'éeˋ dseeˉ do 'néˉ nijáang'˜na'r fɨˊ jaguóˋ fii˜ i̱ 'lɨng'ˆ i̱ siiˋ Satanás e laco̱' ni'íingˉ ngúuˊ táaiñˋ. Jo̱ba' mɨ˜ nigüéengˉtu̱ Fíiˋnaa' Dseaˋ Jmáangˉ fɨˊ jmɨgüíˋ la, jangámˉ nileángˋ jmɨguíˋ quiá'rˉ.
46005006	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', jaˋ 'néˉ fa' e nijmɨjløng'ˆ yaang˜na' cuaiñ˜ quiá'ˉ e jo̱. Dsʉco̱' nɨñíˆba' lají̱i̱'˜ júuˆ ró̱o̱ˋ e fé'ˋ lala: “Jo̱ có̱o̱'˜ capí'ˆ quie̱b'ˆ nijméˉ e niró̱o̱ˉ lajɨˋ ca̱˜ iñí'ˆ.”
46005007	Jo̱ co̱' lajo̱b lɨ́ɨˊ, jo̱ba' fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e 'néˉ cab'ˊ séeˆna' jalé'ˋ e 'lɨ'ˆ e 'léeˊ quíiˉna' e lɨ́ɨˊ lafa' quie̱'ˆ e nɨsɨngɨ́ng'ˊ, jo̱ lajo̱ba' nilíingˉna' lafa' e iñí'ˆ e lɨ́ɨˊ có̱o̱'˜ ca̱˜ e jaˋ quiéengˋ quie̱'ˆ e gø'ˊ dseaˋ Israel mɨ˜ tɨˊ jmɨɨ˜ Pascua. Jo̱ dseáng'ˉ lafa' e iñí'ˆ dob lɨ́ɨngˊ 'nʉ́'ˋ. Jo̱ Dseaˋ Jmáangˉ i̱ lɨ́ɨngˊ i̱ Jo'se'ˋ Jiuung˜ quiá'ˉ Fidiéeˇ, íˋbing' i̱ cacó̱ˉ jalé'ˋ dseeˉ quíˉii' mɨ˜ cajáng'ˋ 'ñia'rˊ e cajúiñˉ fɨˊ dse'ˋ crúuˆ,
46005008	jo̱ba' 'néˉ e nijmóˆnaa' jmɨɨ˜ Pascua e ngocángˋ dsiˋnaa' jo̱guɨ e guiʉ́ˉ dsiˋnaa', dsʉco̱' e jo̱b e lɨ́ɨˊ lafa' e iñí'ˆ e jaˋ quiéengˋ quie̱'ˆ, co̱' 'néˉ e nijmóˆnaa' e jmɨɨ˜ jo̱ e jaˋ ɨˊ dsiˋnaa' jalé'ˋ e 'lɨ'ˆ o̱'guɨ e saangˋ dsiˋnaa', co̱' jalé'ˋ e 'lɨ'ˆ lajo̱ lɨ́ɨˊ lafa' e iñí'ˆ e quiéengˋ quie̱'ˆ e nɨsɨngɨ́ng'ˊ do.
46005009	Jo̱ e fɨˊ ni˜ jiˋ quiéˉe e nɨcajmé'ˆe quíiˉna' lamɨ˜ jéengˊguɨ do fɨ́ɨˉɨ 'nʉ́'ˋ e jaˋ quɨ́ng'ˋna' jee˜ jaléng'ˋ i̱ dseaˋ i̱ jmóoˋ ta˜ 'léeˊ có̱o̱'˜ jalé'ˋ e lɨ́ˋ dsíiˊ ngúuˊ táaiñˋ.
46005010	Jo̱ dsʉ' e júuˆ jo̱ o̱fa' cafɨ́ɨˉɨ 'nʉ́'ˋ e ni'naangˉ yaang˜na' conguiaˊ có̱o̱'˜ jaléng'ˋ i̱ dseaˋ i̱ jmóoˋ jalé'ˋ e 'lɨ'ˆ lajo̱, o̱si có̱o̱'˜ jaléng'ˋ i̱ eáangˊ iing˜ e sɨlɨ́ɨ'ˇ jalé'ˋ e seaˋ fɨˊ jmɨgüíˋ, o̱si có̱o̱'˜ jaléng'ˋ i̱ jmóoˋ ɨ̱ɨ̱ˋ, o̱si có̱o̱'˜ jaléng'ˋ i̱ jmiféng'ˊ jaléng'ˋ diée˜ i̱ o̱' já'ˉ. Co̱' song iing˜na' e ni'naangˉ yaang˜na' conguiaˊ e quíing'˜na' jee˜ jaléng'ˋ i̱ dseaˋ lana, jo̱ba' 'néˉ e ni'naamˉ yaang˜na' fɨˊ jmɨgüíˋ la.
46005011	Jo̱ e laba' sɨ'íˆ e cafɨ́ɨˆɨ 'nʉ́'ˋ e dseáng'ˉ jaˋ quɨng'ˆna' jee˜ i̱ dseaˋ i̱ jíng'ˉ e lɨ́ɨiñˊ dseaˋ quiá'ˆ Dseaˋ Jmáangˉ jo̱ dsʉ' jmóoˋbre jalé'ˋ e 'lɨ'ˆ e lɨ́ˋ dsíiˊ ngúuˊ táaiñˋ, o̱si e eáangˊ iiñ˜ e sɨlɨ́ɨ'rˇ jalé'ˋ e seaˋ fɨˊ jmɨgüíˋ, o̱si e jmiféiñ'ˊ jaléng'ˋ diée˜ i̱ o̱' já'ˉ, o̱si e ngɨrˊ ta˜ quie̱ˊ jalé'ˋ adseeˋ, o̱si e jmóorˋ ta˜ ɨ̱́'ˋ méeˊ, o̱si e jmóorˋ ɨ̱ɨ̱ˋ é. Jo̱ có̱o̱'˜ jaléng'ˋ i̱ dseaˋ lana jɨˋguɨ co̱' quiá'ˉ cø'ˆna' íˆna' jaˋ seáang'˜ rúng'ˋna' có̱o̱'r˜.
46005012	Jo̱ dsʉ' jnea˜ jaˋ catɨ́ɨnˉn e ni'ɨɨ˜ɨ í'ˋ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ quiá'ˉ Dseaˋ Jmáangˉ, co̱' Fidiéeˇbing' i̱ niquidsiˊ í'ˋ quiá'ˉ lajaléng'ˋ i̱ dseaˋ íˋ. Jo̱ dsʉ' 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, 'néˉ ni'ɨ́ɨˆba' í'ˋ jee˜ la'ó'ˋ rúng'ˋna'. Jo̱ba' fɨ́ɨˉɨ 'nʉ́'ˋ e 'néˉ ni'ǿømˆba' jee˜ 'nʉ́'ˋ i̱ dseaˋ i̱ ca'éeˋ dseeˉ do.
46006001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e mɨ˜ jaangˋ 'nʉ́'ˋ seaˋ dseeˉ quíiˆna' có̱o̱'˜ jaangˋguɨ dseaˋ rúng'ˋna' dseaˋ quiá'ˉ Dseaˋ Jmáangˉ, jo̱ba' jaˋ cuǿøngˋ fa' e mɨ́ɨ'˜na' dseaˋ i̱ jaˋ cuíingˋ Fidiéeˇ e ni'ɨ́rˉ í'ˋ quíiˉna', dsʉco̱' guiʉ́ˉguɨ e dseaˋ quiá'ˉ Dseaˋ Jmáamˉbing' i̱ ni'ɨ́ˉ í'ˋ quíiˉna'.
46006002	Jo̱guɨ 'nébˉ ñíˆ 'nʉ́'ˋ cajo̱ e jaléng'ˋ dseaˋ quiá'ˉ Dseaˋ Jmáamˉbing' i̱ ni'ɨ́ˉ í'ˋ quiá'ˉ jaléng'ˋ dseaˋ jmɨgüíˋ mɨ˜ nitɨ́ˉ e í'ˋ jo̱; jo̱ co̱' lajo̱b nijméeˆna', jo̱ba' 'néˉ ñíˆba' jial ni'ɨ́ɨˆna' í'ˋ có̱o̱'˜ jalé'ˋ e jaˋ 'ga'ˊ lɨ˜ niingˉ e dsijéeˊ jee˜ 'nʉ́'ˋ.
46006003	Jo̱guɨ 'néˉ ñíˆba' cajo̱ e jɨˋguɨ jaléng'ˋ ángeles quiá'ˉ Fidiéeˇ 'néˉ ni'ɨ́ˆnaa' í'ˋ quiá'rˉ mɨ˜ nitɨ́ˉ e í'ˋ jo̱. Jo̱ co̱' lajo̱b nilíˋ, jo̱ba' lajang'ˆ júuˆguɨ 'néˉ ni'ɨ́ˆnaa' í'ˋ mɨ˜ eeˋgo̱ dsijéeˊ lajeeˇ se̱e̱ˉnaa' fɨˊ jmɨgüíˋ la.
46006004	Jo̱ba' song i̱ lɨɨng˜ lajeeˇ la'ó'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, jmooˋna' ta˜ jɨ́ɨngˋ, jo̱ba' fɨ́ɨˉɨ 'nʉ́'ˋ e jaˋ dseengˋ e nigüɨlíingˉna' fɨˊ quiniˇ dseata˜ i̱ jaˋ cuíingˋ Fidiéeˇ e laco̱' ni'ɨ́rˉ í'ˋ quíiˉna', co̱' jaléng'ˋ i̱ dseaˋ íˋ jaˋ catɨ́ɨngˉ e quíiñ'˜ jee˜ la'ó'ˋ 'nʉ́'ˋ.
46006005	Jo̱ uiing˜ e fɨ́ɨˉɨ 'nʉ́'ˋ lana e lɨ́'ˆ laco̱' nicá̱ˆna' fɨ'ɨ'ˋ, co̱' lí'ˋ dsiiˉ e dseáng'ˉ seemˋ jaangˋ dseaˋ i̱ lajang'ˆ quɨ́ɨ'˜ jmɨɨ˜ ni'ɨ́ˉ í'ˋ jee˜ la'ó'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ.
46006006	Jo̱ dsʉ' o̱' jí̱i̱'˜ lɨco̱' jmooˋna' ta˜ jɨ́ɨngˋ lajeeˇ la'ó'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, co̱' jɨˋguɨ güɨlíingˉna' fɨˊ quiniˇ dseata˜ i̱ jaˋ cuíingˋ Fidiéeˇ e laco̱' ni'ɨ́rˉ í'ˋ quíiˉna' cuaiñ˜ quiá'ˉ e ta˜ jɨ́ɨngˋ do.
46006007	Jo̱ có̱o̱'˜ jí̱i̱'˜ e ta˜ jɨ́ɨngˋ e jmooˋna' do, có̱o̱'˜ jí̱i̱'˜ e jo̱bɨ eáamˊ nɨ'léeˊ quíiˉna', dsʉco̱' guiʉ́ˉguɨ e nijméeˆna' té'ˋba' có̱o̱'˜ jalé'ˋ e gaˋ e dsingɨ́ɨngˉna', jo̱guɨ guiʉ́ˉguɨ cajo̱ e nijméeˆba' té'ˋna' mɨ˜ jmóoˋ dseaˋ rúng'ˋna' ɨ̱ɨ̱ˋ quíiˉna'.
46006008	Jo̱ dsʉ' 'nʉ́'ˋ lɨ́'ˆ rɨquɨ'ˊ jmooˋna', co̱' lajeeˇ la'ó'ˋ yaang˜na', dseaˋ lɨ́ɨngˊna' dseaˋ quiá'ˉ Dseaˋ Jmáangˉ, jmooˋna' gaˋ quiá'ˉ rúng'ˋna' jo̱guɨ jɨˋguɨ jmooˋna' ɨ̱ɨ̱ˋ quiá'ˉ rúng'ˋna' cajo̱.
46006009	Jo̱ 'nʉ́'ˋ 'néˉ ñíˆba' e jaléng'ˋ dseaˋ i̱ 'léeˊ jaˋ quɨ́'ˉ jmɨɨ˜ fa' e nicá̱ˋ Fidiéeˇ nifɨˊ quiá'rˉ. Jo̱ uíi'˜ e lajo̱b lɨ́ɨˊ, jo̱ba' fɨ́ɨˉɨ 'nʉ́'ˋ e jaˋ güɨjmɨgǿøngˋ dseaˋ 'nʉ́'ˋ, co̱' jaléng'ˋ dseaˋ i̱ jmóoˋ jalé'ˋ e 'lɨ'ˆ lala jaˋ quɨ́'ˉ jmɨɨ˜ fa' e nicá̱ˋ Fidiéeˇ nifɨˊ quiá'rˉ; fa' jaléng'ˋ dseaˋ i̱ jmóoˋ jalé'ˋ e 'lɨ'ˆ e lɨ́ˋ dsíiˊ ngúuˊ táaiñˋ, jo̱guɨ jaléng'ˋ i̱ jmiféng'ˊ jaléng'ˋ diée˜ i̱ o̱' já'ˉ, jo̱guɨ jaléng'ˋ i̱ güɨɨngˋ có̱o̱'˜ dseaˋ jiéng'ˋ mɨ˜ ningɨ́ˋ e cacúng'ˉ guórˋ, jo̱guɨ jaléng'ˋ dseañʉ'ˋ i̱ tɨˊ dsíiˊ jmang'ˋ yaang˜ lafa' dseamɨ́ˋ, jo̱guɨ jaléng'ˋ dseañʉ'ˋ i̱ tɨˊ dsíiˊ güɨɨngˋ có̱o̱'˜ jaléng'ˋ dseañʉ'ˋ,
46006010	jo̱guɨ jaléng'ˋ i̱ jmóoˋ ɨ̱ɨ̱ˋ, jo̱guɨ jaléng'ˋ i̱ eáangˊ iing˜ sɨlɨ́ɨ'ˇ jalé'ˋ e seaˋ fɨˊ jmɨgüíˋ, jo̱guɨ jaléng'ˋ i̱ jmóoˋ ta˜ ɨ̱́'ˋ méeˊ, jo̱guɨ jaléng'ˋ i̱ jmóoˋ ta˜ quie̱ˊ júuˆ e o̱' já'ˉ, jo̱guɨ jaléng'ˋ i̱ jmɨ'ɨ̱́'ˉ e seaˋ quiá'ˉ dseaˋ rúiñ'ˋ la'eáangˊ e jmɨgǿøngˋneiñ'. Jo̱ jaléng'ˋ i̱ dseaˋ la'íˋ jaˋ quɨ́'ˉ jmɨɨ˜ fa' e Fidiéeˇ nicá̱ˋ nifɨˊ quiá'rˉ.
46006011	Jo̱ jalé'ˋ e 'lɨ'ˆ lanab lamɨ˜ jmóoˋ i̱ lɨɨng˜ 'nʉ́'ˋ lamɨ˜ jéengˊguɨ, jo̱ dsʉ' lana nɨca'íimˉ Fidiéeˇ jalé'ˋ dseeˉ quíiˉna' jo̱guɨ nɨcajméerˋ e dseáng'ˉ jí̱i̱'˜ dseaˋ quiá'ˉbre nɨlɨ́ɨngˊna'. Jo̱guɨ la'eáangˊ có̱o̱'˜ Fíiˋnaa' Dseaˋ Jmáangˉ jo̱guɨ có̱o̱'˜ Jmɨguíˋ quiá'ˉ Fidiéeˇ 'nʉ́'ˋ nɨlɨ́ɨngˊna' lana dseaˋ i̱ jaˋ dseeˉ røøngˋ fɨˊ quiniˇ Fidiéeˇ.
46006012	Jo̱ fɨ́ɨˉguɨ́ɨ 'nʉ́'ˋ e júuˆ la e seemˋ dseaˋ i̱ fé'ˋ lala: “Cuǿømˋ líˋ jméˉe lɨ́'ˆ doñiˊ eeˋ e iin˜n.” Jo̱ e jáb'ˉ e jo̱, lɨfa' jaˋ lajɨˋ íingˆ ta˜ quiá'rˉ. Jo̱ e jáb'ˉ e cuǿømˋ líˋ jméˆnaa' lɨ́'ˆ doñiˊ eeˋ ii˜naa' jméˆnaa', lɨfa' jaˋ 'néˉ cuǿø'˜ fɨˊ yee˜naa' e niquiʉ́'ˉ ta˜ jneaa˜aa' jalé'ˋ e lɨ́ˋ dsíiˊ ngúuˊ táangˋnaa' do.
46006013	Jo̱guɨ fé'ˋbɨ dseaˋ e júuˆ la cajo̱: “Jo̱ jalé'ˋ e quieeˇnaa' dsitóo'˜ fɨˊ dsíiˊ tú'ˋnaa', jo̱guɨ e tú'ˋnaa' do íingˆ ta˜ quiá'ˉ e guɨng'ˊ jalé'ˋ e quieeˇnaa' do.” Jo̱ e jáb'ˉ e júuˆ jo̱, lɨfa' Fidiéeˇ tó̱o̱bˋ jmɨɨ˜ mɨ˜ ni'íiñˉ lajɨˋ tú̱ˉ e jo̱. Jo̱guɨ jaˋ cajméeˋ Fidiéeˇ ngúuˊ táangˋ dseaˋ e lɨco̱' íingˆ ta˜ e nijméˉ dseaˋ jalé'ˋ e jaˋ dseengˋ, dsʉco̱' jalé'ˋ ngúuˊ táangˋ dseaˋ íingˆ ta˜ e nijméˉ dseaˋ lají̱i̱'˜ e iing˜ Fíiˋnaa' Dseaˋ Jmáangˉ, jo̱guɨ la'eáangˊ có̱o̱'˜ Fíiˋnaa' Dseaˋ Jmáamˉbing' cuǿøngˋ jméˆnaa' lajo̱.
46006014	Jo̱guɨ lɨ́'ˆ laco̱' cajmijí̱'ˊ Fidiéeˇ i̱ Fíiˋnaa' Dseaˋ Jmáangˉ do la'eáangˊ có̱o̱'˜ güea'ˆ 'gøng'ˊ quiá'rˉ mɨ˜ cangɨ́ˋ e cajúiñˉ, jo̱ba' lajo̱b cajo̱ nijmérˉ có̱o̱'˜ jneaa˜aa' mɨ˜ nitɨ́ˉ í'ˋ lajo̱.
46006015	Jo̱guɨ 'néˉ ñíbˆ 'nʉ́'ˋ cajo̱ e jaléng'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, lɨ́ɨngˊna' lafa' jaamˋ dseaˋ có̱o̱'˜ dseaˋ do. Jo̱ co̱' lajo̱b lɨ́ɨˊ, jo̱ba' dseáng'ˉ jaˋ dseengˋ e jaangˋ dseaˋ nigüɨ́iñˋ có̱o̱'˜ jaangˋ dseamɨ́ˋ i̱ jmóoˋ ta˜ 'nɨ́ɨngˋ 'ñia'ˊ.
46006016	Jo̱guɨ 'néˉ ñíbˆ 'nʉ́'ˋ cajo̱ e mɨ˜ jaangˋ dseañʉ'ˋ güɨɨiñˋ có̱o̱'˜ jaangˋ dseamɨ́ˋ i̱ jmóoˋ ta˜ 'nɨ́ɨngˋ 'ñia'ˊ, jo̱ba' lafa' jaamˋ dseaˋ uíiñˉ lajeeˇ lajɨˋ gáiñ'ˉ do. Dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ: “Jo̱ mɨ˜ güɨɨngˋ dseañʉ'ˋ có̱o̱'˜ dseamɨ́ˋ, uíiñˉ lafa' jaamˋbre.”
46006017	Jo̱ dsʉ' mɨ˜ uíingˆ dseaˋ dseaˋ quiá'ˉ Dseaˋ Jmáangˉ, jo̱ba' jaamˋ dseaˋ uíiñˉ có̱o̱'˜ dseaˋ do la'eáangˊ có̱o̱'˜ Jmɨguíˋ quiá'ˉ Fidiéeˇ.
46006018	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa', cuíing'˜na' jalé'ˋ e 'lɨ'ˆ lajo̱ e lɨ́ˋ dsíiˊ ngúuˊ táangˋ dseaˋ. Dsʉco̱' lɨ́'ˆ doñiˊ eeˋ dseeˉ e jié'ˋ e éeˋ dseaˋ jaˋ 'léeˊ e jo̱ quiá'ˉ ngúuˊ táaiñˋ, jo̱ dsʉ' i̱ dseaˋ i̱ jmóoˋ e 'lɨ'ˆ lajo̱, jo̱ba' 'léeˊbre có̱o̱'˜ ngúuˊ táaiñˋ.
46006019	Jo̱guɨ 'néˉ ñíbˆ 'nʉ́'ˋ cajo̱ e ngúuˊ táangˋna' lɨ́ɨˊ lafa' guá'ˉ quiá'ˉ Jmɨguíˋ quiá'ˉ Fidiéeˇ e nɨcacuø'rˊ 'nʉ́'ˋ, jo̱guɨ e Jmɨguíˋ doba' seengˋ cøøngˋ có̱o̱'˜ 'nʉ́'ˋ. Jo̱ co̱' lajo̱b lɨ́ɨˊ, jo̱ba' joˋ lɨ́ɨˊ quíiˉna' yaang˜na' e ngúuˊ táangˋna' do,
46006020	co̱' Fidiéeˇbing' i̱ nɨcalǿngˉ 'nʉ́'ˋ có̱o̱'˜ co̱o̱ˋ 'móo'˜ e ñíiˊ eáangˊ. Jo̱ uíi'˜ e lajo̱b lɨ́ɨˊ, jo̱ba' contøømˉ 'néˉ e nijmɨ'gooˉna' Fidiéeˇ có̱o̱'˜ jalé'ˋ e jmooˋna' fɨˊ ngúuˊ táangˋna'.
46007001	Jo̱guɨ lana niquɨ́ɨ'˜ɨ júuˆ quíiˉna' lají̱i̱'˜ e cajmɨngɨ́ɨ'ˇna' jnea˜ ie˜ lamɨ˜ jéengˊguɨ do e fɨˊ ni˜ jiˋ quíiˉna' do. Jo̱ jnea˜ lalab fɨ́ɨˉɨ 'nʉ́'ˋ e guiʉ́ˉguɨ quiá'ˉ dseañʉ'ˋ e jaˋ nigüɨ́iñ'ˉ dseamɨ́ˋ;
46007002	jo̱ dsʉ' uíi'˜ e jaˋ téengˉ dseaˋ yaaiñ˜ e iiñ˜ güɨ́iñˋ có̱o̱'˜ dseaˋ i̱ o̱' quiá'rˉ, jo̱ba' lajaangˋ lajaangˋ dseañʉ'ˋ 'néˉ seengˋ dseamɨ́ˋ quiá'rˉ, jo̱guɨ lajaangˋ lajaangˋ dseamɨ́ˋ 'néˉ seengˋ dseañʉ'ˋ quiá'rˉ cajo̱.
46007003	Jo̱ i̱ dseañʉ'ˋ do 'néˉ nijmiti˜bre lají̱i̱'˜ e catɨ́ɨiñˉ có̱o̱'˜ i̱ dseamɨ́ˋ quiá'rˉ do; jo̱guɨ lajo̱bɨ i̱ dseamɨ́ˋ quiá'rˉ do cajo̱ 'néˉ nijmiti˜bre lají̱i̱'˜ e catɨ́ɨiñˉ có̱o̱'˜ i̱ dseañʉ'ˋ quiá'rˉ do.
46007004	Co̱' i̱ dseamɨ́ˋ quiá'ˉ i̱ dseañʉ'ˋ do joˋ seengˋguɨr fa' e quiʉ'ˊguɨr ta˜ 'ñia'rˊ có̱o̱'˜ ngúuˊ táaiñˋ, co̱' quiá'ˉ dseañʉ'ˋ quiá'ˉbre nɨlɨ́ɨˊ. Jo̱guɨ lajo̱bɨ cajo̱ i̱ dseañʉ'ˋ quiá'rˉ do, joˋ seengˋguɨr fa' e quiʉ'ˊguɨr ta˜ 'ñia'rˊ có̱o̱'˜ ngúuˊ táaiñˋ, co̱' quiá'ˉ dseamɨ́ˋ quiá'ˉbre nɨlɨ́ɨˊ.
46007005	Jo̱ co̱' lajo̱b lɨ́ɨˊ, jo̱ba' fɨ́ɨˉɨ 'nʉ́'ˋ e jaˋ sée'˜na' 'leáangˉ e nɨgüɨ́ngˋna' co̱lɨɨng˜ có̱o̱'˜ i̱ dseaˋ i̱ nɨcacúung'˜na' guóoˋna' có̱o̱'˜. Jo̱ dsʉ' cuǿømˋ cajo̱ e ni'naangˉ teáˋ yaang˜na' quiá'ˉ rúng'ˋna' e jaˋ nigüɨ́ngˋna' co̱lɨɨng˜ e laco̱' nijmiféng'ˊna' Fidiéeˇ, lɨfa' røøbˋ 'néˉ sɨɨng˜na' e nijméeˆna' lajo̱. Jo̱ mɨ˜ ningɨ́ˋ jo̱, 'nébˉ e nigüɨ́ngˋtu̱' co̱lɨɨng˜, jo̱ lajo̱ba' jaˋ dseáang'˜ quíiˉna' e nijmɨgǿøngˋ fii˜ i̱ 'lɨng'ˆ i̱ siiˋ Satanás 'nʉ́'ˋ e laco̱' nijiúng'ˋna' fɨˊ ni˜ dseeˉ.
46007006	Jo̱ lajalé'ˋ e fɨ́ɨˉɨ 'nʉ́'ˋ na lɨ́'ˆ júuˆ tɨɨmˉbaa jo̱ o̱' dseáng'ˉ fa' lana fé'ˋ fɨˊ ni˜ jiˋ quiá'ˉ Fidiéeˇ e 'néˉ nijmiti˜ dseaˋ.
46007007	Jo̱ dsʉ' jnea˜ iin˜n e lajalém'ˋ dseaˋ jaˋ nicúiñ'ˋ guóorˋ lɨ́'ˆ laco̱'guɨ la lɨ́ɨngˊ jnea˜; jo̱ dsʉ' jaˋ lajɨɨˉnaa' cangɨ́ɨngˋnaa' røøˋ quiá'ˉ Fidiéeˇ, co̱' jmaquíimˊ cangɨ́ɨngˋnaa' quiá'ˉ dseaˋ do lajaangˋ lajaangˋnaa'.
46007008	Jo̱guɨ lana fɨ́ɨˉɨ 'nʉ́'ˋ, dseaˋ i̱ jaˋ mɨˊ cacung'ˊ guóˋ, có̱o̱'˜guɨ jaléng'ˋ dseamɨ́ˋ i̱ 'nɨ́ɨˉ, e guiʉ́ˉguɨ e jaˋ nicúng'ˋna' guóoˋna' lɨ́'ˆ laco̱'guɨ la lɨ́ɨngˊ jnea˜.
46007009	Jo̱guɨ dsʉ' song jaˋ té'ˋna' e iing˜na' güɨ́ngˋna' có̱o̱'˜ dseañʉ'ˋ o̱si dseamɨ́ˋ é, jo̱ba' 'néˉ cúum'˜ba' guóoˋna' jóng, co̱' guiʉ́ˉguɨ quíiˉna' e nijméeˆna' lajo̱ e laco̱'guɨ e ngɨˋna' suungˋna' e iing˜na' e nigüɨ́ngˋna' có̱o̱'˜ dseaˋ.
46007010	Jo̱guɨ lana lalab fɨ́ɨˉɨ 'nʉ́'ˋ, dseaˋ i̱ nɨsɨcúng'ˆ guóˋ,jo̱ dsʉ' o̱' có̱o̱'˜ júuˆ quiéˉe 'ñiá'ˋa e fɨ́ɨˉɨ 'nʉ́'ˋ la, dsʉco̱' Fíiˋnaa' Dseaˋ Jmáamˉbing' i̱ quiʉ'ˊ ta˜ e júuˆ e fé'ˋ lala: “Jaˋ cuǿøngˋ e jaangˋ dseamɨ́ˋ nitiúuiñˉ dseañʉ'ˋ quiá'rˉ.”
46007011	Jo̱guɨ dsʉ' song i̱ dseamɨ́ˋ do dseáng'ˉ catiúumˉbre dseañʉ'ˋ quiá'rˉ, jo̱ba' 'néˉ nijé̱rˉ e jaˋ nicúm'ˋ guóorˋ có̱o̱'˜ dseañʉ'ˋ i̱ jiéng'ˋ o̱si e nisɨ́ngˉtu̱r røøˋ é có̱o̱'˜ i̱ dseañʉ'ˋ quiá'rˉ i̱ catiúuiñ'ˉ do. Jo̱guɨ lajo̱b cajo̱, jaˋ cuǿøngˋ e jaangˋ dseañʉ'ˋ nitiúuiñˉ dseamɨ́ˋ quiá'rˉ.
46007012	Jo̱ lana nifɨ́ɨˆguɨ́ɨ 'nʉ́'ˋ e júuˆ la lají̱i̱'˜ e ɨˊ dsiiˉ 'ñiá'ˋa jo̱ o̱' júuˆ e sɨnʉ́'ˆʉ quiá'ˉ Fíiˋnaa' Dseaˋ Jmáangˉ, e song jaangˋ dseañʉ'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ seengˋ dseamɨ́ˋ quiá'rˉ i̱ jaˋ lɨ́ɨngˊ lajo̱, jo̱ dsʉ' song i̱ dseamɨ́ˋ do iáamˋ dsíirˊ e seeiñˋ cøøngˋ có̱o̱'˜ i̱ dseañʉ'ˋ quiá'rˉ do, jo̱ba' jaˋ cuǿøngˋ fa' e i̱ dseañʉ'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ do nitiúuiñˉ i̱ dseamɨ́ˋ quiá'rˉ do.
46007013	Jo̱guɨ song jaangˋ dseamɨ́ˋ i̱ lɨ́ɨngˊ dseaˋ quiá'ˉ Dseaˋ Jmáangˉ sɨcúng'ˆ guórˋ có̱o̱'˜ jaangˋ dseañʉ'ˋ i̱ jaˋ lɨ́ɨngˊ lajo̱, jo̱ dsʉ' iáamˋ dsíiñ'ˊ do e seeiñˋ có̱o̱'˜ i̱ dseamɨ́ˋ do, jo̱ba' jaˋ cuǿøngˋ e i̱ dseamɨ́ˋ do nitiúuiñˉ i̱ dseañʉ'ˋ do.
46007014	Co̱' i̱ dseañʉ'ˋ i̱ jaˋ lɨ́ɨngˊ dseaˋ quiá'ˉ Dseaˋ Jmáangˉ lɨgüeam'ˆbre fɨˊ quiniˇ Fidiéeˇ la'eáangˊ e sɨcúng'ˆ guórˋ có̱o̱'˜ jaangˋ dseamɨ́ˋ i̱ lɨ́ɨngˊ dseaˋ quiá'ˉ Dseaˋ Jmáangˉ. Jo̱guɨ lajo̱b lɨ́ɨˊ cajo̱, song jaangˋ dseamɨ́ˋ i̱ jaˋ lɨ́ɨngˊ dseaˋ quiá'ˉ Dseaˋ Jmáangˉ sɨcúng'ˆ guórˋ có̱o̱'˜ jaangˋ dseañʉ'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ, jo̱ba' lɨgüeam'ˆbre fɨˊ quiniˇ Fidiéeˇ. Jo̱ song lajo̱b lɨ́ɨˊ, jo̱ba' i̱ jiuung˜ quiá'rˉ i̱ seengˋ do lɨgüeam'ˆbre fɨˊ quiniˇ Fidiéeˇ. Jo̱ dsʉ' song jaˋ lɨ́ɨˊ lajo̱, jo̱ba' i̱ jiuung˜ quiá'rˉ i̱ seengˋ do, 'lɨm'ˆbre fɨˊ quiniˇ Fidiéeˇ.
46007015	Jo̱guɨ song i̱ dseañʉ'ˋ o̱si i̱ dseamɨ́ˋ i̱ jaˋ lɨ́ɨngˊ dseaˋ quiá'ˉ Dseaˋ Jmáangˉ dseáng'ˉ jmóorˋ laguidseaangˉ e nitiúungˉ rúiñ'ˋ, jo̱ba' güɨjméeˋbre lajo̱. Jo̱ mɨ˜ dsijéeˊ lajo̱, jo̱ba' i̱ dseañʉ'ˋ o̱si i̱ dseamɨ́ˋ i̱ lɨ́ɨngˊ dseaˋ quiá'ˉ Dseaˋ Jmáangˉ do jaˋ 'néˉ e jníñ'ˋ i̱ dseaˋ i̱ iing˜ güɨ'ɨ́ɨˊ do, dsʉco̱' Fidiéeˇ nɨcatǿ'rˉ jneaa˜aa', dseaˋ lɨ́ɨˊnaa' dseaˋ quiá'rˉ, e laco̱' nilɨse̱e̱ˉnaa' juguiʉ́ˉ júuˆ røøˋ.
46007016	Dsʉco̱' jaˋ ñíˆ 'nʉˋ, dseamɨ́ˋ i̱ lɨ́ɨngˊ dseaˋ quiá'ˉ Dseaˋ Jmáangˉ, su nilí'ˋ e ni'uíingˉ i̱ dseañʉ'ˋ quíi'ˉ do dseaˋ quiá'ˉ Dseaˋ Jmáangˉ. Jo̱guɨ lajo̱bɨ cajo̱, jaˋ ñíˆ 'nʉˋ, dseañʉ'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ, su nilí'ˋ e ni'uíingˉ i̱ dseamɨ́ˋ quíi'ˉ do dseaˋ quiá'ˉ Dseaˋ Jmáangˉ.
46007017	Jo̱ba' fɨ́ɨˉɨ 'nʉ́'ˋ e 'néˉ nilɨseengˋna' jí̱i̱'˜ laco̱' e cangɨ́ɨngˋna' quiá'ˉ Fidiéeˇ, jo̱guɨ lɨ́'ˆ laco̱'guɨ la lɨ́ɨngˊna' mɨ˜ catǿ'ˉ Fidiéeˇ 'nʉ́'ˋ e ni'uíingˉna' dseaˋ quiá'rˉ. Jo̱ lanab jí̱i̱'˜ lɨ́ɨˊ júuˆ e quiʉ́'ˆʉ ta˜ quiá'ˉ lajaléng'ˋ dseaˋ quiá'ˉ Dseaˋ Jmáangˉ.
46007018	Jo̱guɨ song Fidiéeˇ nɨcatǿ'rˉ jaangˋ dseaˋ i̱ nɨcató̱ˉ li˜ fɨˊ ngúuˊ táangˋ lɨ́'ˆ laco̱' quɨ́'ˉ tɨ́ɨngˋ dseaˋ Israel, jo̱ba' lajo̱b 'néˉ niteáiñˉ fɨˊ jmɨgüíˋ la; jo̱guɨ song Fidiéeˇ nɨcatǿ'rˉ jaangˋ dseaˋ i̱ jaˋ mɨˊ cató̱ˉ li˜ fɨˊ ngúuˊ táangˋ, jo̱ba' jaˋ 'néˉ fa' e nijmitir˜ lají̱i̱'˜ e jo̱.
46007019	Co̱' jaˋ e lɨ́ɨˊ song tó̱o̱ˋ li˜ fɨˊ ngúuˊ táangˋ dseaˋ o̱si jaˋ lɨ́ɨˊ lajo̱ é, co̱' e laba' e niingˉguɨ eáangˊ e 'néˉ nijmiti˜ dseaˋ jalé'ˋ júuˆ quiʉ'ˊ ta˜ quiá'ˉ Fidiéeˇ.
46007020	Jo̱ba' 'néˉ jé̱ˉ dseaˋ jí̱i̱'˜ laco̱' lɨ́ɨiñˊ ie˜ mɨ˜ catǿ'ˉ Fidiéeˇ írˋ e nilíiñˉ dseaˋ quiá'ˉ dseaˋ do.
46007021	Jo̱ song dseaˋ sɨ'nɨɨngˇ i̱ jmóoˋ ta˜ quiá'ˉ dseaˋ lɨ́ɨngˊ 'nʉˋ ie˜ mɨ˜ catǿ'ˉ Fidiéeˇ 'nʉˋ e ca'uíin'ˆ dseaˋ quiá'rˉ, jo̱ dsʉ' jaˋ jmoo'ˋ fɨ'íˆ e lɨ́ɨn'ˊ lajo̱. Jo̱ dsʉ' song seaˋbɨ fɨˊ quíi'ˉ e ni'náangˉ uø'ˊ e lɨ́ɨn'ˊ lajo̱, jo̱ba' jmɨ'o'ˆ jóng.
46007022	Dsʉco̱' i̱ dseaˋ i̱ lɨ́ɨngˊ dseaˋ sɨ'nɨɨngˇ i̱ jmóoˋ ta˜ quiá'ˉ dseaˋ ie˜ lamɨ˜ catǿ'ˉ Dseaˋ Jmáangˉ írˋ e ca'uíiñ'ˉ do dseaˋ quiá'rˉ, jo̱ba' lana nɨlɨ́ɨiñ'ˊ do jaangˋ dseaˋ i̱ nɨsɨlaangˇ i̱ nɨjmóoˋ lají̱i̱'˜ e iing˜ Dseaˋ Jmáangˉ; jo̱guɨ lajo̱b lɨ́ɨˊ cajo̱ có̱o̱'˜ i̱ dseaˋ i̱ sɨlaangˇ ie˜ lamɨ˜ catǿ'ˉ Dseaˋ Jmáangˉ írˋ, co̱' lana nɨlɨ́ɨiñˊ lafa' dseaˋ sɨ'nɨɨngˇ i̱ jmóoˋ lají̱i̱'˜ e iing˜ Dseaˋ Jmáangˉ.
46007023	Jo̱ co̱' lana Dseaˋ Jmáamˉbing' nɨcalǿngˉ 'nʉ́'ˋ có̱o̱'˜ co̱o̱ˋ 'móo'˜ e ñíiˊ, jo̱ba' lana joˋ cuǿ'ˆ fɨˊ yaang˜na' fa' e nijmeáng'ˋtu̱ dseaˋ 'nʉ́'ˋ lafa' dseaˋ sɨ'nɨɨngˇ.
46007024	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e lajaangˋ lajaamˋ 'nʉ́'ˋ 'néˉ nilɨseengˋna' fɨˊ quiniˇ Fidiéeˇ lɨ́'ˆ jí̱i̱'˜ laco̱' la lɨ́ɨngˊna' ie˜ lamɨ˜ catǿ'ˉ dseaˋ do 'nʉ́'ˋ e calɨ́ngˉna' dseaˋ quiá'rˉ.
46007025	Jo̱guɨ lana nifɨ́ɨˉɨ 'nʉ́'ˋ cuaiñ˜ quiá'ˉ jaléng'ˋ dseaˋ i̱ jaˋ mɨˊ cacung'ˊ guooˋ, jo̱ nifá'ˆa e júuˆ la jí̱i̱'˜ laco̱' ɨˊ dsiiˉ 'ñiá'ˋbaa, jo̱ o̱' laco̱' ta˜ quiʉ'ˊ Dseaˋ Jmáangˉ. Co̱' dseaˋ do nɨcatǿ'rˉ jnea˜ e ni'uíinˉn dseaˋ quiá'rˉ uíi'˜ e fɨ'ˋ lɨ́ɨiñˉ jnea˜, jo̱ lajo̱ba' cuǿøngˋ e líˋ jmɨta˜ óoˊna' júuˆ quiéˉe.
46007026	Jo̱ uíi'˜ e eáamˊ nɨhuɨ́ɨngˊ se̱e̱ˉnaa' jmɨɨ˜ na, jo̱ba' jnea˜ ɨˊ dsiiˉ e guiʉ́ˉguɨ quiá'ˉ jaléng'ˋ dseañʉ'ˋ e nijé̱rˉ jí̱i̱'˜ laco̱' lɨ́ɨiñˊ.
46007027	Jo̱ba' fɨ́ɨˉɨ jaléng'ˋ 'nʉ́'ˋ, dseañʉ'ˋ, e song nɨseengˋ dseamɨ́ˋ quíiˉna', jo̱ba' jaˋ tiúungˊna're; jo̱guɨ song jaˋ mɨˊ seeiñˋ, jo̱ba' jaˋ mɨˊ 'náng'ˋdur lajmɨnáˉ.
46007028	Jo̱ jaˋ dseeˉ eeˉna' song nicúung'˜na' guóoˋna'; jo̱guɨ lajo̱b cajo̱ jaˋ eeˋ dseeˉ éeˋ jaangˋ sɨmɨ́ˆ song nicúiñ'ˋ guóorˋ. Jo̱ dsʉ' jaléng'ˋ dseaˋ i̱ cúng'ˋ guooˋ, huɨ́ɨmˊjiʉ nidsijéeˊ quiá'rˉ, jo̱guɨ jnea˜ jaˋ iin˜n e nidsingɨ́ɨiñˋ lajo̱.
46007029	Dseaˋ rú'ˋnaa' dseaˋ quiá'ˉ Dseaˋ Jmáangˉ, lají̱i̱'˜ e laba' iin˜n e fɨ́ɨˆɨ 'nʉ́'ˋ, dsʉco̱' joˋ huǿøˉ e ró̱o̱ˋguɨ jmɨgüíˋ. Jo̱ba' jaléng'ˋ dseaˋ i̱ nɨsɨcúng'ˉ guooˋ 'néˉ seeiñˋ e lafa' jaˋ lɨ́ɨiñˊ lajo̱;
46007030	jo̱guɨ jaléng'ˋ dseaˋ i̱ seengˋ fɨ'íˆ lɨ́'ˆ lɨˊ 'néˉ seeiñˋ e lafa' teáaiñ'˜ jmɨɨ˜; jo̱guɨ jaléng'ˋ dseaˋ i̱ lafa' teáang'˜ jmɨɨ˜ 'néˉ e jmeáng'ˋ yaaiñ˜ e lafa' seeiñˋ fɨ'íˆ; jo̱guɨ jaléng'ˋ dseaˋ i̱ jmóoˋ ta˜ láaˊ lɨ́'ˆ doñiˊ eeˋ, jo̱ba' 'néˉ seeiñˋ e lafa' o̱' quiá'ˉbre e jo̱;
46007031	jo̱guɨ jaléng'ˋ dseaˋ i̱ jmóoˋ ta˜ jmɨ'óo'˜ jalé'ˋ e seaˋ fɨˊ jmɨgüíˋ la 'néˉ nilɨseeiñˋ e lafa' jaˋ jmɨ'óo'˜bre e jo̱. Dsʉco̱' e fɨˊ jmɨgüíˋ e lɨ˜ se̱e̱ˉnaa' jmɨɨ˜ na, tó̱o̱bˋ jmɨɨ˜ ni'íingˉ.
46007032	Jo̱ jnea˜ iin˜n e jaˋ ningɨɨng˜na' jalé'ˋ fɨ'íˆ dsíiˊ e seaˋ fɨˊ jmɨgüíˋ la. Jo̱ i̱ dseañʉ'ˋ i̱ jaˋ mɨˊ cacung'ˊ guóˋ, eáangˊguɨ guiing˜ dsíirˊ e jmóorˋ jalé'ˋ e iing˜ Dseaˋ Jmáangˉ jo̱guɨ jial e nijmi'iáaiñˋ dsíiˊ dseaˋ do.
46007033	Jo̱ dsʉ' i̱ dseañʉ'ˋ i̱ nɨsɨcúng'ˆ guóˋ, eáangˊguɨ guiing˜ dsíirˊ có̱o̱'˜ jalé'ˋ e dsijéeˊ fɨˊ jmɨgüíˋ jo̱guɨ jial e nijmi'iáaiñˋ dsíiˊ dseamɨ́ˋ quiá'rˉ.
46007034	Jo̱ba' jmaquíimˊ guiing˜ dsíirˊ e˜ nijmérˉ laca'íing'˜ ca'íiñ'˜. Jo̱ i̱ dseamɨ́ˋ i̱ jaˋ mɨˊ sɨcúng'ˆ guóˋ có̱o̱'˜guɨ i̱ dseáng'ˉ jaˋ cacúng'ˋ guóˋ, eáangˊguɨ guiing˜ dsíirˊ e jmóorˋ lají̱i̱'˜ e iing˜ Dseaˋ Jmáangˉ jo̱guɨ e éerˋ guiʉ́ˉ fɨˊ quiniˇ dseaˋ do có̱o̱'˜ jalé'ˋ e jmóorˋ jo̱guɨ có̱o̱'˜ jalé'ˋ e ɨˊ dsíirˊ. Jo̱ dsʉ' i̱ dseamɨ́ˋ i̱ nɨsɨcúng'ˆ guóˋ, eáangˊguɨ guiing˜ dsíirˊ có̱o̱'˜ jalé'ˋ e dsijéeˊ fɨˊ jmɨgüíˋ jo̱guɨ jial e nijmi'iáaiñˋ dsíiˊ dseañʉ'ˋ quiá'rˉ.
46007035	Jo̱ fɨ́ɨˉɨ 'nʉ́'ˋ e júuˆ na o̱' e laco̱' nijníngˉ quíiˉna', co̱' jnea˜ fá'ˉa e lɨ́'ˆ laco̱' ni'uíingˉ guiʉ́ˉ quíiˉna' jo̱guɨ e laco̱' nilɨseengˋna' e eeˉna' røøˋ e jmooˋna' e ngocángˋ óoˊna' lají̱i̱'˜ e ta˜ e nɨcangɨ́ɨngˋna' quiá'ˉ Dseaˋ Jmáangˉ.
46007036	Jo̱ song jaangˋ dseañʉ'ˋ ɨˊ dsíirˊ e dseáng'ˉ nɨ'nébˉ e nicúiñ'ˋ guóorˋ có̱o̱'˜ i̱ dseamɨ́ˋ i̱ sɨ́ɨngˋ có̱o̱'r˜ do, dsʉco̱' tɨˊ lɨ˜ ningáng'ˋ íˋ quiá'ˉ i̱ dseamɨ́ˋ do e nicúiñ'ˋ guóorˋ, jo̱guɨ song ɨˊ dsíirˊ e jo̱ba' dseáng'ˉ la guíingˋguɨ 'néˉ, jo̱ba' güɨjméeˋbre lají̱i̱'˜ e lɨ́ɨiñˉ e guiʉ́ˉguɨ do, jo̱ güɨcúm'ˋbre guóorˋ, dsʉco̱' jaˋ e dseeˉ e jo̱.
46007037	Jo̱ dsʉ' i̱ dseañʉ'ˋ i̱ co̱o̱ˋ nɨca'ɨ́ˋ dsíiˊ jo̱guɨ jaˋ lɨ́ˋ dsíirˊ jalé'ˋ e iing˜ ngúuˊ táaiñˋ, jo̱guɨ dseáng'ˉ nɨta˜ dsíirˊ e dseáng'ˉ jaˋ nicúiñ'ˋ guóorˋ, co̱' lajo̱b dseáng'ˉ iiñ˜ nijmérˉ, jo̱ba' guiʉ́bˉ nijmérˉ song cajméerˋ lajo̱.
46007038	Jo̱ i̱ dseañʉ'ˋ i̱ nicúng'ˋ guóˋ có̱o̱'˜ i̱ sɨmɨ́ˆ i̱ nɨnéeˊ júuˆ quiá'rˉ có̱o̱'˜ do, jo̱ba' co̱o̱ˋ e guiʉ́bˉ jmóorˋ; jo̱ dsʉ' i̱ dseañʉ'ˋ i̱ jaˋ nicúng'ˋ guooˋ, co̱o̱ˋ e guiʉ́ˉguɨ jmóorˋ.
46007039	Jo̱guɨ jaléng'ˋ dseamɨ́ˋ i̱ nɨsɨcúng'ˆ guóˋ, dseáng'ˉ la guíimˋ 'néˉ e jaˋ nitiúuiñˉ dseañʉ'ˋ quiá'rˉ lajeeˇ e seengˋ íˋ; jo̱ song cajúmˉbɨ i̱ dseañʉ'ˋ quiá'rˉ do, jo̱ba' cuǿømˋ nicúng'ˋtu̱r guóorˋ calé'ˋ catú̱ˉ có̱o̱'˜ dseañʉ'ˋ i̱ jiéng'ˋ, lɨfa' i̱ dseañʉ'ˋ íˋ 'néˉ e lɨ́ɨiñˊ dseaˋ quiá'ˉ Dseaˋ Jmáamˉ.
46007040	Jo̱ dsʉ' jnea˜guɨ ɨˊ dsiiˉ e nilɨ'iáangˋguɨ dsíiˊ i̱ dseamɨ́ˋ do fɨng song jaˋ nicúng'ˋtu̱r guóorˋ. Jo̱ jalé'ˋ e júuˆ na lɨ́'ˆ júuˆ tɨɨmˉbaa. Jo̱ jnea˜ ɨˊ dsiiˉ e seemˋ Jmɨguíˋ quiá'ˉ Fidiéeˇ cøøngˋ có̱o̱'˜ jnea˜ cajo̱.
46008001	Jo̱guɨ lana nifɨ́ɨˆɨ 'nʉ́'ˋ cuaiñ˜ quiá'ˉ jalé'ˋ jmiñiˇ e lɨ́ɨˊ feá'ˉ e cuø'ˊ dseaˋ jaléng'ˋ diée˜ i̱ o̱' já'ˉ. Jo̱ e jáb'ˉ laco̱'guɨ fé'ˋ dseaˋ e lajɨɨˉbaa' nɨne˜naa' cuaiñ˜ quiá'ˉ jalé'ˋ e jo̱; jo̱ dsʉ' có̱o̱'˜ e nɨne˜naa' do jmóoˋ e ɨˊ dsiˋnaa' e nɨlɨ́ɨˊnaa' dseaˋ niingˉ, jo̱ dsʉ' e jmi'neáangˋ rú'ˋnaa' e jo̱ba' eáangˊguɨ íingˆ ta˜ e nidsicuángˋ quíˉii' có̱o̱'˜ júuˆ quiá'ˉ Dseaˋ Jmáangˉ.
46008002	Jo̱guɨ song jaangˋ dseaˋ ɨˊ dsíirˊ e lɨɨng˜go̱ nɨtɨɨiñˋ, jo̱ dsʉ' o̱' já'ˉ e jo̱, co̱' mɨˊ 'nooˋbɨ 'néˉ lɨñirˊ e laco̱' nilɨtɨɨiñˋ laco̱' sɨ'íˆ.
46008003	Jo̱ dsʉ' i̱ dseaˋ i̱ 'neáangˋ Fidiéeˇ, jo̱ba' Fidiéeˇ nɨcuíimˋbre i̱ dseaˋ íˋ.
46008004	Jo̱guɨ lana nifɨ́ɨˆɨ 'nʉ́'ˋ cuaiñ˜ quiá'ˉ jalé'ˋ jmiñiˇ e cǿ'ˋna' e lɨ́ɨˊ feá'ˉ e cuø'ˊna' jaléng'ˋ diée˜ i̱ o̱' já'ˉ; jo̱ guiʉ́bˉ nɨne˜naa' e jaléng'ˋ i̱ diée˜ la'íˋ jaˋ e ta˜ íiñˆ jí̱i̱'˜ co̱o̱ˋ fɨˊ jmɨgüíˋ, dsʉco̱' dseáng'ˉ jaamˋ Fidiéeˇ i̱ dseáng'ˉ já'ˉ i̱ seengˋ.
46008005	Jo̱ nañiˊ fa' i̱ lɨɨng˜ dseaˋ jmɨgüíˋ ɨˊ dsíirˊ e seengˋ jaléng'ˋ diée˜ fɨˊ yʉ́'ˆ jmɨgüíˋ jo̱guɨ fɨˊ ni˜ guóo'˜ uǿˉ, jo̱ co̱' lajo̱b ɨˊ dsíirˊ, jo̱ba' i̱ fɨ́ɨmˊ lafa' diée˜ quiá'rˉ seengˋ jo̱guɨ lafa' fiir˜.
46008006	Jo̱ dsʉ' jaléng'ˋ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, guiʉ́bˉ nɨne˜naa' e jaamˋ Fidiéeˇ i̱ seengˋ, jo̱guɨ íbˋ i̱ lɨ́ɨngˊ Tiquiá'ˆ jaléng'ˋ dseaˋ jmɨgüíˋ, jo̱guɨ jneaa˜aa' se̱e̱ˉnaa' e laco̱' nijmóˆnaa' lají̱i̱'˜ e iiñ˜. Jo̱guɨ cajo̱ jaamˋ Fíiˋnaa' seengˋ, jo̱ íbˋ Dseaˋ Jmáangˉ; jo̱ la'eáangˊ íbˋ e seaˋ lajalé'ˋ e seaˋ fɨˊ la'úngˉ fɨˊ jmɨgüíˋ, jo̱guɨ la'eáangˊ íbˋ cajo̱ e se̱e̱ˉnaa' fɨˊ jmɨgüíˋ la.
46008007	Jo̱ dsʉ' jaˋ lajɨɨngˋ dseaˋ ñirˊ e júuˆ na. Dsʉco̱' i̱ dseaˋ i̱ lamɨ˜ quɨ́'ˉ tɨ́ɨngˋ e jmiféiñ'ˊ jaléng'ˋ diée˜ i̱ o̱' já'ˉ, mɨˊ 'nooˋbɨ gø'rˊ jalé'ˋ e jmiñiˇ e lɨ́ɨˊ feá'ˉ e ɨˊ dsíirˊ e nɨcacuørˊ jaléng'ˋ diée˜ quiá'rˉ. Jo̱ lajeeˇ e gø'rˊ e jo̱, lɨ́ɨiñˊ e jmɨ'lɨm'ˆ yaaiñ˜ có̱o̱'˜ i̱ diée˜ i̱ o̱' já'ˆ do, co̱' jaˋ co̱o̱ˋ e ɨˊ dsíirˊ.
46008008	Jo̱ dsʉ' jaˋ eeˋ jmɨngɨ́ɨˋ Fidiéeˇ eeˋ jalé'ˋ e quieeˇnaa' e laco̱' ni'íñ'ˋ jneaa˜aa' fɨˊ quinirˇ, dsʉco̱' joˋ nilíiˉguɨ́ɨ' dseaˋ i̱ guiúngˉguɨ dsʉ' uíi'˜ e quieeˇnaa' e jo̱, jo̱guɨ o̱'guɨ nilíiˉnaa' dseaˋ i̱ gaˋguɨ dsʉ' uíi'˜ e jaˋ quieeˇnaa' e jo̱.
46008009	Jo̱ dsʉ' jie˜ mɨˊ jmeáang'˜na' ta˜ e fɨˊ seaˋ quíiˉna' do e laco̱' nijméeˆna' e niténg'ˋ fɨˊ ni˜ dseeˉ jaléng'ˋ i̱ dseaˋ rúng'ˋna' i̱ jaˋ mɨˊ 'gooˋ teáangˉ teáˋ có̱o̱'˜ júuˆ quiá'ˉ Dseaˋ Jmáangˉ.
46008010	Jo̱ song i̱ lɨɨng˜ 'nʉ́'ˋ, dseaˋ nɨñíˆna' guiʉ́ˉ cuaiñ˜ quiá'ˉ e júuˆ jo̱, jo̱ nigüɨlíingˉna' nigüɨquié'ˋna' fɨˊ lɨ˜ jmiféng'ˊ dseaˋ jaléng'ˋ diée˜, jo̱ lajeeˇ jo̱ jaangˋ dseaˋ rúng'ˋna' i̱ jaˋ 'gooˋ sing'ˊ teáˋ có̱o̱'˜ júuˆ quiá'ˉ Dseaˋ Jmáangˉ cangáiñ'ˉ 'nʉ́'ˋ e jmooˋna' lajo̱, jo̱ba' dseáam'˜ e i̱ dseaˋ íˋ nijmérˉ lajo̱ cajo̱ e iiñ˜ nidǿ'rˉ jalé'ˋ e nɨcacuø'ˊ dseaˋ diée˜ i̱ o̱' já'ˉ.
46008011	Jo̱ caquié'ˋba' e jo̱ uíi'˜ e nɨñíˆna', jo̱ dsʉ' mɨ˜ cajmee˜na' lajo̱, jo̱ba' jmooˋna' e nicá̱ˋ fɨˊ gaˋ i̱ dseaˋ rúng'ˋna' i̱ jaˋ mɨˊ 'gooˋ sing'ˊ teáˋ có̱o̱'˜ júuˆ quiá'ˉ Dseaˋ Jmáangˉ do. Jo̱ uíi'˜ i̱ dseaˋ íbˋ cajo̱ e cajúngˉ Dseaˋ Jmáangˉ fɨˊ dse'ˋ crúuˆ.
46008012	Jo̱ mɨ˜ jmooˋna' e tú̱ˉ ni'ɨ́ˉ dsíiˊ i̱ dseaˋ rúng'ˋna' i̱ jaˋ mɨˊ 'gooˋ sing'ˊ teáˋ có̱o̱'˜ júuˆ quiá'ˉ Dseaˋ Jmáangˉ, jo̱ba' dseebˉ eeˉ 'nʉ́'ˋ cajo̱ fɨˊ quiniˇ Dseaˋ Jmáangˉ.
46008013	Jo̱ uíi'˜ e lajo̱b lɨ́ɨˊ, jo̱ba' song có̱o̱'˜ jalé'ˋ e gǿ'ˋø do nijmee˜e e niténg'ˋ dseaˋ rún'ˋn fɨˊ ni˜ dseeˉ, jo̱ba' guiʉ́ˉguɨ quiéˉe e joˋ nidǿø'˜guɨ́ɨ e jmiñiˇ jo̱, jo̱ lajo̱ba' jaˋ dseáang'˜ e nijmee˜e e niténg'ˋ dseaˋ rún'ˋn fɨˊ ni˜ dseeˉ.
46009001	Jo̱ fɨ́ɨˉɨ 'nʉ́'ˋ, dseaˋ rú'ˋnaa', e jaˋ 'néˉ guiéeˉe júuˆ lají̱i̱'˜ e jmóoˋo, co̱' dseáng'ˉ lɨ́ɨmˊbaa jaangˋ dseaˋ i̱ sɨ́ɨngˋ Dseaˋ Jmáangˉ cuaiñ˜ quiá'rˉ. Co̱' dseáng'ˉ nɨcamámˉbaa Fíiˋnaa' Jesús jo̱guɨ cajo̱, lajeeˇ e nɨcajméˉe ta˜ jee˜ 'nʉ́'ˋ e nɨcangɨ́ɨnˋn quiá'ˉ Dseaˋ Jmáangˉ, jo̱ba' 'nʉ́'ˋ nɨca'uíingˉna' dseaˋ quiá'ˉ dseaˋ do.
46009002	Jo̱ jangámˉ seengˋ dseaˋ i̱ jaˋ jmicuíingˋ jnea˜ e lɨ́ɨnˊn jaangˋ dseaˋ i̱ sɨ́ɨngˋ Dseaˋ Jmáangˉ cuaiñ˜ quiá'rˉ, jo̱ dsʉ' nijmicuíingˋna' jnea˜ e lɨ́ɨnˊn jaangˋ dseaˋ la'íˋ. Jo̱ cuøˊ li˜ e dseáng'ˉ lajo̱b lɨ́ɨnˊn uíi'˜ e la'eáangˊ jnea˜ba' e nɨca'uíingˉ 'nʉ́'ˋ dseaˋ quiá'ˉ Dseaˋ Jmáangˉ.
46009003	Jo̱ jí̱i̱'˜ lalab lɨ́ɨˊ júuˆ e quɨ́ɨ'˜ɨ quiá'ˉ jaléng'ˋ i̱ dseaˋ i̱ éengˋ jnea˜ cuaiñ˜ quiá'ˉ jalé'ˋ e jo̱.
46009004	Jo̱ jnea'ˆ dseáng'ˉ catɨ́ɨˉbaa' e ni'íing'˜naa' jalé'ˋ e ni'né'ˉ niquieeˇnaa' cuaiñ˜ quiá'ˉ jalé'ˋ ta˜ jmooˉnaa'.
46009005	Jo̱guɨ seabˋ fɨˊ quíˉnaa' cajo̱ e nilɨseengˋ dseamɨ́ˋ quíˉnaa' i̱ lɨ́ɨngˊ dseaˋ quiá'ˉ Dseaˋ Jmáangˉ i̱ jeengˇnaa' lacaangˋ fɨˊ lɨ˜ ngɨˋnaa' lɨ́'ˆ laco̱'guɨ la jmóoˋ i̱ dseaˋ caguiaangˉ i̱ sɨ́ɨngˋ Dseaˋ Jmáangˉ cuaiñ˜ quiá'rˉ jo̱guɨ laco̱' la jmóoˋ jaléng'ˋ dseaˋ ngáang'˜ có̱o̱'˜ Dseaˋ Jmáangˉ có̱o̱'˜guɨ Tʉ́ˆ Simón.
46009006	Jo̱guɨ ¿su ɨˊ óoˊ 'nʉ́'ˋ e jí̱i̱'˜ Bernabé có̱o̱'˜guɨ jnea˜bing' i̱ dseáng'ˉ 'néˉ nijméˉ ta˜ e laco̱' seaˋ jalé'ˋ e 'néˉnaa'?
46009007	Dsʉco̱' jí̱i̱'˜ jaangˋ 'léeˉ quɨ́ɨrˊ jalé'ˋ e 'nérˉ lajeeˇ e jmóorˋ e ta˜ jo̱. Jo̱guɨ jí̱i̱'˜ jaangˋ dseaˋ i̱ jniˊ mɨ́'ˆ huɨɨngˋ jǿ'ˆ fa' jaˋ cu'rˋ e jo̱. Jo̱guɨ cajo̱ jí̱i̱'˜ jaangˋ dseaˋ i̱ jmóoˋ ta˜ níˋ jo'se'ˋ fa' jaˋ ɨ̱́'rˋ fi'ˊ quiá'ˉ i̱ jó'ˋ íˋ.
46009008	Jo̱ jie˜ mɨ˜ ɨˊ óoˊna' e fɨ́ɨˉɨ 'nʉ́'ˋ jalé'ˋ e júuˆ la lɨ́'ˆ la ɨˊ dsíiˊ dseaˋ jmɨgüíˋ, dsʉco̱' lajo̱b fé'ˋ cajo̱ fɨˊ ni˜ jiˋ quiá'ˉ Fidiéeˇ e cajme'ˊ Moi˜,
46009009	jo̱ lalab fé'ˋ: “Jaˋ jnɨ'ˋ mo'ooˉ jó'ˋ núuˆ quíi'ˆ lajeeˇ e ø'ˊre' cuɨ'ieeˋ.”Jo̱ fé'ˋ Fidiéeˇ jalé'ˋ e júuˆ na o̱' fa' ɨˊ dsíirˊ jí̱i̱'˜ uii˜ quiá'ˉ jaléng'ˋ jó'ˋ núuˆ,
46009010	co̱' ɨˊ dsíirˊ uíi'˜ jneaa˜aa' cajo̱, dseaˋ lɨ́ɨˊnaa' dseaˋ jmóoˋ ta˜ quiá'rˉ. Jo̱ caséeˊ Fidiéeˇ e júuˆ quiʉ'ˊ ta˜ na quiá'rˉ e laco̱' ni'uíingˉ guiʉ́ˉ quíˉbaa', dsʉco̱' i̱ dseaˋ i̱ jmóoˋ ta˜ jɨ́ɨˋ uǿˉ có̱o̱'˜guɨ i̱ dseaˋ i̱ jmóoˋ ta˜ quiá'ˉ cuɨ'ieeˋ, jmóorˋ jalé'ˋ e jo̱ dsʉ' uíi'˜ e nɨsɨjeeiñˇ lɨɨng˜ eeˋ nisɨtɨ́ɨmˊbre mɨ˜ nitɨ́ˉ í'ˋ lajo̱ uíi'˜ e ta˜ e cajméerˋ do.
46009011	Jo̱ jneab'ˆ dseaˋ lafa' nɨcajníˆnaa' jee˜ 'nʉ́'ˋ uíi'˜ e nɨcaguiáˉnaa' júuˆ quiá'ˉ Dseaˋ Jmáangˉ, jo̱ba' ɨˊ dsiˋnaa' e o̱' 'leáangˉ song lɨɨng˜go̱ e mɨ́ɨ'˜naa' 'nʉ́'ˋ e nijmɨcó̱o̱'˜na' jnea'ˆ có̱o̱'˜ jalé'ˋ e 'néˉnaa'.
46009012	Jo̱guɨ song dseaˋ jiéng'ˋ seabˋ fɨˊ quiá'rˉ e mɨ'rˊ 'nʉ́'ˋ jalé'ˋ e 'nérˉ, jo̱ba' jnea'ˆ eáangˊguɨ catɨ́ɨˉnaa' e nijmóˆna' lajo̱ có̱o̱'˜ 'nʉ́'ˋ. Dsʉ' jnea'ˆ jaˋ mɨˊ camɨ́ɨ'˜naa' 'nʉ́'ˋ lají̱i̱'˜ e sɨ'íˆ e catɨ́ɨˉnaa' do, co̱' lɨ́'ˆ lɨˊ nɨca'íing'˜naa' iihuɨ́ɨˊ e nɨcajmóˆnaa' ta˜ jié'ˋ e laco̱' seaˋ jalé'ˋ e 'néˉnaa', jo̱ lajo̱ba' jaˋ nijnɨɨng˜naa' quiá'ˉ e júuˆ quiá'ˉ Dseaˋ Jmáangˉ e guiaˋnaa' do.
46009013	Jo̱ nɨñíbˆ 'nʉ́'ˋ e jaléng'ˋ dseaˋ i̱ jmóoˋ ta˜ fɨˊ sɨnʉ́ʉˆ guá'ˉ cuǿømˋ líˋ jmeáiñ'ˋ ta˜ jalé'ˋ e feá'ˉ e dsica̱ˊ dseaˋ fɨˊ jo̱. Co̱' jaléng'ˋ i̱ dseaˋ do i̱ jmóoˋ ta˜ e fɨˊ nife'ˋ do e fɨˊ lɨ˜ jngaiñ'ˊ jaléng'ˋ jó'ˋ i̱ lɨ́ɨngˊ feá'ˉ, jo̱ba' cuǿømˋ líˋ dǿ'rˉ e ngúuˊ quiá'ˉ jaléng'ˋ i̱ jó'ˋ i̱ jngaiñ'ˊ fɨˊ jo̱.
46009014	Jo̱guɨ lajo̱bɨ cajo̱ Fíiˋnaa' Dseaˋ Jmáamˉbing' nɨcaguiaˊ uiing˜ e jaléng'ˋ i̱ dseaˋ i̱ jmóoˋ ta˜ guiaˊ júuˆ quiá'rˉ 'néˉ seeiñˋ e íñ'ˋ lají̱i̱'˜ e 'nérˉ la'eáangˊ có̱o̱'˜ e ta˜ e jmóorˋ do.
46009015	Jo̱ dsʉ' jnea˜ dseáng'ˉ jaˋ mɨˊ cajmeáam'˜baa ta˜ lají̱i̱'˜ e sɨ'íˆ e catɨ́ɨnˉn do, o̱'guɨ jmo'ˊo e júuˆ la quíiˉna' e laco̱' 'nʉ́'ˋ lɨɨng˜ eeˋ nicuǿ'ˆna' jnea˜ e 'néˉe. ¡Dsʉco̱' guiʉ́ˉguɨ quiéˉe e nijúunˉn e laco̱'guɨ i̱ lɨɨng˜ dseaˋ nijé̱'ˋ e iáangˋ dsiiˉ uíi'˜ e nɨcaguiáˋa júuˆ quiá'ˉ Dseaˋ Jmáangˉ jee˜ 'nʉ́'ˋ do e jí̱i̱'˜ co̱o̱ˋ jaˋ mɨˊ cajmɨcó̱o̱'˜na' jnea˜ có̱o̱'˜ jalé'ˋ e 'néˉe!
46009016	Jo̱ dsʉ' jnea˜ jaˋ guiaaˉ e júuˆ quiá'ˉ Dseaˋ Jmáangˉ do e laco̱' jmɨjløng'ˆ 'ñiá'ˋa, dsʉco̱' e la guíimˋbaa 'néˉ nijmee˜e e ta˜ jo̱ e cangɨ́ɨnˋn quiá'ˉ Fidiéeˇ. ¡Co̱' e ngɨ˜ fɨ́ɨˆ jnea˜ fɨng song jaˋ niguiaaˆ e júuˆ jo̱!
46009017	Jo̱ song guiaaˉ e júuˆ jo̱ e iáangˋ dsiiˉ 'ñiá'ˋa, jo̱ba' lɨɨm˜ eeˋ nɨseaˋ quiéˉe e ni'íin'˜n; jo̱ dsʉ' song jmóoˋo e ta˜ jo̱ laguidseaangˉ, dsʉ' dseáng'ˉ 'néˉ jmee˜baa, co̱' lajo̱b ta˜ e nɨcacuø'ˊ Fidiéeˇ jnea˜.
46009018	Jo̱ lajo̱b lɨ́ɨˊ, co̱' lají̱i̱'˜ e catɨ́ɨnˉn e 'léen'˜n do, e jo̱b e iáangˋ dsiiˉ e guiaaˉ júuˆ quiá'ˉ Dseaˋ Jmáangˉ e jaˋ e ca̱a̱ˉ jí̱i̱'˜ ca'í'ˋ, jo̱ba' cuǿøngˋ feˇee' e jaˋ jmáan'˜n ta˜ lají̱i̱'˜ e catɨ́ɨnˉn e ni'íin'˜n do quiá'ˉ e ta˜ guiaˊ júuˆ quiá'ˉ Dseaˋ Jmáangˉ e jmóoˋo.
46009019	Jo̱ nañiˊ fa' jaˋ lɨ́ɨnˊn lafa' dseaˋ sɨ'nɨɨngˇ i̱ jmóoˋ ta˜ quiá'ˉ dseaˋ, jo̱ dsʉ' jnea˜ nɨcajmeáang'˜ 'ñiá'ˋa e lafa' jaangˋ dseaˋ lajo̱b lɨ́ɨnˊn quiá'ˉ lajaléng'ˋ dseaˋ e laco̱' lajo̱ nilí'ˋi fɨ́ɨngˊguɨ dseaˋ i̱ ni'uíingˉ dseaˋ quiá'ˉ Dseaˋ Jmáangˉ.
46009020	Co̱' lajeeˇ e seenˉ jee˜ jaléng'ˋ dseaˋ Israel, jmóoˋo laco̱' la jmóoˋ jaangˋ dseaˋ la'íbˋ e laco̱' lajo̱ nilí'ˋi e jaléng'ˋ íˋ ni'uíiñˉ dseaˋ quiá'ˉ Dseaˋ Jmáangˉ. Jo̱ jnea˜ jmáang'˜ 'ñiá'ˋa e lafa' e júuˆ quiʉ'ˊ ta˜ quiá'ˉ Moi˜ quiʉ'ˊ ta˜ jnea˜, nañiˊ fa' jaˋ lɨ́ɨˊre' lajo̱. Co̱' jmóoˋo lajo̱ e laco̱' nilí'ˉi e jaléng'ˋ i̱ dseaˋ íˋ ni'uíiñˉ dseaˋ quiá'ˉ Dseaˋ Jmáangˉ.
46009021	Jo̱guɨ e laco̱' nilí'ˋi i̱ dseaˋ i̱ jaˋ seengˋ e quiʉ'ˊ ta˜ quiá'rˉ e júuˆ quiʉ'ˊ ta˜ quiá'ˉ Moi˜ do, jo̱ba' jnea˜ jmáang'˜ 'ñiá'ˋa e lafa' jaangˋ dseaˋ la'íbˋ lɨ́ɨnˊn cajo̱, nañiˊ fa' dseáng'ˉ e júuˆ quiʉ'ˊ ta˜ quiá'ˉ Fidiéeˇba' e quiʉ'ˊ ta˜ quiéˉe, jo̱guɨ lajo̱b jmóoˋ có̱o̱'˜ jnea˜ cajo̱ e júuˆ quiá'ˉ Dseaˋ Jmáangˉ.
46009022	Jo̱guɨ mɨ˜ seenˉ jee˜ jaléng'ˋ dseaˋ i̱ jaˋ mɨˊ 'gooˋ teáangˉ teáˋ có̱o̱'˜ júuˆ quiá'ˉ Dseaˋ Jmáangˉ, jo̱ba' lafa' jaangˋ dseaˋ la'íbˋ jmáang'˜ 'ñiá'ˋa cajo̱ e laco̱' lajo̱ nilí'ˋi e ni'uíingˉ i̱ dseaˋ íˋ dseaˋ quiá'ˉ Dseaˋ Jmáangˉ. Jo̱ba' cuǿøngˋ feˇee' e nɨcajmeáang'˜ 'ñiá'ˋa røøbˋ laco̱' la lɨ́ɨngˊ lɨ́'ˆ doñiˊ i̱i̱ˋ dseaˋ e lɨ́'ˆ laco̱' lajo̱ cuǿøngˋ nilí'ˋi tú̱ˉ 'nɨˊ mɨ́ɨng'˜ dseaˋ i̱ nileángˋ jee˜ jalé'ˋ dseeˉ quiá'ˉ.
46009023	Jo̱ jmóoˋo jalé'ˋ e na e laco̱' niníi'˜ júuˆ quiá'ˉ Dseaˋ Jmáangˉ jo̱guɨ e laco̱' røøbˋ ni'íing'˜naa' e jlo'ˆ e cuøˊ e júuˆ jo̱.
46009024	Jo̱ 'nʉ́'ˋ nɨñíˆba' e mɨ˜ seaˋ ta˜ cuí̱i̱ˋ, i̱ fɨ́ɨmˊ dseaˋ cuí̱i̱rˋ, jo̱ dsʉ' lɨfa' jaamˋbing' i̱ nilí'ˋ i̱ niguieng'ˊ nifɨˊguɨ, jo̱ lajo̱ba' niñíiñˉ lají̱i̱'˜ e catɨ́ɨiñˉ. Jo̱ co̱' lajo̱b lɨ́ɨˊ, jo̱ba' fɨ́ɨˉɨ 'nʉ́'ˋ e cuǿø'˜ bíˋ yaang˜na' e laco̱' lajɨɨmˋba' nilí'ˋna' lají̱i̱'˜ e catɨ́ɨngˉna' do.
46009025	Jo̱ jaléng'ˋ dseaˋ i̱ guiaˊ guiʉ́ˉ quiá'ˉ jéengˊguɨ e quiá'ˉ e nicuí̱rˉ, 'néˉ e jaˋ nijmérˉ e jié'ˋ e dseáang'˜ e ni'léˉ quiá'rˉ. Jo̱ jmóorˋ lajo̱ e laco̱' lɨɨng˜ e iiñ˜ e nilí'rˋ, jo̱ lɨfa' e nilí'rˋ do tó̱o̱bˋ jmɨɨ˜ ni'íingˉ. Jo̱ dsʉ' jaléng'ˋ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, cuø'ˊ bíˋ yee˜naa' e laco̱' nilí'ˋnaa' e niñíingˋnaa' lají̱i̱'˜ e catɨ́ɨˉnaa' do e joˋ tó̱o̱ˋ jmɨɨ˜ fa' e ni'íingˉguɨ.
46009026	Jo̱guɨ dsʉ' jnea˜ jaˋ cuí̱i̱ˋi̱ e lɨ́'ˆ tá'ˉ cuí̱i̱ˋi̱, o̱'guɨ jmóoˋo lafa' ta˜ tɨ́ɨngˊ e báˋa fɨˊ guiá'ˆ güíˋ.
46009027	Jo̱ dsʉ' jaˋ jmóoˋo lajo̱, co̱' lɨ́'ˆ lɨˊ jnea˜ quiʉ́'ˉʉ ta˜ ngúuˊ táanˋn e laco̱' nijméˉ nʉ́ʉ'˜, jo̱ jmóoˋo lajo̱ e laco̱' jaˋ dseáang'˜ e niseáan˜n ca'ˊ mɨ˜ nɨcangɨ́ˋ e nɨcaguiáˋa júuˆ quiá'ˉ Dseaˋ Jmáangˉ jee˜ jaléng'ˋ dseaˋ.
46010001	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jaˋ iin˜n fa' e ni'íingˆ óoˊna' jalé'ˋ e cangongɨ́ɨngˉ 'lɨɨ˜ yʉ́ʉ'˜ dseaˋ áangˊ quíˉnaa' ie˜ lamɨ˜ ca'uøøiñˋ fɨˊ Egipto, jo̱ Fidiéeˇ ca'e'ˊreiñ' do fɨˊ la'eáangˊ có̱o̱'˜ cabøø˜ jníiˊ, jo̱guɨ e lajaléiñ'ˋ do cangɨ́ɨiñˊ fɨˊ ni˜ jmɨñí'ˆ e siiˋ mar Rojo.
46010002	Jo̱ ie˜ jo̱ lajaléng'ˋ i̱ dseaˋ íˋ ca'uíiñˉ dseaˋ i̱ sɨtáangˆ có̱o̱'˜ Moi˜ ie˜ lamɨ˜ lafa' cajgáaiñˉ jmɨɨˋ có̱o̱'˜ e jníiˊ do jo̱guɨ ie˜ mɨ˜ cangɨ́ɨiñˊ e fɨˊ ni˜ jmɨñí'ˆ do.
46010003	Jo̱guɨ lajo̱b cajo̱, lajɨɨmˋ i̱ dseaˋ do cajmɨtaang˜ yaaiñ˜ có̱o̱'˜ ca'íing'˜ jmiñiˇ e cangɨ́ɨiñˋ quiá'ˉ Fidiéeˇ,
46010004	jo̱guɨ cajo̱ cangɨ́ɨiñˋ quiá'ˉ Fidiéeˇ ca'íing'˜ jmɨɨˋ e ca'iéng'ˋ fɨˊ dse'ˋ cu̱u̱˜ jiáaˊ. Jo̱ e jiáaˊ doba' e jéeˊ quiá'rˉ lajeeˇ e ngɨrˊ fɨˊ ni˜ guóo'˜ uǿˉ quiʉ̱́ˋ. Jo̱ e jiáaˊ jo̱ cuǿøngˋ líˋ feˇee' e íbˋ Dseaˋ Jmáangˉ.
46010005	Jo̱ dsʉ' i̱ fɨ́ɨmˊ i̱ 'lɨɨ˜ yʉ́ʉ'˜ dseaˋ áangˊ quíˉnaa' do cajúiñˉ lajeeˇ e ngɨrˊ fɨˊ ni˜ guóo'˜ uǿˉ quiʉ̱́ˋ uíi'˜ e jaˋ catɨ́ˋ dsíiˊ Fidiéeˇ có̱o̱'˜ jalé'ˋ e cajméeiñ'ˋ do.
46010006	Jo̱ lajalé'ˋ e na cangojéeˊ có̱o̱'˜ i̱ 'lɨɨ˜ yʉ́ʉ'˜ dseaˋ áangˊ do e laco̱' cuøˊ co̱o̱ˋ li˜ quíˉii' e jaˋ 'néˉ nijmóˆoo' jalé'ˋ e gaˋ e lɨ́ˋ dsiˋnaa' lɨ́'ˆ laco̱' cajméeˋ i̱ dseaˋ íˋ.
46010007	Jo̱ba' jaˋ jmiféng'ˊna' jaléng'ˋ diée˜ i̱ o̱' já'ˉ lɨ́'ˆ laco̱'guɨ cajméeˋ i̱ lɨɨng˜ i̱ 'lɨɨ˜ yʉ́ʉ'˜ dseaˋ áangˊ do, lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Jaléng'ˋ dseaˋ caguárˋ ca'ɨ̱́'ˉ cagǿ'rˋ, jo̱ mɨ˜ cangɨ́ˋ jo̱, caró̱o̱rˉ e cataiñ'ˊ jmɨɨ˜.”
46010008	Jo̱guɨ jaˋ 'néˉ e ni'lee˜naa' e nigüɨ́ngˋnaa' có̱o̱'˜ dseañʉ'ˋ o̱si dseamɨ́ˋ i̱ o̱' quíˉnaa' lɨ́'ˆ laco̱'guɨ cajméeˋ i̱ lɨɨng˜ i̱ 'lɨɨ˜ yʉ́ʉ'˜ dseaˋ áangˊ do ie˜ jo̱, co̱' uíi'˜ e cajméerˋ lajo̱, jo̱ba' cajúiñˉ ie˜ jo̱ lɨ́'ˆ lɨˊ guiéeˉ 'nɨˊ mil dseaˋ lajeeˇ co̱o̱ˋ jmɨɨ˜.
46010009	Jo̱guɨ jaˋ 'néˉ jméˆnaa' e nisíi'˜naa' Dseaˋ Jmáangˉ ne˜duu jial tíiˊ 'gøiñ'ˊ lɨ́'ˆ laco̱'guɨ cajméeˋ i̱ lɨɨng˜ i̱ 'lɨɨ˜ yʉ́ʉ'˜ dseaˋ áangˊ do, co̱' uíi'˜ e cajméerˋ lajo̱, jo̱ba' cajúiñˉ e cacu'ˋ jaléng'ˋ mɨ'ˋ guíingˉ quiá'rˉ.
46010010	Jo̱guɨ jaˋ jmiquíng'ˆ áaˊna' có̱o̱'˜ Fíiˋnaa' Fidiéeˇ lɨ́'ˆ laco̱'guɨ cajméeˋ i̱ lɨɨng˜ i̱ 'lɨɨ˜ yʉ́ʉ'˜ do, co̱' uíi'˜ e cajméerˋ lajo̱, jo̱ba' casíingˋ Fidiéeˇ dseaˋ mojɨ́ɨˋ i̱ cajnga'ˊ quiá'rˉ.
46010011	Jo̱ lajalé'ˋ e jo̱ cangongɨ́ɨngˉ 'lɨɨ˜ dseaˋ áangˊ quíˉnaa' e lɨ́'ˆ laco̱' nilɨne˜naa' e jaˋ 'néˉ jmóˆoo' lajo̱, jo̱guɨ cató̱ˉ fɨˊ ni˜ jiˋ quiá'ˉ Fidiéeˇ cajo̱ e lɨ́'ˆ laco̱' ni'ɨ́ˉ 'gooˋ quíˉnaa', jneaa˜aa' dseaˋ se̱e̱ˉnaa' jmɨɨ˜ na, mɨ˜ tɨˊ lɨ˜ nɨjaquiéengˊ e ni'íingˉ jmɨgüíˋ.
46010012	Jo̱ co̱' lajo̱b lɨ́ɨˊ, song jaangˋ 'nʉ́'ˋ ɨˊ áaˊna' e teábˋ sing'ˊna' có̱o̱'˜ júuˆ quiá'ˉ Dseaˋ Jmáangˉ, jo̱ba' dseáng'ˉ eáamˊ 'néˉ e ñiing˜ áaˊna' e laco̱' jaˋ niténg'ˋna' fɨˊ ni˜ dseeˉ.
46010013	Jo̱ jí̱i̱'˜ jaangˋ 'nʉ́'ˋ jaˋ mɨˊ cangongɨ́ɨngˉna' e dseáang'˜ niténg'ˋna' fɨˊ ni˜ dseeˉ e jaˋ mɨˊ cangongɨ́ɨngˉ dseaˋ rúng'ˋna'. Jo̱ dsʉ' 'nʉ́'ˋ cuǿømˋ líˋ jmɨta˜ óoˊna' có̱o̱'˜ júuˆ quiá'ˉ Fidiéeˇ, co̱' dseáng'ˉ jmiti˜bre júuˆ quiá'rˉ. Jo̱ jaˋ nicuǿrˉ fɨˊ fa' e nidsingɨ́ɨngˉna' lajo̱ eáangˊguɨ e jí̱i̱'˜ laco̱' té'ˋna', co̱' lajeeˇ e dsingɨ́ɨngˉna' lajo̱, nijméˉbre jial té'ˋna' e jaˋ niténg'ˋna' fɨˊ ni˜ dseeˉ.
46010014	Jo̱ uíi'˜ e lajo̱b lɨ́ɨˊ, dseaˋ rú'ˋnaa' i̱ 'neáanˋn eáangˊ, jo̱ba' fɨ́ɨˉguɨ́ɨ jaléng'ˋ 'nʉ́'ˋ e jmɨ'nángˋ yaang˜na' e jaˋ jmiféng'ˊna' jaléng'ˋ diée˜ i̱ o̱' já'ˉ.
46010015	Jo̱ fɨ́ɨˉɨ 'nʉ́'ˋ lana, co̱' eáamˊ guiʉ́ˉ moguíˆna', jo̱ yaam˜ 'nʉ́'ˋ cuǿøngˋ líˋ fo'ˆna' su já'ˉ o̱si o̱' já'ˉ é jalé'ˋ e júuˆ e fɨ́ɨˉɨ 'nʉ́'ˋ na.
46010016	Jo̱ mɨ˜ cuǿøˆnaa' gui'máang'ˇ Fidiéeˇ e 'né'ˉnaa' capí'ˆ jmɨ́'ˆ mɨ́'ˆ huɨɨngˋ jǿ'ˆ dsʉ' uíi'˜ e jmiguiéng'ˊ dsiˋnaa' e cajúngˉ Dseaˋ Jmáangˉ fɨˊ dse'ˋ crúuˆ, jo̱ mɨ˜ jmooˉnaa' lajo̱, jo̱ba' guǿng'ˋ e jaamˋ dseaˋ uíingˉnaa' có̱o̱'˜ dseaˋ do la'eáangˊ e jmɨ'øøiñ'ˉ do. Jo̱guɨ mɨ˜ fiingˉnaa' iñí'ˆ e quiee˜naa' do lajeeˇ jo̱, jo̱ba' guǿng'ˋ cajo̱ e jaamˋ dseaˋ uíingˉnaa' có̱o̱'˜ dseaˋ do la'eáangˊ có̱o̱'˜ e ngúuˊ táaiñˋ do.
46010017	Jo̱ nañiˊ fa' fɨ́ɨˊbaa' la'ó'ˋ jneaa˜aa' dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, dsʉ' lajɨɨˉbaa' quieeˇnaa' co̱lɨɨng˜ co̱o̱ˋ iñí'ˆ, jo̱ e jo̱ guǿng'ˋ e lafa' jaamˋ jneaa˜aa' lɨ́ɨˊnaa' lajalé'ˋnaa' co̱lɨɨng˜ có̱o̱'˜ Dseaˋ Jmáangˉ.
46010018	Jo̱ quie̱ˋna' cuente e mɨ˜ gø'ˊ jaléng'ˋ dseaˋ Israel jalé'ˋ ngu˜ jó'ˋ e lɨ́ɨˊ feá'ˉ e nɨcacuø'rˊ Fidiéeˇ fɨˊ nife'ˋ, jo̱ba' lɨ́ɨˊ lafa' co̱o̱ˋ cøømˋ uíingˉ có̱o̱'˜ Fidiéeˇ fɨˊ nife'ˋ do.
46010019	Jo̱ dsʉ' có̱o̱'˜ e júuˆ la o̱fa' fɨ́ɨˉɨ 'nʉ́'ˋ e íingˆ ta˜ jaléng'ˋ diée˜ i̱ o̱' já'ˉ, o̱'guɨ fa' e íingˆ ta˜ jalé'ˋ e feá'ˉ e cuø'ˊ dseaˋ jaléng'ˋ i̱ diée˜ íˋ cajo̱.
46010020	Co̱' lají̱i̱'˜ e júuˆ laba' e iin˜n e fɨ́ɨˉɨ 'nʉ́'ˋ, e mɨ˜ jaléng'ˋ dseaˋ i̱ jaˋ cuíingˋ Fidiéeˇ jmóorˋ feá'ˉ ngu˜ jó'ˋ e cuø'rˊ lɨ́'ˆ doñiˊ i̱i̱ˋ diée˜ quiá'rˉ, jo̱ba' jaléng'ˋ i̱ 'lɨm'ˆ cuø'rˊ jalé'ˋ e jo̱, jo̱ o̱' Fidiéeˇ dseaˋ cuø'rˊ. Jo̱ dsʉ' jnea˜ jaˋ iin˜n e quíing'˜na' jee˜ jaléng'ˋ i̱ 'lɨng'ˆ.
46010021	Jo̱ba' dseáng'ˉ jaˋ cuǿøngˋ fa' e ni'u'ˆna' jalé'ˋ e jmiguiéng'ˊ óoˊna' Fíiˋnaa' Dseaˋ Jmáangˉ jo̱guɨ cajo̱ e ni'u'ˆna' jalé'ˋ e cuø'ˊ dseaˋ jaléng'ˋ i̱ 'lɨng'ˆ, o̱'guɨ cuǿøngˋ fa' e nicø'ˆna' iñí'ˆ e jmiguiéng'ˊ óoˊna' Fíiˋnaa' Dseaˋ Jmáangˉ, jo̱guɨ cajo̱ e nicø'ˆna' jalé'ˋ e feá'ˉ e cuø'ˊ dseaˋ jaléng'ˋ i̱ 'lɨng'ˆ.
46010022	Jo̱ jaˋ jmóˆnaa' lajo̱ e laco̱' jaˋ nilɨguíingˉ Fidiéeˇ quíˉnaa'. Jo̱ jaˋ güɨ'ɨ́ˆ dsiˋnaa' e 'gøng'ˊguɨ jneaa˜aa' laco̱' dseaˋ íˋ. ¡Co̱' dseáng'ˉ o̱' lajo̱!
46010023	Jo̱ dsʉ' seemˋ dseaˋ i̱ fé'ˋ lala: “Cuǿømˋ líˋ jmee˜ jnea˜ lɨ́'ˆ doñiˊ eeˋ iin˜n.” Jo̱ dsʉ' e jáb'ˉ e jo̱, lɨfa' jaˋ lajalé'ˋ íingˆ ta˜ quíˉii'. Jo̱guɨ e jáb'ˉ e cuǿømˋ líˋ jméˉ dseaˋ lɨ́'ˆ doñiˊ eeˋ iiñ˜, lɨfa' jaˋ lajalé'ˋ e jo̱ nijmɨcó̱o̱'˜ quiá'rˉ e eáangˊguɨ nidsicuángˋ quiá'rˉ có̱o̱'˜ júuˆ quiá'ˉ Dseaˋ Jmáangˉ.
46010024	Jo̱ dsʉ' jaˋ 'néˉ e lɨco̱' nijméˆnaa' jmang'ˆ e guiʉ́ˉ e quíˉnaa' yee˜naa', co̱' lajo̱b 'néˉ jméˉee' guiʉ́ˉ quiá'ˉ jaléng'ˋ dseaˋ rú'ˋnaa' cajo̱.
46010025	Jo̱ba' fɨ́ɨˉguɨ́ɨ 'nʉ́'ˋ e cø'ˆba' lɨ́'ˆ doñiˊ eeˋ ngúuˊ e 'nɨ́ɨˋ dseaˋ fɨˊ lɨ˜ 'nɨ́ɨrˋ, jo̱ jaˋ jmɨngɨɨˇna' cuaiñ˜ quiá'ˉ e jo̱ e laco̱' jaˋ ni'ɨ́ˉ óoˊna' jmiguiʉˊ su cuǿøngˋ cø'ˆna' o̱si jaˋ cuǿøngˋ é.
46010026	Dsʉco̱' latøøngˉ jmɨgüíˋ jo̱guɨ lajalé'ˋ e seaˋ fɨˊ jo̱ lɨ́ɨˊ quiá'ˉ Fíiˋnaa' Fidiéeˇ.
46010027	Jo̱ song jaangˋ dseaˋ i̱ jaˋ lɨ́ɨngˊ dseaˋ quiá'ˉ Dseaˋ Jmáangˉ catǿ'rˉ 'nʉ́'ˋ e nigüɨquié'ˋna' fɨˊ quiá'rˉ, jo̱guɨ 'nʉ́'ˋ iim˜ba' güɨlíingˉna', jo̱ba' güɨlíingˉna' jóng, jo̱guɨ quié'ˋna' lɨ́'ˆ doñiˊ eeˋ e niguiárˉ fɨˊ ni˜ mes˜ e jaˋ jmɨngɨɨˇna' jí̱i̱'˜ co̱o̱ˋ cuaiñ˜ quiá'ˉ jalé'ˋ e nicuǿ'rˉ 'nʉ́'ˋ do su cuǿøngˋ cø'ˆna' o̱si jaˋ cuǿøngˋ é.
46010028	Jo̱guɨ dsʉ' song jaangˋ dseaˋ casɨ́'rˉ 'nʉ́'ˋ lala: “Lajalé'ˋ e jmiñiˇ la nɨcacuǿø'˜naa' e lɨ́ɨˊ feá'ˉ jaléng'ˋ diée˜.” Jo̱ song lajo̱b lɨ́ɨˊ, jo̱ba' jaˋ cǿ'ˋna' uíi'˜ i̱ dseaˋ i̱ cajíng'ˉ do, jo̱guɨ cajo̱ e laco̱' jaˋ ni'ɨ́ˉ dsíirˊ jmiguiʉˊ cuaiñ˜ quiá'ˉ e jo̱.
46010029	Jo̱ dsʉ' cuaiñ˜ quiá'ˉ jial ɨˊ dsíiˊ i̱ dseaˋ i̱ cacuø'ˊ 'nʉ́'ˋ e jmiñiˇ doba' e fá'ˉa, jo̱ o̱' cuaiñ˜ quíiˉna' e jial ɨˊ óoˊna'. Jo̱ dsʉ' jangámˉ nijmɨngɨɨˇ 'nʉ́'ˋ lala: “Jo̱ ¿jialɨ'ˊ éengˋ i̱ dseaˋ do jnea˜ có̱o̱'˜ jalé'ˋ e gǿ'ˋø uíi'˜ jmiguiʉˊ jalé'ˋ e ɨˊ dsíirˊ?
46010030	Co̱' song cuǿøˉbaa gui'máang'ˇ Fidiéeˇ cuaiñ˜ quiá'ˉ lají̱i̱'˜ e gǿ'ˋø do, jo̱ba' ¿jialɨ'ˊ éengˋ dseaˋ jnea˜ dsʉ' uíi'˜ e gǿ'ˋø e jo̱?”
46010031	Jo̱ song cǿ'ˋna' o̱si ú'ˋna' o̱si jmooˋna' lɨ́'ˆ doñiˊ eeˋ e jié'ˋguɨ é, jo̱ba' jmeeˇna' lajalé'ˋ e jo̱ e laco̱' nijmiféng'ˊna' Fidiéeˇ.
46010032	Jo̱ jie˜ mɨ˜ eeˉna' e gaˋ e laco̱' dseáang'˜ e niténg'ˋ fɨˊ ni˜ dseeˉ si jaléng'ˋ dseaˋ Israel o̱si jaléng'ˋ i̱ jaˋ lɨ́ɨngˊ lajo̱, o̱si jaléng'ˋ dseaˋ quiá'ˉ Dseaˋ Jmáangˉ caguiaangˉguɨ é.
46010033	Co̱' jnea˜ jmɨ'úumˋbaa e jmóoˋo e jmi'iáanˋn dsíiˊ jaléng'ˋ dseaˋ có̱o̱'˜ jalé'ˋ e jmóoˋo, jo̱ jaˋ 'nó'ˉo jmóoˋo e lɨco̱' ni'uíingˉ guiʉ́ˉ quiéˉe 'ñiá'ˋa, co̱' 'nó'ˉo jmóoˋo e jial ni'uíingˉ guiʉ́ˉ quiá'ˉ dseaˋ caguiaangˉ. Jo̱ jmóoˋo lajo̱ e lɨ́'ˆ laco̱' nilí'ˋ i̱ dseaˋ íˋ e nileáiñˋ jee˜ jalé'ˋ dseeˉ quiá'rˉ.
46011001	Jo̱ co̱' lajo̱b jmóoˋo, jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', e 'néˉ eeˉna' laco̱' la eeˉ jnea˜, co̱' jnea˜ eeˉ laco̱' ca'éeˋ Dseaˋ Jmáangˉ.
46011002	Jo̱guɨ lana eáamˊ iáangˋ dsiiˉ có̱o̱'˜ 'nʉ́'ˋ, dsʉco̱' contøømˉ jmiguiéng'ˊ áaˊna' jnea˜ jo̱guɨ contøømˉ jmitíˆna' cajo̱ jalé'ˋ júuˆ quiá'ˉ Dseaˋ Jmáangˉ e nɨca'éeˉe 'nʉ́'ˋ lamɨ˜ jéengˊguɨ.
46011003	Jo̱ dsʉ' jnea˜ iin˜n e ningám'ˋba' e Dseaˋ Jmáamˉbing' lɨ́ɨngˊ dseaˋ mogui˜ quiá'ˉ lajaléng'ˋ dseañʉ'ˋ, jo̱guɨ dseañʉ'ˋbing' lɨ́ɨngˊ dseaˋ mogui˜ quiá'ˉ dseamɨ́ˋ, jo̱guɨ Fidiéebˇ dseaˋ lɨ́ɨiñˊ dseaˋ mogui˜ quiá'ˉ Dseaˋ Jmáangˉ.
46011004	Jo̱guɨ song jaangˋ dseañʉ'ˋ jaˋ guirˊ loguir˜ lajeeˇ e féiñ'ˊ Fidiéeˇ o̱si mɨ˜ fé'rˋ júuˆ quiá'ˉ dseaˋ do é, jo̱ba' jaˋ jmɨ'górˋ dseaˋ mogui˜ quiá'rˉ jóng.
46011005	Jo̱guɨ song jaangˋ dseamɨ́ˋ jaˋ quidsirˊ 'mɨ'ˊ fɨˊ moguir˜ mɨ˜ féiñ'ˊ Fidiéeˇ o̱si mɨ˜ fé'rˋ júuˆ quiá'ˉ dseaˋ do é, jo̱ba' jaˋ jmɨ'górˋ i̱ dseaˋ mogui˜ quiá'rˉ do. Jo̱ song jmóorˋ lajo̱, jo̱ba' fɨ'ɨb'ˋ quiá'rˉ, co̱' lɨ́ɨˊ e lafa' cahuɨ̱́'ˋ cuo'ˋ moguir˜.
46011006	Dsʉco̱' song jaangˋ dseamɨ́ˋ jaˋ quidsirˊ 'mɨ'ˊ fɨˊ moguir˜, jo̱ba' guiʉ́ˉguɨ quiá'rˉ e nijmɨcuó'ˋbre moguir˜ conguiaˊ. Jo̱guɨ song i̱ dseamɨ́ˋ íˋ ɨ'ˋ lɨ́ɨmˉbre e nihuí̱'ˋ jñʉguir˜ o̱si e nilɨcuo'ˋ moguir˜ é, jo̱ba' guiʉ́ˉguɨ quiá'rˉ e güɨjlɨ́ɨˆbre có̱o̱'˜ co̱o̱ˋ 'mɨ'ˊ lajeeˇ e jmiféiñ'ˊ Fidiéeˇ.
46011007	Jo̱ jaléng'ˋ dseañʉ'ˋ jaˋ 'néˉ iʉ˜ loguirˇ lajeeˇ e féiñ'ˊ Fidiéeˇ, dsʉco̱' la'eáangˊ dseañʉ'ˋba' jmili˜ Fidiéeˇ jial lɨ́ɨiñˊ, jo̱guɨ jmijnéeiñˋ cajo̱ jial tíiˊ niingˉ 'gøiñ'ˊ. Jo̱ dsʉ' jaléng'ˋ dseamɨ́ˋ jmilir˜ jial tíiˊ niingˉguɨ dseañʉ'ˋ.
46011008	Co̱' jaˋ cajmeáangˋ Fidiéeˇ la'uii˜ dseañʉ'ˋ la'eáangˊ có̱o̱'˜ dseamɨ́ˋ, co̱' la'eáangˊ có̱o̱'˜ dseañʉ'ˋba' e cajmeáaiñˋ la'uii˜ dseamɨ́ˋ.
46011009	Jo̱ o̱' uíi'˜ dseamɨ́ˋ e ca'uíingˉ dseañʉ'ˋ, co̱' uíi'˜ dseañʉ'ˋba' e ca'uíingˉ dseamɨ́ˋ.
46011010	Jo̱ uíi'˜ e lajo̱b lɨ́ɨˊ, jo̱guɨ uíi'˜ jaléng'ˋ ángeles quiá'ˉ Fidiéeˇ, jo̱ba' jaléng'ˋ dseamɨ́ˋ 'néˉba' e quie̱rˊ 'mɨ'ˊ dsíˋ fɨˊ moguir˜ e laco̱' cuøˊ li˜ e jmɨ'górˋ dseaˋ mogui˜ quiá'rˉ.
46011011	Jo̱ dsʉ' jee˜ jaléng'ˋ dseaˋ quiá'ˉ Dseaˋ Jmáangˉ 'neámˉ rúng'ˋ dseañʉ'ˋ có̱o̱'˜guɨ dseamɨ́ˋ, co̱' jaˋ eeˋ quɨ́ɨ'r˜ jmɨɨ˜ jmérˆ la tɨɨiñˋ yaaiñ˜.
46011012	Jo̱ nañiˊ fa' e jáb'ˉ e la'eáangˊ dseañʉ'ˋba' e ca'uíingˉ dseamɨ́ˋ lamɨ˜ uiing˜, jo̱ dsʉ' e jáb'ˉ cajo̱ e la'eáangˊ dseamɨ́ˋba' e lɨseengˋ dseañʉ'ˋ. Jo̱ lajaléb'ˋ e jo̱ Fidiéeˇbing' i̱ caguiaˊ uiing˜ e lɨ́ɨˊ lajo̱.
46011013	Jo̱guɨ 'nʉ́'ˋ, ¿jial fó'ˋna'? ¿Su guiʉ́ˉ o̱si jaˋ dseengˋ é e jaˋ dsíˋ 'mɨ'ˊ fɨˊ mogui˜ jaléng'ˋ dseamɨ́ˋ mɨ˜ jmiféiñ'ˊ Fidiéeˇ?
46011014	Jo̱ yee˜baa' cuǿøngˋ líˋ ɨ́ˆ dsiˋnaa' e fɨ'ɨb'ˋ lɨ́ɨˊ e jaangˋ dseañʉ'ˋ séerˊ guir˜ e lɨcueeˋ.
46011015	Jo̱guɨ dsʉ' quiá'ˉ jaangˋ dseamɨ́ˋ co̱o̱ˋ e jlob'ˆ lɨ́ɨˊ e séerˊ guir˜ e lɨcueeˋ, dsʉco̱' cangɨ́ɨiñˋ quiá'ˉ Fidiéeˇ e cueeˋ guir˜ e laco̱' jmáiñ'ˋ ta˜ e jo̱ e lafa' jlɨˊ 'mɨ'ˊ fɨˊ moguir˜.
46011016	Jo̱ song seengˋ dseaˋ i̱ iing˜ nidsisɨ́ɨ'˜ júuˆ cuaiñ˜ quiá'ˉ e júuˆ la, jo̱ba' 'néˉ ñiˊbre e o̱' jí̱i̱'˜ jneaa˜aa' o̱'guɨ dseaˋ quiá'ˉ Dseaˋ Jmáangˉ caguiaangˉguɨ quɨ́'ˉ tɨ́ɨˋnaa' e jmooˉnaa' co̱o̱ˋ 'lé'ˋguɨ e jié'ˋ e jaˋ røøˋ lɨ́ɨˊ có̱o̱'˜ e júuˆ la.
46011017	Jo̱guɨ lana, dseaˋ rú'ˋnaa', e júuˆ e nifɨ́ɨˉɨ 'nʉ́'ˋ la o̱fa' e nifá'ˆa guiʉ́ˉ uii˜ quíiˉna'. Co̱' li˜ e lɨ́'ˆ lɨˊ 'léebˊ quíiˉna' mɨ˜ seáang'˜ rúng'ˋna' e jmiféng'ˊna' Fidiéeˇ e lafa' e nijméˉ e guiʉ́ˉ quíiˉna'.
46011018	Jo̱ la'uii˜ nifɨ́ɨˆɨ 'nʉ́'ˋ e nɨcasɨ́'ˉ dseaˋ jnea˜ e jaˋ røøˋ sɨɨng˜na' mɨ˜ seáang'˜ rúng'ˋna' e jmiféng'ˊna' Fidiéeˇ. Jo̱ seabˋ mɨ˜ jáb'ˉ lɨ́ɨngˋ jnea˜ e júuˆ jo̱.
46011019	¡Co̱' 'nʉ́'ˋ ɨˊ óoˊna' e dseáng'ˉ 'néˉ e sɨtáangˆna' tá'ˉ co̱o̱ˋ 'lé'ˋ, jo̱ lajo̱ba' nilɨñiˊ dseaˋ i̱˜ dseáng'ˉ lajang'ˆ lɨ́ɨngˊ dseaˋ quiá'ˉ Dseaˋ Jmáangˉ!
46011020	Jo̱ uíi'˜ e lajo̱b jmooˋna', jo̱ba' mɨ˜ seáang'˜ rúng'ˋna' e cǿ'ˋna' co̱lɨɨng˜, jaˋ jmooˋna' fa' dseáng'ˉ e jmiguiéng'ˊ áaˊna' Fíiˋnaa' Dseaˋ Jmáangˉ.
46011021	Dsʉco̱' mɨ˜ nitɨ́ˉ í'ˋ e nicø'ˆ 'nʉ́'ˋ íˆna', jo̱ba' seemˋ 'nʉ́'ˋ e güɨjéemˊba' e cǿ'ˋna' íˆna'. Jo̱ uíi'˜ e jmooˋna' lajo̱, jo̱ba' i̱ lɨɨng˜ 'nʉ́'ˋ joˋ tɨ́ɨngˋna' cǿ'ˋna' jí̱i̱'˜ capí'ˆ, jo̱guɨ lajeeˇ jo̱ i̱ lɨɨng˜ 'nʉ́'ˋ jɨˋguɨ cartɨˊ dseaˋ íimˊba'.
46011022	Jo̱ dsʉ' 'nʉ́'ˋ, nɨseabˋ 'nʉ́ˆna' lɨ˜ cuǿøngˋ u'ˆ cø'ˆna', jo̱ba' ¿jialɨ'ˊ jmooˋna' jaˋ jíi'˜na' jaléng'ˋ dseaˋ quiá'ˉ Dseaˋ Jmáangˉ, jo̱guɨ jialɨ'ˊ cuø'ˊna' fɨ'ɨ'ˋ jaléng'ˋ i̱ dseaˋ i̱ jaˋ seaˋ jí̱i̱'˜ capí'ˆ quiá'ˉ? Jo̱ uíi'˜ e lajo̱b jmooˋ 'nʉ́'ˋ, jo̱ba' jí̱i̱'˜ jaˋ ñiiˉ eeˋ nifá'ˆa uii˜ quíiˉna'. ¡Co̱' dseáng'ˉ jaˋ iáangˋ dsiiˉ có̱o̱'˜ jalé'ˋ e jmooˋna' do!
46011023	Jo̱ lab nifɨ́ɨˆtú̱u̱ 'nʉ́'ˋ e júuˆ e ca'íing'˜ jnea˜ quiá'ˉ Fíiˋnaa' Dseaˋ Jmáangˉ lɨ́'ˆ lají̱i̱'˜ e nɨca'éeˉe 'nʉ́'ˋ lamɨ˜ jéengˊguɨ e fé'ˋ lala: 'Ñia'ˊ ie˜ uǿøˋ e cajáng'ˋ dseaˋ Fíiˋnaa' Dseaˋ Jmáangˉ, dseaˋ do catɨ́ɨiñˉ iñí'ˆ
46011024	jo̱guɨ cacuø'rˊ gui'máang'ˇ Fidiéeˇ. Jo̱ mɨ˜ cangɨ́ˋ jo̱, cafíiñˋ jo̱ cajíñ'ˉ casɨ́'rˉ dseaˋ quiá'rˉ lala: “Jó̱'ˆo̱ e iñí'ˆ la jo̱ quié'ˋna'. Dsʉco̱' e lab ngúuˊ táanˋn e nijá̱a̱'˜a̱ mɨ˜ nijúunˉn uíi'˜ dseeˉ quíiˉna'. Jo̱ jmeeˉba' laco̱' jí̱i̱'˜ e jmóoˋo jmɨɨ˜ na e laco̱' nijmiguiéng'ˊ óoˊna' jnea˜.”
46011025	Jo̱ mɨ˜ cangɨ́ˋ e cagǿ'rˋ e íiˊ canʉʉˋ do, jo̱ catɨ́ɨiñˉ co̱o̱ˋ cóoˆ e a˜ jmɨ́'ˆ mɨ́'ˆ huɨɨngˋ jǿ'ˆ jo̱ cajíñ'ˉ: “E a˜ dsíiˊ e cóoˆ la guǿng'ˋ júuˆ tɨguaˇ e 'mɨ́ɨˉ e nijméˉ Fidiéeˇ có̱o̱'˜ 'nʉ́'ˋ la'eáangˊ có̱o̱'˜ jmɨ'øønˉ e nitʉ̱́ˋ mɨ˜ nitánˉn fɨˊ dse'ˋ crúuˆ. Jo̱ba' laco̱o̱ˋ ya̱'ˊ mɨ˜ ni'u'ˆna' e jmɨ́'ˆ e la a˜ dsíiˊ e cóoˆ la, jmeeˉba' lajo̱ e laco̱' nijmiguiéng'ˊ óoˊna' jnea˜.”
46011026	Jo̱ lajo̱b lɨ́ɨˊ, co̱' laco̱o̱ˋ ya̱'ˊ mɨ˜ cǿ'ˋna' iñí'ˆ quiá'ˉ Dseaˋ Jmáangˉ jo̱guɨ mɨ˜ ú'ˋna' e a˜ dsíiˊ cóoˆ quiá'rˉ do, jo̱ba' jmiguiéng'ˊ óoˊna' e cajúiñˉ fɨˊ dse'ˋ crúuˆ. Jo̱ lajo̱b 'néˉ jméeˆna' cartɨˊ mɨ˜ nitɨ́ˉ í'ˋ e nijáaˊtu̱r fɨˊ jmɨgüíˋ la calé'ˋ catú̱ˉ.
46011027	Jo̱ co̱' lajo̱b lɨ́ɨˊ, jo̱ba' doñiˊ i̱i̱ˋ dseaˋ i̱ jaˋ jmooˋ laco̱' catɨ́ɨngˉ e jmɨ'górˋ Dseaˋ Jmáangˉ mɨ˜ gø'rˊ iñí'ˆ quiá'ˉ dseaˋ do jo̱guɨ mɨ˜ ɨ̱́'rˋ e a˜ dsíiˊ cóoˆ quiáiñ'ˉ, jo̱ba' dseebˉ éerˋ có̱o̱'˜ ngúuˊ táangˋ dseaˋ do jo̱guɨ có̱o̱'˜ jmɨ'øøiñˉ.
46011028	Jo̱ba' lajaangˋ lajaamˋ dseaˋ 'néˉ ɨ́ˉ dsíirˊ jial lɨ́ɨiñˊ nʉ́'ˉguɨ e nidǿ'rˉ e iñí'ˆ do jo̱guɨ nʉ́'ˉguɨ e ni'ɨ̱́'rˋ e jmɨ́'ˆ e a˜ dsíiˊ e cóoˆ do.
46011029	Dsʉco̱' song gø'rˊ jo̱guɨ ɨ̱́'rˋ e jo̱ e jaˋ ɨˊ dsíirˊ e˜ guǿng'ˋ e calɨ́ˉ có̱o̱'˜ ngúuˊ táangˋ Dseaˋ Jmáangˉ, jo̱ba' lɨco̱' 'nóorˋ e nicuǿ'ˉ Fidiéeˇ írˋ iihuɨ́ɨˊ.
46011030	Jo̱ uíi'˜ e lajo̱b jmooˋ 'nʉ́'ˋ, jo̱ba' fɨ́ɨmˊ 'nʉ́'ˋ lana dsée'˜na' o̱si ua˜ íiˊ áaˊna' o̱si nɨcajúmˉbɨ' é.
46011031	Jo̱ faco̱' jang'ˉ ɨ́ˉ dsiˋnaa' røøˋ jial lɨ́ɨˊnaa' nʉ́'ˉguɨ e niquieeˇnaa', jo̱ba' jaˋ eeˋ uiing˜ seaˋ e nicuǿ'ˉ Fidiéeˇ jneaa˜aa' iihuɨ́ɨˊ.
46011032	Jo̱ nañiˊ fa' cuǿ'ˉ Fidiéeˇ jneaa˜aa' iihuɨ́ɨˊ, dsʉ' jmóorˋ lajo̱ e laco̱' ni'é'rˉ jneaa˜aa' jial 'néˉ se̱e̱ˉnaa' fɨˊ quinirˇ, jo̱ lajo̱ba' jaˋ ni'nɨ́iñˉ jneaa˜aa' ie˜ jo̱ co̱lɨɨng˜ có̱o̱'˜ jaléng'ˋ dseaˋ i̱ jaˋ cuíingˋ írˋ.
46011033	Jo̱ co̱' lajo̱b lɨ́ɨˊ, dseaˋ rún'ˋn, jo̱ba' mɨ˜ seáang'˜ rúng'ˋna' e quiá'ˉ e nɨcø'ˆna', 'néˉ jøømˉ rúng'ˋna' e laco̱' nicø'ˆna' co̱lɨɨng˜ lajaléng'ˋna'.
46011034	Jo̱guɨ song i̱ lɨɨng˜ 'nʉ́'ˋ eáangˊ jmɨ'aangˉna', jo̱ba' guiʉ́ˉguɨ quíiˉna' e jang'ˉ nicø'ˆba' fɨˊ quíiˉna', jo̱ lajo̱ba' jaˋ nicuǿ'ˉ Fidiéeˇ 'nʉ́'ˋ iihuɨ́ɨˊ uíi'˜ e jaˋ røøˋ jmooˋna' mɨ˜ seáang'˜ rúng'ˋna' quiá'ˉ e nicø'ˆna'. Jo̱guɨ jalé'ˋ e júuˆ e jié'ˋ e cajmɨngɨ́ɨ'˜guɨ 'nʉ́'ˋ jnea˜ do, mɨ˜ niguiéeˊtú̱u̱ fɨˊ na e ni'éeˋe 'nʉ́'ˋ, jo̱guɨba' moo˜duu e˜ nilíˋ.
46012001	Dseaˋ rú'ˋnaa' dseaˋ quiá'ˉ Dseaˋ Jmáangˉ, e laba' iin˜n e ñíˆ 'nʉ́'ˋ guiʉ́ˉ cuaiñ˜ quiá'ˉ jalé'ˋ e ngɨ́ɨngˋ dseaˋ e cuøˊ Jmɨguíˋ quiá'ˉ Fidiéeˇ.
46012002	Jo̱guɨ 'nʉ́'ˋ ñíˆba' guiʉ́ˉ e ie˜ lamɨ˜ jaˋ mɨˊ lɨ́ɨngˊna' dseaˋ quiá'ˉ Dseaˋ Jmáangˉ, jo̱ba' cuøb'ˊ fɨˊ yaang˜na' e jmɨ'gooˋna' jaléng'ˋ diée˜ i̱ jaˋ fé'ˋ.
46012003	Jo̱ co̱' lajo̱b lamɨ˜ lɨ́ɨngˊ 'nʉ́'ˋ, jo̱ba' lana iin˜n e ñíˆna' e jí̱i̱'˜ jaangˋ dseaˋ i̱ fé'ˋ la'eáangˊ có̱o̱'˜ Jmɨguíˋ quiá'ˉ Fidiéeˇ cuǿøngˋ líˋ fé'rˋ jalé'ˋ júuˆ 'lɨ'ˆ uii˜ quiá'ˉ Jesús. Jo̱guɨ lajo̱bɨ cajo̱, jí̱i̱'˜ jaangˋ dseaˋ cuǿøngˋ líˋ fé'rˋ e Jesús lɨ́ɨngˊ Fiir˜ fɨng song i̱ dseaˋ íˋ jaˋ fé'rˋ la'eáangˊ có̱o̱'˜ e bíˋ e 'gøng'ˊ quiá'ˉ Jmɨguíˋ quiá'ˉ Fidiéeˇ.
46012004	Jo̱guɨ e laba' fɨ́ɨˉguɨ́ɨ 'nʉ́'ˋ, e jmiguiʉbˊ íing'˜ seaˋ e cuǿøngˋ líˋ íng'ˋ dseaˋ e tɨɨiñˋ, dsʉ' lɨfa' jí̱i̱'˜ Jmɨguíˋ quiá'ˉ Fidiéeˇba' e cuøˊ jalé'ˋ e jo̱.
46012005	Jo̱guɨ jmiguiʉbˊ íing'˜ ta˜ seaˋ e cuǿøngˋ líˋ jméˉ dseaˋ, dsʉ' lɨfa' jí̱i̱'˜ Fíiˋnaa' Dseaˋ Jmáamˉbiñ' i̱ cuøˊ jalé'ˋ e jo̱.
46012006	Jo̱guɨ cajo̱ jmiguiʉbˊ íing'˜ seaˋ e tɨɨngˋ dseaˋ jmóorˋ, dsʉ' lɨfa' dseáng'ˉ lají̱i̱'˜ 'ñia'ˊ Fidiéeˇbing' i̱ jmóoˋ lajalé'ˋ e jo̱ quiá'ˉ lajaléng'ˋ dseaˋ.
46012007	Jo̱ cuøb'ˊ Fidiéeˇ lajaangˋ lajaangˋ dseaˋ lɨɨng˜ ee˜ tɨɨiñˋ e laco̱' cuøˊ li˜ e seengˋ Jmɨguíˋ quiá'ˉ Fidiéeˇ có̱o̱'r˜, jo̱ lajo̱ba' ni'uíingˉ guiʉ́ˉ quiá'ˉ lajaléng'ˋ dseaˋ quiá'ˉ Dseaˋ Jmáangˉ.
46012008	Jo̱ la'eáangˊ có̱o̱'˜ Jmɨguíˋ quiá'ˉ Fidiéeˇ i̱ lɨɨng˜ dseaˋ ngɨ́ɨiñˋ e tɨɨiñˋ ngáiñ'ˋ có̱o̱'˜ jalé'ˋ e fé'rˋ; jo̱guɨ i̱ lɨɨng˜guɨ cajo̱, la'eáangˊ có̱o̱'˜ e Jmɨguíˋ doba' e ngɨ́ɨiñˋ e eáangˊ tɨɨiñˋ júuˆ quiá'ˉ Fidiéeˇ.
46012009	Jo̱ i̱ lɨɨng˜ dseaˋ ngɨ́ɨiñˋ e la'eáangˊ có̱o̱'˜ e Jmɨguíˋ do e já'ˉ lɨ́ɨiñˋ e quɨ́ɨ'˜ Fidiéeˇ jmɨɨ˜ jmérˉ doñiˊ eeˋ; jo̱guɨ i̱ lɨɨng˜ dseaˋ ngɨ́ɨiñˋ cajo̱ la'eáangˊ có̱o̱'˜ e Jmɨguíˋ do e jmi'leáaiñˉ jaléng'ˋ dseaˋ dsée'˜;
46012010	jo̱guɨ i̱ lɨɨng˜guɨ dseaˋ ngɨ́ɨiñˋ e tɨɨiñˋ e quɨ́ɨ'r˜ jmɨɨ˜ jmérˉ jalé'ˋ e dsigáˋ dsíiˊ dseaˋ; jo̱guɨ i̱ lɨɨng˜guɨ dseaˋ ngɨ́ɨiñˋ e tɨɨiñˋ guiarˊ júuˆ e íñ'ˋ quiá'ˉ Fidiéeˇ; jo̱guɨ i̱ lɨɨng˜guɨ dseaˋ ngɨ́ɨiñˋ quiá'ˉ Fidiéeˇ e ñirˊ su fé'ˋ i̱ lɨɨng˜ dseaˋ la'eáangˊ có̱o̱'˜ Jmɨguíˋ quiá'ˉ Fidiéeˇ o̱si la'eáangˊ có̱o̱'˜ jmɨguíˋ quiá'ˉ i̱ 'lɨm'ˆ é; jo̱guɨ i̱ lɨɨng˜guɨ dseaˋ ngɨ́ɨiñˋ e tɨɨiñˋ fé'rˋ jmíiˊ e jaˋ ñirˊ jéengˊguɨ; jo̱guɨ i̱ lɨɨng˜guɨ dseaˋ cajo̱ ngɨ́ɨiñˋ e jmóorˋ júuˆ e˜ guǿng'ˋ e júuˆ e nɨcajíng'ˉ i̱ dseaˋ i̱ nɨcafé'ˋ e jmíiˊ do.
46012011	Jo̱ jí̱i̱'˜ Jmɨguíˋ quiá'ˉ Fidiéeˇba' e jmóoˋ lajalé'ˋ e na, jo̱guɨ e Jmɨguíˋ jo̱b cajo̱ e cuø'ˊ lajaangˋ lajaangˋ dseaˋ lɨ́'ˆ jialco̱' ɨˊ dsíiˊ e guiʉ́ˉguɨ.
46012012	Jo̱ nañiˊ fa' jmiguiʉbˊ guotɨɨˉ dseaˋ seaˋ, jo̱ dsʉ' jaamˋ dseaˋ lɨ́ɨiñˊ có̱o̱'˜ jalé'ˋ e jo̱. Jo̱guɨ lajo̱b lɨ́ɨngˊ Dseaˋ Jmáangˉ cajo̱.
46012013	Jo̱ co̱' lajo̱b lɨ́ɨˊ, jo̱ba' lajalém'ˋ jneaa˜aa' cajgáangˉnaa' jmɨɨˋ la'eáangˊ có̱o̱'˜ jí̱i̱'˜ Jmɨguíˋ quiá'ˉ Fidiéeˇ e laco̱' ni'uíingˉnaa' lafa' jaamˋ dseaˋ, nañiˊ si lɨ́ɨˊnaa' dseaˋ Israel o̱si jaˋ lɨ́ɨˊnaa' lajo̱, o̱si lɨ́ɨˊnaa' dseaˋ sɨ'nɨɨngˇ i̱ jmóoˋ ta˜ o̱si jaˋ lɨ́ɨˊnaa' lajo̱ é, jo̱ dsʉ' lajalém'ˋbaa' cangɨ́ɨngˋnaa' e Jmɨguíˋ quiá'ˉ Fidiéeˇ do.
46012014	Jo̱ dsʉ' lajaangˋ lajaangˋ jneaa˜aa' jmiguiʉbˊ guotɨɨˉnaa' seaˋ, lɨfa' jaamˋ dseaˋ lɨ́ɨˊnaa'.
46012015	Jo̱guɨ song tɨɨˉ dseaˋ nijíng'ˉ lala: “Dsʉco̱' jaˋ lɨ́ɨnˊn guooˋ, jo̱ba' jaˋ lɨ́ɨnˊn 'náan'˜n quiá'ˉ guotɨɨˉ.” Jo̱ dsʉ' o̱' uíi'˜ e jaˋ lɨ́ɨngˊ lajo̱ fa' nijé̱ˉ e joˋ lɨ́ɨˊ 'náang'˜ guotɨɨˉ dseaˋ.
46012016	Jo̱guɨ song logua˜ dseaˋ nijíng'ˉ lala: “Dsʉco̱' jaˋ lɨ́ɨnˊn jmini˜, jo̱ba' jaˋ lɨ́ɨnˊn 'náang'˜ quiá'ˉ guotɨɨˉ.” Jo̱ dsʉ' o̱' uíi'˜ e jaˋ lɨ́ɨˊ lajo̱ fa' e nijé̱ˉ e joˋ lɨ́ɨˊ 'náang'˜ quiá'ˉ guotɨɨˉ dseaˋ.
46012017	Jo̱guɨ fa' jí̱i̱'˜ jminibˇ dseaˋ seaˋ, jo̱ba' ¿jial cuǿøngˋ líˋ e ninúrˉ? Jo̱guɨ fa' dseáng'ˉ jí̱i̱'˜ loguab˜ dseaˋ seaˋ, jo̱ba' ¿jial cuǿøngˋ e nicá̱rˋ jmeaˋ?
46012018	Jo̱ dsʉ' Fidiéeˇ nɨcajméerˋ laco̱o̱ˋ guotɨɨˉ dseaˋ jo̱guɨ nɨcaséerˊ e jo̱ laco̱o̱ˋ é̱e̱ˆ quiá'ˉ jie˜ lɨ˜ ñirˊ e guiʉ́ˉguɨ nilɨ'íingˆ ta˜ quiá'ˉ dseaˋ.
46012019	Jo̱ faco̱' ca'íim'˜ guotɨɨˉ dseaˋ seaˋ, jo̱ba' jaˋ seeiñˋ jóng.
46012020	Jo̱ dseáng'ˉ e jáb'ˉ e jmiguiʉbˊ guotɨɨˉ dseaˋ seaˋ, jo̱ dsʉ' jaamˋ dseaˋ lɨ́ɨiñˊ có̱o̱'˜ lajalé'ˋ e jo̱.
46012021	Jo̱ co̱' lajo̱b lɨ́ɨˊ, jo̱ba' jmini˜ dseaˋ jaˋ cuǿøngˋ e nijíng'ˉ e nisɨ́'ˋ guooˋ: “Jaˋ 'neánˉn 'nʉˋ”, o̱'guɨ mogui˜ fa' e nijíng'ˉ e nisɨ́'ˋ tɨɨˉ: “Jaˋ 'neánˉn 'nʉˋ”.
46012022	Co̱' dseáng'ˉ o̱' lajo̱, co̱' jalé'ˋ guotɨɨˉ dseaˋ e ɨˊ dsíirˊ e jaˋguɨ niingˉ, e jo̱ba' e eáangˊguɨ 'nérˉ.
46012023	Jo̱guɨ jalé'ˋ guotɨɨˉ dseaˋ e jaˋ 'ga'ˊ lɨˊ jíi'r˜, e jo̱ba' e eáangˊguɨ quɨ̱'rˊ røøˋ. Jo̱guɨ jalé'ˋ e guotɨɨˉ dseaˋ e ɨˊ dsíirˊ e eáangˊguɨ gaˋ jnéengˉ, e jo̱ba' e eáangˊguɨ tɨ́ɨngˊ jmáiñ'ˋ guiʉ́ˉ,
46012024	jo̱ dsʉ' jaˋ ngɨɨ˜ lɨ˜ 'néˉ jméˉ dseaˋ lajo̱ có̱o̱'˜ e guotɨɨrˉ e guiʉ́ˉguɨ jnéengˉ. Jo̱ dsʉ' Fidiéeˇ cajméerˋ e laco̱' e guotɨɨˉ dseaˋ e eáangˊguɨ jaˋ jíi'r˜, e jo̱ba' e eáangˊguɨ nijmeáiñ'ˋ guiʉ́ˉ.
46012025	Jo̱ lajo̱b 'néˉ líˋ e laco̱' jaˋ sɨ'naangˋ quiá'ˉ rúng'ˋ jalé'ˋ guotɨɨˉ dseaˋ, co̱' lɨ́'ˆ lɨˊ 'néˉ e laco̱o̱bˋ guotɨɨˉ dseaˋ 'néˉ jméˉ íˆ quiá'ˉ rúng'ˋ.
46012026	Jo̱ song e lɨɨng˜ guotɨɨˉ dseaˋ íng'ˋ iihuɨ́ɨˊ, jo̱ba' lajaléb'ˋ e caguieeˉguɨ do íng'ˋ cajo̱; jo̱guɨ song e lɨɨng˜ guotɨɨˉ dseaˋ eáangˊguɨ jmáng'ˋ dseaˋ guiʉ́ˉ, jo̱ba' lajaléb'ˋ e caguieeˉguɨ do lɨ'iáamˋ dsíiˊ cajo̱.
46012027	Jo̱guɨ lana fá'ˉa e lajalém'ˋ 'nʉ́'ˋ lɨ́ɨngˊna' lafa' jaamˋ dseaˋ có̱o̱'˜ Dseaˋ Jmáangˉ, jo̱guɨ lajaangˋ lajaamˋba' lɨ́ɨngˊna' lafa' jmacó̱ˋ guotɨɨˉ dseaˋ do.
46012028	Jo̱ Fidiéeˇ nɨcalɨ'iiñ˜ e jee˜ jaléng'ˋ dseaˋ quiá'rˉ seengˋ la'uii˜ dseaˋ apóoˆ i̱ sɨ́ɨngˋ Dseaˋ Jmáangˉ i̱ nijméˉ ta˜ ni'ˊ júuˆ quiá'rˉ; jo̱guɨ lɨ˜ catɨˊ tú̱ˉ i̱ dseaˋ i̱ fé'ˋ cuaiñ˜ quiá'ˉ Fidiéeˇ; jo̱guɨ lɨ˜ catɨ́ˋ 'nɨˊ jaléng'ˋ dseaˋ i̱ tɨɨngˋ eˊ júuˆ quiá'ˉ Fidiéeˇ; jo̱guɨ ngɨ́ˋ jo̱ jaléng'ˋ i̱ dseaˋ i̱ quɨ́ɨ'˜ jmɨɨ˜ jmóoˋ jalé'ˋ e dsigáˋ dsíiˊ dseaˋ; jo̱guɨ jaléng'ˋ i̱ dseaˋ i̱ jmi'leáangˉ jaléng'ˋ dseaˋ dsée'˜; jo̱guɨ jaléng'ˋ i̱ dseaˋ i̱ jmɨcó̱o̱'˜ jaléng'ˋ dseaˋ rúng'ˋ có̱o̱'˜ jalé'ˋ e 'néiñ'ˉ; jo̱guɨ jaléng'ˋ i̱ dseaˋ i̱ quie̱ˊ nifɨˊ quiá'ˉ jaléng'ˋ dseaˋ quiá'ˉ Dseaˋ Jmáangˉ; jo̱guɨ jaléng'ˋ i̱ dseaˋ i̱ fé'ˋ jmíiˊ e jaˋ ñirˊ jéengˊguɨ.
46012029	Jo̱ dsʉ' jaˋ lajaléng'ˋ dseaˋ lɨ́ɨiñˊ dseaˋ i̱ sɨ́ɨngˋ Dseaˋ Jmáangˉ i̱ nijméˉ ta˜ ni'ˊ júuˆ quiá'rˉ, o̱'guɨ lajaléng'ˋ dseaˋ jmóorˋ ta˜ fé'ˋ cuaiñ˜ quiá'ˉ Fidiéeˇ, o̱'guɨ lajaléng'ˋ dseaˋ tɨɨiñˋ erˊ júuˆ quiá'ˉ Fidiéeˇ, o̱'guɨ lajaléng'ˋ dseaˋ quɨ́ɨ'r˜ jmɨɨ˜ e jmóorˋ jalé'ˋ e dsigáˋ dsíiˊ dseaˋ,
46012030	o̱'guɨ lajaléng'ˋ dseaˋ quɨ́ɨ'r˜ jmɨɨ˜ e jmi'leáaiñˉ jaléng'ˋ dseaˋ dsée'˜, o̱'guɨ lajaléng'ˋ dseaˋ lí'rˋ fé'rˋ jmíiˊ e jaˋ ñirˊ jéengˊguɨ, o̱'guɨ lajaléng'ˋ dseaˋ fa' quɨ́ɨ'r˜ jmɨɨ˜ e nigui'rˉ e˜ guǿng'ˋ e jmíiˊ do.
46012031	Jo̱ dsʉ' 'nʉ́'ˋ 'néˉ e jmɨ'úungˋna' e niñíingˋna' e lali˜ e jlo'ˆguɨ e cuøˊ Jmɨguíˋ quiá'ˆ Fidiéeˇ. Jo̱guɨ lana ni'éeˆe 'nʉ́'ˋ co̱o̱ˋ fɨˊ dseáng'ˉ e jlo'ˆguɨ eáangˊ.
46013001	Jo̱guɨ song jnea˜ cangɨ́ɨnˋn quiá'ˉ Fidiéeˇ e fá'ˋa jalé'ˋ jmíiˊ e fé'ˋ dseaˋ jmɨgüíˋ e jaˋ mɨˊ cuíiˋi jéengˊguɨ, jo̱guɨ jɨˋguɨ fá'ˋa e jmíiˊ e fé'ˋ jaléng'ˋ ángeles quiá'ˉ Fidiéeˇ, jo̱ dsʉ' jaˋ jmi'neáanˋn jaléng'ˋ dseaˋ rún'ˋn, jo̱ba' lɨ́ɨnˊn jóng lafa' mɨ˜ i̱i̱ˋ ñíˆ o̱si mɨ˜ i̱i̱ˋ ñíˆ chi̱i̱ˋ e ta'ˊ mɨ́ɨ'˜ eáangˊ mɨ˜ i̱i̱ˋ báˋ.
46013002	Jo̱guɨ song jnea˜ ngɨ́ɨnˋn quiá'ˉ Fidiéeˇ e fá'ˋa júuˆ e íin'˜n quiá'rˉ, jo̱guɨ ñiiˉ jalé'ˋ e ɨˊ dsíirˊ e nijmérˉ cøøngˋguɨ, jo̱guɨ eáangˊ tɨɨnˉ ngán'ˋn, jo̱guɨ dseáng'ˉ e lajam'ˉba' já'ˉ lɨ́ɨnˋn júuˆ quiá'rˉ co̱' quɨ́ɨ'˜baa jmɨɨ˜ jmeeˉ e nilɨsɨ́ɨngˉ é̱e̱ˆ quiá'ˉ jalé'ˋ mó'ˋ, jo̱ dsʉ' jaˋguɨ 'neáanˋn jaléng'ˋ dseaˋ rún'ˋn, jo̱ba' jaˋ eeˋ quíingˊ quiéˉe jí̱i̱'˜ co̱o̱ˋ jalé'ˋ e jo̱.
46013003	Jo̱guɨ song jnea˜ jmóoˋbaa jmá'ˉjiʉ jee˜ jaléng'ˋ dseaˋ tiñíingˉ lají̱i̱'˜ e seaˋ quiéˉe, jo̱guɨ song la quie̱ˊguɨ tɨˊ 'ñiá'ˋbaa nijáang'˜ 'ñiá'ˋa fɨˊ ni˜ jɨˋ, jo̱ dsʉ' jaˋguɨ 'neáanˋn jaléng'ˋ dseaˋ rún'ˋn, jo̱ba' e jo̱ jaˋ eeˋ ta˜ íingˆ quiéˉe jí̱i̱'˜ co̱o̱ˋ.
46013004	Jo̱ mɨ˜ jmi'neáangˋ dseaˋ dseaˋ rúiñ'ˋ e jo̱ lɨ́ɨˊ e jmóoˋbre féng'ˊ dsíirˊ, jo̱guɨ e eáamˊ guiʉ́ˉ dsíirˊ, jo̱guɨ jaˋ jmóorˋ dsihuɨ́ɨiñˊ, jo̱guɨ jaˋ jmɨjløng'ˆ 'ñia'rˊ, jo̱guɨ jaˋ jmɨráangˉ 'ñia'rˊ,
46013005	jo̱guɨ jaˋ jmóorˋ sooˋ dsíirˊ, jo̱guɨ o̱' jí̱i̱'˜ uii˜ quiá'rˉ 'ñia'rˊ ɨˊ dsíirˊ, jo̱guɨ jaˋ 'ní'ˋ dsíirˊ o̱'guɨ iʉ˜ dsíirˊ fɨng song eeˋgo̱ cajmeáng'ˋ dseaˋ írˋ,
46013006	jo̱guɨ jaˋ jmi'iáangˋ dsíirˊ có̱o̱'˜ jalé'ˋ e gaˋ e jmóoˋ dseaˋ, jo̱ dsʉ' jmi'iáamˋ dsíirˊ mɨ˜ jmóoˋ dseaˋ e guiʉ́ˉ.
46013007	Dsʉco̱' mɨ˜ 'neáangˋ dseaˋ rúiñ'ˋ, e jo̱ lɨ́ɨˊ e jaˋ ni'rˊ júuˆ mɨ˜ i̱i̱ˋ dseaˋ rúiñ'ˋ jmóoˋ gaˋ, jo̱guɨ ta˜ dsíirˊ có̱o̱'˜ dseaˋ rúiñ'ˋ, jo̱guɨ jmang'ˆ e guiʉ́bˉ sɨjeeiñˇ quiáiñ'ˉ do, jo̱guɨ jmóoˋbre té'rˋ mɨ˜ jmáng'ˋ dseaˋ gaˋ írˋ.
46013008	Jo̱ dsʉ' e 'neáangˋ dseaˋ rúiñ'ˋ jaˋ tó̱o̱ˋ jmɨɨ˜ fa' e ni'íingˉ. Jo̱ dsʉ' tó̱o̱bˋ jmɨɨ˜ e nité'ˊ e júuˆ e fé'ˋ dseaˋ e íñ'ˋ quiá'ˉ Fidiéeˇ, jo̱guɨ lajo̱b cajo̱ e tɨɨngˋ fé'ˋ dseaˋ jmíiˊ e jaˋ ñirˊ jéengˊguɨ, jo̱guɨ cajo̱ joˋ nilɨ'néˉguɨ jalé'ˋ e tɨɨngˋ ngáng'ˋ dseaˋ.
46013009	Dsʉco̱' jalé'ˋ e tɨɨngˋ ngáng'ˋ dseaˋ jo̱guɨ jalé'ˋ júuˆ e fé'ˋ dseaˋ e íñ'ˋ quiá'ˉ Fidiéeˇ jaˋ ié'ˋ jalé'ˋ e jo̱.
46013010	Dsʉ' mɨ˜ nitɨ́ˉ í'ˋ e nijmi'ié'ˋ Fidiéeˇ lajalé'ˋ, jo̱ba' niguiábˋ lajalé'ˋ e jaˋ ca'ié'ˋ do.
46013011	Co̱' jnea˜ ie˜ lamɨ˜ jiuun˜n do, la fé'ˋ jaangˋ jiuum˜ fá'ˋa, jo̱guɨ ɨˊ dsiiˉ la ɨˊ dsíiˊ jaangˋ jiuung˜ jo̱guɨ lajo̱b jmóoˋo cajo̱. Jo̱ dsʉ' mɨ˜ cacuánˉn, cab'ˊ casee˜e lajalé'ˋ e jo̱ e jmóoˋ jaangˋ jiuung˜.
46013012	Jo̱ dsʉ' lanaguɨ jaˋ ne˜naa' røøˋ jial lɨ́ɨˊ lajalé'ˋ, co̱' lɨ́ɨˊ lafa' mɨ˜ jøøng˜ yee˜naa' fɨˊ ni˜ espejo e jaˋ 'gooˋ jnéengˉ. Jo̱ dsʉ' niguiéebˊ jmɨɨ˜ mɨ˜ nilɨne˜naa' jial dseáng'ˉ lɨ́ɨˊ lajalé'ˋ. Co̱' lana jalé'ˋ e tɨɨnˉ ngán'ˋn jaˋ mɨˊ ñiiˉ dseáng'ˉ la'ié'ˋ jial lɨ́ɨˊ, jo̱ dsʉ' niguiéebˊ jmɨɨ˜ mɨ˜ nilɨñiiˉ jial dseáng'ˉ lɨ́ɨˊ lajalé'ˋ lɨ́'ˆ laco̱' la cuíingˋ Fidiéeˇ jnea˜.
46013013	Jo̱guɨ dsʉ' 'nɨˊ íing'˜ jí̱i̱'˜ seaˋ e jaˋ tó̱o̱ˋ jmɨɨ˜ fa' ni'íingˉ, jo̱ e lab e jo̱: e já'ˉ lɨ́ɨˋnaa' júuˆ quiá'ˉ Dseaˋ Jmáangˉ, jo̱guɨ e nɨta˜ dsiˋnaa' có̱o̱'r˜, jo̱guɨ e jmi'neáangˋnaa' rú'ˋnaa'. Jo̱ dsʉ' e jmi'neáangˋnaa' rú'ˋnaa' do, e jo̱b e niingˉguɨ eáangˊ lajeeˇ lajɨˋ e 'nɨˊ na.
46014001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', jmɨ'úungˋna' e nijmi'neáangˋna' rúng'ˋna', jo̱guɨ jmeeˇna' quijí̱ˉ e niñíingˋna' jalé'ˋ e cuøˊ Jmɨguíˋ quiá'ˉ Fidiéeˇ e tɨɨngˋ dseaˋ, dsʉ' lɨfa' dseáng'ˉ la guíingˋguɨ eáangˊ e niñíingˋna' e tɨɨngˋna' fó'ˋna' júuˆ e íing'˜na' quiá'ˉ Fidiéeˇ.
46014002	Dsʉco̱' i̱ dseaˋ i̱ cangɨ́ɨngˋ e fé'rˋ jmíiˊ e jaˋ ñirˊ jéengˊguɨ, Fidiéeˇbing' i̱ féiñ'ˋ jo̱ o̱' dseaˋ jmɨgüíˋ, co̱' jí̱i̱'˜ jaangˋ dseaˋ jiéng'ˋ ngáng'ˋ e jmíiˊ do. Jo̱ i̱ dseaˋ do fé'rˋ e jmíiˊ do la'eáangˊ có̱o̱'˜ Jmɨguíˋ quiá'ˉ Fidiéeˇ, jo̱ jalé'ˋ e fé'rˋ do jaˋ mɨˊ cajmijnéengˋ Fidiéeˇ lamɨ˜ jéengˊguɨ.
46014003	Jo̱ dsʉ' i̱ dseaˋ i̱ cangɨ́ɨngˋ e tɨɨiñˋ fé'rˋ jalé'ˋ e júuˆ e íñ'ˋ quiá'ˉ Fidiéeˇ jmóorˋ lajo̱ e laco̱' jmɨcó̱o̱'r˜ e teáˋguɨ nisíng'ˉ dseaˋ có̱o̱'˜ júuˆ quiá'ˉ Dseaˋ Jmáangˉ, jo̱guɨ e laco̱' nicuǿ'ˉreiñ' bíˋ, jo̱guɨ cajo̱ e laco̱' nijmitíi'r˜ dsíiñ'ˊ.
46014004	Jo̱guɨ i̱ dseaˋ i̱ fé'ˋ jmíiˊ e jaˋ ñirˊ jéengˊguɨ, jí̱i̱'˜ quiá'rˉ 'ñia'ˊbre jmɨcó̱o̱'˜ jalé'ˋ e jo̱ e laco̱' teáˋguɨ nisíñ'ˉ có̱o̱'˜ júuˆ quiá'ˉ Dseaˋ Jmáangˉ. Jo̱ dsʉ' i̱ dseaˋ i̱ cangɨ́ɨngˋ e tɨɨiñˋ fé'rˋ jalé'ˋ júuˆ e íñ'ˋ quiá'ˉ Fidiéeˇ, jmóorˋ lajo̱ e laco̱' jmɨcó̱o̱'r˜ e teáˋguɨ nisíng'ˉ i̱ dseaˋ rúiñ'ˋ caguiaangˉguɨ có̱o̱'˜ júuˆ quiá'ˉ Dseaˋ Jmáangˉ.
46014005	Jo̱ eáamˊ iing˜ jnea˜ e lajɨɨmˋ 'nʉ́'ˋ tɨɨngˋna' fó'ˋna' jmíiˊ e jaˋ cuíiˋna' jéengˊguɨ, dsʉ' lɨfa' eáangˊguɨ iing˜ jnea˜ e tɨɨngˋna' fó'ˋna' jalé'ˋ júuˆ e íing'˜na' quiá'ˉ Fidiéeˇ, co̱' e jo̱ba' eáangˊguɨ niingˉ laco̱'guɨ e fó'ˋna' jmíiˊ e jaˋ ñíˆna' jéengˊguɨ. Jo̱ dsʉ' song seemˋbɨ dseaˋ i̱ nijméˉ júuˆ e˜ guǿng'ˋ e fó'ˋna', jo̱ lajo̱ba' teáˋguɨ nisíng'ˉna' có̱o̱'˜ júuˆ quiá'ˉ Dseaˋ Jmáangˉ.
46014006	Jo̱ uíi'˜ e lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ, jo̱ba' jaˋ eeˋ ta˜ nilɨ'íingˆ quíiˉna' jí̱i̱'˜ co̱o̱ˋ e jnea˜ ngóoˊo ni'eeˇe 'nʉ́'ˋ jo̱ nifǿn'ˆn 'nʉ́'ˋ có̱o̱'˜ jmíiˊ e jaˋ ngáng'ˋna'. Jo̱ dsʉ' eáamˊ nilɨ'íingˆ ta˜ quíiˉna' song nifɨ́ɨˉɨ 'nʉ́'ˋ lají̱i̱'˜ e nɨcajmijnéengˋ Fidiéeˇ lafa' mɨ˜ quɨɨˉ, o̱si e ni'éeˆe 'nʉ́'ˋ jalé'ˋ e tɨɨnˉ ngán'ˋn, o̱si e nifɨ́ɨˉɨ 'nʉ́'ˋ jalé'ˋ e júuˆ e íin'˜n quiá'rˉ, o̱si lɨɨng˜ eeˋ ni'éeˆe 'nʉ́'ˋ é.
46014007	Jo̱ lajo̱b lɨ́ɨˊ cajo̱ có̱o̱'˜ lɨ́'ˆ doñiˊ eeˋ lúuˊ e bó'ˋ dseaˋ o̱si e jiʉ́ʉrˉ é, co̱' song jaˋ røøˋ bó'rˋ o̱si jiʉ́ʉrˉ laco̱o̱ˋ laco̱o̱ˋ, jo̱ba' jaˋ quɨ́'ˉ jmɨɨ˜ e nilɨcuíiˋ dseaˋ e˜ e bó'rˋ do.
46014008	Jo̱guɨ fa' co̱o̱ˋ jee˜ 'niiˋ, co̱' song jaˋ røøˋ nijiʉ́ʉˉ dseaˋ lúuˊ trompé'ˆ e laco̱' nicuǿˉ li˜ e ninángˋ e 'niiˋ do, jo̱ba' jí̱i̱'˜ jaangˋ dseaˋ nilɨlí'rˆ e nɨ'néˉ guiéngˉ guiʉ́ˉ yaaiñ˜ e quiá'ˉ ninángˋ e 'niiˋ do.
46014009	Jo̱ lajo̱b lɨ́ɨˊ có̱o̱'˜ 'nʉ́'ˋ cajo̱, co̱' song jaˋ fó'ˋna' júuˆ e laco̱' ningáng'ˋ dseaˋ rúng'ˋna', jo̱ba' ¿jial ningáiñ'ˋ lají̱i̱'˜ e fó'ˋna' do? ¡Co̱' mɨ˜ jmooˋna' lajo̱, jo̱ba' lafa' fó'ˋna' fɨˊ guiá'ˆ güíˋ!
46014010	Jo̱ dseáng'ˉ e jáb'ˉ e jmiguiʉbˊ jmíiˊ fé'ˋ dseaˋ la'úngˉ fɨˊ jmɨgüíˋ, lɨfa' laco̱o̱ˋ jmíiˊ e fé'ˋ dseaˋ seabˋ lɨɨng˜ uiing˜ quiá'ˉ.
46014011	Jo̱guɨ song jnea˜ jaˋ ñiiˉ e˜ guǿng'ˋ e júuˆ e sɨ́'ˋ dseaˋ jnea˜, jo̱ba' jnea˜ lɨ́ɨnˊn lafa' jaangˋ dseaˋ i̱ jáaˊ fɨˊ lɨ˜ huí̱i̱bˉ quiá'ˉ i̱ dseaˋ i̱ féng'ˊ jnea˜ do, co̱' jaˋ ngán'ˋn jmíiˊ quiá'rˉ, jo̱guɨ lajo̱bɨ lɨ́ɨngˊ jnea˜ quiá'ˉ i̱ dseaˋ íˋ cajo̱, co̱' jaˋ ngáiñ'ˋ jmíiˊ quiéˉe.
46014012	Jo̱ co̱' 'nʉ́'ˋ jmooˋna' quijí̱ˉ e ooˉna' jalé'ˋ e cuøˊ Jmɨguíˋ quiá'ˉ Fidiéeˇ, jo̱ba' jmɨ'úungˋna' e niñíingˋna' lalíingˋ jalé'ˋ e nilɨ'íingˆ ta˜ quiá'ˉ e laco̱' teáˋguɨ nisíng'ˋna' có̱o̱'˜ júuˆ quiá'ˉ Dseaˋ Jmáangˉ.
46014013	Jo̱ jaléng'ˋ dseaˋ i̱ cangɨ́ɨngˋ e fé'rˋ jmíiˊ e jaˋ ñirˊ jéengˊguɨ, jo̱ba' 'néˉ mɨ́'rˉ Fidiéeˇ e nijmɨcó̱o̱'˜ dseaˋ do quiá'rˉ e laco̱' nisɨ́'rˋ dseaˋ rúiñ'ˋ e˜ guǿng'ˋ e júuˆ e fé'rˋ do.
46014014	Co̱' song jnea˜ fǿn'ˉn Fidiéeˇ có̱o̱'˜ jmíiˊ e jaˋ ñiiˉ jéengˊguɨ, jo̱ dsʉ' jmóoˋo lajo̱ la'eáangˊ có̱o̱'˜ jmɨguíˋ quiéˉbaa, lɨfa' jí̱i̱'˜ 'ñiá'ˋbaa ja̱a̱ˉ e jaˋ eeˋ ngán'ˋn lají̱i̱'˜ e fá'ˉa do.
46014015	Jo̱ co̱' lajo̱b lɨ́ɨˊ, jo̱ba' mɨ˜ fǿn'ˉn Fidiéeˇ, 'néˉ jméeˋe lajo̱ có̱o̱'˜ jmɨguíˋ quiéˉbaa, jo̱guɨ dsʉ' 'néˉ ngám'ˋbaa cajo̱ lají̱i̱'˜ e fá'ˉa do. Jo̱guɨ mɨ˜ øøˉ e jmifén'ˊn Fidiéeˇ, 'néˉ øøˉ có̱o̱'˜ jmɨguíˋ quiéˉbaa, jo̱guɨ dsʉ' 'néˉ ngám'ˋbaa lají̱i̱'˜ e øøˉ do cajo̱.
46014016	Dsʉco̱' song 'nʉˋ jmifén'ˊ Fidiéeˇ có̱o̱'˜ lají̱i̱'˜ jmɨguíˋ quíi'ˉ, jo̱ dsʉ' lajeeˇ jo̱ ninúˉ jaangˋguɨ dseaˋ i̱ jaˋ mɨˊ ngáng'ˋ e júuˆ e fó'ˋ do, jo̱ba' i̱ dseaˋ íˋ jaˋ cuǿøngˋ nisɨ́'rˋ Fidiéeˇ e lajo̱b nilíˋ, dsʉco̱' jaˋ ngáiñ'ˋ lají̱i̱'˜ e júuˆ e fó'ˋ do.
46014017	Jo̱ jangámˉ, eáamˊ jlo'ˆ e júuˆ gui'máang'ˇ e cuø'ˊ Fidiéeˇ do, jo̱ dsʉ' song jaˋguɨ ngáng'ˋ i̱ dseaˋ i̱ núuˋ do, jo̱ba' jaˋ e jmɨcó̱o̱'˜ quiá'rˉ jí̱i̱'˜ co̱o̱ˋ fa' e nidsicuángˋguɨ quiá'rˉ có̱o̱'˜ júuˆ quiá'ˉ Dseaˋ Jmáangˉ.
46014018	Jo̱ cuǿøˉø gui'máang'ˇ Fidiéeˇ, dsʉco̱' eáangˊguɨ tɨɨnˉ fá'ˆa jmíiˊ e jaˋ ñiiˉ jéengˊguɨ laco̱'guɨ lajaléng'ˋ 'nʉ́'ˋ.
46014019	Jo̱ dsʉ' lacaangˋ jee˜ lɨ˜ seáng'ˊ dseaˋ quiá'ˉ Dseaˋ Jmáangˉ, eáangˊguɨ iin˜n fǿn'ˆnre có̱o̱'˜ tú̱ˉ 'nɨˊ mɨ́'ˆ júuˆ e laco̱' ngáiñ'ˋ e lafa' e nifǿn'ˆnre có̱o̱'˜ jmiguiʉˊ júuˆ có̱o̱'˜ jmíiˊ e dseáng'ˉ jaˋ ngáiñ'ˋ.
46014020	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', e jaˋ ɨ́ˆ áaˊna' laco̱'guɨ ɨˊ dsíiˊ jaangˋ jiuung˜, co̱' 'néˉ lɨ́ɨngˊna' lafa' jaangˋ jiuung˜ có̱o̱'˜ lajalé'ˋ e jaˋ dseengˋ, jo̱ dsʉ' la ɨˊ dsíiˊ jaangˋ dseaˋ féng'ˊ 'néˉ ɨ́ˆ áaˊna'.
46014021	Jo̱ lalab fé'ˋ Fidiéeˇ fɨˊ ni˜ jiˋ quiá'rˉ: “Nifǿn'ˆn jaléng'ˋ dseaˋ Israel có̱o̱'˜ jmíiˊ e jaˋ ngáiñ'ˋ jo̱guɨ nisɨ́ɨnˆn dseaˋ i̱ jaˋ lɨ́ɨngˊ dseaˋ Israel e laco̱' niguiarˊ júuˆ quiéˉe jee˜ jaléng'ˋ írˋ, jo̱ dsʉ' jaˋ já'ˉ nilíimˋbɨr jnea˜.” Jo̱ lanab jí̱i̱'˜ fé'ˋ Fíiˋnaa' Fidiéeˇ fɨˊ ni˜ jiˋ quiá'rˉ.
46014022	Jo̱ co̱' lajo̱b lɨ́ɨˊ, jo̱ba' mɨ˜ fé'ˋ dseaˋ jmíiˊ e jaˋ ñirˊ jéengˊguɨ, e jo̱ cuøˊ co̱o̱ˋ li˜ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ quiá'ˉ Dseaˋ Jmáangˉ jo̱ o̱' quiá'ˉ jaléng'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ. Jo̱ dsʉ' mɨ˜ fé'ˋ dseaˋ jalé'ˋ júuˆ e íñ'ˋ quiá'ˉ Fidiéeˇ, e jo̱ cuøˊ co̱o̱ˋ li˜ quiá'ˉ jaléng'ˋ dseaˋ quiá'ˉ Dseaˋ Jmáangˉ jo̱ o̱' quiá'ˉ i̱ dseaˋ i̱ jaˋ lɨ́ɨngˊ lajo̱.
46014023	Dsʉco̱' faco̱' lajeeˇ e sɨseáng'ˊ jaléng'ˋ 'nʉ́'ˋ, dseaˋ quiá'ˉ Dseaˋ Jmáangˉ, e jmiféng'ˊna' Fidiéeˇ, jo̱ teáang'˜na' fó'ˋna' jmíiˊ e jaˋ ñíˆna' jéengˊguɨ, jo̱ lajeeˇ jo̱ ni'íˋ fɨˊ jo̱ jaangˋ dseaˋ i̱ jaˋ mɨˊ ñiˊ e˜guɨ e fó'ˋna' do, o̱si jaangˋ i̱ jaˋ mɨˊ já'ˉ lɨ́ɨngˋ júuˆ quiá'ˉ Dseaˋ Jmáangˉ é, jo̱ba' i̱ dseaˋ íˋ ni'ɨ́ˉ dsíirˊ e jaˋ røøˋ lí'ˆba'.
46014024	Jo̱guɨ song lajɨɨmˋ 'nʉ́'ˋ fó'ˋna' jalé'ˋ júuˆ e nɨca'íing'˜na' quiá'ˉ Fidiéeˇ jo̱ lajeeˇ jo̱ ni'íˋ jaangˋ dseaˋ i̱ jaˋ mɨˊ já'ˉ lɨ́ɨngˋ júuˆ quiá'ˉ Dseaˋ Jmáangˉ o̱si jaangˋ i̱ jaˋ mɨˊ ñiˊ e˜guɨ e fó'ˋna' do, jo̱ dsʉ' mɨ˜ ninúˉ i̱ dseaˋ do e júuˆ jo̱, jo̱ba' dsifɨˊ lajo̱b ni'ɨ́ˉ dsíirˊ e røømˋbre dseeˉ, jo̱guɨ 'ñia'ˊbre ni'ɨ́ˉ dsíirˊ jial lɨ́ɨiñˊ mɨ˜ ninúrˉ lají̱i̱'˜ e fó'ˋna' do.
46014025	Jo̱ mɨ˜ ninúrˉ jalé'ˋ e júuˆ do, jo̱guɨba' nilɨlí'rˆ guiʉ́ˉ jial dseáng'ˉ lɨ́ɨiñˊ, jo̱ jo̱b mɨ˜ nisí'rˋ uǿˉ jnir˜ e nijmiféiñ'ˊ Fidiéeˇ, jo̱ jo̱guɨba' nijá'ˉ líiñˋ e dseáng'ˉ lajam'ˆba' seengˋ Fidiéeˇ jee˜ lajaléng'ˋ 'nʉ́'ˋ.
46014026	Jo̱ co̱' lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ, jo̱ba' fɨ́ɨˉɨ 'nʉ́'ˋ e júuˆ la, e mɨ˜ seáng'ˊna' e jmiféng'ˊna' Fidiéeˇ, i̱ lɨɨng˜ 'nʉ́'ˋ cuǿøngˋ líˋ ǿˆna' e jmiféng'ˊna' Fidiéeˇ, jo̱guɨ i̱ lɨɨng˜ 'nʉ́'ˋ cuǿøngˋ líˋ é'ˆna' dseaˋ júuˆ quiá'ˉ dseaˋ do, jo̱guɨ i̱ lɨɨng˜ 'nʉ́'ˋ cuǿøngˋ líˋ fo'ˆna' jalé'ˋ e nɨca'eˊ Fidiéeˇ lafa' mɨ˜ quɨˋna', jo̱guɨ i̱ lɨɨng˜ 'nʉ́'ˋ cuǿøngˋ líˋ fo'ˆna' jmíiˊ e jaˋ ñíˆna' jéengˊguɨ, jo̱guɨ i̱ lɨɨng˜guɨ 'nʉ́'ˋ cuǿøngˋ líˋ fo'ˆna' e˜ guǿng'ˋ e jmíiˊ do. Jo̱ dsʉ' lajalé'ˋ e jo̱ 'néˉ jméeˆna' e laco̱' nidsicuángˋguɨ quíiˉna' có̱o̱'˜ júuˆ quiá'ˉ Dseaˋ Jmáangˉ.
46014027	Jo̱ mɨ˜ fé'ˋ dseaˋ jmíiˊ e jaˋ ñirˊ jéengˊguɨ, cuǿømˋ líˋ fé'ˋ gángˉ dseaˋ o̱si gaangˋ dseaˋ e jmíiˊ do, jo̱ dsʉ' lɨfa' 'néˉ e tá'ˉ jámˋ nijméˉ lajo̱; jo̱guɨ cajo̱ i̱ lɨɨng˜ 'nʉ́'ˋ 'néˉ jméeˆba' júuˆ e˜ guǿng'ˋ e jmíiˊ do.
46014028	Jo̱ song jaˋ seengˋ dseaˋ i̱ nijméˉ júuˆ e˜ guǿng'ˋ e jmíiˊ do, jo̱ba' guiʉ́ˉguɨ quíiˉna' e jaˋ nifo'ˆba' e jmíiˊ e jaˋ ñíˆna' jéengˊguɨ do fɨˊ lɨ˜ seáng'ˊ rúng'ˋna', jo̱ lɨ́'ˆ féeng'˜na' Fidiéeˇ la tɨɨngˋna' yaang˜na' e jaˋ núuˋ dseaˋ jiéng'ˋ.
46014029	Jo̱ lajo̱b cajo̱, song seengˋ dseaˋ i̱ fé'ˋ jalé'ˋ júuˆ e íñ'ˋ quiá'ˉ Fidiéeˇ, jo̱ba' güɨfé'ˋbre gáiñˉ o̱si gaaiñˋ é, jo̱guɨ jaléng'ˋ dseaˋ i̱ núuˋ jalé'ˋ e júuˆ jo̱, güɨ'ɨ́bˉ dsíirˊ cuaiñ˜ quiá'ˉ e júuˆ jo̱.
46014030	Jo̱guɨ song Fidiéeˇ lɨɨng˜ eeˋ ca'e'rˊ jaangˋguɨ dseaˋ lafa' mɨ˜ quɨiñ'ˊ lajeeˇ e fé'ˋbɨ i̱ dseaˋ i̱ ca'íng'ˋ e júuˆ do, jo̱ba' guiʉ́ˉguɨ e niquiúm'ˉ i̱ dseaˋ i̱ fé'ˋ e júuˆ e ca'íñ'ˋ quiá'ˉ Fidiéeˇ.
46014031	Jo̱ lajo̱ba' lajaangˋ lajaangˋ i̱ dseaˋ i̱ fé'ˋ júuˆ e íñ'ˋ quiá'ˉ Fidiéeˇ 'néˉ jémˉbre e nitɨ́iñˉ cuaiñ˜ quiá'rˉ, jo̱ lajo̱ba' lajɨɨmˋ dseaˋ ninúrˉ e júuˆ jo̱ e laco̱' nilɨñirˊ jo̱guɨ e nicuǿ'ˉguɨ bíˋ yaaiñ˜.
46014032	Co̱' i̱ dseaˋ i̱ fé'ˋ jalé'ˋ júuˆ e íñ'ˋ quiá'ˉ Fidiéeˇ 'néˉ quɨ́ɨ'˜bre jmɨɨ˜ e nijéiñˉ cartɨˊ nitɨ́iñˉ e nifé'rˋ.
46014033	Jo̱ lajo̱b 'néˉ, co̱' Fidiéebˇ dseaˋ cuørˊ e seengˋ dseaˋ juguiʉ́ˉ júuˆ røøˋ, jo̱ dsʉ' jaˋ iiñ˜ e eáangˊ ta'ˊ dseaˋ mɨ́ɨ'˜ e jí̱i̱'˜ jaˋ ñiˊ dseaˋ jnang˜ i̱ fé'ˋ. Jo̱ lɨ́'ˆ laco̱' quɨ́'ˉ tɨ́ɨngˋ dseaˋ quiá'ˉ Dseaˋ Jmáangˉ,
46014034	e jaléng'ˋ dseamɨ́ˋ jaˋ cuǿøngˋ fé'rˋ fɨˊ quiniˇ dseaˋ mɨ˜ tɨˊ í'ˋ e seáng'ˊ dseaˋ e jmiféiñ'ˊ Fidiéeˇ, dsʉco̱' jaˋ catɨ́ɨngˉ fa' e nijmérˉ lajo̱. Co̱' 'néˉ jmɨ'górˋ dseañʉ'ˋ quiá'ˉ lɨ́'ˆ laco̱' fé'ˋ fɨˊ ni˜ júuˆ quiʉ'ˊ ta˜ quiá'ˉ Fidiéeˇ.
46014035	Jo̱guɨ song jaangˋ dseamɨ́ˋ lɨɨng˜ eeˋ jaˋ cangáiñ'ˋ, jo̱ba' guiʉ́ˉguɨ e nijmɨngɨ́'rˉ dseañʉ'ˋ quiá'rˉ fɨˊ 'nʉ́ʉˊ, dsʉco̱' jaˋ catɨ́ɨngˉ e jaangˋ dseamɨ́ˋ nifé'rˋ fɨˊ quiniˇ dseaˋ lajeeˇ e sɨseáng'ˊ dseaˋ quiá'ˉ Dseaˋ Jmáangˉ e jmiféiñ'ˊ Fidiéeˇ.
46014036	Jo̱guɨ té̱e̱ˊ áaˊna' e o̱' có̱o̱'˜ 'nʉ́'ˋ canaangˋ uiing˜ júuˆ quiá'ˉ Dseaˋ Jmáangˉ, o̱'guɨ jí̱i̱'˜ 'nʉ́'ˋ cajo̱ dseaˋ i̱ nɨca'íng'ˋ e júuˆ jo̱.
46014037	Jo̱guɨ song i̱ lɨɨng˜ 'nʉ́'ˋ ɨˊ áaˊna' e cangɨ́ɨngˋna' e tɨɨngˋna' fó'ˋna' cuaiñ˜ quiá'ˉ Fidiéeˇ, o̱si ɨˊ áaˊna' e cangɨ́ɨngˋna' e tɨɨngˋna' e jié'ˋguɨ é e cuøˊ Jmɨguíˋ quiá'ˉ Fidiéeˇ, jo̱ba' 'néˉ ta˜ óoˊna' e jalé'ˋ e júuˆ e jmo'ˊ jnea˜ la lɨ́ɨˊ júuˆ ta˜ huɨ̱́'ˋ quiá'ˉ Fíiˋnaa' Dseaˋ Jmáangˉ.
46014038	Jo̱guɨ song i̱ dseaˋ íˋ jaˋ já'ˉ lɨ́ɨiñˋ e lɨ́ɨˊ lajo̱, jo̱ba' jaˋ 'néˉ já'ˉ líingˋna' e lɨɨng˜ eeˋ cangɨ́ɨiñˋ e cuøˊ Jmɨguíˋ quiá'ˉ Fidiéeˇ.
46014039	Jo̱ co̱' lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ, jo̱ba' fɨ́ɨˉɨ 'nʉ́'ˋ e jmɨ'úungˋna' e niñíingˋna' e nifo'ˆna' jalé'ˋ júuˆ e íing'˜na' quiá'ˉ Fidiéeˇ, jo̱guɨ cajo̱ jaˋ jnɨɨng˜na' quiá'ˉ dseaˋ rúng'ˋna' e nifé'rˋ jmíiˊ e jaˋ ñirˊ jéengˊguɨ.
46014040	Jo̱ dsʉ' lajalé'ˋ e jo̱ 'néˉ jméeˆna' røøˋ lɨ́'ˆ laco̱' catɨ́ɨngˉ.
46015001	Jo̱ lanaguɨ, dseaˋ rú'ˋnaa' dseaˋ quiá'ˉ Dseaˋ Jmáangˉ, iin˜n e nijmiguiéng'ˊ áaˊna' cuaiñ˜ quiá'ˉ e júuˆ e quiá'ˉ jial laangˋ dseaˋ jee˜ jalé'ˋ dseeˉ quiá'rˉ e nɨcaguiáˋa jee˜ 'nʉ́'ˋ. Jo̱ e júuˆ jo̱b e nɨca'íing'˜ 'nʉ́'ˋ, jo̱guɨ cajo̱ eáamˊ teáangˉna' teáˋ có̱o̱'˜.
46015002	Jo̱guɨ lajo̱bɨ cajo̱, la'eáangˊ có̱o̱'˜ e júuˆ jo̱b e nɨcaláangˉ 'nʉ́'ˋ jee˜ jalé'ˋ dseeˉ quíiˉna', jo̱ lajo̱b lɨ́ɨˊ song jaˋ niquɨng'ˆtu̱' tu̱cang'ˊna' calé'ˋ catú̱ˉ; dsʉco̱' song cajmeeˇna' lajo̱, jo̱ba' jaˋ eeˋ ta˜ calɨ'íingˆ quíiˉna' jóng lají̱i̱'˜ e nɨjá'ˉ calɨ́ngˉna' do.
46015003	Jo̱ nɨca'éeˉbaa 'nʉ́'ˋ lajalé'ˋ júuˆ e nɨca'íin'˜n, jo̱ e lab e júuˆ jo̱ e niingˉguɨ: Dseaˋ Jmáamˉbing' i̱ cajúngˉ uíi'˜ jalé'ˋ dseeˉ quíˉnaa' lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ.
46015004	Jo̱ mɨ˜ cangɨ́ˋ e cajúiñˉ, jo̱ba' ca'áiñˉ, jo̱ dsʉ' mɨ˜ catɨ́ˋ 'nɨˊ jmɨɨ˜ lajo̱, cají̱b'ˊtu̱r calé'ˋ catú̱ˉ lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ cajo̱;
46015005	jo̱ la'uii˜ cajmijnéengˋ 'ñia'rˊ fɨˊ quiniˇ Tʉ́ˆ Simón, jo̱ mɨ˜ cangɨ́ˋ jo̱, cajmijnéengˋ 'ñia'rˊ fɨˊ quiniˇ dseaˋ guitúungˋ quiá'rˉ.
46015006	Jo̱ mɨ˜ cangɨ́ˋguɨ lajo̱, cajmijnéengˋ 'ñia'rˊ fɨˊ quiniˇ i̱ lɨ́ɨˊguɨ lɨ́'ˆ lɨˊ 'ñiáˋ ciento dseaˋ quiá'rˉ, jo̱ i̱ lɨɨng˜ i̱ dseaˋ íˋ nɨcajúmˉbre, jo̱ dsʉ' i̱ fɨ́ɨmˊbɨ seengˋ lana.
46015007	Jo̱ mɨ˜ cangɨ́ˋ jo̱, cajmijnéengˋguɨ 'ñia'rˊ fɨˊ quiniˇ Tiáa˜, jo̱ mɨ˜ cangɨ́ˋ jo̱, cajmijnéengˋ 'ñia'rˊ cajo̱ fɨˊ quiniˇ jaléng'ˋ i̱ dseaˋ caguiaangˉguɨ i̱ sɨ́ɨiñˋ cuaiñ˜ quiá'rˉ.
46015008	Jo̱ tɨˊ lɨ˜ dséngˉguɨ cajmijnéengˋ 'ñia'rˊ fɨˊ quiniiˉ, jnea˜ dseaˋ lɨ́ɨnˊn lafa' jaangˋ jiuung˜ i̱ calɨséngˋ nʉ́'ˉguɨ e catɨ́ˋ í'ˋ lajo̱.
46015009	Jo̱ jnea˜ lɨ́ɨnˊn jaangˋ dseaˋ i̱ jaˋ niingˉ jí̱i̱'˜ capí'ˆ jee˜ lajaléng'ˋ i̱ dseaˋ i̱ sɨ́ɨngˋ Dseaˋ Jmáangˉ cuaiñ˜ quiá'rˉ, jo̱ dseáng'ˉ jaˋ catɨ́ɨmˉbaa fa' e nilɨsiiˉ lajo̱ uíi'˜ e lamɨ˜ jéengˊguɨ gabˋ cajmeáan'˜n jaléng'ˋ dseaˋ quiá'ˉ Dseaˋ Jmáangˉ.
46015010	Jo̱ ooˉ e ta˜ ooˉ la dsʉ' uíi'˜ e eáangˊ guiúngˉ Fidiéeˇ có̱o̱'˜ jnea˜. Jo̱ e guiúiñˉ có̱o̱'˜ jnea˜ do eáamˊ nɨcalɨ'íingˆ ta˜, co̱' jnea˜ eáangˊguɨ nɨcacuø'ˊ dsiiˉ có̱o̱'˜ e ta˜ e jmóoˋo la lɨ́'ˆ laco̱'guɨ i̱ dseaˋ caguiaangˉguɨ do. Jo̱ nañiˊ fa' o̱' jnea˜re dseaˋ nɨcajméˉe lajo̱, co̱' Fidiéebˇ dseaˋ nɨcajmɨcó̱o̱'˜ jnea˜ uíi'˜ e eáangˊ guiúiñˉ có̱o̱'˜ jnea˜.
46015011	Jo̱ dsʉ' jaˋ e lɨngɨɨˉ su nɨcajméˉ jnea˜ e ta˜ jo̱ o̱si nɨcajméeˋ jaléng'ˋ i̱ dseaˋ íˋ é, co̱' conrøøbˋ guiaˋnaa' e júuˆ jo̱, jo̱guɨ e júuˆ jo̱b cajo̱ e já'ˉ nɨcalɨ́ngˉna' do.
46015012	Jo̱guɨ jnea'ˆ guiaˋnaa' júuˆ cuaiñ˜ quiá'ˉ e cají̱'ˊtu̱ Dseaˋ Jmáangˉ mɨ˜ cangɨ́ˋ e cajúiñˉ. Jo̱ba' ¿jialɨ'ˊ seengˋ i̱ lɨɨng˜ 'nʉ́'ˋ i̱ fé'ˋ e o̱' já'ˉ e nijí̱'ˊtu̱ jaléng'ˋ 'lɨɨ˜?
46015013	Dsʉco̱' faco̱' jaˋ jí̱'ˊtu̱ jaléng'ˋ 'lɨɨ˜, jo̱ba' o̱' já'ˉ e cají̱'ˊtu̱ Dseaˋ Jmáangˉ.
46015014	Jo̱ co̱' faco̱' jaˋ cají̱'ˊtu̱ Dseaˋ Jmáangˉ, jo̱ba' e júuˆ e guiaˊ jnea'ˆ jee˜ 'nʉ́'ˋ jaˋ eeˋ quíingˊ jí̱i̱'˜ co̱o̱ˋ, jo̱guɨ cajo̱ jaˋ eeˋ quíingˊ jí̱i̱'˜ co̱o̱ˋ e já'ˉ nɨcalɨ́ngˉna' júuˆ quiá'ˉ dseaˋ do.
46015015	Jo̱guɨ faco̱' e jaˋ já'ˉ e jí̱'ˊtu̱ jaléng'ˋ 'lɨɨ˜, jo̱ba' jnea'ˆ lɨco̱' lɨ́ɨˊnaa' dseaˋ i̱ jmɨgóobˋ. Co̱' guiaˋnaa' júuˆ e Fidiéebˇ dseaˋ cajmijí̱'ˊtu̱r Dseaˋ Jmáangˉ, jo̱guɨ e o̱' já'ˉ e cajmijí̱'ˊtu̱r faco̱' dseáng'ˉ já'ˉ e joˋ jí̱'ˊtu̱ jaléng'ˋ 'lɨɨ˜.
46015016	Jo̱guɨ faco̱' jaˋ jí̱'ˊtu̱ jaléng'ˋ 'lɨɨ˜, jo̱ba' jaˋ cají̱'ˊtu̱ Dseaˋ Jmáangˉ cajo̱.
46015017	Jo̱guɨ faco̱' jaˋ cají̱'ˊtu̱ Dseaˋ Jmáangˉ, jo̱ba' jaˋ quíingˊ jí̱i̱'˜ co̱o̱ˋ quíiˉna' e já'ˉ lɨ́ɨngˋna' júuˆ quiá'rˉ, jo̱guɨ cajo̱ quíim'˜bɨ' jee˜ jalé'ˋ dseeˉ quíiˉna' lana.
46015018	Jo̱guɨ faco̱' lajo̱ lɨ́ɨˊ, jo̱ba' jaléng'ˋ dseaˋ quiá'ˉ Dseaˋ Jmáangˉ i̱ nɨcajúngˉ lamɨ˜ jéengˊguɨ, fɨˊ lɨ˜ 'lɨb'ˆ nɨcangolíiñˋ jóng.
46015019	Jo̱guɨ song lɨco̱' íingˆ ta˜ quíˉnaa' jí̱i̱'˜ fɨˊ jmɨgüíˋ lab e lɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' e ngɨ˜ fɨ́ɨbˆ jneaa˜aa' jee˜ jaléng'ˋ dseaˋ.
46015020	Jo̱ dsʉ' dseáng'ˉ e jáb'ˉ e cají̱'ˊtu̱ Dseaˋ Jmáangˉ mɨ˜ cangɨ́ˋ e cajúiñˉ. Co̱' íˋbing' i̱ cají̱'ˊtu̱ la'uii˜ jee˜ jaléng'ˋ dseaˋ quiá'rˉ i̱ nijí̱'ˊtu̱ mɨ˜ nitɨ́ˉ í'ˋ lajo̱.
46015021	Jo̱ co̱' uíi'˜ jaangˋ dseañʉ'ˋ e calɨseáˋ 'móˉ fɨˊ jmɨgüíˋ la, jo̱guɨ lajo̱bɨ cajo̱ uíi'˜ jaangˋguɨ dseañʉ'ˋ e nijí̱'ˊtu̱ jaléng'ˋ 'lɨɨ˜ mɨ˜ nitɨ́ˉ e í'ˋ jo̱.
46015022	Jo̱ lajo̱b lɨ́ɨˊ, dsʉco̱' uíi'˜ e lɨ́ɨngˊ dseaˋ dseaˋ sɨju̱ˇ Adán, jo̱ba' tɨ́ɨiñˉ 'móˉ lajaléiñ'ˋ. Jo̱guɨ lajo̱bɨ cajo̱, la'eáangˊ e nɨlɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' nijí̱'ˊtú̱u̱' e laco̱' nilɨse̱e̱ˉnaa' cøøngˋ có̱o̱'˜ Fidiéeˇ.
46015023	Jo̱ lajo̱b nilíˋ, lɨfa' nijí̱'ˊtu̱ dseaˋ lɨ́'ˆ laco̱' jí̱i̱'˜ e sɨ'íˆ; co̱' Dseaˋ Jmáamˉbiñ' i̱ la'uii˜ i̱ cají̱'ˊtu̱, jo̱guɨ mɨ˜ nijáaˊtu̱r calé'ˋ catú̱ˉ fɨˊ jmɨgüíˋ la, jo̱guɨba' nijí̱'ˊtu̱ jaléng'ˋ dseaˋ quiá'rˉ.
46015024	Jo̱ mɨ˜ ningɨ́ˋ jo̱, jo̱guɨba' nitɨ́ˉ í'ˋ e ni'íingˉ jmɨgüíˋ. Co̱' ie˜ jo̱ Fíiˋnaa' Dseaˋ Jmáangˉ ni'íiñˉ bíˋ quiá'ˉ jaléng'ˋ dseata˜ niingˉ có̱o̱'˜guɨ bíˋ quiá'ˉ jaléng'ˋ i̱ 'lɨng'ˆ i̱ quiʉ'ˊ ta˜, jo̱ jo̱guɨba' nijá̱'rˊ fɨˊ jaguóˋ Tiquíˆii' Fidiéeˇ lajalé'ˋ e néeˊ nir˜ lana.
46015025	Co̱' dseáng'ˉ 'néˉ e néebˊ ni˜ Dseaˋ Jmáangˉ lajalé'ˋ cartɨˊ mɨ˜ niguiéngˉ Fidiéeˇ fɨˊ uii˜ tɨɨˉ dseaˋ do lajaléng'ˋ i̱ 'ní'ˋ níiˉ quiá'rˉ.
46015026	Jo̱ Fidiéeˇ ni'íiñˉ 'móˉ tɨˊ lɨ˜ dséngˆguɨ, co̱' e jo̱b e 'ní'ˋ níiˉ do.
46015027	Jo̱ lajalé'ˋ niguiáˉ Fidiéeˇ fɨˊ uii˜ tɨɨˉ Dseaˋ Jmáangˉ. Jo̱ mɨ˜ jíng'ˉ Fidiéeˇ e ninéˉ lajalé'ˋ fɨˊ uii˜ tɨɨˉ Dseaˋ Jmáangˉ dsʉ' o̱fa' éengˋ 'ñia'rˊ cajo̱, dsʉco̱' 'ñia'ˊbre dseaˋ nɨjméerˋ e nɨnéeˊ lajalé'ˋ do fɨˊ uii˜ tɨɨˉ dseaˋ do.
46015028	Jo̱ mɨ˜ nɨcató'ˊ e nɨnéeˊ fɨˊ uii˜ tɨɨˉ Dseaˋ Jmáangˉ lajalé'ˋ, jo̱guɨba' nijáng'ˋ Dseaˋ Jmáangˉ 'ñia'rˊ fɨˊ jaguóˋ Tiquiá'rˆ Fidiéeˇ, co̱' íˋbing' i̱ nɨcaguiaˊ lajalé'ˋ fɨˊ uii˜ tɨɨˉ dseaˋ do. Jo̱ lajo̱ba' jí̱i̱'˜ Fidiéebˇ dseaˋ nicá̱rˋ nifɨˊ quiá'ˉ lajalé'ˋ.
46015029	Jo̱ song ɨˊ óoˊ 'nʉ́'ˋ e jaˋ jí̱'ˊtu̱ jaléng'ˋ 'lɨɨ˜, jo̱ba' ¿jialɨ'ˊ i̱ lɨɨng˜ 'nʉ́'ˋ cajgáangˉna' jmɨɨˋ cuaiñ˜ quiá'ˉ jaléng'ˋ 'lɨɨ˜? ¿Jo̱guɨ e˜ uiing˜ quiá'ˉ e jmooˋna' lajo̱ song ɨˊ óoˊna' e jaˋ jí̱'ˊtu̱ jaléng'ˋ 'lɨɨ˜ mɨ˜ nitɨ́ˉ í'ˋ lajo̱?
46015030	Jo̱guɨ faco̱' jaˋ jí̱'ˊtu̱ jaléng'ˋ 'lɨɨ˜, jo̱ba' ¿jialɨ'ˊ contøøngˉ dseáang'˜ seengˉ jnea˜ fɨˊ jmɨgüíˋ la?
46015031	Jo̱ lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ, co̱' laco̱o̱ˋ jmɨɨb˜ dseáang'˜ seenˉ fɨˊ jmɨgüíˋ la. Jo̱ dseáng'ˉ e jáb'ˉ júuˆ e fá'ˋa la lɨ́'ˆ laco̱'guɨ la iáangˋ dsiiˉ có̱o̱'˜ 'nʉ́'ˋ dsʉ' uíi'˜ e nɨlɨ́ɨngˊna' dseaˋ quiá'ˉ Fíiˋnaa' Dseaˋ Jmáangˉ.
46015032	Jo̱ song lɨco̱' sɨjeenˇn e ni'íin'˜n jalé'ˋ e ngɨ́ɨnˋn jí̱i̱'˜ mɨ˜ seenˉ fɨˊ jmɨgüíˋ la, jo̱ba' jaˋ eeˋ ta˜ mɨˊ calɨ'íingˆ jí̱i̱'˜ co̱o̱ˋ quiéˉe jalé'ˋ e gaˋ e nɨcangojéeˊ quiéˉe ie˜ lamɨ˜ catíingˊ júuˆ quiéˉe có̱o̱'˜ jaléng'ˋ dseaˋ i̱ sooˋ dsíiˊ i̱ seengˋ fɨˊ Éfeso. Co̱' faco̱' o̱' já'ˉ e nijí̱'ˊtu̱ jaléng'ˋ 'lɨɨ˜, jo̱ba' maquieeˇnaa' jo̱guɨ ma'né'ˆnaa', co̱' dsa'óˋ joˋ ñiˊ su se̱e̱ˉguɨ́ɨ', lɨ́'ˆ laco̱' júuˆ ró̱o̱ˋ e fé'ˋ i̱ lɨɨng˜ dseaˋ.
46015033	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', e jie˜ mɨ˜ cuø'ˊ fɨˊ yaang˜na' e dseaˋ jiéng'ˋ nijmɨgǿøiñˋ 'nʉ́'ˋ, co̱' íimˉ lají̱i̱'˜ e guiʉ́ˉ e quɨ́'ˉ tɨ́ɨngˋ dseaˋ la'eáangˊ có̱o̱'˜ dseaˋ rúiñ'ˋ i̱ éeˋ gaˋ.
46015034	Jo̱ co̱' lajo̱b lɨ́ɨˊ, jo̱ba' fɨ́ɨˉguɨ́ɨ 'nʉ́'ˋ e jmijnéeˋtu̱ óoˊna' laco̱' catɨ́ɨngˉ, jo̱guɨ joˋ eeˉna' dseeˉ, co̱' i̱ lɨɨng˜ 'nʉ́'ˋ dseáng'ˉ jaˋ mɨˊ cuíimˋbɨ' Fidiéeˇ. Jo̱ uiing˜ quiá'ˉ e fɨ́ɨˉɨ 'nʉ́'ˋ jalé'ˋ e júuˆ la e lɨ́'ˆ laco̱' nɨcá̱ˆna' fɨ'ɨ'ˋ.
46015035	Jo̱ jangámˉ seengˋ dseaˋ i̱ nijmɨngɨ́ɨˋ lala: “Jo̱ ¿jial nijí̱'ˊtu̱ jaléng'ˋ lɨ́ɨˊ jo̱guɨ jial lɨ́ɨiñˊ cajo̱?”
46015036	Jo̱ júuˆ í̱i̱bˊ lɨ́ɨˊ e jmɨngɨɨˇna' do, co̱' nɨñíbˆ 'nʉ́'ˋ guiʉ́ˉ e mɨ˜ áng'ˋ dseaˋ mɨjú̱ˋ fɨˊ nʉ́'ˉ uǿˉ, jang'ˉ 'néˉ lafa' e nijúumˉ e mɨjú̱ˋ do, jo̱guɨba' cuǿøngˋ e nisáng'ˊ nii˜ quiá'ˉ.
46015037	Jo̱ jaˋ cuǿøngˋ e nijníˉ dseaˋ e sʉ̱́'ˆ quiá'ˉ mɨjú̱ˋ, dsʉco̱' lají̱i̱'˜ mɨjú̱ˋba' cuǿøngˋ e nijníˉ dseaˋ, nañiˊ si mɨjú̱ˋ mɨcuɨ'ieeˋ o̱si lɨ́'ˆ doñiˊ eeˋ mɨjú̱ˋ é.
46015038	Jo̱ mɨ˜ cangɨ́ˋ e cangojnea˜ e mɨjú̱ˋ do, jo̱ba' 'ñiab'ˊ Fidiéeˇ dseaˋ nijmérˉ jial iiñ˜ e ni'uíingˉ e sʉ̱́'ˆ quiá'ˉ do lɨ́'ˆ laco̱' jmóorˋ có̱o̱'˜ laca'íing'˜ mɨjú̱ˋ.
46015039	Jo̱ jaˋ røøˋ lɨ́ɨˊ ngúuˊ táangˋ lajaléng'ˋ i̱ seengˋ fɨˊ jmɨgüíˋ, co̱' e jiéb'ˋ lɨ́ɨˊ ngúuˊ táangˋ dseaˋ laco̱'guɨ ngúuˊ táangˋ jó'ˋ nuuˋ có̱o̱'˜guɨ quiá'ˉ jaléng'ˋ ta̱ˊ có̱o̱'˜guɨ quiá'ˉ jaléng'ˋ 'ñʉˋ.
46015040	Jo̱guɨ lajo̱bɨ cajo̱, seabˋ e seaˋ fɨˊ yʉ́'ˆ jmɨgüíˋ có̱o̱'˜guɨ e seaˋ fɨˊ ni˜ guóo'˜ uǿˉ, jo̱ dsʉ' jmaquíimˊ ia'ˊ e seaˋ fɨˊ yʉ́'ˆ jmɨgüíˋ laco̱'guɨ e seaˋ fɨˊ ni˜ guóo'˜ uǿˉ.
46015041	Jo̱guɨ e jiéb'ˋ jɨng'ˋ ieeˋ laco̱'guɨ e jɨng'ˋ sɨ'ˋ o̱si jaléng'ˋ nʉ́ʉˊ é, jo̱ jɨˋguɨ jee˜ jaléng'ˋ nʉ́ʉˊ e jiéb'ˋ jɨiñ'ˋ laca'íing'˜ ca'íiñ'˜.
46015042	Jo̱ lajo̱b lɨ́ɨˊ cajo̱ mɨ˜ nijí̱'ˊtu̱ jaléng'ˋ 'lɨɨ˜. Co̱' nijiéb'ˋ ngúuˊ táangˋ dseaˋ mɨ˜ ningɨ́ˋ e ni'áiñˉ fɨˊ nʉ́'ˉ uǿˉ, jo̱ dsʉ' mɨ˜ nijí̱'ˊtu̱r calé'ˋ catú̱ˉ, joˋ tó̱o̱ˋ jmɨɨ˜ fa' e nijié'ˋguɨ.
46015043	Jo̱ e ngúuˊ táangˋ dseaˋ e ni'ángˉ fɨˊ nʉ́'ˉ uǿˉ jaˋ eeˋ ta˜ íingˆ e jo̱, jo̱ dsʉ' mɨ˜ nijí̱'ˊtu̱ calé'ˋ catú̱ˉ, jo̱ba' eáamˊ niniingˉ. Jo̱guɨ cajo̱ jaˋ eeˋ bíˋ óoˋ e ngúuˊ táangˋ dseaˋ e ni'ángˉ fɨˊ nʉ́'ˉ uǿˉ, jo̱ dsʉ' mɨ˜ nijí̱'ˊtu̱ calé'ˋ catú̱ˉ, eáamˊ nɨ'gøng'ˊ.
46015044	Jo̱guɨ jí̱i̱'˜ ngúuˊ táamˋ dseaˋ e ni'ángˉ fɨˊ nʉ́'ˉ uǿˉ, jo̱ dsʉ' mɨ˜ nijí̱'ˊtu̱ calé'ˋ catú̱ˉ, nɨlɨ́ɨˊ ngúuˊ táangˋ dseaˋ la'eáangˊ có̱o̱'˜ Jmɨguíˋ quiá'ˉ Fidiéeˇ. Dsʉco̱' song seaˋ ngúuˊ táangˋ dseaˋ fɨˊ jmɨgüíˋ la, jo̱ba' seabˋ cajo̱ fɨˊ jmɨgüíˋ co̱o̱ˋ la'eáangˊ có̱o̱'˜ Jmɨguíˋ quiá'ˉ Fidiéeˇ.
46015045	Jo̱ lajo̱b lɨ́ɨˊ lɨ́'ˆ laco̱' fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “I̱ dseañʉ'ˋ la'uii˜ i̱ calɨsíˋ Adán calɨséiñˋ e quie̱rˊ ngúuˊ táangˋ dseaˋ jmɨgüíˋ; jo̱ dsʉ' i̱ dseañʉ'ˋ i̱ cøøngˋguɨ do, íbˋ i̱ cuøˊ e seengˋ dseaˋ lata˜.”
46015046	Jo̱ lajeeˇ e se̱e̱ˉnaa' fɨˊ jmɨgüíˋ la, dseaˋ guóob'˜ lɨ́ɨˊnaa'. Jo̱ dsʉ' la'eáangˊ có̱o̱'˜ Jmɨguíˋ quiá'ˉ Fidiéeˇ nilíˋ ngúuˊ táangˋnaa' mɨ˜ nɨse̱e̱ˉnaa' fɨˊ jmɨgüíˋ co̱o̱ˋ.
46015047	Jo̱ lajo̱b lɨ́ɨˊ, co̱' i̱ dseañʉ'ˋ la'uii˜ i̱ calɨsíˋ Adán, có̱o̱'˜ guóo'˜ba' cajmeáangˋ Fidiéeˇ írˋ, co̱' fɨˊ guóo'˜ uǿˉ jmɨgüíˋ calɨséiñˋ. Jo̱ dsʉ' i̱ dseañʉ'ˋ i̱ cøøngˋguɨ do, fɨˊ ñifɨ́bˉ lɨ˜ jáaˊ íˋ.
46015048	Jo̱ lajaangˋ lajaangˋ dseaˋ jmɨgüíˋ seaˋ ngúuˊ táaiñˋ lɨ́'ˆ laco̱'guɨ ngúuˊ táangˋ Adán e cajméeˋ Fidiéeˇ có̱o̱'˜ layaang˜ guóo'˜. Jo̱ dsʉ' ie˜ jo̱, røøbˋ nilíingˉ lajaléng'ˋ dseaˋ quiá'ˉ Dseaˋ Jmáangˉ lɨ́'ˆ laco̱' la lɨ́ɨngˊ dseaˋ do 'ñia'rˊ, dseaˋ jáarˊ fɨˊ ñifɨ́ˉ.
46015049	Jo̱ lana, lajeeˇ e se̱e̱ˉnaa' fɨˊ jmɨgüíˋ la, lɨ́ɨˊnaa' lɨ́'ˆ laco̱' la lɨ́ɨˊ ngúuˊ táangˋ Adán e calɨ́ˉ có̱o̱'˜ layaang˜ guóo'˜. Jo̱ dsʉ' ie˜ jo̱, nilíiˉnaa' lɨ́'ˆ laco̱' la lɨ́ɨngˊ i̱ dseaˋ i̱ jáaˊ fɨˊ ñifɨ́ˉ.
46015050	Jo̱ e laba' iin˜n fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e jalé'ˋ ngúuˊ táangˋ dseaˋ có̱o̱'˜guɨ móoˋ teáaiñ'˜ jaˋ catɨ́ɨngˉ fa' e nilɨseaˋ jalé'ˋ e jo̱ mɨ˜ nitɨ́ˉ í'ˋ e dseáng'ˉ jí̱i̱'˜ Fidiéeˇ dseaˋ nicá̱rˋ nifɨˊ quiá'ˉ lajalé'ˋ. Jo̱guɨ jalé'ˋ e tó̱o̱ˋ jmɨɨ˜ ni'íingˉ jaˋ cǿøngˋ có̱o̱'˜ jalé'ˋ e jaˋ tó̱o̱ˋ jmɨɨ˜ ni'íingˉ.
46015051	Jo̱ lana lab nifɨ́ɨˉduu 'nʉ́'ˋ co̱o̱ˋ júuˆ e jaˋ mɨˊ ñíˆna' jéengˊguɨ, jo̱ e lab e júuˆ jo̱: Jaˋ lajɨɨˉnaa' nijú̱u̱ˉnaa', jo̱ dsʉ' lajɨɨˉbaa' ni'uíingˉnaa' dseaˋ i̱ 'mɨ́ɨngˉ mɨ˜ nitɨ́ˉ e í'ˋ jo̱.
46015052	Jo̱ e jo̱ nidsijéeˊ dseáng'ˉ lajeeˇ cateábˋ dseáng'ˉ, lafa' mɨ˜ báang'˜naa' jminiˇnaa'. Jo̱ mɨ˜ ni'i̱i̱˜ fɨˊ yʉ́'ˆ jmɨgüíˋ e lúuˊ trompé'ˆ quiá'ˉ Fidiéeˇ lɨ˜ cadséngˉ, jo̱b mɨ˜ nijí̱'ˊtu̱ jaléng'ˋ dseaˋ quiá'ˉ Dseaˋ Jmáangˉ i̱ nɨcajúngˉ lamɨ˜ jéengˊguɨ. Jo̱ dsʉ' joˋ quɨ́'ˉ jmɨɨ˜ fa' e nijúungˉtu̱ jaléng'ˋ íˋ calé'ˋ catú̱ˉ. Jo̱guɨ lajaléng'ˋ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, ni'uíingˉnaa' dseaˋ i̱ 'mɨ́ɨngˉ.
46015053	Jo̱ba' e ngúuˊ táangˋnaa' e jgo'ˋ do joˋ tó̱o̱ˋ jmɨɨ˜ fa' e nijié'ˋguɨ, co̱' ni'uíingˉ co̱o̱ˋ e jaˋ tó̱o̱ˋ jmɨɨ˜ fa' e nijié'ˋguɨ. Jo̱ ie˜ jo̱ e ngúuˊ táangˋnaa' e seaˋ 'móˉ quiá'ˉ ni'uíingˉ co̱o̱ˋ e joˋ seaˋ 'móˉ quiá'ˉ.
46015054	Jo̱ mɨ˜ nilɨsɨ́ɨngˉ e ngúuˊ táangˋnaa' e jgo'ˋ do, ni'uíingˉ co̱o̱ˋ e joˋ tó̱o̱ˋ jmɨɨ˜ fa' nijié'ˋguɨ, jo̱guɨ mɨ˜ nilɨsɨ́ɨngˉ e ngúuˊ táangˋnaa' e seaˋ 'móˉ quiá'ˉ do jo̱ ni'uíingˉ co̱o̱ˋ e joˋ seaˋ 'móˉ quiá'ˉ, jo̱guɨba' dseáng'ˉ nilɨti˜ jí̱i̱'˜ laco̱' la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Joˋ tó̱o̱ˋ jmɨɨ˜ fa' nilɨseaˋguɨ 'móˉ, co̱' dseáng'ˉ conguiabˊ nɨca'íngˉ bíˋ quiá'ˉ.”
46015055	Jo̱ co̱' lajo̱b lɨ́ɨˊ, jo̱ba' cuǿøngˋ feˇee' e joˋ seaˋguɨ bíˋ quiá'ˉ 'móˉ, jo̱ba' joˋ eeˋ quɨ́ɨ'˜ jmɨɨ˜ fa' eeˋ ni'léˉguɨ, co̱' dseáng'ˉ conguiabˊ nɨca'íngˉ bíˋ quiá'ˉ.
46015056	Jo̱ la'eáangˊ có̱o̱'˜ dseeˉba' e seaˋ bíˋ quiá'ˉ 'móˉ, jo̱guɨ la'eáangˊ có̱o̱'˜ e júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜, có̱o̱'˜ e jo̱ba' e lɨlí'ˆ dseaˋ e røøiñˋ dseeˉ.
46015057	Jo̱ e˜guɨ gui'máang'ˇ Fidiéeˇ e joˋ sɨlɨ́ɨ'ˇguɨ jneaa˜aa' bíˋ quiá'ˉ 'móˉ, co̱' nɨcalɨ́'ˆbaa' e jo̱ la'eáangˊ có̱o̱'˜ lajalé'ˋ e nɨcajméeˋ Fíiˋnaa' Dseaˋ Jmáangˉ.
46015058	Jo̱ uíi'˜ e lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ 'neáanˋn eáangˊ, jo̱ba' fɨ́ɨˉɨ 'nʉ́'ˋ e teábˋ 'néˉ teáangˉna' có̱o̱'˜ júuˆ quiá'ˉ Dseaˋ Jmáangˉ, jo̱guɨ cuø'ˊ óoˊna' e jie˜ mɨˊ lɨ˜ túngˉ áaˊna' fɨˊ lɨ˜ nɨteáangˉna'. Jo̱guɨ cajo̱ contøøngˉ cuǿø'˜ bíˋ yaang˜na' e jméeˆna' e ngocángˋ óoˊna' lají̱i̱'˜ e ta˜ e nicangɨ́ɨngˋna' quiá'ˉ Fidiéeˇ. Co̱' 'nʉ́'ˋ ñíˆba' guiʉ́ˉ e jaˋ lɨ́'ˆ tá'ˉ jmooˋna' e ta˜ e jmooˋna' quiá'ˉ dseaˋ do.
46016001	Jo̱ lana nifɨ́ɨˉɨ 'nʉ́'ˋ, dseaˋ rú'ˋnaa', cuaiñ˜ quiá'ˉ jalé'ˋ e seáang'˜na' e 'néˉ dseaˋ rú'ˋnaa' dseaˋ quiá'ˉ Dseaˋ Jmáangˉ. Jo̱ e jo̱ 'néˉ jméeˆna' lɨ́'ˆ laco̱' jí̱i̱'˜ e nɨcafɨ́ɨˆɨ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ se̱'ˊ Galacia.
46016002	Jo̱ laco̱o̱ˋ jmɨɨ˜ domiing˜, lajaangˋ lajaangˋ 'nʉ́'ˋ 'néˉ nijmiñung'ˋna' capí'ˆ lɨ́'ˆ jial jí̱i̱'˜ e nɨcalɨ́'ˆna' e jmooˋna' ta˜. Jo̱ jalé'ˋ e jo̱ 'néˉ 'meáˆna' e laco̱' mɨ˜ niguiéeˊe fɨˊ na, joˋ 'néˉ fa' e niseáng'ˊguɨ'.
46016003	Jo̱ba' mɨ˜ niguiéeˊe fɨˊ na, nisɨ́ɨnˆn fɨˊ Jerusalén jaléng'ˋ dseaˋ i̱ niguíing'˜ 'nʉ́'ˋ, jo̱guɨ nicuǿøˆøre jiˋ lɨ˜ fé'ˋ e tab˜ óoˊna' có̱o̱'r˜, jo̱ nicá̱rˋ jalé'ˋ e nɨcaseáang'˜na' do quiá'ˉ jaléng'ˋ i̱ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ jo̱.
46016004	Jo̱guɨ song lajam'ˆba' 'néˉ e ninii˜ jnea˜ fɨˊ jo̱, jo̱ba' cuǿømˋ líˋ dsilíingˉ i̱ dseaˋ íˋ có̱o̱'˜ jnea˜ cajo̱.
46016005	Jo̱ lajeeˇ e iuunˉ fɨˊ e ngóoˊo fɨˊ na, dseáng'ˉ 'néˉba' e ningɨɨn˜n fɨˊ lɨ˜ se̱'ˊ Macedonia; jo̱ mɨ˜ ningɨ́ˋ e ningɨɨn˜n fɨˊ jo̱, jo̱guɨba' niguiéeˊe fɨˊ na fɨˊ Corinto.
46016006	Jo̱ jangámˉ nija̱a̱ˉ có̱o̱'˜ 'nʉ́'ˋ fɨˊ na co̱o̱ˋ tú̱ˉ jmɨɨ˜ lajo̱, o̱si jangámˉbɨ é ningɨɨn˜n lata˜ ji̱i̱ˋ güíiˉ. Jo̱ song lajo̱bɨ, jo̱ba' 'nʉ́b'ˋ cuǿøngˋ líˋ jmɨcó̱o̱'ˇna' jnea˜ có̱o̱'˜ jalé'ˋ e 'néˉe lajeeˇ e iuunˉ fɨˊ e ninii˜i fɨˊ lɨ˜ jié'ˋ.
46016007	Jo̱ dsʉ' jnea˜, mɨ˜ niguiéeˊe fɨˊ na, jaˋ iin˜n e lɨco̱' ningɨɨn˜n cateáˋ lajo̱ có̱o̱'˜ 'nʉ́'ˋ, co̱' jnea˜ iin˜n e nija̱a̱ˉ huǿøbˉjiʉ có̱o̱'˜ 'nʉ́'ˋ fɨˊ na song nicuǿˉ Fidiéeˇ fɨˊ lajo̱.
46016008	Jo̱ dsʉ' jnea˜ ɨˊ dsiiˉ e nija̱ˋbɨ́ɨ fɨˊ la fɨˊ Éfeso cartɨˊ e jmɨɨ˜ e siiˋ Pentecostés,
46016009	dsʉco̱' lajeeˇ lana fɨˊ la, dsíng'ˉ seaˋ fɨˊ quiéˉe e nijmee˜e lají̱i̱'˜ e ta˜ e nɨcangɨ́ɨnˋn quiá'ˉ Fidiéeˇ, jo̱guɨ ta˜ dsiiˉ e guiʉ́bˉ nidsijéeˊ quiéˉe, nañiˊ fa' i̱ fɨ́ɨmˊbre seengˋ i̱ 'ní'ˋ níingˉ jnea˜.
46016010	Jo̱guɨ song niguiéeˊ Timoteo fɨˊ na, jo̱ba' jmɨ'úungˋna' e nilɨseeiñˋ guiʉ́ˉ có̱o̱'˜ 'nʉ́'ˋ, co̱' íˋ jmóorˋ ta˜ jí̱i̱'˜ laco̱' ta˜ jmóoˋ jnea˜ cajo̱ lɨ́'ˆ laco̱' jí̱i̱'˜ ta˜ e nɨcangɨ́ɨngˋnaa' quiá'ˉ Fíiˋnaa' Dseaˋ Jmáangˉ.
46016011	Jo̱ co̱' lajo̱b ta˜ jmóorˋ, jo̱ba' jaˋ 'néˉ e jøøng˜na'r uǿˉ, co̱' lɨ́'ˆ lɨˊ 'néˉ e nijmɨcó̱o̱'˜baa're có̱o̱'˜ jalé'ˋ e 'nérˉ e laco̱' iuuiñˉ fɨˊ juguiʉ́ˉ lajeeˇ e jáarˊ e nija'eer˜ jnea˜ fɨˊ la. Co̱' dseáng'ˉ nɨsɨjeemˇbaare co̱lɨɨng˜ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ caguiaangˉguɨ.
46016012	Jo̱guɨ cuaiñ˜ quiá'ˉ i̱ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Apolos, eáamˊ nɨcamɨ́ɨ'˜ɨre jmɨ'eeˇ e nidsérˉ có̱o̱'˜ jaléng'ˋ dseaˋ quiá'ˉ Dseaˋ Jmáangˉ e nidsi'eer˜ 'nʉ́'ˋ, jo̱ dsʉ' lajeeˇ lana jaˋ mɨˊ caguiaˊ dsíirˊ fa' e nɨcangórˉ.Jo̱ dsʉ' lajo̱b nijmérˉ mɨ˜ li˜ e nicuǿˉ fɨˊ quiá'rˉ lajo̱.
46016013	Jo̱ e laba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e contøømˉ 'néˉ jmiñiingˇ áaˊna'; jo̱guɨ teáˋ síng'ˋ yaang˜na' có̱o̱'˜ e júuˆ quiá'ˉ Dseaˋ Jmáangˉ e nɨjá'ˉ calɨ́ngˉna' do; jo̱guɨ cajo̱ teáˋ teáangˊ óoˊna' jo̱guɨ cuǿø'˜ bíˋ yaang˜na' e laco̱' jaˋ nitʉ́ˆna' lají̱i̱'˜ e fɨˊ lɨ˜ nɨteáangˉna'.
46016014	Jo̱guɨ lajalé'ˋ e jmooˋna', jmeeˉba' e laco̱' jmi'neáangˋna' dseaˋ rúng'ˋna'.
46016015	Jo̱ nɨñíbˆ 'nʉ́'ˋ, dseaˋ rú'ˋnaa', e jaléng'ˋ dseaˋ sɨnʉ́ʉˆ quiá'ˉ Estéfanas, íˋ la'uii˜ i̱ já'ˉ calɨ́ngˉ júuˆ quiá'ˉ Dseaˋ Jmáangˉ fɨˊ latøøngˉ fɨˊ lɨ˜ se̱'ˊ Acaya, jo̱guɨ jaléng'ˋ íbˋ cajo̱ i̱ jmóoˋ ta˜ jmɨcó̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ li˜ 'néˉ quiá'ˉ lajo̱.
46016016	Jo̱ba' jnea˜ iin˜n e nijméeˆna' nʉ́ʉ'˜ba' júuˆ quiá'ˉ i̱ dseaˋ quiá'ˉ Dseaˋ Jmáangˉ i̱ lɨ́ɨngˊ laco̱' i̱ dseaˋ sɨnʉ́ʉˆ quiá'ˉ Estéfanas, jo̱ lajo̱b 'néˉ nijméeˆna' cajo̱ có̱o̱'˜ jaléng'ˋ i̱ dseaˋ i̱ jmɨcó̱o̱'˜ jo̱guɨ i̱ jmóoˋ ta˜ lajo̱.
46016017	Jo̱guɨ iáamˋ dsiiˉ cajo̱ e nɨcagüɨlíingˉ fɨˊ la i̱ dseaˋ quiá'ˉ Dseaˋ Jmáangˉ i̱ siiˋ Estéfanas có̱o̱'˜guɨ Fortunato jo̱guɨ Acaico, co̱' lɨ́ɨˊ lafa' e nɨcagüɨlíingˉ 'nʉ́'ˋba' e nɨcagüɨlíingˉ íˋ fɨˊ la.
46016018	Dsʉco̱' jaléng'ˋ i̱ dseaˋ na nɨcacuø'ˊbre jnea˜ bíˋ e laco̱' nilɨ'iáangˋguɨ dsiiˉ lɨ́'ˆ laco̱' la nɨcajméerˋ có̱o̱'˜ 'nʉ́'ˋ. Jo̱ba' catɨ́ɨmˉba' e nijmɨ'gooˋna' i̱ dseaˋ i̱ lɨ́ɨngˊ laco̱' i̱ na.
46016019	Jo̱guɨ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ se̱'ˊ Asia guiéiñ'ˊ júuˆ guicó̱o̱'ˇ quíiˉna'. Jo̱guɨ Aquila có̱o̱'˜guɨ dseamɨ́ˋ quiá'rˉ i̱ siiˋ Prisca có̱o̱'˜guɨ jaléng'ˋ dseaˋ quiá'ˉ Dseaˋ Jmáangˉ i̱ seáng'ˊ fɨˊ quiá'rˉ e laco̱' jmiféiñ'ˊ Fidiéeˇ, iáamˋ dsíirˊ e guiéiñ'ˊ júuˆ guicó̱o̱'ˇ quíiˉna' lɨ́'ˆ laco̱' catɨ́ɨngˉ e jmóoˋ dseaˋ quiá'ˉ Dseaˋ Jmáangˉ.
46016020	Jo̱guɨ íing'˜na' júuˆ guicó̱o̱'ˇ quiá'ˉ lajɨɨngˋ dseaˋ quiá'ˉ Dseaˋ Jmáangˉ i̱ seengˋ fɨˊ la fɨˊ Éfeso. Jo̱guɨ mɨ˜ jié'ˋ jíng'ˊ rúng'ˋna', jo̱ba' féeng'˜ rúng'ˋna' e sé̱e̱'˜ guooˋ rúng'ˋna'.
46016021	Jo̱guɨ lana, jnea˜ Paaˉ jmo'ˊo e júuˆ guicó̱o̱'ˇ la quíiˉna' có̱o̱'˜ guóoˋo 'ñiá'ˋbaa.
46016022	Jo̱guɨ song seengˋ dseaˋ i̱ jaˋ 'neáangˋ Fíiˋnaa' Dseaˋ Jmáangˉ, jo̱ba' dseáng'ˉ fɨˊ lɨ˜ 'lɨb'ˆ catɨ́iñˉ. Jo̱ dseáng'ˉ e já'ˉba' e tɨˊ lɨ˜ nijáabˊtu̱ Fíiˋnaa' Dseaˋ Jmáangˉ calé'ˋ catú̱ˉ.
46016023	Jo̱ mɨ́ɨ'˜ɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ fɨˊ lɨ˜ seengˋna'.
46016024	Jo̱guɨ eáamˊ 'neáangˋ jnea˜ 'nʉ́'ˋ lajɨɨngˋna', dsʉco̱' lajɨɨˉbaa' lɨ́ɨˊnaa' dseaˋ quiá'ˉ Fíiˋnaa' Jesús. Jo̱ lajo̱b nilíˋ. Jo̱ lana cató'ˊ e jiˋ la'uii˜ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Corinto.
47001001	Jnea˜ Paaˉ lɨ́ɨnˊn jaangˋ dseaˋ apóoˆ i̱ óoˋ ta˜ quiá'ˉ Dseaˋ Jmáangˉ, co̱' lajo̱b calɨ'iáangˋ dsíiˊ Fidiéeˇ cajméerˋ có̱o̱'˜ jnea˜. Jo̱ co̱lɨɨng˜ có̱o̱'˜ jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Timoteo, jmo'ˊo e jiˋ la e catɨ́ɨngˉ jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ na fɨˊ Corinto. Jo̱guɨ cajo̱ catɨ́ɨmˉ e jiˋ la i̱ dseaˋ rú'ˋnaa' dseaˋ quiá'ˉ Dseaˋ Jmáangˉ caguiaangˉ i̱ neáangˊ fɨˊ latøøngˉ fɨˊ guóo'˜ uǿˆ fɨˊ lɨ˜ se̱'ˊ Acaya.
47001002	Jo̱ lana mɨ́ɨ'˜ɨ Tiquíˆii' Fidiéeˇ có̱o̱'˜guɨ Fíiˋnaa' Dseaˋ Jmáangˉ e güɨ'ɨ́ˆbre güea'ˆ quiá'rˉ fɨˊ lɨ˜ seengˋna' jo̱guɨ e nicuǿ'rˉ 'nʉ́'ˋ e seengˋna' juguiʉ́ˉ júuˆ røøˋ.
47001003	Jo̱ contøømˉ 'néˉ jmiféng'ˊnaa' Fidiéeˇ i̱ lɨ́ɨngˊ Tiquiá'ˆ Fíiˋnaa' Dseaˋ Jmáangˉ, co̱' íbˋ Tiquíˆii' i̱ fɨ'ˋ lɨ́ɨngˉ jneaa˜aa' jo̱guɨ íbˋ Fidiéeˇ i̱ jmitíi'˜ dsiˋnaa' mɨ˜ eeˋgo̱ huɨ́ɨngˊ dsijéeˊ quíˉii'.
47001004	Jo̱guɨ íbˋ dseaˋ i̱ jmitíi'˜ dsiˋnaa' jee˜ jalé'ˋ iihuɨ́ɨˊ e dsingɨ́ɨngˉnaa'; jo̱ jmóorˋ lajo̱ e laco̱' jneaa˜aa' cuǿøngˋ líˋ nijmitíi'˜naa' dsíiˊ jaléng'ˋ dseaˋ rú'ˋnaa' i̱ dsingɨ́ɨngˉ lajo̱; jo̱ jmooˉnaa' lajo̱ có̱o̱'˜ dseaˋ rú'ˋnaa' lɨ́'ˆ laco̱'guɨ la nɨcajméeˋ Fidiéeˇ có̱o̱'˜ jneaa˜aa'.
47001005	Jo̱ lɨ́'ˆ laco̱' eáangˊ íing'˜naa' iihuɨ́ɨˊ dsʉ' uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' lajo̱b cajo̱, la'eáangˊ íbˋ, e eáangˊ lɨtíi'˜ dsiˋnaa' lana.
47001006	Jo̱ jnea'ˆ dsingɨ́ɨngˉnaa' iihuɨ́ɨˊ e lɨ́'ˆ laco̱' nilɨtíi'˜ óoˊna' jo̱guɨ uíi'˜ e guiaˋnaa' júuˆ jee˜ 'nʉ́'ˋ quiá'ˉ jial nileángˋna' jee˜ jalé'ˋ dseeˉ quíiˉna'. Jo̱guɨ mɨ˜ jmitíi'˜ Fidiéeˇ dsiˋnaa', jmóorˋ lajo̱ e lɨ́'ˆ laco̱' nilɨtíi'˜ óoˊna' jo̱guɨ e laco̱' té'ˋna' e jaˋ nilɨtúngˉ óoˊna' jee˜ jalé'ˋ iihuɨ́ɨˊ e dsingɨ́ɨngˉna' lɨ́'ˆ laco̱' la dsingɨ́ɨngˉ jnea'ˆ.
47001007	Jo̱ guiʉ́bˉ nɨta˜ dsiˋnaa' cuaiñ˜ quíiˉna', co̱' nɨne˜baa' e lɨ́'ˆ laco̱' íing'˜na' iihuɨ́ɨˊ co̱lɨɨng˜ có̱o̱'˜ jnea'ˆ, jo̱guɨ lajo̱b cajo̱ nijmitíi'˜ Fidiéeˇ óoˊna' co̱lɨɨng˜ có̱o̱'˜ jnea'ˆ.
47001008	Dseaˋ rú'ˋnaa' dseaˋ quiá'ˉ Dseaˋ Jmáangˉ, ii˜baa' e nijmiguiéng'ˊnaa' áaˊna' jalé'ˋ e iihuɨ́ɨˊ e cangongɨ́ɨˉ jnea'ˆ fɨˊ lɨ˜ se̱'ˊ Asia. Jo̱ eáamˊ huɨ́ɨngˊ jalé'ˋ e cangongɨ́ɨˉnaa' do e carˋ jí̱i̱'˜ joˋ 'ga'ˊ lɨˊ cateá'ˉnaa', co̱' jɨˋguɨ ca'ɨ́ˋ dsiˋnaa' e joˋ ni'uǿˋnaa' e fɨˊ jo̱ e jí̱'ˋnaa'.
47001009	Jo̱ ca'ɨ́ˋ dsiˋnaa' e dseáng'ˉ nijngám'ˉ dseaˋ jnea'ˆ. Jo̱ dsʉ' cangojéeˊ e jo̱ e lɨ́'ˆ laco̱' calɨlí'ˆnaa' e jaˋ quɨ́'ˉ jmɨɨ˜ jmóˆnaa' yee˜naa', dsʉco̱' 'néˉ e nɨseáang˜ yee˜naa' fɨˊ jaguóˋ Fidiéeˇ i̱ jɨˋguɨ jmijí̱'ˊtu̱ jaléng'ˋ 'lɨɨ˜.
47001010	Jo̱ Fidiéebˇ dseaˋ caleáaiñˋ jnea'ˆ ie˜ jo̱ e laco̱' jaˋ cajiʉ́'ˋnaa' fɨˊ ni˜ 'móˆ, jo̱guɨ íbˋ cajo̱ i̱ nileángˉguɨ jnea'ˆ lajeeˇ ngóoˊguɨjiʉ. Jo̱guɨ dseáng'ˉ nɨtab˜ dsiˋnaa' cajo̱ e dseáng'ˉ nileámˉbɨr jnea'ˆ jee˜ 'móˆ
47001011	fɨng song jmɨcó̱o̱'ˇ 'nʉ́'ˋ jnea'ˆ e nimɨ́ɨ'˜na' Fidiéeˇ uii˜ quíˉnaa'. Jo̱guɨ song fɨ́ɨmˊba' nimɨ́ɨ'˜na' Fidiéeˇ uii˜ quíˉnaa', jo̱ba' fɨ́ɨmˊba' cajo̱ nicuǿ'ˉna' gui'máang'ˇ Fidiéeˇ uíi'˜ có̱o̱'˜ jalé'ˋ e guiʉ́ˉ e jmóorˋ có̱o̱'˜ jnea'ˆ.
47001012	Jo̱ seabˋ co̱o̱ˋ uiing˜ e iáangˋ dsiˋnaa', jo̱ e jo̱ uíi'˜ e nɨcalɨlí'ˆnaa' e dseáng'ˉ guiʉ́bˉ nɨca'eeˉnaa', jo̱guɨ lí'ˆ dsiiˉ e eáangˊguɨ nɨcajméˆnaa' lajo̱ jee˜ 'nʉ́'ˋ. Jo̱ lajo̱b jmooˉnaa', dsʉ' o̱' la'eáangˊ có̱o̱'˜ jalé'ˋ e tɨɨngˋnaa' ngáng'ˋnaa' yee˜baa', co̱' lɨ́ɨˊnaa' lajo̱ dsʉ' uíi'˜ e lajo̱ nɨcajméeˋ Fidiéeˇ có̱o̱'˜ jnea'ˆ uíi'˜ e eáangˊ 'neáaiñˋ jnea'ˆ.
47001013	Jo̱guɨ fɨˊ ni˜ jalé'ˋ jiˋ e nɨcasiing˜naa' quíiˉna', jaˋ mɨˊ cajmée'˜naa' júuˆ e jié'ˋ e laco̱' huɨ́ɨngˊ ngáng'ˋna' o̱si e ni'ɨ́ˆna'. Jo̱ sɨjeenˇ e dseáng'ˉ ningám'ˋba' røøˋ
47001014	lɨ́'ˆ laco̱' la nɨcangám'ˋjiʉ' lɨ˜ lɨɨng˜ e mɨ˜ nigüéengˉtu̱ Fíiˋnaa' Jesús fɨˊ jmɨgüíˋ la, lajaléng'ˋ 'nʉ́'ˋ nilɨ'iáangˋ óoˊna' cuaiñ˜ quíˉ jnea'ˆ lɨ́'ˆ laco̱'guɨ jnea'ˆ nilɨ'iáangˋ dsiˋnaa' cuaiñ˜ quíiˉna'.
47001015	Jo̱ co̱' lajo̱b nɨta˜ dsiiˉ có̱o̱'˜ 'nʉ́'ˋ, jo̱ba' nɨca'ɨ́ˋ dsiiˉ e jang'ˉ nii˜baa e ni'ee˜e 'nʉ́'ˋ fɨˊ na, jo̱ lajo̱ba' cuǿøngˋ e ni'uíingˉ guiʉ́ˉ quíiˉna' e nitɨˊ tú̱ˉ ya̱'ˊ.
47001016	Co̱' lamɨ˜ sɨ'íˆ ɨˊ dsiiˉ e ni'eeˇe 'nʉ́'ˋ lajeeˇ e iuunˉ fɨˊ e ngóoˊo fɨˊ lɨ˜ se̱'ˊ Macedonia, jo̱guɨ e ni'eeˇtú̱u̱ 'nʉ́'ˋ mɨ˜ niquɨng'ˉtú̱u̱ fɨˊ jo̱, jo̱ lajo̱ba' cuǿøngˋ e nijmɨcó̱o̱'˜ 'nʉ́'ˋ jnea˜ có̱o̱'˜ jalé'ˋ e 'néˉe lajeeˇ e iuunˉ fɨˊ e ngóoˊo fɨˊ lɨ˜ se̱'ˊ Judea.
47001017	Jo̱ ¿su 'nʉ́'ˋ ɨˊ óoˊna' e mɨ˜ ca'ɨ́ˋ dsiiˉ e nijmee˜e lajo̱, jaˋ ca'ɨ́ˋ dsiiˉ dseáng'ˉ laco̱' catɨ́ɨngˉ? U̱˜, o̱' lajo̱. Co̱' jnea˜ jaˋ jmóoˋo e tú̱ˉ neáangˊ dsiiˉ mɨ˜ eeˋgo̱ jmóoˋo, co̱' jaˋ fá'ˉa e nijmee˜e mɨ˜ ɨˊ dsiiˉ e jaˋ nijmee˜e.
47001018	Jo̱ lɨ́'ˆ laco̱' jmiti˜ Fidiéeˇ júuˆ quiá'rˉ, lajo̱b jmooˋ jnea'ˆ cajo̱, co̱' jaˋ síi'˜naa' 'nʉ́'ˋ e nijmóˆnaa' jo̱guɨ mɨ˜ ngoyúung'˜ jo̱, jaˋ nijmóˆnaa'.
47001019	Jo̱ jnea˜ có̱o̱'˜guɨ Timoteo jo̱guɨ có̱o̱'˜ Silvano guiaˋnaa' jee˜ 'nʉ́'ˋ e júuˆ quiá'ˉ Fíiˋnaa' Jesús i̱ lɨ́ɨngˊ Jó̱o̱ˊ Fidiéeˇ. Jo̱ Fíiˋnaa' Jesús jaˋ tú̱ˉ neáangˊ dsíirˊ, co̱' mɨ˜ jíñ'ˉ eeˋgo̱ nijmérˉ, jo̱ba' dseáng'ˉ jmóoˋbre.
47001020	Co̱' la'eáangˊ có̱o̱'˜ dseaˋ do e lɨti˜ lajalé'ˋ júuˆ e cuøˊ Fidiéeˇ. Jo̱ co̱' lajo̱b lɨ́ɨˊ, jo̱ba' mɨ˜ jmiféng'ˊnaa' Fidiéeˇ, fé'ˋnaa' “Lajo̱b nilíˋ” la'eáangˊ có̱o̱'˜ Fíiˋnaa' Jesús.
47001021	Jo̱ Fidiéeˇbing' i̱ nɨcajméeˋ e teáˋ té̱e̱ˉnaa' fɨˊ guiʉ́ˉ có̱o̱'˜ Dseaˋ Jmáangˉ, jo̱guɨ íˋbɨ cajo̱ i̱ nɨcaguíng'ˋ jneaa˜aa' e laco̱' lana nɨlɨ́ɨˊnaa' dseaˋ quiá'rˉ.
47001022	Jo̱guɨ Fidiéeˇbɨ cajo̱ dseaˋ nɨcajméerˋ e li˜ e nɨlɨ́ɨˊnaa' dseaˋ quiá'rˉ, jo̱guɨ nɨcacuø'rˊ jneaa˜aa' Jmɨguíˋ quiá'rˉ e seengˋ cøøngˋ có̱o̱'˜ jneaa˜aa'. Co̱' e Jmɨguíˋ do lɨ́ɨˊ 'náng'ˋ quiá'ˉ e catɨ́ɨngˉ ni'íing'˜naa' mɨ˜ nitɨ́ˉ e í'ˋ jo̱.
47001023	Jo̱ dsʉ' 'ñiab'ˊ Fidiéeˇ dseaˋ tíiˊ nir˜ e ñirˊ e˜ uiing˜ quiá'ˉ e jaˋ mɨˊ calɨ́ˉ e ninii˜i fɨˊ na fɨˊ Corinto lɨ́'ˆ laco̱'guɨ jí̱i̱'˜ lamɨ˜ ɨˊ dsiiˉ. Jo̱ nɨcalɨ́ˉ lajo̱ e lɨ́'ˆ laco̱' jaˋ lamɨ˜ iin˜n e nilíingˉtu̱' fɨ'íˆ có̱o̱'˜ jalé'ˋ júuˆ e sɨ'íˆ e nifɨ́ɨˆɨ 'nʉ́'ˋ.
47001024	Co̱' jnea'ˆ jaˋ ii˜naa' e niquiʉ́'ˆnaa' 'nʉ́'ˋ ta˜ e nijá'ˉ líingˋna' laguidseaangˉ jalé'ˋ e já'ˉ lɨ́ɨˋ jnea'ˆ, co̱' 'nʉ́'ˋ teábˋ teáangˉna' fɨˊ guiʉ́ˉ có̱o̱'˜ Dseaˋ Jmáangˉ. Co̱' jnea'ˆ lɨco̱' ii˜naa' e nijmɨcó̱o̱'ˇnaa' 'nʉ́'ˋ jial nilɨseengˋna' e iáangˋ óoˊna'.
47002001	Jo̱ uíi'˜ e lajo̱b lɨ́ɨˊ, jo̱ba' ca'ɨ́ˋ dsiiˉ e jaˋ ninii˜tú̱u̱ e ni'eeˇe 'nʉ́'ˋ e laco̱' jaˋ nijmijiuungˇ óoˊna'.
47002002	Dsʉco̱' fɨng song cajméˉe lajo̱, jo̱ba' joˋ i̱i̱ˋ seengˋguɨ i̱ cuǿøngˋ líˋ jmi'iáangˋguɨ dsiiˉ, co̱' joˋ cuǿøngˋ líˋ jmi'iáangˋna' dsiiˉ fɨng song nɨcajmijiuung˜ óoˊna'.
47002003	Jo̱ uiing˜ e jo̱ba', cajmé'ˉe e jiˋ la'uii˜ do quíiˉna', dsʉco̱' jaˋ iin˜n nii˜i e ni'eeˇe 'nʉ́'ˋ e laco̱' nijmijiuungˇna' dsiiˉ, co̱' lɨ́'ˆ lɨˊ 'néˉ e nijmi'iáangˋna' dsiˋbaa. Jo̱ dseáng'ˉ lamɨ˜ ta˜ dsiiˉ e lajɨɨmˋ 'nʉ́'ˋ nilɨ'iáangˋ óoˊna' lají̱i̱'˜ e iáangˋ dsiˋ jnea˜.
47002004	Jo̱ mɨ˜ cajmé'ˉe e jiˋ la'uii˜ do quíiˉna', eáamˊ guiing˜ dsiiˉ uii˜ quíiˉna' jo̱guɨ jmóoˋbaa fɨ'íˆ cajo̱, co̱' jɨˋguɨ cartɨˊ quɨ́'ˉbaa. Jo̱ dsʉ' jaˋ cajmé'ˉe e jiˋ do quíiˉna' e lɨ́'ˆ laco̱' nijmijiuungˇ óoˊna', dsʉco̱' cajmé'ˉe e jiˋ do e lɨ́'ˆ laco̱' nilɨñíˆna' jial tíiˊ eáangˊ 'neáanˋn 'nʉ́'ˋ.
47002005	Jo̱ i̱ dseaˋ i̱ nɨcacuøˊ fɨ'íˆ dsíiˊ do, o̱' jí̱i̱'˜ jnea˜ dseaˋ nɨcacuø'rˊ fɨ'íˆ, co̱' lajo̱b 'nʉ́'ˋ cajo̱, lɨfa' jiʉ˜guɨjiʉ. Jo̱ fá'ˉa jiʉ˜guɨjiʉ e lɨ́'ˆ laco̱' jaˋ nilíingˉna' fɨ'íˆ e eáangˊ.
47002006	Jo̱ e iihuɨ́ɨˊ e nɨcacuǿø'˜ 'nʉ́'ˋ i̱ dseaˋ i̱ ca'léeˊ do uii˜ quiá'ˉ lají̱i̱'˜ e gaˋ e cajméerˋ do, jo̱ba' lɨ́ngˉ jnea˜ e nɨtéb'ˋ jí̱i̱'˜ lajo̱.
47002007	Jo̱ lana lɨ́'ˆ lɨˊ 'néˉ íingˆna' dseeˉ quiáb'ˉ i̱ dseaˋ do, jo̱guɨ e nijmitíi'˜na' dsíirˊ cajo̱. Jo̱ lajo̱ba' jaˋ dseáang'˜ e dseáng'ˉ nitʉ́rˋ conguiaˊ lají̱i̱'˜ fɨˊ guiʉ́ˉ lɨ˜ nɨsiñ'ˊ uíi'˜ e eáangˊ lɨjiuung˜ dsíirˊ.
47002008	Jo̱ba' mɨ́ɨ'˜ɨ 'nʉ́'ˋ jmɨ'eeˇ e nijmɨta˜na' dsíiˊ i̱ dseaˋ do e 'neámˉbɨ'r lɨ́'ˆ laco̱' lamɨ˜ jmooˋna' có̱o̱'r˜.
47002009	Jo̱ lamɨ˜ jéengˊguɨ nɨcaguiéem'˜baa jiˋ quíiˉna' cuaiñ˜ quiá'ˉ e júuˆ la e lɨ́'ˆ laco̱' nilɨñiiˉ jo̱guɨ nilɨta˜ dsiiˉ su dseáng'ˉ lajang'ˆ guiaˊ óoˊna' e nijméeˆna' nʉ́ʉ'˜na' jalé'ˋ júuˆ e liúun'˜n 'nʉ́'ˋ.
47002010	Jo̱ba' i̱ dseaˋ i̱ ni'íing˜na' dseeˉ quiá'ˉ do, lajo̱b nijmee˜ jnea˜ cajo̱, co̱' ni'íim˜baa dseeˉ quiá'rˉ song seaˋ uiing˜ e nijmee˜e lajo̱. Jo̱ nijmee˜e lajo̱ uíi'˜ 'nʉ́'ˋ, jo̱guɨ Dseaˋ Jmáamˉbing' i̱ tíiˊ ni˜ quiá'ˉ e jo̱.
47002011	Jo̱ jmóoˋo lajo̱ e laco̱' jaˋ dseáang'˜ e nijmɨ'óo'˜ jneaa˜aa' fii˜ i̱ 'lɨng'ˆ i̱ siiˋ Satanás, co̱' nɨne˜baa' guiʉ́ˉ jial lɨ́ɨˊ ta˜ quiá'rˉ.
47002012	Jo̱ e laba' fɨ́ɨˉɨ 'nʉ́'ˋ, e ie˜ mɨ˜ caguiéˉe fɨˊ co̱o̱ˋ fɨɨˋ e siiˋ Troas e quiá'ˉ e niguiaaˉ júuˆ quiá'ˉ Dseaˋ Jmáangˉ, jo̱ba' eáamˊ calɨseáˋ fɨˊ quiéˉe e nijmee˜e lajo̱.
47002013	Jo̱ dsʉ' mɨ˜ caguiéˉe fɨˊ jo̱, jaˋ iáangˋ dsiiˉ dsʉ' uíi'˜ e jaˋ cadsén'ˋn i̱ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Tito. Jo̱ uíi'˜ jo̱ba', ladsifɨˊ lajo̱b ca'ɨ́'ˉɨ júuˆ i̱ dseaˋ i̱ seengˋ fɨˊ jo̱, jo̱ cangóˉo fɨˊ lɨ˜ se̱'ˊ Macedonia.
47002014	Jo̱ e˜guɨ gui'máang'ˇ Fidiéeˇ, co̱' la'eáangˊ có̱o̱'˜ Dseaˋ Jmáamˉba' e contøøngˉ lɨ́'ˉnaa' doñiˊ eeˋ dsijéeˊ quíˉii', jo̱guɨ la'eáangˊ có̱o̱'˜ jnea'ˆ e ni'ˊ Fidiéeˇ júuˆ quiá'rˉ. Jo̱ e júuˆ quiá'rˉ do ni'ˊ jee˜ jaléng'ˋ dseaˋ lafa' co̱o̱ˋ e jlo'ˆ jmeafɨɨˋ.
47002015	Dsʉco̱' la'eáangˊ có̱o̱'˜ Dseaˋ Jmáamˉba' lɨ́ɨˊnaa' lafa' co̱o̱ˋ jmeafɨɨˋ e jlo'ˆ e guilíˋ fɨˊ quiniˇ Fidiéeˇ, jo̱guɨ e jo̱ba' e lafa' ni'ˊ jee˜ jaléng'ˋ dseaˋ i̱ nɨsɨlaangˉ jee˜ jalé'ˋ dseeˉ quiá'ˉ jo̱guɨ jee˜ jaléng'ˋ dseaˋ i̱ nɨteáang'˜ fɨˊ ngolíingˋ fɨˊ lɨ˜ 'lɨ'ˆ.
47002016	Jo̱ e jmeaˋ e ɨ́ɨˋ do lɨ́ɨˊ lafa' co̱o̱ˋ e jmeasɨɨˋ quiá'ˉ jaléng'ˋ i̱ dseaˋ i̱ nɨteáang'˜ fɨˊ ngolíingˋ fɨˊ lɨ˜ 'lɨ'ˆ. Jo̱ dsʉ' co̱o̱ˋ e jlo'ˆ jmeafɨɨˋ lɨ́ɨˊ quiá'ˉ jaléng'ˋ i̱ dseaˋ i̱ nɨsɨlaangˉ jee˜ jalé'ˋ dseeˉ quiá'ˉ, co̱' íˋbing' nɨteáang'˜ fɨˊ ngolíingˋ fɨˊ lɨ˜ nilɨseeiñˋ lata˜. Jo̱ ¿i̱˜ quɨ́ɨ'˜ jmɨɨ˜ nijméˉ e ta˜ jo̱?
47002017	Jo̱ jaˋ quɨ́'ˉ jmɨɨ˜ fa' nijméˉ lajo̱ i̱ dseaˋ i̱ ngɨˊ guiaˊ júuˆ quiá'ˉ Dseaˋ Jmáangˉ e quiá'ˉ e lɨ'rˋ cuuˉ lɨ́'ˆ laco̱'guɨ la jmooˋ i̱ fɨ́ɨngˊ dseaˋ. Dsʉ' lɨfa' jnea'ˆ lɨ́'ˆ lɨˊ ngɨˋnaa' guiaˋnaa' júuˆ e co̱o̱bˋ ɨˊ dsiˋnaa', jo̱ Fidiéebˇ dseaˋ tíiˊ nir˜ e jmooˉnaa' lajo̱, co̱' íˋbre dseaˋ casíiñˋ jnea'ˆ e jmooˉnaa' e ta˜ jo̱ uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ.
47003001	Dseaˋ rú'ˋnaa', jo̱ mɨ˜ fé'ˋ jnea'ˆ e júuˆ na, jie˜ mɨˊ ɨˊ óoˊna' e ninaangˉtú̱u̱' calé'ˋ catú̱ˉ e nijmiféng'ˊ yee˜naa', co̱' dseáng'ˉ o̱' lajo̱; jo̱guɨ cajo̱ jaˋ 'néˉ e nicuǿø'˜naa' 'nʉ́'ˋ o̱si e nimɨ́ɨ'˜naa' 'nʉ́'ˋ majíˋ lɨ˜ fé'ˋ e ta˜ óoˊna' có̱o̱'˜ jnea'ˆ lɨ́'ˆ laco̱'guɨ la jmooˋ i̱ lɨɨng˜ dseaˋ.
47003002	Co̱' yaam˜ 'nʉ́'ˋ lɨ́ɨngˊna' lafa' e majíˋ e 'néˉ jnea'ˆ do, jo̱ e majíˋ do lafa' nɨsɨlɨ́ɨˋ fɨˊ dsíiˊ jnea'ˆ, jo̱ doñiˊ i̱i̱ˋ dseaˋ cuǿøngˋ líˋ jǿøˉ jo̱guɨ cuǿøngˋ líˋ ɨ́ˋ e jo̱.
47003003	Jo̱ba' guiʉ́bˉ li˜ e lajalém'ˋ 'nʉ́'ˋ lɨ́ɨngˊna' lafa' co̱o̱ˋ majíˋ e cajme'ˊ Dseaˋ Jmáangˉ la'eáangˊ có̱o̱'˜ jnea'ˆ. Jo̱ dsʉ' e majíˋ jo̱ jaˋ calɨ́ɨˉ có̱o̱'˜ i̱ˊ jí̱i̱'˜ laco̱' jmáng'ˋ dseaˋ ta˜ mɨ˜ jmo'rˊ, co̱' e jo̱ calɨ́ɨˉ la'eáangˊ có̱o̱'˜ Jmɨguíˋ quiá'ˉ i̱ Fidiéeˇ i̱ seengˋ carˋ ngongɨ́ɨˋ jmɨɨ˜ do. Jo̱guɨ cajo̱ jaˋ calɨ́ɨˉ e majíˋ do fɨˊ dse'ˋ cu̱u̱˜ e jmáˋ, co̱' e jo̱ lafa' calɨ́ɨˉ fɨˊ dsíibˊ dseaˋ.
47003004	Jo̱ dseáng'ˉ nɨta˜ dsiˋnaa' có̱o̱'˜ Fidiéeˇ la'eáangˊ có̱o̱'˜ Dseaˋ Jmáangˉ e dseáng'ˉ lajo̱b lɨ́ɨngˊ 'nʉ́'ˋ.
47003005	Jo̱ dsʉ' jnea'ˆ jí̱i̱'˜ co̱o̱ˋ quɨ́ɨ'˜naa' jmɨɨ˜ e nijméˆnaa' e lafa' e quíˉnaa' yee˜naa' jalé'ˋ e jo̱, co̱' la'eáangˊ có̱o̱'˜ Fidiéeˇba' e quɨ́ɨ'˜naa' jmɨɨ˜ jmooˉnaa' jalé'ˋ e jmooˉnaa'.
47003006	Co̱' dseaˋ dob dseaˋ nɨcacuø'rˊ jnea'ˆ e quɨ́ɨ'˜naa' jmɨɨ˜ jmooˉnaa' ta˜ guiaˊ júuˆ tɨguaˇ e 'mɨ́ɨˉ quiá'rˉ. Jo̱ dsʉ' e júuˆ tɨguaˇ do jaˋ sɨlɨ́ɨˋ có̱o̱'˜ guooˋ dseaˋ, co̱' e jo̱ sɨlɨ́ɨˋ la'eáangˊ có̱o̱'˜ Jmɨguíˋ quiá'ˉ Fidiéeˇ. Co̱' e júuˆ quiʉ'ˊ ta˜ quiá'ˉ Moi˜ do jí̱i̱'˜ fɨˊ 'móbˉ si'ˊ, jo̱ dsʉ' la'eáangˊ có̱o̱'˜ Jmɨguíˋ quiá'ˉ Fidiéeˇba' cuǿøngˋ lɨseengˋ dseaˋ lata˜.
47003007	Jo̱ mɨ˜ ca'íng'ˋ Moi˜ e júuˆ quiʉ'ˊ ta˜ e cajme'ˊ Fidiéeˇ fɨˊ ni˜ e cu̱u̱˜ e jmáˋ, dseáng'ˉ eáangˊ jlo'ˆ níng'ˊ jɨ'ˋ co̱' jɨˋguɨ jaléng'ˋ dseaˋ Israel jaˋ cuǿøngˋ líˋ jǿørˉ fɨ˜ ni˜ Moi˜ uíi'˜ e eáangˊ jíingˋ jɨ'ˋ. Jo̱ dsʉ' e jlo'ˆ jíingˋ jɨ'ˋ do jaˋ huǿøˉ ee˜, co̱' nijém'ˉtu̱. Jo̱guɨ song dseáng'ˉ eáamˊ jlo'ˆ níng'ˊ jɨ'ˋ mɨ˜ cacuøˊ Fidiéeˇ e júuˆ quiʉ'ˊ ta˜ e si'ˊ jí̱i̱'˜ fɨˊ 'móˉ,
47003008	jo̱ba' dseáng'ˉ jaˋ cǿøngˋ có̱o̱'˜ jial tíiˊ níng'ˊ jlo'ˆ lɨ́ɨˊ mɨ˜ cacuøˊ Fidiéeˇ e júuˆ tɨguaˇ e 'mɨ́ɨˉ do la'eáangˊ có̱o̱'˜ Jmɨguíˋ quiá'rˉ.
47003009	Jo̱ba' song dseáng'ˉ eáamˊ niingˉ jlo'ˆ mɨ˜ cacuø'ˊ Fidiéeˇ e júuˆ quiʉ'ˊ ta˜ quiá'rˉ e si'ˊ jí̱i̱'˜ fɨˊ 'móˉ, jo̱ba' jaˋ cǿøngˋ có̱o̱'˜ jial tíiˊ eáangˊguɨ niingˉ jlo'ˆ mɨ˜ cacuørˊ e júuˆ tɨguaˇ quiá'rˉ e 'mɨ́ɨˉ e jmooˋ e joˋ røøngˋ dseaˋ dseeˉ fɨˊ quinirˇ.
47003010	Jo̱ dseáng'ˉ jaˋ cǿøngˋ có̱o̱'˜ jial tíiˊ eáangˊ niingˉ jlo'ˆ ie˜ mɨ˜ cacuøˊ Fidiéeˇ e júuˆ tɨguaˇ e 'mɨ́ɨˉ do laco̱'guɨ e jɨ'ˋ ie˜ mɨˊ cacuørˊ e júuˆ quiʉ'ˊ ta˜ do.
47003011	Jo̱guɨ song dseáng'ˉ eáangˊ niingˉ jlo'ˆ mɨ˜ cacuøˊ Fidiéeˇ e júuˆ quiʉ'ˊ ta˜ do e nɨcasungˋ, jo̱ba' dseáng'ˉ jaˋ cǿøngˋ có̱o̱'˜ jial tíiˊ niingˉ jlo'ˆguɨ e júuˆ e seaˋ carˋ ngongɨ́ɨˋ jmɨɨ˜ do.
47003012	Jo̱ co̱' nɨtab˜ dsiˋnaa' e jaˋ tó̱o̱ˋ jmɨɨ˜ ni'íingˉ jalé'ˋ e jo̱, jo̱ba' dseáng'ˉ jaˋ 'gó'ˋbaa' e guiaˋnaa' júuˆ quiá'ˉ Dseaˋ Jmáangˉ.
47003013	Dsʉco̱' jnea'ˆ jaˋ jmooˉnaa' laco̱'guɨ cajméeˋ Moi˜ ie˜ jo̱ e caquɨ̱́'rˋ nir˜ có̱o̱'˜ co̱o̱ˋ 'mɨ'ˊ e laco̱' jaˋ nilɨlí'ˆ dseaˋ góorˋ dseaˋ Israel e ngo'íimˉ e jíingˋ jɨ'ˋ nir˜ do tá'ˉjiʉ.
47003014	Jo̱ dsʉ' i̱ dseaˋ Israel do jaˋ calɨ'iiñ˜ cangáiñ'ˋ, jo̱guɨ lajo̱bɨ lɨ́ɨiñˊ cartɨˊ jmɨɨ˜ na, co̱' mɨ˜ ɨrˊ e júuˆ tɨguaˇ e yʉ́ʉ'˜ do, lɨ́ɨˊ lafa' seaˋ co̱o̱ˋ 'mɨ'ˊ e jnɨˊ fɨˊ moguir˜ e laco̱' jaˋ ningáiñ'ˋ e júuˆ jo̱, co̱' jaˋ mɨˊ cajé̱'ˉbɨ e 'mɨ'ˊ do quiá'rˉ, co̱' jí̱i̱'˜ la'eáangˊ có̱o̱'˜ Fíiˋnaa' Dseaˋ Jmáamˉba' cuǿøngˋ nijé̱'ˉ e 'mɨ'ˊ jo̱.
47003015	Jo̱ latɨˊ jmɨɨ˜ na jaˋ mɨˊ ngám'ˋbɨ i̱ dseaˋ do mɨ˜ ɨrˊ jalé'ˋ e jiˋ e cajme'ˊ Moi˜, co̱' e 'mɨ'ˊ dobɨ lafa' sɨjnɨ́ˆ fɨˊ moguir˜ e laco̱' jaˋ ningáiñ'ˋ.
47003016	Jo̱ dsʉ' mɨ˜ jaangˋ dseaˋ quɨ́'ˉ jíng'ˋ 'ñia'rˊ fɨˊ quiniˇ Fidiéeˇ, jo̱ba' dsifɨˊ lajo̱b lafa' je̱'ˊ e 'mɨ'ˊ do.
47003017	Jo̱ røøbˋ cǿøngˋ Dseaˋ Jmáangˉ có̱o̱'˜ Jmɨguíˋ quiá'ˉ Fidiéeˇ, jo̱ba' e fɨˊ lɨ˜ seengˋ e Jmɨguíˋ quiá'ˉ Fidiéeˇ do, fɨˊ jo̱b seaˋ fɨˊ e joˋ quiʉ'ˊ ta˜ quiá'ˉ dseaˋ e júuˆ tɨguaˇ e yʉ́ʉ'˜ do.
47003018	Jo̱ co̱' joˋ eeˋ sɨjlɨˊguɨ fɨˊ ni˜naa', jo̱ba' lana nɨlɨ́ɨˊnaa' lafa' co̱o̱ˋ sɨ́ɨˊ espejo lɨ˜ jnéengˆ jial tíiˊ niingˉ jlo'ˆ lɨ́ɨngˊ Fidiéeˇ. Jo̱ lajo̱b ngóoˊ uíingˉnaa' lɨ́'ˆ laco̱' la lɨ́ɨngˊ Fidiéeˇ, co̱' laco̱o̱ˋ jmɨɨ˜ eáangˊguɨ ngóoˊ lɨseaˋ quíˉii' jial tíiˊ e jlo'ˆ niiñˉ do. Jo̱ dsʉ' e jo̱ 'ñiab'ˊ Fidiéeˇ dseaˋ jmóorˋ la'eáangˊ có̱o̱'˜ Jmɨguíˋ quiá'rˉ.
47004001	Jo̱ co̱' eáamˊ guiúngˉ Fidiéeˇ, jo̱ba' cacuø'rˊ jnea'ˆ e jmooˉnaa' e ta˜ la. Jo̱ co̱' lajo̱b lɨ́ɨˊguɨ, jo̱ba' dseáng'ˉ jaˋ lɨtúngˉ dsiˋnaa'.
47004002	Jo̱ dseáng'ˉ ca'ˊ nɨca'naangˉnaa' lajalé'ˋ e cuøˊ fɨ'ɨ'ˋ e quɨ́'ˉ tɨ́ɨngˋ dseaˋ jmóorˋ fɨˊ lɨ˜ cǿøng'˜; jo̱ jaˋ ngɨˋnaa' lɨ́'ˆ jmɨgǿøngˋnaa' dseaˋ rú'ˋnaa', o̱'guɨ guiaˋnaa' júuˆ e jié'ˋ jí̱i̱'˜ laco̱' fé'ˋ júuˆ quiá'ˉ Fidiéeˇ. Co̱' jnea'ˆ lɨ́'ˆ lɨˊ guiaˋnaa' júuˆ dseáng'ˉ laco̱' lɨ́ɨˊ júuˆ quiá'ˉ Fidiéeˇ, jo̱ba' guiʉ́bˉ nɨñiˊ dseaˋ rú'ˋnaa' e dseáng'ˉ lajo̱b jmooˉnaa' jo̱guɨ lajo̱bɨ tíiˊ ni˜ Fidiéeˇ cajo̱.
47004003	Jo̱ e júuˆ quiá'ˉ Fidiéeˇ e guiaˋnaa' quiá'ˉ jial laangˋ dseaˋ jee˜ jalé'ˋ dseeˉ quiá'rˉ lɨ́ɨˊ e jaˋ 'gooˋ guǿng'ˋ, dsʉ' lɨ́ɨˊ lajo̱ jí̱i̱'˜ quiá'ˉ jaléng'ˋ i̱ dseaˋ i̱ nɨteáangˉ fɨˊ ngolíingˋ fɨˊ lɨ˜ 'lɨ'ˆ.
47004004	Co̱' fii˜ i̱ 'lɨng'ˆ i̱ quie̱ˊ nifɨˊ fɨˊ jmɨgüíˋ la, íˋbing' i̱ jmooˋ e sɨjnɨ́ˆ mogui˜ jaléng'ˋ i̱ dseaˋ i̱ jaˋ já'ˉ lɨ́ɨngˋ júuˆ quiá'ˉ Fidiéeˇ e laco̱' jaˋ ningáiñ'ˋ e júuˆ jo̱ jo̱guɨ e laco̱' jaˋ niníiñˋ jial jlo'ˆ niingˉ e júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ lɨ˜ fé'ˋ jial tíiˊ niingˉ jlo'ˆ lɨ́ɨngˊ Dseaˋ Jmáangˉ i̱ lɨ́ɨngˊ Fidiéeˇ cajo̱.
47004005	Dsʉ' jnea'ˆ jaˋ ngɨˋnaa' guiaˋnaa' júuˆ quíˉnaa' yee˜naa', dsʉco̱' jnea'ˆ guiaˋnaa' júuˆ e Dseaˋ Jmáamˉ dseaˋ lɨ́ɨiñˊ Fíiˋnaa', jo̱ jnea'ˆ lɨco̱' lɨ́ɨˊnaa' dseaˋ i̱ jmooˋ ta˜ quiníˆna' uíi'˜ e lɨ́ɨˊnaa' dseaˋ quiá'ˉ dseaˋ do.
47004006	Jo̱ Fidiéeˇ i̱ caquiʉ'ˊ ta˜ e calɨseáˋ jɨˋ fɨˊ lɨ˜ nʉʉˋ sǿ'ˋ, íbˋ Fidiéeˇ i̱ cajméeˋ cajo̱ e lafa' nɨcalɨseáˋ jɨˋ fɨˊ dsiˋnaa', jo̱ la'eáangˊ có̱o̱'˜ e jo̱ cuǿøngˋ lɨne˜naa' jial tíiˊ jlo'ˆ niingˉ Fidiéeˇ e jnéengˉ fɨˊ ni˜ Dseaˋ Jmáangˉ.
47004007	Jo̱ e júuˆ jlo'ˆ e quíingˊ eáangˊ do, jneab'ˆ dseaˋ léeˊnaa' e jo̱. Jo̱ dsʉ' jnea'ˆ lɨco̱' lɨ́ɨˊnaa' lafa' co̱o̱ˋ tu'ˊ guóo'˜ e laco̱' 'ñiab'ˊ Fidiéeˇ dseaˋ jmilir˜ jial tíiˊ 'gøiñ'ˊ có̱o̱'˜ e júuˆ jo̱, jo̱ o̱' yee˜naa' dseaˋ jmooˉnaa' lajo̱.
47004008	Jo̱ nañiˊ fa' eáamˊ dsingɨ́ɨngˉ jnea'ˆ jalé'ˋ iihuɨ́ɨˊ, dsʉ' jaˋ lɨ'ˋ jnea'ˆ jalé'ˋ e jo̱. Jo̱guɨ seabˋ mɨ˜ eeˋgo̱ fɨ'íˆ dsíiˊ jmooˉnaa', jo̱ dsʉ' jaˋ lɨtúngˉ dsiˋnaa' có̱o̱'˜ e jo̱.
47004009	Jo̱guɨ seabˋ mɨ˜ 'ní'ˋ níingˉ dseaˋ jnea'ˆ, dsʉ' jaˋ yee˜naa' se̱e̱ˉnaa'; jo̱guɨ seabˋ mɨ˜ gabˋ jmáng'ˋ dseaˋ jnea'ˆ, dsʉ' jaˋ quɨ́ɨ'r˜ jmɨɨ˜ fa' ni'íiñˉ jnea'ˆ.
47004010	Jo̱ doñiˊ jié'ˋ ngɨˋnaa', dseáng'ˉ dseáam'˜ se̱e̱ˉnaa', co̱' dseáam'˜ e nijngáng'ˉ dseaˋ jnea'ˆ lɨ́'ˆ laco̱' cangongɨ́ɨngˉ Jesús; jo̱ dsingɨ́ɨngˉnaa' lajo̱ e lɨ́'ˆ laco̱' nilɨli˜ e cøømˋ seengˋ Jesús có̱o̱'˜ jnea'ˆ.
47004011	Jo̱ jaléng'ˋ jnea'ˆ dseáng'ˉ contøømˉ dseáng'ˉ dseáang'˜ se̱e̱ˉnaa' dsʉ' uíi'˜ e lɨ́ɨˊnaa' dseaˋ quiá'ˉ Jesús, jo̱ lajo̱ba' nilɨli˜ e seemˋbre có̱o̱'˜ jnea'ˆ, dseaˋ lɨ́ɨˊnaa' jí̱i̱'˜ dseaˋ jmɨgüíˋ.
47004012	Jo̱ co̱' lajo̱b lɨ́ɨˊ, jo̱ba' dseáng'ˉ jee˜ 'móˉ se̱e̱ˉ jnea'ˆ e laco̱' 'nʉ́'ˋ lana nɨseengˋna' lata˜ có̱o̱'˜ Fidiéeˇ.
47004013	Jo̱ lalab cajme'ˊ jaangˋ dseaˋ fɨˊ ni˜ jiˋ quiá'ˉ Fidiéeˇ ie˜ lamɨ˜ café'rˋ lala: “La'eáangˊ e já'ˉ calɨ́nˉn júuˆ quiá'ˉ Fidiéeˇ, jo̱ba' cafá'ˉa.” Jo̱ lajo̱b jmooˋ jnea'ˆ cajo̱, co̱' lajo̱b já'ˉ lɨ́ɨˋnaa', jo̱ uíi'˜ e jo̱ba' fé'ˋnaa'.
47004014	Co̱' guiʉ́bˉ nɨne˜naa' e Fidiéebˇ dseaˋ cajméerˋ e cají̱'ˊtu̱ Fíiˋnaa' Jesús, jo̱guɨ nɨne˜baa' cajo̱ e lajo̱b nijmérˉ có̱o̱'˜ jneaa˜aa' lɨ́'ˆ laco̱' cajméerˋ có̱o̱'˜ dseaˋ do; jo̱ co̱lɨɨng˜ có̱o̱'˜ 'nʉ́'ˋ nidsijeáaiñˉ jneaa˜aa' fɨˊ quiniˇ dseaˋ do.
47004015	Jo̱ lajalé'ˋ e cangongɨ́ɨngˉnaa' do, cangojéeˊ e lɨ́'ˆ laco̱' ni'uíingˉ guiʉ́ˉ quíiˉna'. Jo̱ cangojéeˊ lajo̱ cajo̱ e lɨ́'ˆ laco̱' i̱ fɨ́ɨngˊguɨ ni'íng'ˋ júuˆ quiá'ˉ Fidiéeˇ quiá'ˉ jial tíiˊ guiúiñˉ, jo̱ lajo̱ba' i̱ fɨ́ɨngˊguɨ nicuǿ'ˉ gui'máang'ˇ Fidiéeˇ e laco̱' nilɨ'gooˋ dseaˋ do.
47004016	Jo̱ uíi'˜ e lajo̱b lɨ́ɨˊ, jo̱ba' jaˋ lɨtúngˉ dsiˋ jnea'ˆ có̱o̱'˜ jalé'ˋ e dsingɨ́ɨngˉnaa'. Jo̱ nañiˊ fa' ngóoˊ dseáamˉ ngúuˊ táangˋnaa' laco̱o̱ˋ jmɨɨ˜, jo̱ dsʉ' lɨ́'ˆ lɨˊ dsiˋnaa' eáangˊguɨ ngóoˊ lɨ˜ bíˋ dsíiˊ laco̱o̱ˋ jmɨɨ˜.
47004017	Jo̱ lajalé'ˋ e iihuɨ́ɨˊ e dsingɨ́ɨngˉ jnea'ˆ fɨˊ jmɨgüíˋ la, e cateábˋ jalé'ˋ e jo̱, jo̱guɨ jaˋ eeˋ 'ga'ˊ lɨˊ tíiˊ; jo̱ dsʉ' lajalé'ˋ e jo̱ nilɨ'íingˆ ta˜ quíˉnaa' lata˜ e laco̱' ni'uíingˉ guiʉ́ˉ quíˉnaa' e jaˋ cǿøngˋ có̱o̱'˜ fɨˊ ñifɨ́ˉ.
47004018	Jo̱ uíi'˜ e lajo̱b lɨ́ɨˊ, jo̱ba' lana joˋ ta˜ dsiˋnaa' có̱o̱'˜ jalé'ˋ e jnéengˉ jǿøˆnaa' fɨˊ jmɨgüíˋ la, co̱' có̱o̱'˜ jalé'ˋ e jaˋ jnéengˉ jǿøˆbaa', có̱o̱'˜ e jo̱ba' e ta˜ dsiˋnaa'; dsʉco̱' jaˋ uǿøˉ ee˜ lajalé'ˋ e jnéengˉ jǿøˆnaa', jo̱ dsʉ' lajalé'ˋ e jaˋ jnéengˉ jǿøˆnaa', dseáng'ˉ latab˜ dseáng'ˉ seaˋ lajalé'ˋ e jo̱.
47005001	Jo̱ guiʉ́bˉ nɨne˜naa', dseaˋ rú'ˋnaa', e lajeeˇ se̱e̱ˉnaa' fɨˊ jmɨgüíˋ la, lɨ́ɨˊnaa' lafa' co̱o̱ˋ 'nʉ́ʉˊ má'ˆ 'ma˜ e jaˋ huǿøˉ ee˜. Jo̱ dsʉ' nɨne˜bɨ́ɨ' cajo̱ e mɨ˜ ni'íingˉ e 'nʉ́ʉˊ jo̱, nɨcajmeb'ˊ Fidiéeˇ 'nʉ˜naa' e jlo'ˆ e seaˋ lata˜ fɨˊ ñifɨ́ˉ quiá'rˉ. Jo̱ e 'nʉ́ʉˊ jo̱ 'ñiab'ˊ Fidiéeˇ dseaˋ nɨcajme'rˊ, jo̱ o̱' dseaˋ jmɨgüíˋ i̱ nɨcajme'ˊ.
47005002	Jo̱ uíi'˜ e lajo̱b nɨseaˋ quíˉii' fɨˊ ñifɨ́ˉ, jo̱ba' lana, lajeeˇ e se̱e̱ˉnaa' fɨˊ jmɨgüíˋ la, eáamˊ seáangˋ dsiˋnaa' e dseáng'ˉ nɨ'ii˜naa' e 'nʉ́ʉˊ 'mɨ́ɨˉ e nɨseaˋ quíˉii' fɨˊ ñifɨ́ˉ.
47005003	Co̱' e jo̱ba' e niquɨ́ng'ˊ jneaa˜aa' lafa' có̱o̱'˜ 'mɨ'ˊ, jo̱ lajo̱ba' joˋ nilíingˊnaa' lafa' dseaˋ rɨngúungˊ.
47005004	Jo̱ lajeeˇ e se̱e̱ˉnaa' fɨˊ jmɨgüíˋ la có̱o̱'˜ e ngúuˊ táangˋnaa' la, eáamˊ seáangˋ dsiˋnaa' dsʉ' uíi'˜ e lɨjiuung˜ dsiˋnaa' có̱o̱'˜ jalé'ˋ iihuɨ́ɨˊ. Jo̱ dsʉ' jneaa˜aa' jaˋ ii˜naa' fa' e nijúungˉnaa', co̱' lɨ́'ˆ lɨˊ ii˜naa' e niquɨ́ng'ˊ jneaa˜aa' lafa' 'mɨ'ˊ e 'nʉ́ʉˊ e seaˋ fɨˊ ñifɨ́ˉ do, jo̱ lajo̱ba' e ngúuˊ táangˋnaa' la ni'uíingˉ co̱o̱ˋ e seaˋ carˋ ngongɨ́ɨˋ jmɨɨ˜.
47005005	Jo̱ 'ñiab'ˊ Fidiéeˇ dseaˋ nɨcaguiéeiñˋ jneaa˜aa' guiʉ́ˉ quiá'ˉ e nilíˋ lajo̱, jo̱guɨ íˋbɨ dseaˋ nɨcacuø'rˊ jneaa˜aa' Jmɨguíˋ quiá'rˉ e lɨ́ɨˊ 'náang'˜ quiá'ˉ e catɨ́ɨˉnaa' ni'íing'˜naa' mɨ˜ nitɨ́ˉ í'ˋ lajo̱.
47005006	Jo̱ba' dseáng'ˉ eáamˊ ta˜ dsiˋnaa' contøøngˉ, jo̱ nɨne˜bɨ́ɨ' cajo̱ e lajeeˇ e se̱e̱ˉnaa' fɨˊ jmɨgüíˋ la có̱o̱'˜ e ngúuˊ táangˋnaa' la, sɨhuíimˆbaa' laco̱' fɨˊ lɨ˜ guiing˜ Fíiˋnaa' Dseaˋ Jmáangˉ.
47005007	Jo̱ lana jaˋ mɨˊ cuǿøngˋ neeng˜naa' dseaˋ do, co̱' lana se̱e̱ˉnaa' fɨˊ jmɨgüíˋ la e já'ˉ lɨ́ɨˋnaa' jí̱i̱'˜ júuˆ quiá'ˉbre.
47005008	Jo̱ fá'ˉtú̱u̱ calé'ˋ catú̱ˉ e eáamˊ nɨta˜ dsiˋnaa', jo̱ dseáng'ˉ eáamˊ nɨ'ii˜naa' e nitʉ́ˆnaa' fɨˊ jmɨgüíˋ la e laco̱' nilɨse̱e̱ˉnaa' cøøngˋ có̱o̱'˜ Fidiéeˇ fɨˊ ñifɨ́ˉ quiá'rˉ.
47005009	Jo̱ uíi'˜ e lajo̱b ii˜naa', jo̱ba' dseáng'ˉ contøømˉ jmooˉnaa' quijí̱ˉ e nitɨ́ˉ dsíiˊ Fíiˋnaa' Dseaˋ Jmáangˉ có̱o̱'˜ jalé'ˋ e jmooˉnaa' nañiˊ su se̱e̱ˉnaa' fɨˊ jmɨgüíˋ la o̱si e nitʉ́ˆnaa' é.
47005010	Co̱' lajaléng'ˋ jneaa˜aa' 'néˉ ningɨɨng˜naa' fɨˊ quiniˇ dseaˋ do fɨˊ lɨ˜ guiiñ˜ ɨ́ɨrˋ í'ˋ e laco̱' lajaangˋ lajaangˋnaa' ni'íing'˜naa' lají̱i̱'˜ e catɨ́ɨˉnaa' lɨ́'ˆ laco̱' jí̱i̱'˜ lɨ́ɨˊ e cajmóˉoo' lajeeˇ e cataang˜naa' fɨˊ jmɨgüíˋ la, nañiˊ su guiʉ́ˉ o̱si jaˋ dseengˋ é.
47005011	Jo̱ co̱' lajo̱b nilíˋ, jo̱ba' nɨne˜baa' e contøømˉ 'néˉ nijmɨ'gooˋnaa' Fíiˋnaa' Dseaˋ Jmáangˉ, jo̱guɨ jnea'ˆ contøømˉ jmooˉnaa' quijí̱ˉ jial e nijá'ˉ líingˋ dseaˋ júuˆ quiá'ˉ dseaˋ do. Jo̱ guiʉ́bˉ nɨcuíingˋ Fidiéeˇ jnea'ˆ jial lɨ́ɨˊnaa', jo̱guɨ sɨjeemˇbaa' e cuíimˋ 'nʉ́'ˋ jnea'ˆ jial lɨ́ɨˊnaa' cajo̱.
47005012	Dsʉ' o̱fa' jnea'ˆ nɨcanaangˉtú̱u̱' e jmiféng'ˊ yee˜naa', co̱' jnea'ˆ fé'ˋnaa' e júuˆ na e lɨ́'ˆ laco̱' 'nʉ́'ˋ cuǿøngˋ nifo'ˆna' guiʉ́ˉ uii˜ quíˉnaa', jo̱ lajo̱ba' quɨ́ɨ'˜na' jmɨɨ˜ e ningɨɨˉna' quiá'ˉ i̱ dseaˋ i̱ jmɨráangˉ yaang˜ lɨ́'ˆ caluuˇ jo̱ o̱' dseáng'ˉ jial lɨ́ɨiñˊ fɨˊ dsíirˊ.
47005013	Jo̱guɨ song lɨ́ɨˊ jnea'ˆ lafa' dseaˋ caang˜, dsʉ' jí̱i̱'˜ cuaiñ˜ quíˉbaa' jo̱guɨ có̱o̱'˜ Fidiéebˇ e jo̱; jo̱guɨ song jaˋ lɨ́ɨˊnaa' lafa' dseaˋ caang˜, jo̱ba' guiʉ́ˉ quíiˉba' jóng.
47005014	Jo̱ uíi'˜ e eáamˊ 'neáangˋ Dseaˋ Jmáangˉ jnea'ˆ, jo̱ba' la guíimˋ 'néˉ jmóˆnaa' e ta˜ e jmooˉnaa', dsʉco̱' dseáng'ˉ nɨtab˜ dsiˋnaa' e íbˋ dseaˋ cajúiñˉ fɨˊ dse'ˋ crúuˆ uíi'˜ jalé'ˋ dseeˉ quíˉii', jo̱ uíi'˜ e lajo̱b calɨ́ˉ, jo̱ba' lana lajaléng'ˋ jneaa˜aa' lafa' nɨcajúmˉbaa' cajo̱.
47005015	Jo̱ Dseaˋ Jmáamˉ dseaˋ cajúiñˉ uíi'˜ dseeˉ quiá'ˉ lajaléng'ˋ dseaˋ jmɨgüíˋ jo̱ lajo̱ba' jaléng'ˋ dseaˋ i̱ nɨlɨ́ɨngˊ dseaˋ quiá'ˉ dseaˋ do joˋ 'néˉ seeiñˋ e jmóorˋ lají̱i̱'˜ e iiñ˜ yaaiñ˜, dsʉco̱' dseáng'ˉ lají̱i̱'˜ e iing˜ dseaˋ doba' e 'néˉ jmérˉ. Co̱' íbˋ dseaˋ i̱ cajúngˉ jo̱guɨ cají̱'ˊtu̱r mɨ˜ cangɨ́ˋ lajo̱ uii˜ quiá'ˉ jalé'ˋ dseeˉ quiá'ˉ jaléng'ˋ i̱ dseaˋ do.
47005016	Jo̱ lají̱i̱'˜ ie˜ jmɨɨ˜ e já'ˉ calɨ́ˉnaa' e lajo̱b lɨ́ɨˊ, jo̱ba' joˋ ɨˊ dsiˋ jnea'ˆ uii˜ quiá'ˉ jaléng'ˋ dseaˋ laco̱' jí̱i̱'˜ e ɨˊ dsíiˊ dseaˋ jmɨgüíˋ; jo̱ nañiˊ fa' lamɨ˜ jéengˊguɨ ɨˊ dsiˋ jnea'ˆ e Dseaˋ Jmáangˉ lɨ́ɨiñˊ jí̱i̱'˜ dseaˋ jmɨgüíbˋ, jo̱ dsʉ' lanaguɨ joˋ ɨˊ dsiˋnaa' lajo̱ uii˜ quiá'rˉ.
47005017	Co̱' lana lajaléng'ˋ dseaˋ i̱ nɨseengˋ cøøngˋ có̱o̱'˜ Dseaˋ Jmáangˉ nɨca'uíiñˉ dseaˋ 'mɨ́ɨmˉ; jo̱ cab'ˊ nɨcaséˉ jalé'ˋ e lamɨ˜ quɨ́'ˉ tɨ́ɨiñˋ jmóorˋ, jo̱ lana nɨjmóorˋ jalé'ˋ e guiʉ́ˉ, co̱' jaamˋ dseaˋ 'mɨ́ɨngˉ nɨlɨ́ɨiñˊ.
47005018	Jo̱ dsʉ' 'ñiab'ˊ Fidiéeˇ dseaˋ jmóorˋ jalé'ˋ e jo̱, co̱' la'eáangˊ có̱o̱'˜ Dseaˋ Jmáamˉba' e cajméerˋ e lana nɨse̱e̱ˉnaa' juguiʉ́ˉ júuˆ røøˋ có̱o̱'r˜ jo̱guɨ cacuø'rˊ jnea'ˆ ta˜ e niguiáˆnaa' júuˆ quiá'rˉ e laco̱' cuǿøngˋ nilɨseengˋ dseaˋ juguiʉ́ˉ júuˆ røøˋ có̱o̱'r˜ cajo̱.
47005019	Jo̱ lɨ́'ˆ laco̱' cuǿøngˋ feˇee' e la'eáangˊ có̱o̱'˜ Dseaˋ Jmáangˉ, Fidiéeˇ nɨcajméerˋ e nilɨseengˋ dseaˋ juguiʉ́ˉ júuˆ røøˋ có̱o̱'r˜, jo̱ jaˋ mɨˊ cajme'rˊ cuente lajalé'ˋ dseeˉ e nɨca'éeˋ dseaˋ jmɨgüíˋ. Jo̱ dseaˋ dob cajo̱ dseaˋ nɨcacuø'rˊ jnea'ˆ ta˜ e laco̱' niguiáˆnaa' júuˆ e nɨcajméeˋ Fidiéeˇ e nilɨseengˋ dseaˋ juguiʉ́ˉ júuˆ røøˋ có̱o̱'r˜ jee˜ jaléng'ˋ dseaˋ jmɨgüíˋ.
47005020	Jo̱ jnea'ˆ lɨ́ɨˊnaa' dseaˋ i̱ casíingˋ Fidiéeˇ cuaiñ˜ quiá'ˉ Dseaˋ Jmáangˉ, jo̱ cuǿøngˋ líˋ feˇee' e lafa' 'ñiab'ˊ Fidiéeˇ mɨ'rˊ 'nʉ́'ˋ jmɨ'eeˇ la'eáangˊ có̱o̱'˜ jnea'ˆ. Jo̱ uíi'˜ e lajo̱b lɨ́ɨˊ, jo̱ba' la'eáangˊ Fíiˋnaa' Dseaˋ Jmáangˉ mɨ́ɨ'˜ɨ 'nʉ́'ˋ jmɨ'eeˇ e nijméeˆna' quijí̱ˉ jial nilɨseengˋna' juguiʉ́ˉ júuˆ røøˋ có̱o̱'˜ Fidiéeˇ.
47005021	Jo̱ jí̱i̱'˜ co̱o̱ˋ dseeˉ jaˋ ca'éeˋ Dseaˋ Jmáangˉ, jo̱ dsʉ' Fidiéeˇ cajméerˋ e dseaˋ dobing' i̱ cacó̱ˉ lajalé'ˋ dseeˉ quíˉii'. Jo̱ cajméerˋ lajo̱ e la'eáangˊ có̱o̱'˜ dseaˋ do ni'uíingˉnaa' dseaˋ i̱ jaˋ røøngˋ dseeˉ fɨˊ quinirˇ.
47006001	Jo̱ lana, uíi'˜ e jnea'ˆ lɨ́ɨˊnaa' dseaˋ i̱ jmóoˋ ta˜ e nɨcangɨ́ɨngˋnaa' quiá'ˉ Fidiéeˇ, jo̱ba' liúung'˜naa' 'nʉ́'ˋ e ngocángˋ dsiˋnaa' jo̱ síi'˜naa' 'nʉ́'ˋ e jaˋ lɨ́'ˆ jmɨ'ɨ́ɨˇna' lajo̱ e guiúngˉ Fidiéeˇ có̱o̱'˜ 'nʉ́'ˋ.
47006002	Dsʉco̱' lalab fé'ˋ Fidiéeˇ fɨˊ ni˜ jiˋ quiá'rˉ: “Jo̱ canúˆbaa júuˆ quíi'ˉ mɨ˜ catɨ́ˋ í'ˋ lajo̱; jo̱guɨ cajmɨcó̱o̱'˜baa 'nʉˋ mɨ˜ catɨ́ˋ í'ˋ e caláan'ˉ jee˜ jalé'ˋ dseeˉ quíi'ˉ.” Jo̱guɨ lanab catɨ́ˋ í'ˋ e ninúˉ Fidiéeˇ júuˆ quíiˉna'. ¡Jo̱guɨ lanabɨ cajo̱ dseáng'ˉ catɨ́ˋ í'ˋ e nileángˋ dseaˋ jee˜ jalé'ˋ dseeˉ quiá'rˉ!
47006003	Jo̱ jnea'ˆ contøømˉ eeˉnaa' guiʉ́ˉ fɨˊ quiniˇ dseaˋ rú'ˋnaa' e laco̱' jaˋ nifé'ˋ dseaˋ gaˋ uii˜ quiá'ˉ e ta˜ e jmooˉnaa'.
47006004	Jo̱ dsʉ' jnea'ˆ lɨ́'ˆ lɨˊ jmooˉnaa' li˜ e lɨ́ɨˊnaa' dseaˋ i̱ jmooˋ lají̱i̱'˜ e iing˜ Fidiéeˇ, co̱' jnea'ˆ eáamˊ jmooˉnaa' té'ˋnaa' e féng'ˊ dsiˋnaa' có̱o̱'˜ jalé'ˋ iihuɨ́ɨˊ e dsingɨ́ɨngˉnaa' jo̱guɨ có̱o̱'˜ jalé'ˋ e 'néˉnaa' jo̱guɨ có̱o̱'˜ jalé'ˋ fɨ'íˆ dsíiˊ e dsingɨ́ɨngˉnaa'.
47006005	Jo̱guɨ jmooˉbaa' té'ˋnaa' cajo̱ mɨ˜ bǿøngˉ dseaˋ jnea'ˆ có̱o̱'˜ sɨɨˉ, jo̱guɨ mɨ˜ táng'ˊ dseaˋ jnea'ˆ fɨˊ dsíiˊ 'nʉñíˆ, jo̱guɨ mɨ˜ táng'ˊ dseaˋ jnea'ˆ mɨ́ɨ'˜, jo̱guɨ mɨ˜ jmooˉnaa' ta˜ iiˋ, jo̱guɨ mɨ˜ jaˋ 'ga'ˊ lɨˊ güɨɨˉnaa' uǿøˋ, jo̱guɨ cajo̱ mɨ˜ ngɨɨngˇnaa' ooˉ.
47006006	Jo̱guɨ jmooˉnaa' li˜ e lɨ́ɨˊnaa' dseaˋ i̱ jmooˋ lají̱i̱'˜ e iing˜ Fidiéeˇ, co̱' jnea'ˆ jaˋ beáang'˜ dseeˉ yee˜naa', jo̱guɨ eáamˊ nɨne˜naa' júuˆ quiá'ˉ Dseaˋ Jmáangˉ, jo̱guɨ eáamˊ guiúngˉnaa', jo̱guɨ eáamˊ féng'ˊ dsiˋnaa' có̱o̱'˜ jaléng'ˋ dseaˋ rú'ˋnaa', jo̱guɨ seemˋ Jmɨguíˋ quiá'ˉ Fidiéeˇ có̱o̱'˜ jnea'ˆ, jo̱guɨ dseáng'ˉ lajam'ˆba' 'neáangˋnaa' jaléng'ˋ dseaˋ rú'ˋnaa',
47006007	jo̱guɨ dseáng'ˉ lajang'ˉ guiaˋnaa' júuˆ quiá'ˉ Dseaˋ Jmáangˉ, jo̱guɨ la'eáangˊ có̱o̱'˜ bíˋ 'gøng'ˊ quiá'ˉ Fidiéeˇ jmooˉnaa' jalé'ˋ e quɨ́ɨ'˜naa' jmɨɨ˜. Jo̱ jmáang'˜naa' ta˜ e eeˉnaa' røøˋ na e laco̱' jmɨ'ǿng'ˋ yee˜naa' jee˜ jalé'ˋ e dsingɨ́ɨngˉnaa' jo̱guɨ e laco̱' ningɨɨˉnaa' quiá'ˉ dseaˋ.
47006008	Jo̱ dsʉ' seabˋ mɨ˜ jmɨ'góˋ dseaˋ jnea'ˆ, jo̱guɨ seaˋbɨ mɨ˜ jmáiñ'ˋ gaˋ jnea'ˆ, jo̱guɨ seaˋbɨ mɨ˜ fé'rˋ guiʉ́ˉ uii˜ quíˉnaa', jo̱guɨ seaˋbɨ mɨ˜ fé'rˋ e gaˋ cajo̱. Jo̱guɨ jmáiñ'ˋ jnea'ˆ e lafa' dseaˋ quie̱ˊ júuˆ e o̱' já'ˉ lɨ́ɨˊnaa', nañiˊ fa' júuˆ já'ˉba' e fé'ˋ jnea'ˆ;
47006009	jo̱guɨ jmáiñ'ˋ jnea'ˆ e lafa' lɨ́ɨˊnaa' dseaˋ i̱ jaˋ cuíimˋbre, nañiˊ fa' guiʉ́bˉ nɨcuíingˋ dseaˋ jnea'ˆ; jo̱guɨ lɨ́ɨˊnaa' lafa' dseaˋ i̱ tɨˊ lɨ˜ nijúungˉ, dsʉ' mɨˊ 'nooˋbɨ se̱e̱ˉnaa'; jo̱guɨ eáangˊ cuø'rˊ jnea'ˆ iihuɨ́ɨˊ, dsʉ' jaˋ mɨˊ cajngaiñ'ˊ jnea'ˆ;
47006010	jo̱guɨ lafa' fɨ'íˆ lɨ́ɨˊnaa', dsʉ' o̱' já'ˉ lajo̱, co̱' contøømˉ iáangˋ dsiˋnaa'; jo̱guɨ lafa' dseaˋ tiñíingˉ lɨ́ɨˊnaa', dsʉ' o̱' já'ˉ lajo̱, co̱' i̱ fɨ́ɨmˊ dseaˋ eáangˊguɨ nɨca'íñ'ˋ güea'ˆ quiá'ˉ Fidiéeˇ la'eáangˊ có̱o̱'˜ jnea'ˆ; jo̱guɨ lɨ́ɨˊnaa' lafa' dseaˋ i̱ jaˋ seaˋ quiá'ˉ jí̱i̱'˜ co̱o̱ˋ, dsʉ' o̱' já'ˉ e jo̱, co̱' lajaléb'ˋ e 'néˉnaa' seabˋ.
47006011	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ seengˋ fɨˊ na fɨˊ Corinto, e nɨcaféeng'˜naa' 'nʉ́'ˋ dseáng'ˉ lají̱i̱'˜ e ɨˊ dsiˋbaa', jo̱guɨ nɨcasíi'˜naa' 'nʉ́'ˋ e júuˆ na uíi'˜ e eáangˊ 'neáangˋnaa' 'nʉ́'ˋ.
47006012	Jo̱ jaˋ seaˋ jí̱i̱'˜ co̱o̱ˋ quíˉ jnea'ˆ e fa' jaˋ 'neáangˋnaa' 'nʉ́'ˋ, dsʉ' 'nʉ́b'ˋ dseaˋ i̱ jaˋ 'ga'ˊ lɨˊ 'neáangˋna' jnea'ˆ.
47006013	Jo̱ba' mɨ́ɨ'˜ɨ 'nʉ́'ˋ jmɨ'eeˇ lana lɨ́'ˆ laco̱'guɨ jmóoˋ tiquiá'ˆ jaangˋ jiuung˜ e féiñ'ˊ jó̱o̱rˊ, e jmi'neáangˋna' jnea˜ lɨ́'ˆ laco̱'guɨ jmooˋ jnea˜ có̱o̱'˜ 'nʉ́'ˋ.
47006014	Jo̱guɨ lana, dseaˋ rú'ˋnaa', e laba' fɨ́ɨˉɨ 'nʉ́'ˋ e jaˋ quɨng'ˊ yaang˜na' jee˜ jaléng'ˋ i̱ dseaˋ i̱ jaˋ já'ˉ lɨ́ɨngˋ júuˆ quiá'ˉ Dseaˋ Jmáangˉ, co̱' jaˋ quɨ́'ˉ jmɨɨ˜ e jaléng'ˋ i̱ dseaˋ i̱ éeˋ røøˋ nilɨseeiñˋ cøøngˋ có̱o̱'˜ jaléng'ˋ i̱ dseaˋ i̱ jaˋ jmooˋ lajo̱; jo̱guɨ jaˋ quɨ́'ˉ jmɨɨ˜ cajo̱ e nisɨ́ngˉ røøˋ lɨ˜ jneáˋ jɨˋ có̱o̱'˜guɨ fɨˊ lɨ˜ nʉʉˋ.
47006015	Jo̱guɨ jaˋ quɨ́'ˉ jmɨɨ˜ cajo̱ fa' Dseaˋ Jmáangˉ nisɨ́iñˉ røøˋ có̱o̱'˜ fii˜ i̱ 'lɨng'ˆ, o̱'guɨ jaangˋ dseaˋ quiá'ˉ Dseaˋ Jmáangˉ fa' quɨ́'ˉ jmɨɨ˜ e nijmérˉ lajo̱ có̱o̱'˜ jaangˋ dseaˋ i̱ jaˋ já'ˉ lɨ́ɨngˋ júuˆ quiá'ˉ dseaˋ do.
47006016	Jo̱guɨ jaˋ quɨ́'ˉ jmɨɨ˜ cajo̱ fa' e røøˋ lɨ́ɨˊ e guá'ˉ lɨ˜ jmiféng'ˊ dseaˋ Fidiéeˇ laco̱'guɨ e guá'ˉ fɨˊ lɨ˜ teáangˆ jaléng'ˋ diée˜ dseaˋ cu̱u̱˜. Dsʉco̱' jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, lɨ́ɨˊnaa' lafa' guá'ˉ quiá'ˉ Fidiéeˇ i̱ seengˋ carˋ ngongɨ́ɨˋ jmɨɨ˜ lɨ́'ˆ laco̱'guɨ cajíñ'ˉ 'ñia'rˊ ie˜ lamɨ˜ jéengˊguɨ do ie˜ lamɨ˜ cajíñ'ˉ lala: Jo̱ contøømˉ nilɨseenˉ jo̱guɨ ningɨɨˉ jee˜ jaléng'ˋ dseaˋ quiéˉe. Jo̱guɨ jneab˜ dseaˋ nilíinˉn Fidiéeˇ quiá'rˉ jo̱guɨ íbˋ dseaˋ nilíingˉ dseaˋ quiéˉe cajo̱.
47006017	Jo̱ uíi'˜ e lajo̱b lɨ́ɨˊ, jo̱ba' cajíng'ˉguɨ Fidiéeˇ lala: Jmɨ'naangˉ yaang˜na' jee˜ jaléng'ˋ dseaˋ i̱ jaˋ já'ˉ lɨ́ɨngˋ júuˆ quiéˉe, jo̱guɨ jmihuíingˆ yaang˜na' quiá'rˉ. Jo̱guɨ jaˋ quɨ́ng'ˋna' jee˜ jalé'ˋ e 'lɨ'ˆ e jmooˋ jaléng'ˋ i̱ dseaˋ do, jo̱ lajo̱ba' ni'íin'˜ jnea˜ 'nʉ́'ˋ.
47006018	Jo̱guɨ jneab˜ dseaˋ nilíinˉn Tiquíiˆna', jo̱guɨ 'nʉ́b'ˋ dseaˋ nilíingˉna' jó̱o̱ˋo̱. Jo̱ lanab fé'ˋ Fíiˋnaa' Fidiéeˇ i̱ quɨ́ɨ'˜ jmɨɨ˜ jméˆ lɨ́'ˆ doñiˊ eeˋ.
47007001	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa' i̱ 'neáanˋn eáangˊ, e lanab lɨ́ɨˊ júuˆ quiá'ˉ Fidiéeˇ e nɨcacuø'rˊ jneaa˜aa' e nijmitir˜. Jo̱ uíi'˜ e lajo̱b lɨ́ɨˊ e júuˆ jo̱, jo̱ba' 'néˉ 'naamˉ yee˜naa' jee˜ jalé'ˋ e dseáang'˜ ni'léˉ fɨˊ ngúuˊ táangˋnaa' jo̱guɨ fɨˊ jmɨguíˋ quíˉnaa', co̱' lɨ́'ˆ lɨˊ 'néˉ e nijáang'˜ yee˜naa' dseáng'ˉ conguiaˊ fɨˊ jaguóˋ Fidiéeˇ e laco̱' nijmóˆnaa' jmang'ˆ e guiʉ́ˉ uíi'˜ e jmɨ'gooˉnaa' dseaˋ do.
47007002	Jo̱ fɨ́ɨˉguɨ́ɨ 'nʉ́'ˋ e nijmi'neáangˋna' jnea'ˆ e ngocángˋ óoˊna'. Dsʉco̱' có̱o̱'˜ jí̱i̱'˜ jaangˋ dseaˋ fa' nɨcajmóˆnaa' e sooˋ dsiˋnaa', o̱'guɨ mɨˊ ca'lee˜naa' quiá'ˉ jí̱i̱'˜ jaangˋ dseaˋ, o̱'guɨ mɨˊ jmɨgǿøngˋnaa' dseaˋ cajo̱.
47007003	Jo̱ dsʉ' o̱fa' éenˊn 'nʉ́'ˋ có̱o̱'˜ e júuˆ la, co̱' lɨ́'ˆ laco̱'guɨ la nɨcafɨ́ɨˉɨ 'nʉ́'ˋ ie˜ lamɨ˜ jéengˊguɨ do e dseáng'ˉ 'neáamˋbaa' 'nʉ́'ˋ nañiˊ song se̱e̱ˉnaa' o̱si nijú̱u̱ˉnaa' é.
47007004	Jo̱guɨ dseáng'ˉ lají̱i̱'˜ e ɨˊ dsiˋbaa, e jo̱ba' fɨ́ɨˉɨ 'nʉ́'ˋ, jo̱guɨ eáamˊ iáangˋ dsiiˉ có̱o̱'˜ 'nʉ́'ˋ. Jo̱guɨ jee˜ jalé'ˋ iihuɨ́ɨˊ e dsingɨ́ɨnˉn fɨˊ la, eáamˊ jmi'iáangˋ dsiiˉ jo̱guɨ cuǿøˉ bíˋ 'ñiá'ˋa.
47007005	Jo̱ lají̱i̱'˜ ie˜ lamɨ˜ cagüéˉnaa' fɨˊ la fɨˊ lɨ˜ se̱'ˊ Macedonia, jaˋ mɨˊ calɨseáˋ fɨˊ quíˉnaa' fa' e nɨcajmi'íng'ˊnaa' cateáˋ, dsʉco̱' huɨ́ɨngˊ eáangˊ cangojéeˊ quíˉnaa' lacaangˋ lɨ˜ ngɨˋnaa' uíi'˜ e seengˋ jaléng'ˋ i̱ 'ní'ˋ níiˉ quíˉnaa' lacúng'ˊ lajíngˉ lɨ˜ ngɨˋnaa', jo̱guɨ e 'gó'ˋbaa' cajo̱.
47007006	Jo̱ dsʉ' Fidiéeˇ i̱ jmitíi'˜ dsíiˊ jaléng'ˋ dseaˋ i̱ lɨ́ɨngˊ fɨ'íˆ, jo̱ íbˋ dseaˋ nɨcajmitíi'r˜ dsiˋnaa' uíi'˜ e nɨcagüéngˉ i̱ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Tito.
47007007	Jo̱ dsʉ' o̱' jí̱i̱'˜ e cagüéngˉ Tito fɨˊ la e iáangˋ dsiˋnaa', co̱' lajo̱b lɨ́ɨˊnaa' cajo̱ uíi'˜ e eáamˊ iáangˋ dsíiˊ i̱ Tito la dsʉco̱' cajmi'iáangˋna' dsíirˊ. Jo̱guɨ cajím'ˉbɨguɨr cajo̱ e eáamˊ iing˜ 'nʉ́'ˋ e nimáang˜tu̱' jnea˜, jo̱guɨ cajím'ˉbɨr jalé'ˋ fɨ'íˆ dsíiˊ e jmooˋna' uíi'˜ jnea˜ jo̱guɨ cajo̱ eáamˊ guiing˜ óoˊna' jnea˜. Jo̱ uíi'˜ e lajo̱b jmooˋna', jo̱ba' có̱o̱'˜ e jo̱ eáangˊguɨ calɨ'iáangˋ dsiiˉ.
47007008	Jo̱ nañiˊ fa' e jiˋ e casɨ́ɨnˉn quíiˉna' do lamɨ˜ jéengˊguɨ cajméeˋ e calɨ́ngˉna' fɨ'íˆ, jo̱ dsʉ' jaˋ jó'ˋ dsiiˉ lana uíi'˜ e cajméˉe lajo̱. Jo̱ cajob'ˆ dsiiˉ dsʉ' uíi'˜ e huǿømˉjiʉ cajmeeˇna' fɨ'íˆ có̱o̱'˜ jalé'ˋ e júuˆ e fé'ˋ e fɨˊ ni˜ jiˋ do.
47007009	Jo̱ dsʉ' lanaguɨ jmi'iáamˋ dsiiˉ, dsʉ' o̱' uíi'˜ e calɨ́ngˉna' fɨ'íˆ, co̱' jmi'iáangˋ dsiiˉ e la'eáangˊ có̱o̱'˜ e calɨ́ngˉna' e fɨ'íˆ dsíiˊ doba' e caquɨ́'ˉ jíing'˜ yaang˜na' fɨˊ quiniˇ Fidiéeˇ. Dsʉco̱' lɨ́'ˆ laco̱' la tɨˊ dsíiˊ Fidiéeˇ cajmeeˇna' e fɨ'íˆ dsíiˊ e cangongɨ́ɨngˉna' do, jo̱ba' jnea'ˆ jaˋ eeˋ ca'lee˜naa' quíiˉna' jí̱i̱'˜ co̱o̱ˋ có̱o̱'˜ e júuˆ e casíi'˜naa' 'nʉ́'ˋ do.
47007010	Dsʉco̱' e lɨjiuung˜ dsíiˊ e íng'ˋ dseaˋ laco̱' la tɨˊ dsíiˊ Fidiéeˇ jaˋ se'rˊ dseeˉ mɨ˜ dsingɨ́ɨiñˉ lajo̱, dsʉ' e jo̱ íingˆ ta˜ e laco̱' niquɨ́'ˉ jíng'ˋ yaaiñ˜ fɨˊ quiniˇ dseaˋ do, jo̱ lajo̱ba' nileáiñˋ jee˜ jalé'ˋ dseeˉ quiá'rˉ, jo̱ jaˋ jó'ˋ dsíirˊ jalé'ˋ e cangongɨ́ɨiñˉ do. Jo̱ dsʉ' jaléng'ˋ dseaˋ i̱ jaˋ cuíingˋ Fidiéeˇ, mɨ˜ se'rˊ dseeˉ dsʉ' uíi'˜ e íñ'ˋ jalé'ˋ fɨ'íˆ dsíiˊ, jo̱ba' e jo̱ jmooˋ e 'naaiñˋ conguiaˊ có̱o̱'˜ Fidiéeˇ.
47007011	¡Jo̱ quie̱ˋna' cuente e eáamˊ guiʉ́ˆ nɨca'uíingˉ quíiˉna' có̱o̱'˜ jalé'ˋ e fɨ'íˆ dsíiˊ e nɨcangongɨ́ɨngˉna' do! Co̱' nɨca'íing'˜na' e jo̱ lɨ́'ˆ laco̱' la tɨˊ dsíiˊ Fidiéeˇ. Dsʉco̱' e jo̱ cajméeˋ e lajang'ˆ júuˆ ca'íiˋ óoˊna' laco̱' catɨ́ɨngˉ jo̱guɨ e cajmɨ'ǿng'ˋ yaang˜na', jo̱guɨ e cajmɨ'ǿng'ˋna' jnea˜, jo̱guɨ cajméeˋ e calɨguíingˉna' uii˜ quíiˉna', jo̱guɨ cajméeˋbɨ cajo̱ e ca'íˉ fø'ˊ quíiˉna'. Jo̱ mɨ˜ cangɨ́ˋ jo̱, calɨ'iing˜ 'nʉ́'ˋ e nimáang˜tu̱' jnea˜, jo̱guɨ ca'íˋ óoˊna' e nicuǿ'ˆna' iihuɨ́ɨˊ i̱ dseaˋ i̱ ca'éeˋ dseeˉ do. Jo̱ có̱o̱'˜ jalé'ˋ e nɨcajmeeˇna' do nɨcajmiliing˜ yaang˜na' e jaˋ eeˋ caquɨ́ng'ˊna' jí̱i̱'˜ co̱o̱ˋ jee˜ jalé'ˋ e cangojéeˊ do.
47007012	Jo̱ co̱' lajo̱b lɨ́ɨˊ, jo̱ba' mɨ˜ cajme'ˊe e jiˋ e casɨ́ɨnˉn quíiˉna' do, jaˋ ca'ɨ́ˋ dsiiˉ uii˜ quiá'ˉ i̱ dseaˋ i̱ ca'léeˊ do o̱'guɨ uii˜ quiá'ˉ i̱ dseaˋ i̱ cangongɨ́ɨngˉ gaˋ do, jo̱ dsʉ' cajme'ˊe e jiˋ do e lɨ́'ˆ laco̱' nilɨli˜ fɨˊ quiniˇ Fidiéeˇ jial tíiˊ guiing˜ óoˊna' uíi'˜ quíˉnaa'.
47007013	Jo̱ uíi'˜ e lajo̱b jmooˋna', jo̱ba' nɨcalɨtíi'˜ dsiˋnaa'. Jo̱guɨ o̱' có̱o̱'˜ jí̱i̱'˜ e jo̱ e nɨcalɨtíi'˜ dsiˋnaa', co̱' eáangˊguɨb nɨcalɨ'iáangˋ dsiˋnaa' dsʉ' e nɨcagüéngˉ Tito fɨˊ la e iáangˋ dsíirˊ dsʉ' uíi'˜ e nɨcacuǿø'˜na'r bíˋ jo̱guɨ e nɨca'eeˉna' guiʉ́ˉ có̱o̱'r˜.
47007014	Jo̱ nɨcafɨ́ɨbˉ jnea˜ Tito lamɨ˜ jéengˊguɨ e eáamˊ iáangˋ dsiiˉ có̱o̱'˜ 'nʉ́'ˋ; jo̱ba' jaˋ lɨ́'ˆ cøøngˋ ta˜ cafɨ́ɨˉɨre lajo̱. Dsʉco̱' dseáng'ˉ júuˆ jáb'ˉ jalé'ˋ e nɨcasíi'˜naa' 'nʉ́'ˋ lɨ́'ˆ laco̱'guɨ jí̱i̱'˜ júuˆ e nɨcasíi'˜naa' Tito cajo̱ cuaiñ˜ quiá'ˉ e eáamˊ iáangˋ dsiˋnaa' uii˜ quíiˆna'.
47007015	Jo̱ lana eáangˊguɨb iáangˋ dsíiˊ Tito uii˜ quíiˆna' dsʉ' uíi'˜ e cajmeeˇna' nʉ́ʉ'˜na' júuˆ quiá'rˉ, jo̱guɨ e guiʉ́ˉ óoˊba' ca'íing'˜na're mɨ˜ caguiérˉ fɨˊ na.
47007016	Jo̱ jnea˜ eáamˊ iáangˋ dsiiˉ dsʉ' uíi'˜ e dseáng'ˉ tab˜ dsiiˉ có̱o̱'˜ 'nʉ́'ˋ.
47008001	Jo̱ lanaguɨ, dseaˋ rú'ˋnaa' dseaˋ quiá'ˉ Dseaˋ Jmáangˉ, ii˜naa' síi'˜naa' 'nʉ́'ˋ jial tíiˊ guiúngˉ Fidiéeˇ nɨcajméerˋ có̱o̱'˜ jaléng'ˋ dseaˋ quiá'rˉ i̱ neáangˊ fɨˊ lɨ˜ se̱'ˊ Macedonia.
47008002	Jo̱ nañiˊ fa' eáangˊ nɨca'íng'ˋ jaléng'ˋ i̱ dseaˋ do jalé'ˋ iihuɨ́ɨˊ, dsʉ' dseáng'ˉ eáamˊ iáangˋ dsíirˊ. Jo̱ nañiˊ fa' tiñíimˉbre eáangˊ, jo̱ dsʉ' e iáangˋ dsíiˊbre nɨcaseáiñ'ˋ jalé'ˋ cuuˉ e laco̱' nijmɨcó̱o̱'r˜ dseaˋ rúiñ'ˋ, jo̱ nɨcacuørˊ e jo̱ lafa' eáangˊ seaˋ cuuˉ quiá'rˉ.
47008003	Jo̱ tíibˊ ni˜ jnea˜ e iáangˋ dsíibˊ i̱ dseaˋ do caseáiñ'ˋ jalé'ˋ e cuuˉ do lɨ́'ˆ jie˜ jí̱i̱'˜ e quɨ́ɨ'r˜ jmɨɨ˜, jo̱ carˋ jí̱i̱'˜ lɨ́ɨˊguɨ lajo̱ nɨcaseáiñ'ˋ.
47008004	Jo̱ i̱ dseaˋ i̱ seengˋ fɨˊ lɨ˜ se̱'ˊ Macedonia do, eáamˊ camɨ'rˊ jnea'ˆ jmɨ'eeˇ e laco̱' nicuǿˆnaa' fɨˊ e cuǿøngˋ nijmɨcó̱o̱'r˜ jaléng'ˋ i̱ dseaˋ quiá'ˉ Dseaˋ Jmáangˉ i̱ seengˋ fɨˊ Jerusalén.
47008005	Jo̱ dsʉ' lɨ́ɨˊguɨb cajméerˋ jí̱i̱'˜ laco̱' lamɨ˜ ɨˊ dsiˋnaa', co̱' jɨˋguɨ cajáng'ˋ yaaiñ˜ la'uii˜ e nijmitir˜ dseáng'ˉ lají̱i̱'˜ e iing˜ Fidiéeˇ, jo̱ mɨ˜ cangɨ́ˋ jo̱, cajáng'ˋ yaaiñ˜ fɨˊ quiniˇnaa' e laco̱' nijmitir˜ lají̱i̱'˜ e nisíi'˜naa're e nijmérˉ lɨ́'ˆ jialco̱' la tɨˊ dsíiˊ Fidiéeˇ.
47008006	Jo̱ba' nɨcamɨ́ɨ'˜naa' Tito jmɨ'eeˇ e nisɨtɨ́ɨiñˊ lají̱i̱'˜ e nɨcaseáang'˜ 'nʉ́'ˋ e iáangˋ óoˊna' lɨ́'ˆ laco̱' jí̱i̱'˜ e nɨcanaaiñˋ sɨtɨ́ɨiñˊ ie˜ lamɨ˜ jéengˊguɨ do.
47008007	Jo̱ jaléng'ˋ 'nʉ́'ˋ, la'eáangˊ có̱o̱'˜ Jmɨguíˋ quiá'ˉ Fidiéeˇ, quɨ́ɨ'˜na' jmɨɨ˜ jméeˆna' doñiˊ eeˋ uii˜ e já'ˉ lɨ́ɨngˋna' júuˆ quiá'ˉ Dseaˋ Jmáangˉ, jo̱guɨ eáangˊ tɨɨngˋna' fo'ˆna' júuˆ quiá'ˉ Fidiéeˇ, jo̱guɨ eáangˊ tɨɨngˋ ngáng'ˋna' e júuˆ jo̱, jo̱guɨ eáangˊ guiaˊ áaˊna' e jmɨcó̱o̱'˜na' jaléng'ˋ dseaˋ rúng'ˋna', jo̱guɨ eáangˊ 'neáangˋna' jnea'ˆ lɨ́'ˆ laco̱' jí̱i̱'˜ e calɨtɨ́ngˋna' quíˉnaa', jo̱ lajo̱ba' 'néˉ e eáangˊguɨ nisáng'ˊna' có̱o̱'˜ jalé'ˋ e seáang'˜na' do.
47008008	Jo̱ dsʉ' o̱fa' quiʉ́'ˉʉ ta˜ 'nʉ́'ˋ e dseáng'ˉ lajo̱ 'néˉ nijméeˆna'; dsʉco̱' lɨco̱' jnea˜ iin˜n e nilɨñiiˉ su dseáng'ˉ lajang'ˆ júuˆ 'neáangˋ 'nʉ́'ˋ, dseaˋ rúng'ˋna', e laco̱' nilɨli˜ su guiaˊ óoˊna' e nijmɨcó̱o̱'˜na' dseaˋ rúng'ˋna' lɨ́'ˆ laco̱' jmóoˋ i̱ dseaˋ caguiaangˉ do.
47008009	Jo̱ guiʉ́bˉ nɨñíˆ 'nʉ́'ˋ e Fíiˋnaa' Dseaˋ Jmáangˉ, uíi'˜ e eáangˊ guiúiñˉ có̱o̱'˜ jneaa˜aa', jo̱ba' mɨ˜ cagüéiñˉ fɨˊ jmɨgüíˋ la ca'uíiñˉ jaangˋ dseaˋ tiñíingˉ uíi'˜ jneaa˜aa', nañiˊ fa' jaangˋ dseaˋ i̱ niingˉ eáamˊbre lɨ́ɨiñˊ fɨˊ ñifɨ́ˉ. Jo̱ cajméerˋ lajo̱ e laco̱' la'eáangˊ e ca'uíiñˉ jaangˋ dseaˋ tiñíingˉ, jo̱ba' jneaa˜aa' ni'íing'˜naa' jalé'ˋ e jlo'ˆ e catɨ́ɨˉnaa'.
47008010	Jo̱ e laco̱' ni'uíingˉ guiʉ́ˉ quíiˉna', jo̱ba' nifɨ́ɨˉɨ 'nʉ́'ˋ lají̱i̱'˜ e ɨˊ dsiiˉ cuaiñ˜ quiá'ˉ e júuˆ la. Co̱' jí̱i̱'˜ ie˜ mɨ˜ caji̱i̱ˋba' canaangˋ 'nʉ́'ˋ e caseáang'˜na' jalé'ˋ e cuuˉ jo̱, jo̱ dseáng'ˉ e ngocángˋ óoˊba' cajmeeˇna' lajo̱.
47008011	Jo̱ba' lana jmité'ˊna' có̱o̱'˜ lají̱i̱'˜ e nɨcanaangˉna' jmooˋna' do lɨ́'ˆ laco̱' jí̱i̱'˜ jialco̱' li˜ dsitíing'˜ quíiˉna'. Jo̱guɨ jmeeˇna' lajo̱ e iáangˋ áaˊna' lɨ́'ˆ laco̱' lɨ́ɨngˊna' ie˜ lamɨ˜ ca'íˋ óoˊna' e canaangˉna' cajmeeˇna' e jo̱.
47008012	Dsʉco̱' mɨ˜ jaangˋ dseaˋ dseáng'ˉ lajang'ˉ iáangˋ dsíirˊ e lɨɨng˜go̱ eeˋ iiñ˜ cuǿrˉ, jo̱ba' ím'ˆ Fidiéeˇ lají̱i̱'˜ e cuøˊ i̱ dseaˋ do lɨ́'ˆ laco̱' jí̱i̱'˜ e dsitíing'˜ quiá'rˉ, dsʉco̱' jaˋ mɨˊ Fidiéeˇ jalé'ˋ e jaˋ seaˋ quiá'ˉ dseaˋ.
47008013	Jo̱ dsʉ' jaˋ ii˜naa' e fa' uíi'˜ e 'nʉ́'ˋ nijmɨcó̱o̱'˜na' jaléng'ˋ i̱ dseaˋ rúng'ˋna' do, jo̱ lajeeˇ jo̱ 'nʉ́'ˋ nimóˆna' ooˉ.
47008014	Co̱' guiʉ́ˉguɨ e nilɨseaˋ conrøøˋ quíiˉna' lajaangˋ lajaangˋna'. Dsʉco̱' lanaguɨ seabˋ quíiˉ 'nʉ́'ˋ lají̱i̱'˜ e 'néˉ quiá'ˉ i̱ dseaˋ do. Jo̱ dsʉ' mɨ˜ co̱o̱ˋ née'˜guɨ i̱ dseaˋ íbˋ nilɨseaˋ quiá'rˉ lají̱i̱'˜ e 'néˉ quíiˉ 'nʉ́'ˋ, jo̱ lajo̱ba' nilɨseaˋ conrøøˋ quíiˉna'.
47008015	Jo̱ lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Joˋ e caseángˉ quiá'ˉ i̱ dseaˋ i̱ casɨtɨ́ɨˊ jmiguiʉˊ, o̱'guɨ calɨ'néˉguɨ quiá'ˉ i̱ dseaˋ i̱ casɨtɨ́ɨˊ capí'ˆ.”
47008016	Jo̱ cuǿøˉø gui'máang'ˇ Fidiéeˇ uii˜ e cajméerˋ e Tito ca'ɨ́ˋ dsíirˊ eáangˊ uíi'˜ quíiˉna' lɨ́'ˆ laco̱' jí̱i̱'˜ e ɨˊ dsiˋ jnea˜ cajo̱.
47008017	Jo̱ ca'íbˉ dsíirˊ e nijmérˉ lají̱i̱'˜ e cafɨ́ɨˉɨre, jo̱guɨ co̱' eáamˊ guiing˜ dsíirˊ 'nʉ́'ˋ, jo̱ba' 'ñia'ˊbre ca'ɨ́ˋ dsíirˊ e nidsérˉ e nidsi'éer˜ 'nʉ́'ˋ fɨˊ na.
47008018	Jo̱ co̱lɨɨng˜ có̱o̱'˜ Tito, nisɨ́ɨnˆn fɨˊ na jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ eáangˊ guiʉ́ˉ fé'ˋ jaléng'ˋ dseaˋ quiá'ˉ Dseaˋ Jmáangˉ uii˜ quiá'ˉ uíi'˜ có̱o̱'˜ jalé'ˋ e guiʉ́ˉ e nɨcajméerˋ lajeeˇ e ngɨrˊ guiarˊ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ.
47008019	Jo̱guɨ cajo̱ jaléng'ˋ dseaˋ quiá'ˉ Dseaˋ Jmáamˉbing' caguíng'ˋ i̱ dseaˋ do e laco̱' ningɨ́rˉ có̱o̱'˜ jnea'ˆ jo̱guɨ e laco̱' nijmɨcó̱o̱'r˜ jnea'ˆ e nidsicá̱ˆnaa' jalé'ˋ e caseáng'ˊ do. Jo̱ jalé'ˋ e jo̱ jmooˉnaa' e laco̱' jmɨ'gooˉnaa' Fíiˋnaa' Fidiéeˇ jo̱guɨ e laco̱' niníˋ dseaˋ jial tíiˊ e iáangˋ dsiˋnaa' e jmɨcó̱o̱'˜naa' dseaˋ rú'ˋnaa'.
47008020	Jo̱ ii˜naa' e jaˋ nifé'ˋ dseaˋ gaˋ uii˜ quiá'ˉ jial néeˊ niˋnaa' jalé'ˋ e cuuˉ e seáang'˜naa' la.
47008021	Jo̱ba' jmɨ'úungˋnaa' e jmooˉnaa' jmang'ˆ e guiʉ́ˉ, jo̱ o̱' jí̱i̱'˜ fɨˊ quiniˇ Fíiˋnaa' Fidiéeˇ jmooˉnaa' lajo̱, co̱' lajo̱b jmooˉnaa' cajo̱ fɨˊ quiniˇ jaléng'ˋ dseaˋ jmɨgüíˋ.
47008022	Jo̱ co̱lɨɨng˜ có̱o̱'˜ i̱ dseaˋ gángˉ na, nisɨ́nˉn fɨˊ na jaangˋguɨ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ eáangˊ nɨcajmili˜ e guiaˊ dsíirˊ e jmɨcó̱o̱'r˜ jaléng'ˋ dseaˋ rúiñ'ˋ. Jo̱ dsʉ' lana eáangˊguɨ nɨjmilir˜ e lɨ́ɨiñˊ lajo̱ uíi'˜ e nɨta˜ dsíirˊ có̱o̱'˜ 'nʉ́'ˋ.
47008023	Jo̱guɨ cuaiñ˜ quiá'ˉ Tito fɨ́ɨˉɨ 'nʉ́'ˋ e lɨ́ɨiñˊ jaangˋ dseaˋ rú'ˋnaa' i̱ ngɨˊ jmooˋ ta˜ co̱lɨɨng˜ có̱o̱'˜ jnea˜ e laco̱' nijmɨcó̱o̱'˜naa' 'nʉ́'ˋ. Jo̱guɨ fɨ́ɨˉɨ 'nʉ́'ˋ cuaiñ˜ quiá'ˉ i̱ dseaˋ quiá'ˉ Dseaˋ Jmáangˉ i̱ gángˉguɨ do e lɨ́ɨiñˊ dseaˋ i̱ casíingˋ dseaˋ quiá'ˉ Dseaˋ Jmáangˉ i̱ seengˋ fɨˊ la jo̱guɨ e eáamˊ jmiféiñ'ˊ Dseaˋ Jmáangˉ.
47008024	Jo̱ba' fɨ́ɨˉɨ 'nʉ́'ˋ e jmi'neáangˋna' i̱ dseaˋ gaangˋ i̱ sɨ́ɨngˋnaa' la, jo̱ lajo̱ba' nilɨta˜ dsíirˊ e seaˋ uiing˜ e jnea'ˆ eáangˊ iáangˋ dsiˋnaa' uíi'˜ quíiˉna'. Jo̱ lajo̱ba' nilɨñiˊ cajo̱ jaléng'ˋ dseaˋ quiá'ˉ Dseaˋ Jmáangˉ caguiaangˉguɨ e dseáng'ˉ lajang'ˆ júuˆ e 'neáangˋ 'nʉ́'ˋ i̱ dseaˋ gaangˋ na.
47009001	Jo̱ lana, dseaˋ rú'ˋnaa' dseaˋ quiá'ˉ Dseaˋ Jmáangˉ, lɨ́nˉn e joˋ ngɨɨ˜ lɨ˜ fa' 'néˉ e nisíingˆguɨ́ɨ jiˋ quíiˉna' cuaiñ˜ quiá'ˉ jalé'ˋ e 'néˉ seáng'ˊ e quiá'ˉ nilɨcó̱o̱'˜ i̱ dseaˋ rú'ˋnaa' caguiaangˉ do i̱ neáangˊ fɨˊ Jerusalén,
47009002	co̱' nɨñiˋbaa guiʉ́ˆ e eáamˊ iáangˋ óoˊna' e nijméeˆna' lajo̱. Jo̱ba' contøøngˉ e iáangˋ dsiiˉ fɨ́ɨˉɨ jaléng'ˋ dseaˋ seengˋ fɨˊ lɨ˜ se̱'ˊ Macedonia e jí̱i̱'˜ ie˜ caji̱i̱ˋba' e iáangˋ óoˊ 'nʉ́'ˋ, dseaˋ seengˋna' fɨˊ na fɨˊ lɨ˜ se̱'ˊ Acaya, e nijmɨcó̱o̱'˜na' jaléng'ˋ dseaˋ rúng'ˋna' dseaˋ quiá'ˉ Dseaˋ Jmáangˉ. Jo̱ uíi'˜ e lajo̱b iáangˋ óoˊna' e jmooˋna', jo̱ba' lajo̱b iing˜ nijméˉ cajo̱ jaléng'ˋ i̱ dseaˋ seengˋ e fɨˊ lɨ˜ se̱'ˊ Macedonia do.
47009003	Jo̱ dsʉ' lanaguɨ lab nisɨ́ɨnˆn fɨˊ na lajɨˋ gaangˋ i̱ dseaˋ quiá'ˉ Dseaˋ Jmáangˉ la, jo̱ lajo̱ba' nilɨli˜ e dseáng'ˉ já'ˉ lají̱i̱'˜ júuˆ e nɨcafá'ˉa uii˜ quíiˉna' cuaiñ˜ quiá'ˉ jalé'ˋ e seáang'˜na' do. Co̱' jnea˜ iin˜n e néebˊ guiʉ́ˉ quíiˉna' lɨ́'ˆ laco̱' nɨcafá'ˉa lamɨ˜ jéengˊguɨ.
47009004	Jo̱ lajo̱b 'néˉ jméeˆna', co̱' jial fɨng song cangolíingˉ có̱o̱'˜ jnea˜ fɨˊ na tú̱ˉ 'nɨˊ mɨ́ɨng'˜ dseaˋ i̱ seengˋ fɨˊ Macedonia, jo̱ ninírˋ e jaˋ mɨˊ néeˊ guiʉ́ˉ quíiˉna'. Jo̱ song lajo̱b lɨ́ɨˊ quíiˉna', jo̱ba' fɨ'ɨb'ˋ nicá̱ˋ jnea˜ jóng uíi'˜ e eáangˊ nɨcajmɨta˜ dsiˋnaa' có̱o̱'˜ 'nʉ́'ˋ. Jo̱ fá'ˉa e júuˆ na e laco̱' jaˋ nifá'ˉa e 'nʉ́b'ˋ dseaˋ ni'íing'˜na' e fɨ'ɨ'ˋ do.
47009005	Jo̱ uiing˜ e lajo̱b, jo̱ba' nɨca'ɨ́ˋ dsiiˉ e dseáng'ˉ guíimˋ e jang'ˉ nimɨ́ɨ'˜ɨ i̱ dseaˋ rú'ˋnaa' dseaˋ quiá'ˉ Dseaˋ Jmáangˉ la e jang'ˉ nidsi'eer˜ 'nʉ́'ˋ la'uii˜, jo̱ lajo̱ba' cuǿøngˋ e nijmɨcó̱o̱'r˜ 'nʉ́'ˋ e niseáng'ˊ lají̱i̱'˜ e nɨcacuǿˆna' júuˆ quíiˉna' lamɨ˜ jéengˊ e niseáang'˜na'. Jo̱ lajo̱ba' ninéˉ guiʉ́ˉ lajalé'ˋ e nɨcaseáang'˜na' do e iáangˋ óoˊna', jo̱ o̱' e 'mang'ˆ óoˊna'.
47009006	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa', e té̱e̱ˊ óoˊna' e júuˆ la: “I̱ dseaˋ i̱ jaˋ 'leáangˉ mɨjú̱ˋ jniˊ, jo̱ba' jaˋ 'leáangˉ nisɨtɨ́ɨiñˊ mɨ˜ niróˋ. Jo̱guɨ i̱ dseaˋ i̱ jniˊ jmiguiʉˊ mɨjú̱ˋ, jo̱ba' jmiguiʉbˊ nisɨtɨ́ɨiñˊ mɨ˜ niróˋ.”
47009007	Jo̱ba' lajaangˋ lajaamˋ dseaˋ 'néˉ cuǿrˉ lají̱i̱'˜ e nɨca'ɨ́ˋ dsíirˊ e nicuǿrˉ, jo̱ jaˋ 'néˉ cuǿrˉ e jo̱ e lɨjiuung˜ dsíirˊ o̱si e laguidseaangˉ é, dsʉco̱' eáamˊ 'neáangˋ Fidiéeˇ jaléng'ˋ i̱ dseaˋ i̱ cuøˊ e iáangˋ dsíiˊ.
47009008	Jo̱ quɨ́ɨb'˜ Fidiéeˇ jmɨɨ˜ jmérˉ e nidsijéeˊ guiʉ́ˉ quíiˉna' e laco̱' nilɨseaˋ jmiguiʉˊguɨ jalé'ˋ e 'néˉna'. Jo̱ lajo̱ba' nilɨseaˋ quíiˉna' lalíingˋ jalé'ˋ e jo̱, jo̱guɨ cajo̱ niseáamˉbɨ e laco̱' cuǿøngˋ nijmɨcó̱o̱'˜na' jaléng'ˋ dseaˋ rúng'ˋna' i̱ 'néˉ quiá'ˉ lajo̱.
47009009	Dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ: Jo̱ e iáangˋ dsíiˊbre nɨcacuø'rˊ jaléng'ˋ dseaˋ tiñíingˉ, jo̱guɨ jalé'ˋ e guiʉ́ˉ e cajméerˋ, dseáng'ˉ jaˋ tó̱o̱ˋ jmɨɨ˜ fa' e ni'íingˉ.
47009010	Jo̱ Fidiéebˇ dseaˋ cuørˊ jalé'ˋ e mɨjú̱ˋ e jniˊ dseaˋ, jo̱ íˋbɨ cajo̱ i̱ cuøˊ e laco̱' seaˋ jalé'ˋ e gø'ˊ dseaˋ. Jo̱ íbˋ dseaˋ nicuǿ'ˉ 'nʉ́'ˋ lajalé'ˋ e 'néˉ quíiˉna' e laco̱' nijngáˆna', jo̱guɨ dseaˋ íbˋ cajo̱ dseaˋ nijmérˉ e nidsicuángˋguɨ jalé'ˋ e ro'ˋna' e laco̱' cuǿøngˋ e jmɨcó̱o̱'˜na' e iáangˋ óoˊna' jaléng'ˋ dseaˋ rúng'ˋna'.
47009011	Jo̱ lajo̱ba' nilɨseaˋ quíiˉna' langɨ́ɨngˉ íing'˜ jalé'ˋ e 'néˉna' e laco̱' cuǿøngˋ e eáangˊguɨ nijmɨcó̱o̱'˜na' dseaˋ rúng'ˋna' e iáangˋ óoˊna'. Jo̱ mɨ˜ nijá̱a̱'˜naa' jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ jalé'ˋ e cuuˉ e nɨcaseáang'˜na' do, jo̱ba' eáangˊ nicuǿ'rˉ gui'máang'ˇ Fidiéeˇ.
47009012	Dsʉco̱' lají̱i̱'˜ e nidsicá̱ˆnaa' do e nicuǿøˆnaa' i̱ dseaˋ rú'ˋnaa' do o̱' jí̱i̱'˜ lɨco̱' nijmɨcó̱o̱'˜naa'r có̱o̱'˜ jalé'ˋ e 'nérˉ, co̱' lajo̱b cajo̱, la'eáangˊ có̱o̱'˜ jalé'ˋ e nicuǿø'˜naa'r do, nijméˉ e eáangˊguɨ nicuǿ'rˉ gui'máang'ˇ Fidiéeˇ.
47009013	Jo̱ jaléng'ˋ i̱ dseaˋ i̱ ni'íng'ˋ lají̱i̱'˜ e nɨcaseáang'˜na' do, eáangˊ nijmiféiñ'ˊ Fidiéeˇ, co̱' nilɨlí'rˆ e dseáng'ˉ jmooˋ 'nʉ́'ˋ nʉ́ʉ'˜na' e júuˆ quiá'ˉ Dseaˋ Jmáangˉ e nɨjá'ˉ calɨ́ngˉna' do. Jo̱guɨ lajo̱bɨ i̱ dseaˋ do cajo̱ nijmɨ'góˋbre Fidiéeˇ uíi'˜ jalé'ˋ e iáangˋ óoˊna' e nɨcajmeeˇna' guiéeˆ jee˜ írˋ jo̱guɨ jee˜ jaléng'ˋ i̱ caguiaangˉguɨ cajo̱.
47009014	Jo̱guɨ i̱ dseaˋ do nimɨ́'ˉbɨguɨr Fidiéeˇ uii˜ quíiˉna' carˋ ngocángˋ dsíirˊ uíi'˜ jalé'ˋ e eáangˊ guiʉ́ˉ e nɨcajméeˋ Fidiéeˇ có̱o̱'˜ 'nʉ́'ˋ.
47009015	¡Jo̱ gui'máang'ˇ Fidiéeˇ uíi'˜ quiá'ˉ e nɨcacuø'rˊ jneaa˜aa' e jaˋ cǿøngˋ có̱o̱'˜! ¡Jo̱ dseáng'ˉ jaˋ ne˜naa' e˜ có̱o̱'˜ júuˆ nifé'ˆnaa' cuaiñ˜ quiá'ˉ e jo̱!
47010001	Jnea˜ Paaˉ, jo̱ lana mɨ́ɨ'˜ɨ 'nʉ́'ˋ jmɨ'eeˇ la'eáangˊ có̱o̱'˜ Dseaˋ Jmáangˉ, i̱ dseaˋ i̱ jaˋ jmiféng'ˊ 'ñia'ˊ jo̱guɨ i̱ eáangˊ guiúngˉ. Jo̱ seemˋ dseaˋ i̱ fé'ˋ e mɨ˜ táangˋ jnea˜ jee˜ 'nʉ́'ˋ, lɨ́ɨnˊn jaangˋ dseaˋ i̱ jaˋ e júungˆ, jo̱guɨ mɨ˜ táanˋn lɨ˜ huí̱i̱ˉ, lɨ́ɨnˊn jaangˋ dseaˋ i̱ teábˋ dsíiˊ fé'ˋ júuˆ iiˋ.
47010002	Jo̱ba' mɨ́ɨ'˜ɨ 'nʉ́'ˋ jmɨ'eeˇ e mɨ˜ niguiéeˊe e ni'eeˇe 'nʉ́'ˋ fɨˊ na, jaˋ jméeˆna' jí̱i̱'˜ co̱o̱ˋ e jaˋ dseengˋ e laco̱' jaˋ nijmee˜e iiˋ júuˆ quiéˉe có̱o̱'˜ jaléng'ˋ 'nʉ́'ˋ lɨ́'ˆ laco̱' ɨˊ dsiiˉ e nijmee˜e có̱o̱'˜ i̱ lɨɨng˜ 'nʉ́'ˋ i̱ 'nɨ́ɨngˋ jnea'ˆ e jmooˉnaa' jalé'ˋ e jmooˉnaa' lɨ́'ˆ laco̱' lɨ́ˋ dsiˋnaa' yee˜naa'.
47010003	Jo̱ e já'ˉ e lɨ́ɨˊnaa' dseaˋ jmɨgüíˋ, jo̱ dsʉ' jaˋ jmáang'˜naa' ta˜ jalé'ˋ e tɨɨngˋ ngáng'ˋ dseaˋ jmɨgüíˋ e laco̱' nilí'ˆnaa' jaléng'ˋ i̱ 'ní'ˋ níiˉ júuˆ quiá'ˉ Dseaˋ Jmáangˉ.
47010004	Co̱' jnea'ˆ jaˋ jmáang'˜naa' ta˜ jalé'ˋ e quɨ́'ˉ tɨ́ɨngˋ dseaˋ jmɨgüíˋ jmáiñ'ˋ ta˜ mɨ˜ 'ní'ˋ níingˉ rúiñ'ˋ. Co̱' jnea'ˆ jmáang'˜naa' ta˜ bíˋ 'gøng'ˊ quiá'ˉ Fidiéeˇ, co̱' e jo̱ba' quɨ́ɨ'˜ jmɨɨ˜ ni'íingˉ jalé'ˋ e jnɨ́ɨngˊ quiá'ˉ júuˆ quiá'ˉ dseaˋ do, jo̱guɨ có̱o̱'˜ e bíˋ 'gøng'ˊ doba' ni'íing˜naa' jalé'ˋ e 'nɨ́ɨngˋ júuˆ quiá'ˉ Fidiéeˇ,
47010005	jo̱guɨ có̱o̱'˜ e jo̱ba' ni'íing˜naa' cajo̱ jalé'ˋ júuˆ róoˉ e jaˋ cuøˊ fɨˊ e nilɨñiˊ dseaˋ júuˆ quiá'ˉ dseaˋ do. Jo̱guɨ jalé'ˋ e ɨˊ dsíiˊ dseaˋ jmɨgüíˋ, fɨˊ jaguóˋ Dseaˋ Jmáangˉ guiaˋnaa' e jo̱ e laco̱' nijméˉ nʉ́ʉ'˜ jalé'ˋ ta˜ quiʉ'ˊ dseaˋ do.
47010006	Jo̱ mɨ˜ nɨjmooˋ 'nʉ́'ˋ nʉ́ʉ'˜na' laco̱' sɨ'íˆ júuˆ quiá'ˉ Dseaˋ Jmáangˉ, jo̱ song lajeeˇ jo̱ seemˋbɨ i̱ lɨɨng˜ 'nʉ́'ˋ i̱ jaˋ jmooˋ lajo̱, jo̱ba' dseáng'ˉ néebˊ guiʉ́ˉ quíˉnaa' e nicuǿ'ˉnaa' iihuɨ́ɨˊ jaléng'ˋ i̱ dseaˋ íˋ.
47010007	Jo̱ 'nʉ́'ˋ, mɨ˜ eeˋgo̱ jǿøˉna', lɨco̱' jǿøˉna' jí̱i̱'˜ laco̱' jnéengˉ, dsʉ' jaˋ ca̱ˋna' cuente jial dseáng'ˆ lɨ́ɨˊ. Jo̱ song i̱ lɨɨng˜ 'nʉ́'ˋ ta˜ óoˊna' e lɨ́ɨngˊna' dseaˋ quiá'ˉ Dseaˋ Jmáangˉ, jo̱ba' 'néˉ ñiˊba' e dseaˋ quiá'ˉ Dseaˋ Jmáamˉ lɨ́ɨngˊ jnea'ˆ cajo̱.
47010008	Jo̱ nañiˊ fa' cangɨɨ˜bɨjiʉ e fé'ˋnaa' guiʉ́ˉ uii˜ quiá'ˉ e ta˜ e ooˉnaa' jee˜ 'nʉ́'ˋ, jo̱ dsʉ' jaˋ jmóoˋo ɨ'ˋ lɨ́ɨnˉn uíi'˜ e nɨcajméeˋe lajo̱. Dsʉco̱' Dseaˋ Jmáamˉbing' i̱ nɨcacuø'ˊ jnea'ˆ e ta˜ e ooˉnaa' la e laco̱' nijmóˆnaa' e 'nʉ́'ˋ teáˋguɨ nisíng'ˉna' có̱o̱'˜ júuˆ quiá'rˉ, jo̱ o̱' laco̱' e niquɨng'ˆtu̱' tu̱cang'ˊna' fɨˊ lɨ˜ nɨteáangˉna'.
47010009	Jo̱ jaˋ iin˜n e ɨ́ˆ óoˊna' e lɨco̱' fǿn'ˉn 'nʉ́'ˋ có̱o̱'˜ jalé'ˋ e jmo'ˊo fɨˊ ni˜ jiˋ quiéˉe.
47010010	Jo̱ seemˋ i̱ fé'ˋ e eáamˊ iiˋ jo̱guɨ huɨ́ɨˊ jalé'ˋ júuˆ e tó̱o̱ˋ fɨˊ ni˜ jiˋ quiéˉe, jo̱ dsʉ' mɨ˜ táanˋn jee˜ 'nʉ́'ˋ fɨˊ na, jaˋ eeˋ tíiˊi jí̱i̱'˜ capí'ˆ, jo̱guɨ jaˋ 'ga'ˊ lɨˊ jmɨ'góˋ dseaˋ jnea˜ mɨ˜ fá'ˉa.
47010011	Dsʉ' jaléng'ˋ i̱ dseaˋ i̱ fé'ˋ lajo̱ 'néˉ e ñiˊbre e lɨ́'ˆ laco̱' la lɨ́ɨngˊ jnea'ˆ có̱o̱'˜ jalé'ˋ e fé'ˋnaa' fɨˊ ni˜ jiˋ lajeeˇ se̱e̱ˉnaa' huí̱i̱ˉ, dseáng'ˉ lajo̱b lɨ́ɨˊnaa' cajo̱ có̱o̱'˜ jalé'ˋ e jmooˉnaa' mɨ˜ niguiéeˊnaa' jee˜ 'nʉ́'ˋ fɨˊ na.
47010012	Jo̱ e jáb'ˉ e jaˋ teáˋ dsiˋnaa' e nicøøngˇ yee˜naa' conrøøˋ có̱o̱'˜ jaléng'ˋ i̱ dseaˋ i̱ jmooˋ ta˜ jmɨcǿøng'˜ yaang˜. Co̱' í̱i̱bˊ jmáng'ˋ yaang˜ jaléng'ˋ i̱ dseaˋ i̱ jmooˋ ta˜ lajo̱ mɨ˜ guiéengˋ í'ˋ la'ó'ˋ yaaiñ˜ jo̱guɨ mɨ˜ cǿøngˋ rúiñ'ˋ conrøøˋ quiá'ˉ jial lɨ́ɨiñˊ lajaangˋ lajaaiñˋ.
47010013	Jo̱ dsʉ' jnea'ˆ jaˋ nijmɨjløng'ˆ yee˜naa' lɨ́ɨˊguɨ jí̱i̱'˜ laco̱' sɨ'íˆ có̱o̱'˜ e ta˜ e ooˉnaa'. Dsʉco̱' Fidiéeˇbing' i̱ quiʉ'ˊ ta˜ quíˉnaa' jie˜ jí̱i̱'˜ lɨ˜ catɨ́ɨˉnaa' e nijmóˆnaa' ta˜, jo̱ jee˜ jo̱ quíing'˜ 'nʉ́'ˋ, dseaˋ seengˋna' fɨˊ na fɨˊ Corinto.
47010014	Jo̱ uíi'˜ e lajo̱b lɨ́ɨˊ, jo̱ba' jnea'ˆ jaˋ cajméˉnaa' ta˜ lɨ˜ jaˋ catɨ́ɨˉnaa' ie˜ lamɨ˜ calɨsé̱ˋnaa' jee˜ 'nʉ́'ˋ lamɨ˜ jéengˊguɨ. Co̱' jneab˜ dseaˋ la'uii˜ i̱ cangoca̱˜ júuˆ quiá'ˉ Dseaˋ Jmáangˉ jee˜ 'nʉ́'ˋ.
47010015	Jo̱ jnea'ˆ jaˋ jmɨráangˆ yee˜naa' có̱o̱'˜ jalé'ˋ ta˜ e nɨcajméeˋ dseaˋ jiéng'ˋ e jmooˉnaa' ta˜ lɨ˜ jaˋ catɨ́ɨˉnaa'. Co̱' jnea'ˆ lɨ́'ˆ lɨˊ sɨjeengˇnaa' e eáangˊguɨ nijmóˆnaa' ta˜ jee˜ 'nʉ́'ˋ e lɨ́'ˆ laco̱' ngóoˊ teáˋguɨ síng'ˉna' có̱o̱'˜ júuˆ quiá'ˉ Dseaˋ Jmáangˉ. Jo̱ dsʉ' nijmóˉnaa' lajo̱ jee˜ 'nʉ́'ˋ jie˜ jí̱i̱'˜ lɨ˜ catɨ́ɨˉbaa'.
47010016	Jo̱guɨ jnea'ˆ sɨjeemˇbaa' cajo̱ e niguiáˆguɨ́ɨ' júuˆ quiá'ˉ jial laangˋ dseaˋ jee˜ dseeˉ quiá'rˉ e fɨˊ lɨ˜ huí̱i̱ˉguɨ eáangˊ laco̱' neáangˊ 'nʉ́'ˋ, jo̱ dsʉ' jaˋ ii˜naa' nijmóˉnaa' lajo̱ fɨˊ lɨ˜ jaˋ catɨ́ɨˉnaa'. Dsʉco̱' jnea'ˆ jaˋ ii˜naa' fa' nijmɨráangˉ yee˜naa' có̱o̱'˜ jalé'ˋ ta˜ e nɨcajméeˋ dseaˋ jiéng'ˋ.
47010017	Jo̱guɨ song seengˋ dseaˋ i̱ iing˜ jmiféng'ˊ 'ñia'ˊ, jo̱ba' guiʉ́ˉguɨ e güɨjmifém'ˊbre Fíiˋnaa' Fidiéeˇ.
47010018	Dsʉco̱' i̱ dseaˋ i̱ fé'ˋ Fidiéeˇ guiʉ́ˉ uii˜ quiá'ˉ, i̱ dseaˋ íˋbing' i̱ catɨ́ɨngˉ nilɨ'gooˋ, jo̱ o̱' i̱ dseaˋ i̱ lɨco̱' fé'ˋ guiʉ́ˉ uii˜ quiá'rˉ 'ñia'rˊ.
47011001	¡Jo̱ lana ne˜duu' su nité'ˋ 'nʉ́'ˋ e féng'ˊ áaˊna' song lɨ́ɨˊ júuˆ í̱i̱ˊ jalé'ˋ e nifá'ˉa la! Jo̱ dseáng'ˉ jmeeˉba' té'ˋna' có̱o̱'˜ jnea˜ jialco̱' jí̱i̱'˜ e cuǿøngˋ.
47011002	Jo̱ jnea˜ ɨ́ɨˋbaa 'gooˋ quíiˉna' e jieˊ mɨ˜ jmeeˋna' jalé'ˋ e gaˋ. Co̱' 'nʉ́'ˋ lɨ́ɨngˊna' lafa' jaangˋ sɨmɨ́ˆ i̱ jaˋ eeˋ sɨ'lɨng'ˆ, jo̱ba' nɨcacuǿøˉ jnea˜ 'nʉ́'ˋ júuˆ quiéˉe e nijéenˉn 'nʉ́'ˋ e lafa' nicúung'˜na' guóoˋna' dseáng'ˉ có̱o̱'˜ jaamˋ dseañʉ'ˋ, jo̱ i̱ dseañʉ'ˋ íˋ, íbˋ Dseaˋ Jmáangˉ.
47011003	Jo̱ dsʉ' jnea˜ 'gó'ˋbaa e nilɨgøøngˋ 'nʉ́'ˋ có̱o̱'˜ jalé'ˋ e ɨˊ óoˊna', jo̱ jalé'ˋ e jo̱ nijméˉ e ni'nángˋna' e jmiféng'ˊna' Dseaˋ Jmáangˉ e guiʉ́ˉ óoˊna' jo̱guɨ e ngocángˋ óoˊna' lɨ́'ˆ laco̱' calɨ́'ˉ i̱ mɨ'ˋ do cajmɨgøøngˋne' Eva ie˜ malɨɨ˜ do.
47011004	Co̱' 'nʉ́'ˋ jmooˋba' té'ˋna' e iáangˋ óoˊna' có̱o̱'˜ lɨ́'ˆ doñiˊ i̱i̱ˋ dseaˋ i̱ guiéeˊ fé'ˋ júuˆ quiá'ˉ i̱ jiéng'ˋguɨ laco̱' Jesús lɨ́'ˆ laco̱' e júuˆ e nɨcaguiáˆ jnea'ˆ jee˜ 'nʉ́'ˋ; jo̱guɨ e guiʉ́ˉ óoˊba' íing'˜na' jmɨguíˋ e jié'ˋ lɨ́'ˆ laco̱' e Jmɨguíˋ quiá'ˉ Fidiéeˇ e nɨca'íing'˜na' do; jo̱guɨ íing'˜na' cajo̱ júuˆ e jié'ˋguɨ quiá'ˉ jial laangˋ dseaˋ jee˜ jalé'ˋ dseeˉ quiá'rˉ lɨ́'ˆ laco̱'guɨ e nɨca'íing'˜na' do.
47011005	Jo̱ dsʉ' jnea˜ jaˋ ɨˊ dsiiˉ fa' e uǿngˉguɨ́ɨ laco̱' i̱ dseaˋ i̱ jíng'ˉ e lɨ́ɨiñˊ dseaˋ cǿøng'˜ i̱ sɨ́ɨngˋ Dseaˋ Jmáangˉ cuaiñ˜ quiá'rˉ có̱o̱'˜ i̱ güɨtáangˉ 'nʉ́'ˋ do.
47011006	Jo̱ nañiˊ fa' jnea˜ jaˋ tɨ́ɨnˋn fá'ˉa júuˆ jlo'ˆ mɨ˜ guiaaˉ júuˆ quiá'ˉ Fidiéeˇ, jo̱ dsʉ' jaˋ lɨ́ɨnˊn lajo̱ có̱o̱'˜ jalé'ˋ e tɨɨnˉ ngán'ˋn. Jo̱ 'nʉ́b'ˋ dseaˋ nɨcañíiˉna' e lajo̱b lɨ́ɨˊnaa' có̱o̱'˜ jalé'ˋ e nɨcajméˉnaa' jee˜ 'nʉ́'ˋ.
47011007	Jo̱ jaˋ ɨ́ˆ áaˊna' e cajméˉe e gaˋ dsʉ' uíi'˜ e jaˋ cacá̱ˋa̱ jí̱i̱'˜ ca'í'ˋ ie˜ lamɨ˜ caguiáˋa jee˜ 'nʉ́'ˋ e júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ, co̱' ie˜ jo̱, jnea˜ cajgiaang˜ 'ñiá'ˋa fɨˊ quiníˆna' e laco̱' 'nʉ́'ˋ casáng'ˊna' yʉ́'ˆguɨ.
47011008	Co̱' jnea˜ nɨca'íin'˜n cuuˉ e nɨcacuøˊ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ jié'ˋ e laco̱' seaˋ e jmáan'˜n ta˜ lajeeˇ e jmooˋ ta˜ fɨˊ quiníˆna'.
47011009	Jo̱ lajeeˇ e cataan˜n jee˜ 'nʉ́'ˋ lɨɨm˜ eeˋ calɨ'néˉe, jo̱ dsʉ' jí̱i̱'˜ jaangˋ 'nʉ́'ˋ lɨɨng˜ eeˋ camɨ́ɨ'˜ɨ, co̱' mɨ˜ cagüɨlíingˉ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ se̱'ˊ Macedonia, íˋbing' i̱ cacuø'ˊ jnea˜ jalé'ˋ e 'néˉe. Dsʉco̱' jnea˜ cajméˉe úungˋ e jaˋ eeˋ camɨ́ɨ'˜ɨ 'nʉ́'ˋ e 'néˉe, jo̱guɨ dseáng'ˉ lajo̱b nijmee˜guɨ́ɨ cajo̱ e jí̱i̱'˜ co̱o̱ˋ jaˋ eeˋ nimɨ́ɨ'˜ɨ 'nʉ́'ˋ.
47011010	Jo̱ uíi'˜ e dseáng'ˉ eáamˊ nɨta˜ dsiiˉ e cuíiˋbaa jalé'ˋ júuˆ quiá'ˉ Dseaˋ Jmáangˉ, jo̱ba' jí̱i̱'˜ jaangˋ dseaˋ i̱ seengˋ fɨˊ latøøngˉ lɨ˜ se̱'ˊ Acaya cuǿøngˋ líˋ jníñˉ quiéˉe e eáangˊ iáangˋ dsíiˊ dsʉ' uíi'˜ e jaˋ mɨˊ camɨ́ɨ'˜ɨ 'nʉ́'ˋ jalé'ˋ e 'néˉe.
47011011	Jo̱ ¿jialɨ'ˊ fá'ˉa lala lɨ́ɨngˉ 'nʉ́'ˋ? ¿Su e ɨˊ áaˊna' e jaˋ 'neáanˋn 'nʉ́'ˋ? ¡U̱˜, dseáng'ˉ o̱' lajo̱! ¡Co̱' ñibˊ Fidiéeˇ e eáamˊ 'neáangˋ jnea˜ 'nʉ́'ˋ!
47011012	Jo̱ dseáng'ˉ mɨˊ 'nooˋbɨ nijmee˜e jí̱i̱'˜ laco̱' jmóoˋo jee˜ 'nʉ́'ˋ, jo̱ lajo̱ba' jaˋ nicuǿøˆø fɨˊ jaléng'ˋ i̱ dseaˋ i̱ ngɨˊ 'nó'ˊ uiing˜ jial e nijmi'iáangˋ dsíirˊ jí̱i̱'˜ laco̱' e iáangˋ dsiˋ jnea'ˆ.
47011013	Co̱' jaléng'ˋ i̱ dseaˋ íˋ lɨco̱' ngɨrˊ jmóorˋ ta˜ jmɨgǿøngˋ dseabˋ, dsʉco̱' ngɨrˊ fé'rˋ e lɨ́ɨiñˊ dseaˋ i̱ casíingˋ Dseaˋ Jmáangˉ cuaiñ˜ quiá'ˉ, jo̱ dsʉ' o̱' já'ˉ e lɨ́ɨiñˊ lajo̱.
47011014	Jo̱ dsʉ' jaˋ dsigáˋ dsiˋnaa' e jmóorˋ lajo̱, dsʉco̱' 'ñia'ˊ fii˜ i̱ 'lɨng'ˆ i̱ siiˋ Satanás cajo̱, jmáng'ˋ 'ñia'rˊ e lɨ́ɨiñˊ lafa' jaangˋ ángel i̱ jɨng'ˋ i̱ casíingˋ Fidiéeˇ.
47011015	Jo̱ jaˋ 'néˉ fa' e nidsi'gáˋ dsiˋnaa' cajo̱, co̱' lajo̱b lɨ́ɨngˊ jaléng'ˋ i̱ dseaˋ i̱ jmooˋ ta˜ quiá'ˉ fii˜ i̱ 'lɨng'ˆ; co̱' jaléng'ˋ i̱ dseaˋ íˋ jmáng'ˋ yaaiñ˜ e lɨ́ɨiñˊ dseaˋ guiúngˉ. Jo̱ dsʉ' niguiéebˊ jmɨɨ˜ mɨ˜ ni'íñ'ˋ iihuɨ́ɨˊ lɨ́'ˆ laco̱'guɨ catɨ́ɨngˉ có̱o̱'˜ jalé'ˋ e jmóorˋ do.
47011016	Jo̱ fɨ́ɨˉtú̱u̱ 'nʉ́'ˋ calé'ˋ catú̱ˉ e jí̱i̱'˜ jaangˋ 'nʉ́'ˋ ni'ɨ́ˆ áaˊna' e jnea˜ jaˋ røøˋ lí'ˆi; jo̱ dsʉ' song lajo̱bɨ ɨˊ áaˊna' e lɨ́ɨnˊn, jo̱ba' cuǿø'˜na' jnea˜ fɨˊ e nifǿn'ˆn 'nʉ́'ˋ laco̱'guɨ fé'ˋ jaangˋ dseaˋ i̱ lɨ́ɨngˊ lajo̱, jo̱ lajo̱ba' cuǿøngˋ e nijmee˜ jnea˜ e ráanˉn capí'ˆ.
47011017	Jo̱ dsʉ' e jmɨráangˆjiʉ 'ñiá'ˋa la jmóoˋo lajo̱ e lafa' jaˋ røøˋ lí'ˆbaa jo̱ dsʉ' o̱' laco̱' ta˜ quiʉ'ˊ Fíiˋnaa' Dseaˋ Jmáangˉ e nijmee˜e.
47011018	Dsʉco̱' fɨ́ɨmˊ dseaˋ seeiñˋ e jmɨráangˉ yaaiñ˜ có̱o̱'˜ jalé'ˋ e tɨɨiñˋ ngáiñ'ˋ fɨˊ jmɨgüíˋ la, jo̱ba' lajo̱b nijmɨráangˆ 'ñiá'ˋ jnea˜ cajo̱.
47011019	Jo̱ e jáb'ˉ e eáangˊ jmɨ́ɨˋ 'nʉ́'ˋ, jo̱ dsʉ' jmooˋba' té'ˋna' e iáangˋ óoˊna' có̱o̱'˜ jaléng'ˋ i̱ dseaˋ i̱ jaˋ røøˋ lí'ˆ,
47011020	jo̱guɨ jmooˋba' té'ˋna' cajo̱ có̱o̱'˜ jaléng'ˋ i̱ dseaˋ i̱ quiʉ'ˊ 'nʉ́'ˋ ta˜ e nijméeˆna' ta˜ fɨˊ quinirˇ, o̱si e jmɨ'ɨ̱́'rˉ jalé'ˋ e seaˋ quíiˉna', o̱si e jmɨgǿøiñˋ 'nʉ́'ˋ, o̱si e jaˋ jíi'r˜ 'nʉ́'ˋ, o̱si e jmáiñ'ˋ 'nʉ́'ˋ gaˋ é.
47011021	Jo̱ dsʉ' ɨ'ˋ lɨ́ɨmˉbaa e nifɨ́ɨˆɨ 'nʉ́'ˋ e jnea'ˆ jaˋ calɨseáˋ bíˋ quíˉnaa' fa' cajmóˆnaa' lajo̱ có̱o̱'˜ 'nʉ́'ˋ. Jo̱ song i̱ dseaˋ i̱ caguiaangˉguɨ do teábˋ dsíirˊ e jmɨráangˉ yaaiñ˜, jo̱ba' teábˋ dsiˋ jnea˜ e nijmee˜e lajo̱ cajo̱, nañiˊ fa' fá'ˉa la fé'ˋ jaangˋ dseaˋ i̱ jaˋ røøˋ lí'ˆ.
47011022	Co̱' jmɨráangˉ yaang˜ i̱ dseaˋ íˋ dsʉ' uíi'˜ e lɨ́ɨiñˊ dseaˋ hebreo, jo̱ dsʉ' lajo̱b lɨ́ɨngˊ jnea˜ cajo̱; jo̱guɨ jmɨráangˉ yaaiñ˜ dsʉ' uíi'˜ e lɨ́ɨiñˊ dseaˋ Israel, jo̱ dsʉ' lajo̱b lɨ́ɨngˊ jnea˜ cajo̱; jo̱guɨ jmɨráangˉ yaaiñ˜ dsʉ' uíi'˜ e lɨ́ɨiñˊ sɨju̱ˇ 'lɨɨ˜ yʉ́ʉ'˜ Abraham, jo̱ dsʉ' lajo̱b lɨ́ɨngˊ jnea˜ cajo̱.
47011023	Jo̱guɨ i̱ dseaˋ íˋ jmɨráangˉ yaaiñ˜ e jmóorˋ ta˜ e nɨcangɨ́ɨiñˉ quiá'ˉ Dseaˋ Jmáangˉ, jo̱ dsʉ' jnea˜guɨ eáangˊguɨ jmóoˋo e ta˜ e nɨcangɨ́ɨnˋn quiá'ˉ Dseaˋ Jmáangˉ laco̱'guɨ i̱ dseaˋ íˋ; jo̱ dsʉ' fá'ˉa lana lafa' fé'ˋ jaangˋ dseaˋ i̱ jaˋ røøˋ lí'ˆ. Dsʉco̱' jnea˜ eáangˊguɨ nɨcajméˉe e ta˜ jo̱ laco̱'guɨ i̱ dseaˋ íˋ, jo̱guɨ jmiguiʉˊguɨ ya̱'ˊ nɨcajníingˊ dseaˋ jnea˜ fɨˊ dsíiˊ 'nʉñíˆ laco̱'guɨ i̱ dseaˋ íˋ, jo̱guɨ eáangˊguɨ nɨcabǿøngˉ dseaˋ jnea˜ laco̱'guɨ i̱ dseaˋ íˋ, jo̱guɨ cajo̱ jmiguiʉˊguɨ ya̱'ˊ jiʉ˜ jaˋ mɨˊ cajúnˉn.
47011024	Jo̱ lajeeˇ 'ñiáˋ née'˜ cabǿøngˉ dseaˋ judío jnea˜ guiguiˊ dsíˋ ñʉ́ˉ ya̱'ˊ có̱o̱'˜ 'nii˜.
47011025	Jo̱guɨ 'nɨˊ ya̱'ˊ cabǿøiñˉ jnea˜ có̱o̱'˜ sɨɨˉ, jo̱guɨ co̱o̱ˋ ya̱'ˊ casɨ'ló'rˋ jnea˜ cu̱u̱˜. Jo̱guɨ 'nɨˊ ya̱'ˊ cango'ang'ˊ móoˊ fɨˊ lɨ˜ iuunˉ, jo̱guɨ co̱o̱ˋ ya̱'ˊ cangongɨɨn˜n e cajá̱a̱ˋa̱ fɨˊ ni˜ jmɨñí'ˆ lajeeˇ co̱o̱ˋ jmɨɨ˜ jo̱guɨ co̱o̱ˋ uǿøˋ.
47011026	Jo̱guɨ eáamˊ nɨcajméˉe ta˜ ngɨˊ, jo̱guɨ eáamˊ nɨcalɨdseáang'˜ seenˉ mɨ˜ cuóo'˜o jalé'ˋ guaˋ jo̱guɨ mɨ˜ jín'ˊn jaléng'ˋ ɨ̱ɨ̱ˋ jo̱guɨ mɨ˜ seenˉ jee˜ jaléng'ˋ dseaˋ góoˊo có̱o̱'˜guɨ mɨ˜ seenˉ jee˜ jaléng'ˋ dseaˋ i̱ jaˋ lɨ́ɨngˊ lajo̱. Jo̱guɨ lajo̱bɨ nɨcalɨdseáang'˜ seenˉ fɨˊ lacaangˋ góoˋ dseaˋ có̱o̱'˜guɨ lacaangˋ jee˜ mó'ˋ jo̱guɨ lacaangˋ fɨˊ ni˜ jmɨñí'ˆ. Jo̱guɨ nɨcalɨdseáam'˜bɨ seenˉ cajo̱ fɨˊ jee˜ jaléng'ˋ dseaˋ i̱ jmɨcaang˜ e lɨ́ɨiñˊ dseaˋ quiá'ˉ Dseaˋ Jmáangˉ.
47011027	Jo̱ eáangˊ nɨcajméˉe ta˜ iiˋ, jo̱guɨ huɨ́ɨngˊ nɨcangojéeˊ quiéˉe, jo̱guɨ jmiguiʉbˊ ya̱'ˊ jaˋ mɨˊ calɨseáˋ fɨˊ quiéˉe fa' e güɨɨnˉ laco̱' sɨ'íˆ, jo̱guɨ nɨcamóˉbaa ooˉ có̱o̱'˜ jalé'ˋ e gǿ'ˋø jo̱guɨ có̱o̱'˜ jalé'ˋ jmɨɨˋ e gú'ˋu, jo̱guɨ jmiguiʉbˊ ya̱'ˊ nɨcajá̱a̱ˋa̱ e jaˋ mɨˊ cagǿ'ˋø iiˉ, jo̱guɨ nɨcangongɨ́ɨmˉbaa iihuɨ́ɨˊ mɨ˜ tɨˊ ji̱i̱ˋ güíiˉ, jo̱guɨ nɨcangongɨ́ɨmˉbaa iihuɨ́ɨˊ cajo̱ uíi'˜ e jaˋ seaˋ sɨ̱́'ˋɨ̱.
47011028	Jo̱ o̱' có̱o̱'˜ jí̱i̱'˜ e na eáangˊ huɨ́ɨngˊ nɨcangojéeˊ quiéˉe, co̱' eáangˊ huɨ́ɨngˊ dsijéeˊ quiéˉe laco̱o̱ˋ jmɨɨ˜ uii˜ e guiing˜ dsiiˉ jial seengˋ lajaléng'ˋ dseaˋ quiá'ˉ Dseaˋ Jmáangˉ.
47011029	Jo̱ song i̱ lɨɨng˜ dseaˋ quiá'ˉ Dseaˋ Jmáangˉ jaˋ quɨ́ɨ'r˜ jmɨɨ˜ có̱o̱'˜ e ta˜ e nɨcangɨ́ɨiñˋ quiá'ˉ Fidiéeˇ, jo̱ba' lafa' lajo̱b lɨ́ɨngˊ jnea˜ cajo̱. Jo̱guɨ song i̱ lɨɨng˜ i̱ dseaˋ la'íˋ cajméerˋ e catǿng'ˋ jaangˋguɨ dseaˋ rúiñ'ˋ fɨˊ ni˜ dseeˉ, jo̱ba' eáamˊ nilɨguíinˉn.
47011030	Jo̱ song seabˋ uiing˜ e nijmɨráangˉ 'ñiá'ˋa, jo̱ba' lajo̱b nijmee˜e có̱o̱'˜ jalé'ˋ e cuøˊ li˜ e jaˋ quɨ́ɨ'˜ɨ jmɨɨ˜ jmóoˋo.
47011031	Jo̱ Fidiéeˇ, i̱ lɨ́ɨngˋ Tiquiá'ˆ Fíiˋnaa' Dseaˋ Jmáangˉ, íˋbing' i̱ catɨ́ɨngˉ nijmiféng'ˊnaa' carˋ ngongɨ́ɨˋ jmɨɨ˜, jo̱guɨ dseaˋ íbˋ dseaˋ nɨñiˊ røøˋ cajo̱ e jmang'ˆ júuˆ já'ˉba' nɨcafá'ˉa.
47011032	Jo̱ ie˜ mɨ˜ cataan˜n fɨˊ Damasco, i̱ dseata˜ i̱ quiʉ'ˊ ta˜ fɨˊ jo̱ i̱ jmooˋ ta˜ quiá'ˉ dseata˜ dseaˋ féng'ˊ i̱ siiˋ Aretas do, casíiñ'ˋ 'léeˉ quiá'rˉ fɨˊ tɨɨˉ jnɨ́ˆ e lɨ˜ si'ˊ iáˋ cu̱u̱˜ e si'ˊ lacúng'ˊ e fɨɨˋ do e laco̱' jaˋ nicuǿrˉ fɨˊ e nijúuˇu, co̱' lamɨ˜ iiñ˜ e nisáiñ'ˊ jnea˜ jo̱ nitǿørˋ jnea˜ fɨˊ dsíiˊ 'nʉñíˆ.
47011033	Jo̱ dsʉ' calɨsémˋ dseaˋ i̱ cajgiáangˉ jnea˜ fɨˊ dse'ˋ e iáˋ cu̱u̱˜ quiá'ˉ e fɨɨˋ do e iuunˉ fɨˊ co̱o̱ˋ dsíiˊ 'matáˆ, jo̱ lajo̱ba' calɨ́'ˉɨ e caláanˉn fɨˊ jaguóˋ i̱ dseata˜ do.
47012001	Jo̱ nañiˊ fa' jí̱i̱'˜ co̱o̱ˋ jaˋ eeˋ lɨ́'ˉɨ dsʉ' uíi'˜ e jmɨráangˆ 'ñiá'ˋa, jo̱ dsʉ' lanaguɨ 'néˉba' e nifɨ́ɨˉɨ 'nʉ́'ˋ jalé'ˋ e nɨcamóˉo lafa' mɨ˜ quɨɨˉ jo̱guɨ jalé'ˋ e nɨca'íin'˜n e jaˋ mɨˊ cajmijnéengˋ Fidiéeˇ jéengˊguɨ.
47012002	Co̱' jnea˜ cuíimˋbaa jaangˋ dseañʉ'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ, jo̱guɨ lana nɨngóoˊ guiquiʉ̱ˊ ji̱i̱ˋ mɨ˜ cajéengˋ Fidiéeˇ írˋ cateáˋ fɨˊ lɨ˜ catɨ́ˋ 'nɨˊ yʉ́'ˆ jmɨgüíˋ. Jo̱ dsʉ' jaˋ ñiiˉ si cangóˉ i̱ dseaˋ do có̱o̱'˜ ngúuˊ táaiñˋ o̱si lají̱i̱'˜ jmɨguíˋ quiá'ˉbre é, co̱' dseáng'ˉ lají̱i̱'˜ Fidiéeˇbing' i̱ ñiˊ jalé'ˋ e jo̱.
47012003	Jo̱ dsʉ' ñibˊ jnea˜ e i̱ dseañʉ'ˋ do cangórˉ fɨˊ ñifɨ́ˉ, jo̱ fɨˊ jo̱ canúurˉ júuˆ e dseáng'ˉ jí̱i̱'˜ jaˋ ñiˊ dseaˋ jial nifé'rˋ uíi'˜ e jlo'ˆ eáangˊ, jo̱guɨ e jí̱i̱'˜ jaangˋ dseaˋ jmɨgüíˋ seaˋ fɨˊ quiá'rˉ fa' e nifé'rˋ lajo̱; jo̱ lɨfa' doba' jaˋ ñiiˉ su cangóˉ i̱ dseaˋ do có̱o̱'˜ ngúuˊ táaiñˋ o̱si jí̱i̱'˜ có̱o̱'˜ jmɨguíˋ quiá'ˉbre é, co̱' dseáng'ˉ lají̱i̱'˜ 'ñiab'ˊ Fidiéeˇ ñirˊ e jo̱.
47012005	Jo̱ jnea˜ cuǿømˋ líˋ jmɨráangˆ 'ñiá'ˋa uii˜ quiá'ˉ jaangˋ i̱ dseaˋ la'íˋ, jo̱ dsʉ' o̱' nijmɨráangˆ 'ñiá'ˋa uii˜ quiéˉe 'ñiá'ˋa, lɨfa' nijmɨráamˆ 'ñiá'ˋa jí̱i̱'˜ quiá'ˉ e jaˋ quɨ́ɨ'˜ɨ jmɨɨ˜ jmeeˉ.
47012006	Jo̱ nañiˊ fa' iim˜baa e nijmɨráangˆ 'ñiá'ˋa, jo̱ dsʉ' song jmóoˋo lajo̱, o̱fa' e lɨ́ɨnˊn jaangˋ dseaˋ i̱ jaˋ røøˋ lí'ˆ, dsʉco̱' júuˆ já'ˉ lɨ́ɨˊ jalé'ˋ e fá'ˉa na. Jo̱ dsʉ' jaˋ iin˜n e ni'ɨ́ˉ dsíiˊ dseaˋ e niingˉguɨ́ɨ jí̱i̱'˜ laco̱' e jnéenˉn o̱si laco̱' jí̱i̱'˜ e jmóoˋo o̱si jí̱i̱'˜ laco̱' e fá'ˉa é.
47012007	Jo̱ dsʉ' e laco̱' jaˋ ni'ɨ́ˆ dsiiˉ e niingˉguɨ́ɨ laco̱' jí̱i̱'˜ e lɨ́ɨnˊn lana dsʉ' uíi'˜ e ca'iin˜n quiá'ˉ Fidiéeˇ jalé'ˋ e jlo'ˆ e jaˋ mɨˊ cajmijnéeiñˋ jéengˊguɨ, jo̱ba' cangɨ́ɨnˋn co̱o̱ˋ iihuɨ́ɨˊ e lɨ́ɨˊ lafa' co̱o̱ˋ tó̱o̱ˊ e ca'iénˉn, jo̱ e jo̱ lɨ́ɨˊ lafa' co̱o̱ˋ e jmáng'ˋ ta˜ fii˜ i̱ 'lɨng'ˆ i̱ siiˋ Satanás e jmáiñ'ˋ jnea˜ gaˋ.
47012008	Jo̱ 'nɨˊ née'˜ nɨcamɨ́ɨ'˜ɨ Fíiˋnaa' Dseaˋ Jmáangˉ e nijé̱'rˉ e iihuɨ́ɨˊ do quiéˉe,
47012009	jo̱ dsʉ' írˋ nɨcasɨ́'rˉ jnea˜ lala: “Lají̱i̱'˜ e guiúnˉn có̱o̱'˜ 'nʉˋba' e 'néˉ quíi'ˉ, co̱' la'eáangˊ có̱o̱'˜ jaléng'ˋ i̱ dseaˋ i̱ jaˋ quɨ́ɨ'˜ jmɨɨ˜ yaang˜ có̱o̱'˜ jalé'ˋ e jmóoˋ eáangˊguɨ jnéengˉ jial tíiˊ 'gøn'ˊn.” Jo̱ uíi'˜ e lajo̱b lɨ́ɨˊ, jo̱ba' jmi'iáamˋ dsiiˉ có̱o̱'˜ jalé'ˋ e jaˋ quɨ́ɨ'˜ɨ jmɨɨ˜ jmee˜e 'ñiá'ˋa, co̱' la'eáangˊ có̱o̱'˜ e jo̱ba' jmili˜ Dseaˋ Jmáangˉ jial tíiˊ 'gøiñ'ˊ.
47012010	Jo̱guɨ jmi'iáamˋ dsiiˉ cajo̱ uíi'˜ quiá'ˉ jalé'ˋ e jaˋ quɨ́ɨ'˜ɨ jmɨɨ˜ jmee˜e 'ñiá'ˋa do, jo̱guɨ lajo̱b lɨ́ɨnˊn cajo̱ mɨ˜ jmineang'ˆ dseaˋ jnea˜, jo̱guɨ mɨ˜ jaˋ 'ga'ˊ lɨˊ seaˋ jalé'ˋ e 'néˉe, jo̱guɨ mɨ˜ jmáng'ˋ dseaˋ jnea˜ gaˋ, jo̱guɨ mɨ˜ dsijéeˊ huɨ́ɨngˊ quiéˉe; jo̱ dsʉ' lɨ'iáangˋ dsiiˉ mɨ˜ dsingɨ́ɨnˉn jalé'ˋ e na dsʉ' uíi'˜ e lɨ́ɨnˊn dseaˋ quiá'ˉ Dseaˋ Jmáangˉ, dsʉco̱' mɨ˜ lí'ˆi e eáangˊguɨ jaˋ quɨ́ɨ'˜ jmɨɨ˜ jmeeˉ 'ñiá'ˋa, jo̱ba' eáangˊguɨ quɨ́ɨ'˜ɨ jmɨɨ˜ e jmóoˋo.
47012011	Jo̱ jnea˜ lafa' jaangˋ dseaˋ i̱ jaˋ røøˋ lí'ˆ lɨ́ɨnˊn uíi'˜ có̱o̱'˜ jalé'ˋ e nɨcafá'ˉa na uii˜ quiéˉe; jo̱ dsʉ' 'nʉ́b'ˋ dseaˋ nɨcacuǿø'˜na' jnea˜ 'gooˋ e nɨcafá'ˉa lana. Co̱' 'nʉ́'ˋ dseaˋ catɨ́ɨngˉna' e nifo'ˆna' guiʉ́ˉ uii˜ quiéˉe. Jo̱ nañiˊ fa' jaˋ 'ga'ˊ lɨ˜ niimˉbɨ jnea˜, dsʉ' jaˋ uǿngˉguɨ́ɨ laco̱' i̱ dseaˋ caguiaangˉguɨ i̱ güɨtáangˉ 'nʉ́'ˋ có̱o̱'˜ do i̱ ngɨˊ fé'ˋ e lɨ́ɨiñˊ dseaˋ cǿøng'˜ i̱ casíingˋ Dseaˋ Jmáangˉ cuaiñ˜ quiá'rˉ.
47012012	Jo̱ 'nʉ́b'ˋ dseaˋ tíiˊ níˆna' e lajeeˇ e nɨcataan˜n jee˜ 'nʉ́'ˋ, dseáng'ˉ lajang'ˆ júuˆ lɨ́ɨmˊbaa jaangˋ dseaˋ i̱ casíingˋ Dseaˋ Jmáangˉ cuaiñ˜ quiá'rˉ, co̱' nɨcajméˉbaa té'ˋe có̱o̱'˜ jalé'ˋ iihuɨ́ɨˊ e dsingɨ́ɨnˉn. Jo̱guɨ cuøˊ li˜ cajo̱ e lɨ́ɨmˊbaa jaangˋ dseaˋ la'íˋ uii˜ có̱o̱'˜ jalé'ˋ e li˜ e quɨ́ɨ'˜ɨ jmɨɨ˜ e dsigáˋ dsíiˊ dseaˋ e nɨcajméˉe la'eáangˊ có̱o̱'˜ bíˋ 'gøng'ˊ quiá'ˉ Fidiéeˇ.
47012013	Jo̱ dsʉ' o̱fa' cajmɨ'uǿngˉguɨ́ɨ 'nʉ́'ˋ uíi'˜ e jaˋ eeˋ camɨ́ɨ'˜ɨ 'nʉ́'ˋ fa' e nijmɨcó̱o̱'˜na' jnea˜ lɨ́'ˆ laco̱'guɨ nɨcajméˉe có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ jié'ˋ. Jo̱ba' féng'ˊ óoˊna' uii˜ quiéˉe fɨng song uíi'˜ e jo̱ba' cajmiquíng'ˆ óoˊna'.
47012014	Jo̱guɨ lanaguɨ nɨnéebˊ guiʉ́ˉ quiéˉe e ni'éeˇtú̱u̱ 'nʉ́'ˋ e catɨ́ˋ 'nɨˊ ya̱'ˊ, jo̱ dsʉ' o̱'guɨ lana nimɨ́ɨ'˜ɨ 'nʉ́'ˋ jalé'ˋ e 'néˉe. Dsʉco̱' jaˋ 'nó'ˋ jnea˜ jalé'ˋ e seaˋ quíiˉ 'nʉ́'ˋ, dsʉco̱' jí̱i̱'˜ 'nʉ́'ˋbing' i̱ 'nán'ˋn. Co̱' 'nʉ́b'ˋ dseaˋ lɨ́ɨngˊna' lafa' jó̱o̱ˋo̱, co̱fa' jaléng'ˋ tiquiá'ˆ dseaˋ 'néˉ to̱'ˋ fɨ́ɨmˋbre jiuung˜ quiá'rˉ, jo̱ o̱' i̱ jiuung˜ quiá'rˉ do 'néˉ to̱'ˋ fɨ́ɨngˋ tiquiá'rˆ.
47012015	Jo̱ jnea˜ e guiʉ́ˉ dsiˋbaa nijmeáan'˜n ta˜ jalé'ˋ e seaˋ quiéˉe, jo̱ jɨˋguɨ cartɨˊ 'ñiá'ˋa nijmeáan'˜n 'ñiá'ˋa lajo̱ e laco̱' ni'uíingˉ guiʉ́ˉ quíiˉna'; jo̱ dsʉ' laco̱' ngóoˊ e eáangˊguɨ lɨ'neáanˋn 'nʉ́'ˋ, 'nʉ́'ˋ lɨ́'ˆ rɨquɨ'ˊ jmooˋna' có̱o̱'˜ jnea˜, co̱' jiʉ˜guɨ 'neáangˋna' jnea˜ laco̱o̱ˋ ya̱'ˊ.
47012016	Jo̱ e jáb'ˉ e lajeeˇ e cataang˜ jnea˜ có̱o̱'˜ 'nʉ́'ˋ fɨˊ na, jí̱i̱'˜ co̱o̱ˋ jaˋ eeˋ camɨ́ɨ'˜ɨ 'nʉ́'ˋ e 'néˉe, jo̱ dsʉ' seemˋ i̱ lɨɨng˜ 'nʉ́'ˋ i̱ fé'ˋ e lɨco̱' cajméˉe e calɨgǿmˋba' e jí̱i̱'˜ jaˋ calɨlí'ˆna' lajo̱.
47012017	Jo̱ dseáng'ˉ jaˋ mɨˊ cajmɨgǿøngˋ jnea˜ 'nʉ́'ˋ có̱o̱'˜ i̱ dseaˋ i̱ nɨcasɨ́ɨnˉn i̱ nɨcango'ee˜ 'nʉ́'ˋ fɨˊ na.
47012018	Jo̱ camɨ́ɨ'˜ɨ Tito jmɨ'eeˇ e nidsi'éerˇ 'nʉ́'ˋ fɨˊ na, jo̱ co̱lɨɨng˜ có̱o̱'˜ írˋ casɨ́ɨnˉn i̱ jaangˋguɨ dseaˋ rú'ˋnaa' dseaˋ quiá'ˉ Dseaˋ Jmáangˉ. Jo̱ i̱ Tito do dseáng'ˉ jaˋ cajmɨgǿømˋbre 'nʉ́'ˋ mɨ˜ caguiérˉ fɨˊ na; jo̱ dseáng'ˉ e jáb'ˉ cajo̱ e lajɨˋ huóoˉbaa' røøˋ nɨca'eeˉnaa', co̱' conrøøbˋ ɨˊ dsiˋnaa'.
47012019	Jo̱ jangámˉ ni'ɨ́ˆ áaˊna' có̱o̱'˜ jalé'ˋ e júuˆ la e jmɨ'ǿng'ˋ yee˜naa' fɨˊ quiníˆna', jo̱ dsʉ' dseáng'ˉ o̱' lajo̱, co̱' jnea'ˆ lɨ́'ˆ lɨˊ fé'ˋnaa' fɨˊ quiniˇ Fidiéeˇ jalé'ˋ e júuˆ na jo̱guɨ uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ cajo̱. Jo̱ jalé'ˋ e júuˆ e síi'˜naa' 'nʉ́'ˋ, dseaˋ rú'ˋnaa' i̱ 'neáanˋn eáangˊ, e lɨ́'ˆ laco̱' nidsicuángˋguɨ quíiˉna' có̱o̱'˜ júuˆ quiá'ˉ Dseaˋ Jmáangˉ.
47012020	Jo̱ fá'ˉa jalé'ˋ e júuˆ na, co̱' 'gób'ˋjiʉ e mɨ˜ niguiéeˊe e ni'eeˇe 'nʉ́'ˋ fɨˊ na, jaˋ niguién'ˊn 'nʉ́'ˋ jí̱i̱'˜ laco̱' iin˜n e lɨ́ɨngˊna', jo̱guɨ 'nʉ́'ˋ cajo̱ jaˋ nimáang˜na' jnea˜ jí̱i̱'˜ laco̱' e ɨˊ óoˊna' e lɨ́ɨnˊn. Co̱' 'gób'ˋjiʉ e jmooˋna' ta˜ jɨ́ɨngˋ jo̱guɨ ta˜ dsihuɨ́ɨngˊ quiá'ˉ rúng'ˋ jo̱guɨ ta˜ guíingˆ quiá'ˉ rúng'ˋ jo̱guɨ ta˜ guiing˜ dsíiˊ jí̱i̱'˜ cuaiñ˜ quíiˉna' yaang˜na', jo̱guɨ e ngɨˋna' ta˜ quie̱ˊ jalé'ˋ adseeˋ, jo̱guɨ e éengˊna' dseaˋ rúng'ˋna', jo̱guɨ e jmɨráangˆ yaang˜na', jo̱guɨ cajo̱ e 'lee˜na' quiá'ˉ dseaˋ rúng'ˋna'.
47012021	Jo̱guɨ 'gó'ˋbɨ́ɨ cajo̱ e mɨ˜ niguiéeˊe e ni'eeˇe 'nʉ́'ˋ fɨˊ na calé'ˋ catú̱ˉ, Fidiéeˇ nijmérˉ e nilíˋ ɨ'ˋ lɨ́ɨnˉn uii˜ quíiˉna', jo̱guɨ nijmérˉ cajo̱ e nilíinˉn fɨ'íˆ carˋ niquɨ́'ˆɨ uii˜ quiá'ˉ i̱ fɨ́ɨngˊ 'nʉ́'ˋ có̱o̱'˜ jalé'ˋ e dseeˉ e ñilíingˉna' eeˉna' malɨɨ˜ eáangˊ, co̱' jaˋ mɨˊ catʉ́ʉˊbɨ' e jmooˋna' jalé'ˋ e 'lɨ'ˆ e lɨ́ˋ dsíiˊ ngúuˊ táangˋna' o̱'guɨ mɨˊ catʉ́ʉˊna' e jmooˋna' jalé'ˋ e jaˋ catɨ́ɨngˉ dseaˋ jmóorˋ có̱o̱'˜ ngúuˊ táaiñˋ có̱o̱'˜ lɨ́'ˆ doñiˊ i̱i̱ˋ dseaˋ, jo̱guɨ cajo̱ dseáng'ˉ jaˋ mɨˊ catʉ́ʉˊbɨ' e jmooˋna' jalé'ˋ e 'lɨ'ˆ lana lɨ́'ˆ laco̱' quɨ́'ˉ tɨ́ɨngˋna' e jmooˋna' latɨˊ jmɨɨ˜ na.
47013001	Jo̱ nitɨ́ˉ 'nɨˊ ya̱'ˊ e ni'ee˜e 'nʉ́'ˋ mɨ˜ niguiéeˊe fɨˊ na fɨˊ Corinto. Jo̱ fɨˊ ni˜ jiˋ quiá'ˉ Fidiéeˇ fé'ˋ e 'neángˉ gángˉ o̱si fɨ́ɨngˊguɨ dseaˋ i̱ tíiˊ ni˜ e laco̱' cuǿøngˋ ni'ɨ́ˉ í'ˋ mɨ˜ eeˋgo̱ gaˋ jmooˋ dseaˋ.
47013002	Jo̱ ie˜ mɨ˜ cataan˜n có̱o̱'˜ 'nʉ́'ˋ fɨˊ na e catɨ́ˋ tú̱ˉ ya̱'ˊ, ca'ɨ́ˉbaa 'gooˋ quiá'ˉ jaléng'ˋ i̱ nɨca'léeˊ lamɨ˜ jéengˊguɨ, jo̱ co̱' lanaguɨ huíimˉ táanˋn laco̱' seengˋna', jo̱ba' ɨ́ɨˋtú̱u̱ 'gooˋ quiá'ˉ jaléng'ˋ íˋ jo̱guɨ quiá'ˉ jaléng'ˋ dseaˋ caguiaangˉguɨ cajo̱, e mɨ˜ niguiéeˊtú̱u̱ fɨˊ na, dseáng'ˉ ngóoˊo e guiabˊ dsiiˉ e nɨcuǿøˆø iihuɨ́ɨˊ laco̱' catɨ́ɨngˉ lajaléng'ˋ íˋ, jo̱ dseáng'ˉ jaˋ nijmee˜baa féng'ˊ dsiiˉ.
47013003	Jo̱ dsʉ' uíi'˜ e 'nʉ́'ˋ iing˜na' ñíˆna' røøˋ e su já'ˆ e fé'ˋ Dseaˋ Jmáangˉ la'eáangˊ jnea˜, jo̱ba' dseáng'ˉ ni'éeˆbaa 'nʉ́'ˋ e lajo̱b lɨ́ɨˊ. Jo̱ Dseaˋ Jmáamˉ jaˋ ua˜ lɨ́ɨiñˊ có̱o̱'˜ jalé'ˋ e jmóorˋ jee˜ 'nʉ́'ˋ, co̱' jmijnéemˋbre jial tíiˊ 'gøiñ'ˊ.
47013004	Jo̱ e jáb'ˉ e jaangˋ dseaˋ jmɨgüíˋ i̱ ua˜ lɨ́ɨngˊ Dseaˋ Jmáangˉ ie˜ mɨ˜ cajúiñˉ fɨˊ dse'ˋ crúuˆ, jo̱ dsʉ' seeiñˋ la'eáangˊ có̱o̱'˜ bíˋ 'gøng'ˊ quiá'ˉ Fidiéeˇ. Jo̱guɨ e já'ˉbɨ cajo̱ e jnea'ˆ lɨ́ɨˊnaa' dseaˋ jmɨgüíˋ i̱ ua˜ lɨ́'ˆ laco̱' lamɨ˜ lɨ́ɨngˊ írˋ, jo̱ dsʉ' jnea'ˆ nilɨse̱e̱ˉnaa' có̱o̱'˜ 'nʉ́'ˋ fɨˊ na la'eáangˊ có̱o̱'˜ bíˋ 'gøng'ˊ quiá'ˉ Fidiéeˇ lɨ́'ˆ laco̱'guɨ la seengˋ Dseaˋ Jmáangˉ 'ñia'rˊ e laco̱' cuǿøngˋ e nijmóˆnaa' ta˜ fɨˊ quiníˆna'.
47013005	Jo̱guɨ lana, dseaˋ rú'ˋnaa', fɨ́ɨˉɨ 'nʉ́'ˋ e nijáang'˜ yaang˜na' su dseáng'ˉ lajang'ˆ júuˆ teáˋ teáangˉna' có̱o̱'˜ júuˆ quiá'ˉ Dseaˋ Jmáangˉ, jo̱guɨ e nijǿøˆna' cajo̱ jial ɨˊ óoˊna'. Jo̱guɨ cajo̱ nɨñíˆbaa e cøømˋ seengˋ Dseaˋ Jmáangˉ có̱o̱'˜ 'nʉ́'ˋ, jo̱ song jaˋ lɨ́ɨˊ lajo̱, jo̱ba' dseáng'ˉ nɨcalɨtúngˉ óoˊna' lají̱i̱'˜ e fɨˊ guiʉ́ˉ lɨ˜ nɨteáangˉna' có̱o̱'˜ júuˆ quiá'ˉ dseaˋ do.
47013006	Jo̱guɨ dseáng'ˉ nɨtab˜ dsiiˉ e jáb'ˉ lɨ́ɨngˋ 'nʉ́'ˋ e dseáng'ˉ jaˋ mɨˊ calɨtúngˉ dsiˋ jnea'ˆ lají̱i̱'˜ e fɨˊ guiʉ́ˉ lɨ˜ nɨté̱e̱ˉnaa' có̱o̱'˜ dseaˋ do.
47013007	Jo̱ba' jnea'ˆ mɨ́ɨ'˜naa' Fidiéeˇ uii˜ quíiˆna' e lɨ́'ˆ laco̱' jaˋ nijméeˆna' jí̱i̱'˜ co̱o̱ˋ e gaˋ. Jo̱ dsʉ' jnea'ˆ jaˋ jmooˉnaa' lajo̱ e lɨ́'ˆ laco̱' nijmilíˆnaa' fɨˊ quiniˇ dseaˋ rú'ˋnaa' e nɨcateá'ˉ lɨ́'ˉnaa' lají̱i̱'˜ fɨˊ guiʉ́ˉ lɨ˜ nɨté̱e̱ˉnaa' có̱o̱'˜ Dseaˋ Jmáangˉ, co̱' jnea'ˆ mɨ́ɨ'˜naa' Fidiéeˇ e lɨ́'ˆ laco̱' 'nʉ́'ˋ nijméeˆna' jmang'ˆ e guiʉ́ˉ, nañiˊ fa' jnéengˉnaa' e lɨ́ɨˊnaa' dseaˋ i̱ nɨcalɨtúngˉ dsíiˊ lají̱i̱'˜ fɨˊ guiʉ́ˉ lɨ˜ nɨté̱e̱ˉnaa'.
47013008	Dsʉco̱' jnea'ˆ catɨ́ɨˉnaa' e nijmóˆnaa' dseáng'ˉ jí̱i̱'˜ laco̱' fé'ˋ júuˆ quiá'ˉ Dseaˋ Jmáangˉ, co̱' jaˋ catɨ́ɨngˉ fa' e nijmóˆnaa' jalé'ˋ e jié'ˋ jí̱i̱'˜ laco̱' la fé'ˋ e júuˆ jo̱.
47013009	Jo̱ba' jnea'ˆ eáangˊ iáangˋ dsiˋnaa' mɨ˜ jaˋ 'ga'ˊ lɨˊ quɨ́ɨ'˜naa' jmɨɨ˜ có̱o̱'˜ jalé'ˋ e jmooˉnaa', jo̱ dsʉ' lajeeˇ jo̱ teábˋ teáangˉ 'nʉ́'ˋ lají̱i̱'˜ fɨˊ guiʉ́ˉ lɨ˜ nɨteáangˉna' có̱o̱'˜ Dseaˋ Jmáangˉ. Jo̱guɨ cajo̱ dseáng'ˉ mɨˊ 'nooˋbɨ nimɨ́ɨ'˜naa' Fidiéeˇ e laco̱' nisíng'ˉtu̱' teáˋ fɨˊ guiʉ́ˉ có̱o̱'˜ dseaˋ do.
47013010	Jo̱ uíi'˜ e lajo̱b lɨ́ɨˊ, jo̱ba' jmo'ˊo e jiˋ la quíiˉna' nʉ́'ˉguɨ e ninii˜i e ni'eeˇe 'nʉ́'ˋ fɨˊ na e laco̱' mɨ˜ niguiéeˊe fɨˊ na, jaˋ ngɨɨ˜ lɨ˜ fa' 'néˉ e nijmeáan'˜n ta˜ e ta˜ e ooˉ la e nɨcangɨ́ɨnˋn quiá'ˉ Dseaˋ Jmáangˉ e laco̱' ni'ɨɨ˜ɨ 'gooˋ quíiˉna' dseáng'ˉ lahuɨ́ɨngˊ. Dsʉco̱' Dseaˋ Jmáangˉ nɨcacuø'rˊ jnea˜ e ta˜ e ooˉ la e laco̱' nijmee˜e e 'nʉ́'ˋ teáˋguɨ nisíng'ˉna' fɨˊ guiʉ́ˉ có̱o̱'r˜ jo̱ o̱' e laco̱' niquɨng'ˆtu̱' tu̱cang'ˊna' e fɨˊ lɨ˜ nɨteáangˋna'.
47013011	Jo̱ lɨ˜ ngóoˊ cadséngˉ, dseaˋ rú'ˋnaa' dseaˋ quiá'ˉ Dseaˋ Jmáangˉ, iin˜n e seengˋna' e iáangˋ óoˊba', jo̱guɨ jmɨ'úungˋna' e laco̱' nisíng'ˉtu̱' teáˋ e fɨˊ guiʉ́ˉ có̱o̱'˜ Dseaˋ Jmáangˉ, jo̱guɨ cuǿø'˜ bíˋ rúng'ˋna', jo̱guɨ røøˋ siing˜na' lajaléng'ˋna', jo̱guɨ güɨlɨseemˋba' juguiʉ́ˉ júuˆ røøˋ conrøøˋ lajɨɨngˋna'. Jo̱ lajo̱ba' Fidiéeˇ i̱ 'neáangˋ jneaa˜aa' do jo̱guɨ i̱ cuø'ˊ jneaa˜aa' e se̱e̱ˉnaa' juguiʉ́ˉ júuˆ røøˋ, dseáng'ˉ cøømˋ nilɨseeiñˋ có̱o̱'˜ 'nʉ́'ˋ.
47013012	Jo̱guɨ féeng'˜ rúng'ˋna' e se̱'ˊ guooˋ rúng'ˋna' laco̱o̱ˋ ya̱'ˊ mɨ˜ jié'ˋ jíng'ˊ rúng'ˋna'.
47013013	Jo̱ lajɨɨmˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ seengˋ fɨˊ la guiéiñ'ˊ júuˆ guicó̱o̱'ˇ quíiˉna'.
47013014	Jo̱ mɨ́ɨ'˜ɨ Fíiˋnaa' Dseaˋ Jmáangˉ e laco̱' nilɨñíˆguɨ' jial tíiˊ guiúiñˉ có̱o̱'˜ 'nʉ́'ˋ jo̱guɨ e nilɨñíˆguɨ' jial tíiˊ 'neáangˋ Fidiéeˇ 'nʉ́'ˋ, jo̱guɨ cajo̱ e laco̱' yejí̱ˉ güɨlɨseengˋ Jmɨguíˋ quiá'ˉ Fidiéeˇ cøøngˋ có̱o̱'˜ 'nʉ́'ˋ lajaléng'ˋna'. Jo̱ lajo̱b nilíˋ. Jo̱ lana cató'ˊ e jiˋ catɨ́ˋ tú̱ˉ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Corinto.
48001001	Jnea˜ Paaˉ lɨ́ɨnˊn jaangˋ dseaˋ apóoˆ i̱ óoˋ ta˜ quiá'ˉ Dseaˋ Jmáangˉ, dsʉ' o̱' dseaˋ jmɨgüíˋ i̱ ca'náangˉ jnea˜ o̱'guɨ dseaˋ jmɨgüíˋ i̱ casíingˋ jnea˜ e nijmee˜e e ta˜ la, dsʉco̱' Dseaˋ Jmáangˉ 'ñia'ˊbre có̱o̱'˜guɨ Tiquíˆii' Fidiéeˇ, íˋbing' i̱ cajméeˋ lajo̱, jo̱ Tiquíˆii' Fidiéeˇ, íbˋ cajo̱ cajméerˋ e cají̱'ˊtu̱ Jó̱o̱rˊ Dseaˋ Jmáangˉ mɨ˜ cangɨ́ˋ e cajúiñˉ.
48001002	Jo̱ jnea˜, co̱lɨɨng˜ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ caguiaangˉguɨ i̱ taang˜ có̱o̱'˜ jnea˜ fɨˊ la, guiéeng'˜naa' júuˆ guicó̱o̱'ˇ quíiˉna' jaléng'ˋ 'nʉ́'ˋ, dseaˋ quiá'ˉ Dseaˋ Jmáangˉ i̱ neáangˊ fɨˊ lɨ˜ se̱'ˊ Galacia.
48001003	Jo̱ nimɨ́ɨ'˜ɨ Tiquíˆnaa' Fidiéeˇ có̱o̱'˜guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ jo̱guɨ e nicuǿ'rˉ 'nʉ́'ˋ e seengˋna' juguiʉ́ˉ júuˆ røøˋ.
48001004	Jo̱ Dseaˋ Jmáamˉbing' i̱ cacuǿøngˋ 'ñia'ˊ e cajúiñˉ fɨˊ dse'ˋ crúuˆ uíi'˜ dseeˉ quíˉnaa' e laco̱' jaˋ nisíng'ˆ yee˜naa' fɨˊ gaˋ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ la, co̱' lajo̱b calɨ'iing˜ Tiquíˆii' Fidiéeˇ e cajméerˋ.
48001005	¡Majmifém'ˊbaa're lata˜! Jo̱ lajo̱b 'néˉ líˋ.
48001006	Jo̱ eáamˊ dsigáˋ dsiiˉ e lajmɨnábˉ catiúungˊ 'nʉ́'ˋ Fidiéeˇ e jaˋ mɨˊ ngóoˊ eáangˊ e cajáang'˜ yaang˜na' fɨˊ jaguórˋ, co̱' dseaˋ dobing' i̱ caguíng'ˋ 'nʉ́'ˋ uíi'˜ e eáangˊ guiúngˉ Dseaˋ Jmáangˉ có̱o̱'˜ 'nʉ́'ˋ; jo̱ dsʉ' lana, 'nʉ́'ˋ nɨnaangˋna' e já'ˉ lɨ́ɨngˋna' júuˆ e jié'ˋguɨ laco̱'guɨ júuˆ quiá'ˉ Dseaˋ Jmáangˉ e quiá'ˉ jial laangˋ dseaˋ jee˜ dseeˉ quiá'rˉ.
48001007	Dsʉ' dseáng'ˉ e já'ˉ e jaˋ seaˋ e jié'ˋguɨ júuˆ, co̱' dseáng'ˉ lají̱i̱'˜ júuˆ quiá'ˉ Dseaˋ Jmáamˉba' seaˋ. Dsʉ' lají̱i̱'˜ e lɨ́ɨˊ e seengˋ dseaˋ i̱ jmɨcaang˜ quíiˉna' jo̱guɨ iiñ˜ nijmɨsɨ́ɨiñˉ júuˆ quiá'ˉ jial laangˋ dseaˋ jee˜ dseeˉ quiá'rˉ.
48001008	Dsʉ' song seengˋ dseaˋ i̱ jmóoˋ lajo̱, jaˋ e lɨ́ɨˊ fa' jneab˜ o̱si jaangˋ ángel i̱ lɨ́ɨngˊ guotɨɨˉ Fidiéeˇ i̱ jáaˊ fɨˊ yʉ́'ˆ jmɨgüíˋ i̱ guiaˊ júuˆ e jié'ˋguɨ laco̱' júuˆ quiá'ˉ Dseaˋ Jmáangˉ e nɨcaguiáˆnaa' jee˜ 'nʉ́'ˋ, jo̱ jnea˜ fá'ˉa, güɨguiém'ˋ Fidiéeˇ fɨˊ lɨ˜ 'lɨ'ˆ i̱ dseaˋ íˋ lata˜.
48001009	Jo̱guɨ fɨ́ɨˉtú̱u̱ 'nʉ́'ˋ calé'ˋ catú̱ˉ lají̱i̱'˜ e nɨcafɨ́ɨˉɨ 'nʉ́'ˋ do: Lɨ́'ˆ doñiˊ i̱i̱ˋ dseaˋ i̱ guiaˊ júuˆ e sɨsɨ́ɨngˆguɨ laco̱' e júuˆ e nɨca'íing'˜ 'nʉ́'ˋ do quiá'ˉ jial laangˋ dseaˋ jee˜ dseeˉ quiá'rˉ, jo̱ güɨ'naangˋ i̱ dseaˋ íˋ quiá'ˉ Fidiéeˇ lata˜.
48001010	Jo̱ e já'ˉ, jaˋ jmóoˋ jnea˜ jí̱i̱'˜ e jmi'iáangˋ dsíiˊ dseaˋ jmɨgüíˋ, co̱' dseáng'ˉ lají̱i̱'˜ e jmi'iáangˋ dsíiˊ Fidiéeˇba' jmóoˋo. Dsʉco̱' faco̱' jnea˜ iin˜n e lɨco̱' nilɨseenˉ guiʉ́ˉ có̱o̱'˜ jí̱i̱'˜ dseaˋ jmɨgüíˋ, jo̱ba' jaˋ lɨ́ɨnˊn jaangˋ dseaˋ i̱ jmóoˋ lají̱i̱'˜ e iing˜ Dseaˋ Jmáangˉ jóng.
48001011	Jo̱ba' iin˜n e ñíˆba', dseaˋ rú'ˋnaa' dseaˋ quiá'ˉ Dseaˋ Jmáangˉ, e lají̱i̱'˜ e júuˆ e guiaˋ jnea˜ quiá'ˉ jial laangˋ dseaˋ jee˜ dseeˉ quiá'rˉ, dsʉ' e júuˆ jo̱ jaˋ lɨ́ɨˊ laco̱' la ɨˊ dsíiˊ mogui˜ dseaˋ jmɨgüíˋ.
48001012	Jo̱guɨ jaˋ ca'íing'˜ jnea˜ o̱'guɨ calɨtɨ́nˋn quiá'ˉ lɨ́'ˆ doñiˊ i̱i̱ˋ dseaˋ jmɨgüíˋ cajo̱, co̱' dseáng'ˉ lají̱i̱'˜ Dseaˋ Jmáamˉbing' cacuø'ˊ jnea˜ e calɨcuíiˋi e júuˆ jo̱.
48001013	Jo̱ nɨcanʉ́ʉbˉ 'nʉ́'ˋ e ie˜ lamɨ˜ jéengˊguɨ do, lajeeˇ nʉ́'ˉguɨ e nilɨcuíinˋn Dseaˋ Jmáangˉ, cajméˉbaa úungˋ e cajmitiiˆ røøˋ lají̱i̱'˜ e tɨ́ɨngˋ dseaˋ áangˊ quiéˉe dseaˋ Israel. Jo̱guɨ eáamˊ gaˋ cajmeáan'˜n jaléng'ˋ dseaˋ quiá'ˉ Dseaˋ Jmáangˉ co̱' cartɨˊ cajméˉe úungˋ e nijúumˉ jaléng'ˋ i̱ dseaˋ íˋ.
48001014	Jo̱ ie˜ jo̱, jee˜ jaléng'ˋ dseaˋ rún'ˋn dseaˋ Israel i̱ conrøøngˋjiʉ có̱o̱'˜ jnea˜, lají̱i̱'˜ jnea˜bing' i̱ jmiti˜guɨ røøˋ jalé'ˋ e quɨ́'ˉ tɨ́ɨngˋ dseaˋ góoˋo dseaˋ Israel e jmóorˋ, jo̱guɨ cuǿøˉøre bíˋ e laco̱' nijmitir˜ laco̱' sɨ'íˆ e jo̱.
48001015	Dsʉ' Fidiéeˇ caguíñ'ˋ jnea˜ e ni'uíinˉn dseaˋ quiá'rˉ latɨˊ jí̱i̱'˜ ie˜ nʉ́'ˉguɨ nilɨseemˉbaa, jo̱guɨ co̱' eáamˊ 'neáaiñˋ jnea˜ jo̱ba' catǿ'rˉ jnea˜ e nijmee˜e ta˜ quiá'rˉ. Jo̱ mɨ˜ catɨ́ˋ í'ˋ e iing˜
48001016	Fidiéeˇ e nilɨñiiˉ e Jesús lɨ́ɨngˊ Jó̱o̱rˊ, jo̱ba' calɨcuíinˋnre e laco̱' jnea˜ niguiaaˉ e júuˆ quiá'ˉ jial láaiñˋ dseaˋ jee˜ jalé'ˋ dseeˉ quiá'rˉ, jo̱ nijmee˜e e jo̱ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel. Dsʉ' ie˜ jo̱ jaˋ cangóˉo fa' e cangojmɨngɨ́ɨ'ˇɨ dseaˋ jiéng'ˋ quiá'ˉ e júuˆ jo̱,
48001017	o̱'guɨ ngóˉo fɨˊ Jerusalén ladsifɨˊ cajo̱ e ngosiin˜n e júuˆ do có̱o̱'˜ jaléng'ˋ dseaˋ i̱ lɨ́ɨngˊ dseaˋ apóoˆ quiá'ˉ Dseaˋ Jmáangˉ lajeeˇ nʉ́'ˉguɨ e nilíinˉn lajo̱ cajo̱. Dsʉ' jaˋ cajméˉe lajo̱, co̱' dsifɨˊ ladob cangóˉo fɨˊ Arabia fɨˊ lɨ˜ jaˋ 'ga'ˊ lɨˊ dseaˋ seengˋ, jo̱ mɨ˜ cangɨ́ˋ jo̱, caquɨm'ˉtú̱u̱ fɨˊ Damasco.
48001018	Jo̱ mɨ˜ cangɨ́ˋ 'nɨˊ ji̱i̱ˋ e calɨcuíinˋn Dseaˋ Jmáangˉ, jo̱guɨba' cangóˉo fɨˊ Jerusalén e cangojmicuíinˋn Tʉ́ˆ Simón, jo̱ có̱o̱'˜ íbˋ cataan˜n jí̱i̱'˜ gui'ñiáˋ jmɨɨ˜.
48001019	Jo̱ fɨˊ jo̱, lají̱i̱'˜ Tiáa˜ i̱ rúng'ˋ Fíiˋnaa' Dseaˋ Jmáamˉbing' camánˉn, jo̱ jaˋ camánˉn dseaˋ apóoˆ quiá'ˉ Dseaˋ Jmáangˉ i̱ jiéng'ˋguɨ.
48001020	Jo̱guɨ dseáng'ˉ nɨtab˜ dsiiˉ fɨˊ quiniˇ Fidiéeˇ e jalé'ˋ e jmo'ˊo la dseáng'ˉ e jáb'ˉ, co̱' jaˋ fá'ˉa júuˆ ta˜ júuˆ.
48001021	Jo̱ mɨ˜ cangɨ́ˋ e táanˋn fɨˊ Jerusalén, jo̱guɨba' cangóˉo fɨˊ lɨ˜ se̱'ˊ Siria có̱o̱'˜guɨ fɨˊ lɨ˜ se̱'ˊ Cilicia.
48001022	Dsʉ' ie˜ jo̱, jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ lɨ˜ se̱'ˊ Judea jaˋ mɨˊ cuíiñˋ jnea˜ dseáng'ˉ quiniiˉ lana.
48001023	Jo̱ lɨco̱' núuˋ i̱ dseaˋ do e fé'ˋ dseaˋ jiéng'ˋ lala uii˜ quiéˉe: “I̱ dseañʉ'ˋ i̱ jmáng'ˋ jneaa˜aa' gaˋ ie˜ lamɨ˜ jéengˊguɨ do, lana nɨngɨrˊ guiarˊ júuˆ quiá'ˉ Dseaˋ Jmáangˉ røøbˋ laco̱' jí̱i̱'˜ júuˆ e já'ˉ lɨ́ɨˋ jneaa˜aa' do, jo̱ ie˜ lamɨ˜ jéengˊguɨ do cartɨˊ jngam'ˊbre jaléng'ˋ dseaˋ i̱ já'ˉ lɨ́ɨngˋ júuˆ jo̱, co̱' lamɨ˜ iiñ˜ dseáng'ˉ ni'íimˉ e júuˆ do conguiaˊ.”
48001024	Jo̱ba' i̱ dseaˋ íˋ jmiféiñ'ˊ Fidiéeˇ uíi'˜ e nɨcalɨsɨ́ɨmˉ jnea˜.
48002001	Jo̱ mɨ˜ cangɨ́ˋ guiquiʉ̱ˊ jiingˋ lajo̱, cangóbˉtú̱u̱ fɨˊ Jerusalén co̱lɨɨng˜ có̱o̱'˜ jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Bernabé, jo̱ jeemˉbɨ́ɨ jaangˋguɨ dseaˋ rú'ˋnaa' i̱ siiˋ Tito cajo̱.
48002002	Dsʉ' cangóˉbaa fɨˊ jo̱, co̱' lajo̱b júuˆ cajmea'ˊ Fidiéeˇ jnea˜. Jo̱ mɨ˜ caguiéˉe fɨˊ Jerusalén, caseáng'ˊnaa' fɨˊ co̱o̱ˋ lɨ˜ jaˋ 'ga'ˊ lɨˊ dseaˋ jǿøˉ có̱o̱'˜ co̱o̱ˋ tú̱ˉ mɨ́ɨng'˜ dseaˋ i̱ sɨ'neaangˇ i̱ teáangˉ nifɨˊ quiá'ˉ dseaˋ quiá'ˉ Dseaˋ Jmáangˉ fɨˊ do, jo̱ lajeeˇ jo̱ cafɨ́ɨˉɨre lají̱i̱'˜ júuˆ e guiaaˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel e quiá'ˉ jial laangˋ dseaˋ jee˜ dseeˉ quiá'rˉ. Dsʉ' cajméˉe lajo̱, co̱' jaˋ iin˜n e jaˋ ni'íng'ˋ i̱ dseaˋ teáangˉ nifɨˊ do jalé'ˋ ta˜ e nɨcajméˉe, co̱' song lajo̱, jo̱ba' jaˋ ni'íng'ˋ jaléng'ˋ dseaˋ caguiaangˉguɨ e ta˜ e nɨcajméˉe do jóng.
48002003	Dsʉ' jalém'ˋ dseaˋ i̱ quie̱ˊ nifɨˊ quiá'ˉ dseaˋ quiá'ˉ Dseaˋ Jmáangˉ fɨˊ Jerusalén røøbˋ casɨ́ɨiñˉ có̱o̱'˜ jnea˜, jo̱ jaˋ cajméerˋ laguidseaangˆ e ni'íng'ˋ Tito e li˜ fɨˊ ngúuˊ táaiñˋ lɨ́'ˆ laco̱' quɨ́'ˉ tɨ́ɨngˋ dseaˋ Israel e jmóorˋ, co̱' dseaˋ griegob lɨiñ'ˊ do jo̱ jaˋ lɨ́ɨiñˊ dseaˋ Israel.
48002004	Dsʉ' e já'ˉ, i̱ lɨɨng˜ dseaˋ i̱ jmɨcaang˜ e lɨ́ɨiñˊ dseaˋ quiá'ˉ Dseaˋ Jmáangˉ calɨ'iiñ˜ fa' Tito ni'íñ'ˋ e li˜ fɨˊ ngúuˊ táaiñˋ do lɨ́'ˆ laco̱' lɨtɨ́ɨngˋ dseaˋ Israel. Jo̱ i̱ dseaˋ do cangotáaiñ'˜ jee˜ jnea'ˆ e laco̱' cá̱rˋ cuente jial guiʉ́ˉ se̱e̱ˉnaa' la'eáangˊ e cajáang'˜ yee˜naa' fɨˊ jaguóˋ Dseaˋ Jmáangˉ, co̱' i̱ dseaˋ do iiñ˜ fa' jnea'ˆ nisɨɨ˜naa' røøˋ e dseáng'ˉ 'néˉ nijmitíbˆtú̱u̱' e júuˆ quiʉ'ˊ ta˜ quiá'ˉ Moi˜ do e laco̱' ni'íingˉ dseeˉ quíˉnaa'.
48002005	Dsʉ' dseáng'ˉ jaˋ cajmitíˆnaa' jí̱i̱'˜ co̱o̱ˋ laco̱' iing˜ i̱ dseaˋ i̱ jmɨcaang˜ do e laco̱' jaˋ nilɨsɨ́ɨngˉ júuˆ quiá'ˉ Dseaˋ Jmáangˉ e guiaˋnaa' jee˜ 'nʉ́'ˋ quiá'ˉ jial laangˋ dseaˋ jee˜ dseeˉ quiá'rˉ, co̱' ii˜naa' e ta˜ óoˊna' e dseáng'ˉ jáb'ˉ e júuˆ jo̱, jo̱ có̱o̱'˜ jí̱i̱'˜ e júuˆ jo̱b laangˋ dseaˋ jee˜ jalé'ˋ dseeˉ quiá'rˉ.
48002006	Jo̱ lajaléng'ˋ dseaˋ i̱ sɨ'neaangˇ e teáaiñˉ nifɨˊ quiá'ˉ dseaˋ quiá'ˉ Dseaˋ Jmáangˉ jaˋ cajíñ'ˉ fa' e jnea˜ nijmɨsɨ́ɨnˆn lají̱i̱'˜ e júuˆ e guiaaˉ do. Dsʉ' jaˋ e lɨ́ɨˊ quiéˉ jnea˜ i̱i̱ˋ i̱ dseaˋ íˋ, co̱' røøbˋ lɨ́ɨˊnaa' lajalé'ˋnaa' fɨˊ quiniˇ Fidiéeˇ.
48002007	Jo̱ jaˋ cajméeˋ i̱ dseaˋ do fa' cajmɨsɨ́ɨiñˉ lají̱i̱'˜ júuˆ e guiaaˉ do, co̱' calɨlí'ˆbre e Fidiéeˇbing' cacuø'ˊ jnea˜ e ta˜ e jmóoˋo la lana quiá'ˉ e guiaaˉ e júuˆ jo̱ fɨˊ quiniˇ jaléng'ˋ dseaˋ i̱ jaˋ lɨ́ɨngˊ dseaˋ Israel, jo̱ lajo̱bɨ Fidiéeˇ cajo̱ cacuø'ˊbre Tʉ́ˆ Simón ta˜ guiaˊ e júuˆ jo̱ fɨˊ quiniˇ jaléng'ˋ dseaˋ i̱ lɨ́ɨngˊ dseaˋ Israel.
48002008	Jo̱ calɨlí'ˆ i̱ dseaˋ do e Fidiéeˇbing' ca'náangˉ Tʉ́ˆ Simón e nilíiñˉ dseaˋ apóoˆ quiá'ˉ Dseaˋ Jmáangˉ i̱ guiaˊ júuˆ quiá'ˉ dseaˋ do jee˜ jaléng'ˋ dseaˋ Israel, jo̱ lajo̱b cajo̱ ca'náangˉ Fidiéeˇ jnea˜ e nilíinˉn dseaˋ apóoˆ quiá'ˉ Dseaˋ Jmáangˉ e laco̱' niguiaaˆ e júuˆ jo̱ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel.
48002009	Jo̱ Tiáa˜ có̱o̱'˜guɨ Tʉ́ˆ Simón jo̱guɨ Juan i̱ sɨ'neaangˇ e lɨ́ɨiñˊ dseaˋ teáangˉ nifɨˊ jee˜ jaléng'ˋ dseaˋ quiá'ˉ Dseaˋ Jmáangˉ, íˋbing' i̱ calɨlí'ˆ e Fidiéeˇbing' i̱ cacuø'ˊ jnea˜ e ta˜ jo̱ e iáangˋ dsíirˊ. Jo̱ laco̱' calɨta˜ dsíiˊ i̱ dseaˋ íˋ e røøbˋ ta˜ jmooˉnaa' có̱o̱'r˜, co̱' røøbˋ júuˆ e guiaˋnaa' do, jo̱ba' casá̱'ˉbre guóoˋnaa', jnea˜ có̱o̱'˜ Bernabé, jo̱ catɨguaˇ júuˆ quíˉnaa' e jnea'ˆ nidsijmóˆnaa' ta˜ guiaˊ júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel, jo̱guɨ i̱ dseaˋ íˋ nidsijméerˉ ta˜ lajo̱b cajo̱ jee˜ jaléng'ˋ dseaˋ i̱ lɨ́ɨngˊ dseaˋ Israel.
48002010	Jo̱ jí̱i̱'˜ laba' casɨ́'ˉguɨr jnea'ˆ e nijmiguiéng'ˊ dsiˋnaa' e jmɨcó̱o̱'˜naa' jaléng'ˋ dseaˋ quiá'ˉ Dseaˋ Jmáangˉ i̱ tiñíingˉ i̱ neáangˊ fɨˊ Jerusalén, dsʉ' jnea'ˆ jéemˊ nɨcajmɨ'úungˋnaa' e jmooˉnaa' lajo̱.
48002011	Jo̱ mɨ˜ cangɨ́ˋ jo̱, cangóˉo fɨˊ Antioquía, jo̱ lajeeˇ jo̱b caguiéˉ Tʉ́ˆ Simón fɨˊ jo̱, jo̱ cajíimˉbaare dseáng'ˉ fɨˊ quinirˇ lana, co̱' jaˋ dseengˋ jalé'ˋ e cajméerˋ do.
48002012	Co̱' lajeeˇ e nʉ́'ˉguɨ niguilíingˉ co̱o̱ˋ tú̱ˉ mɨ́ɨng'˜ dseaˋ Israel i̱ cuíingˋ rúng'ˋ có̱o̱'˜ Tiáa˜, co̱lɨɨm˜ gø'ˊ Tʉ́ˆ Simón có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ jaˋ lɨ́ɨngˊ dseaˋ Israel. Dsʉ' mɨ˜ tɨˊ lɨ˜ caguilíingˉ íˋ, cajíimˋ 'ñia'rˊ có̱o̱'˜ i̱ dseaˋ i̱ jaˋ lɨ́ɨngˊ dseaˋ Israel do, o̱'guɨ gø'ˊguɨr co̱lɨɨng˜ có̱o̱iñ'˜ do cajo̱, co̱' 'gǿm'ˋbre jaléng'ˋ dseaˋ Israel i̱ quiʉ'ˊ ta˜ e tó̱o̱ˋ li˜ fɨˊ ngúuˊ táangˋ jaléng'ˋ dseaˋ i̱ jaˋ lɨ́ɨngˊ dseaˋ Israel.
48002013	Jo̱ i̱ dseaˋ Israel caguiaangˉguɨ i̱ neáangˊ fɨˊ Antioquía i̱ lɨ́ɨngˊ dseaˋ quiá'ˉ Dseaˋ Jmáangˉ canaaiñˋ éerˋ laco̱'guɨ Tʉ́ˆ Simón nañiˊ fa' nɨñiˊbre'r e jaˋ dseengˋ jalé'ˋ e jmóorˋ do, jo̱ latɨˊ Bernabé canaaiñˋ éerˋ lajo̱ ie˜ jo̱ cajo̱.
48002014	Dsʉ' mɨ˜ calɨlí'ˆi e jaˋ røøˋ ta˜ éeˋ i̱ dseaˋ do, co̱' jaˋ cǿøngˋ røøˋ có̱o̱'˜ júuˆ quiá'ˉ Dseaˋ Jmáangˉ, jo̱ba' ca'gaanˉ quiá'ˉ Tʉ́ˆ Simón fɨˊ quiniˇ jaléng'ˋ dseaˋ quiá'ˉ Dseaˋ Jmáangˉ i̱ teáangˉ do ie˜ jo̱, jo̱ cafɨ́ɨˉɨre lala: “'Nʉˋ calɨsén'ˋ e lɨn'ˊ dseaˋ Israel, jo̱ nɨcajmee'ˉ e lafa' jaˋ lɨn'ˊ dseaˋ Israel, dsʉco̱' joˋ jmití'ˆ laco̱' jí̱i̱'˜ laco̱' quɨ́'ˉ tɨ́ɨngˋ dseaˋ íˋ mɨ˜ caquié'ˋ có̱o̱'˜ dseaˋ i̱ jaˋ lɨ́ɨngˊ dseaˋ Israel. Jo̱ ¿jialɨ'ˊ lana iin'˜ e niquiʉ́'ˆ ta˜ laguidseaangˆ quiá'ˉ jaléng'ˋ dseaˋ i̱ jaˋ lɨ́ɨngˊ dseaˋ Israel e laco̱' nijmitir˜ jí̱i̱'˜ laco̱' quɨ́'ˉ tɨ́ɨngˋ dseaˋ Israel jo̱ lajo̱ba' uíiñˉ dseaˋ quiá'ˉ Dseaˋ Jmáangˉ? Dseáng'ˉ jaˋ dseengˋ laco̱' ɨˊ o'ˊ.”
48002015	Jo̱guɨ 'nʉˋ, Tʉ́ˆ Simón, co̱lɨɨng˜ có̱o̱'˜ jnea˜, dseaˋ Israel lɨ́ɨˊnaa' latɨˊ mɨ˜ cangáam'˜baa', jo̱guɨ jaˋ lɨ́ɨˊnaa' la lɨ́ɨngˊ dseaˋ i̱ jaˋ lɨ́ɨngˊ dseaˋ Israel i̱ ɨˊ dsiˋnaa' e lɨ́ɨiñˊ dseaˋ dseeˉ dseaˋ quiˊ, co̱' jaˋ jmitir˜ jalé'ˋ júuˆ quiʉ'ˊ ta˜ quiá'ˉ Moi˜ e quɨ́'ˉ tɨ́ɨngˋnaa' dseaˋ lɨ́ɨˊɨɨ' dseaˋ Israel.
48002016	Dsʉ' jneaa˜aa' nɨne˜baa' røøˋ e jaˋ íng'ˋ Fidiéeˇ jí̱i̱'˜ jaangˋ dseaˋ e lɨ́ɨiñˊ dseaˋ i̱ jaˋ røøngˋ dseeˉ dsʉ' uíi'˜ e jmitir˜ e júuˆ quiʉ'ˊ ta˜ do, co̱' nɨne˜baa' e jí̱i̱'˜ e jáang'˜ yee˜naa' fɨˊ jaguóˋ Dseaˋ Jmáamˉ, lajo̱ba' íng'ˋ Fidiéeˇ jneaa˜aa' e jaˋ dseeˉ røøˉnaa' fɨˊ quinirˇ. Co̱' Fidiéeˇ jíñ'ˉ e jí̱i̱'˜ jaangˋ dseaˋ lɨ́ɨiñˊ dseaˋ i̱ jaˋ røøngˋ dseeˉ fɨˊ quiniˇ dseaˋ do dsʉ' uíi'˜ e jmitir˜ júuˆ quiʉ'ˊ ta˜ quiá'ˉ Moi˜.
48002017	Jo̱ song jmɨ'úungˋnaa' jial ni'íng'ˋ Fidiéeˇ jneaa˜aa' e jaˋ dseeˉ røøˉnaa' fɨˊ quinirˇ la'eáangˊ có̱o̱'˜ Dseaˋ Jmáangˉ, jo̱ lajeeˇ jo̱b calɨlí'ˆnaa' e lɨ́ɨˊɨɨ' dseaˋ dseeˉ dseaˋ quiˊ cajo̱, co̱' jaˋ cajmitíˆnaa' e júuˆ quiʉ'ˊ ta˜ do, dsʉ' o̱' Dseaˋ Jmáangˉ dseaˋ cajméerˋ e jneaa˜aa' calɨlí'ˆnaa' lajo̱.
48002018	Jo̱ dseaˋ dseeˉ dseaˋ quibˊ lɨ́ɨnˊn song já'ˉ nilíingˋtú̱u̱ e jaˋ dseeˉ røønˉ fɨˊ quiniˇ Fidiéeˇ dsʉ' uíi'˜ e jmitiiˆ e júuˆ quiʉ'ˊ ta˜ quiá'ˉ Moi˜ do mɨ˜ cangɨ́ˋ e nɨcajáang'˜ 'ñiá'ˋa fɨˊ jaguóˋ Dseaˋ Jmáangˉ.
48002019	Dsʉco̱' jnea˜, lana lɨ́ɨˊ lafa' nɨ'lɨɨm˜baa, co̱' joˋ seenˉ e e júuˆ do quiʉ'ˊguɨ ta˜ quiéˉe, dsʉ' lanaguɨ nɨseenˉ e jmóoˋo lají̱i̱'˜ e iing˜ Fidiéeˇ. Jo̱ mɨ˜ catángˉ Dseaˋ Jmáangˉ fɨˊ dse'ˋ crúuˆ, jo̱ba' lɨ́ɨˊ lafa' røøbˋ catánˉn có̱o̱'r˜.
48002020	Jo̱ joˋ seenˉ e laco̱' iin˜n 'ñiá'ˋa lana, co̱' Dseaˋ Jmáamˉ nɨjmɨcó̱o̱'˜ jnea˜ e seenˉ laco̱' iing˜ írˋ. Jo̱ nɨseenˉ fɨˊ jmɨgüíˋ la la'eáangˊ e cajáang'˜ 'ñiá'ˋa fɨˊ jaguóˋ Dseaˋ Jmáangˉ. Jo̱ íbˋ cajo̱ i̱ cajmi'neáangˋ jnea˜ jo̱ cartɨˊ cacuǿøngˋ 'ñia'rˊ e cajúiñˉ fɨˊ dse'ˋ crúuˆ uíi'˜ dseeˉ quiéˉe.
48002021	Jo̱ jaˋ niguiaaˆ ca'ˊ lají̱i̱'˜ e guiúngˉ Fidiéeˇ có̱o̱'˜ jnea˜. Jo̱ faco̱' jaangˋ dseaˋ quɨ́ɨ'r˜ jmɨɨ˜ e ni'íng'ˋ Fidiéeˇ írˋ e jaˋ røøiñˋ dseeˉ dsʉ' uíi'˜ e jmitir˜ e júuˆ quiʉ'ˊ ta˜ quiá'ˉ Moi˜ do, jo̱ba' jaˋ calɨ'néˉ e cajúngˉ Dseaˋ Jmáangˉ uíi'˜ dseeˉ quíˉii' faco̱' lajo̱.
48003001	¡I̱ jmɨcaang˜ 'nʉ́'ˋ, dseaˋ gálatas! ¿Jialɨ'ˊ ca'uíingˉ e cajgiéengˊ óoˊna' e joˋ 'ga'ˊ lɨˊ nʉ́ʉ'˜na' júuˆ quiá'ˉ Dseaˋ Jmáangˉ? Dsʉco̱' lajeeˇ e nɨcaguiáˆ jnea'ˆ júuˆ quiá'ˉ Dseaˋ Jmáangˉ jee˜ 'nʉ́'ˋ, røøbˋ nɨca'éeˆnaa' 'nʉ́'ˋ e˜ uiing˜ e catángˉ Dseaˋ Jmáangˉ fɨˊ dse'ˋ crúuˆ.
48003002	Jo̱ jí̱i̱'˜ jo̱ iin˜n e jmiguiéng'ˊ áaˊna' e jaˋ ca'íing'˜na' Jmɨguíˋ quiá'ˉ Fidiéeˇ la'eáangˊ e jmitíˆna' júuˆ quiʉ'ˊ ta˜ quiá'ˉ Moi˜, co̱' ca'íim'˜ba' dsʉ' la'eáangˊ e cajáang'˜ yaang˜na' fɨˊ jaguóˋ Dseaˋ Jmáamˉ.
48003003	Dseáng'ˉ bó̱ˉjiʉ lɨ́ɨngˊna', co̱' la'uii˜ ca'uíingˉna' dseaˋ quiá'ˉ Dseaˋ Jmáangˉ la'eáangˊ có̱o̱'˜ Jmɨguíˋ quiá'ˉ Fidiéebˇ, jo̱guɨ lana lɨ́ɨngˉna' e quɨ́ɨ'˜ba' jmɨɨ˜ e seemˋbɨ' có̱o̱'˜ Dseaˋ Jmáangˉ la'eáangˊ có̱o̱'˜ jí̱i̱'˜ bíˋ quíiˉna' yaang˜na'.
48003004	Jo̱ jaˋ e ta˜ calɨ'íingˆ quíiˉna' lají̱i̱'˜ e ca'íing'˜na' quiá'ˉ Fidiéeˇ lajeeˇ lɨ́ɨngˊna' dseaˋ quiá'ˉ Dseaˋ Jmáangˉ song lanaguɨ nɨ'iing˜na' nicá̱ˆna' fɨˊ jiéb'ˋ.
48003005	Jo̱ba' mɨ˜ cuø'ˊ Fidiéeˇ 'nʉ́'ˋ Jmɨguíˋ quiá'rˉ laco̱' sɨ'íˆ jo̱guɨ jmóorˋ jalé'ˋ e quɨ́ɨ'r˜ jmɨɨ˜ jee˜ 'nʉ́'ˋ, dsʉ' jaˋ cajméerˋ lajo̱ uíi'˜ 'nʉ́'ˋ jmitíˆna' e júuˆ quiʉ'ˊ ta˜ quiá'ˉ Moi˜, co̱' cajméeˋbre lajo̱ dsʉ' la'eáangˊ e cajáang'˜ yaang˜na' fɨˊ jaguóˋ Dseaˋ Jmáangˉ mɨ˜ cangɨ́ˋ e canʉ́ʉˉna' júuˆ quiá'ˉbre.
48003006	Jo̱ güɨguiéng'ˊ áaˊna' jial calɨ́ˉ có̱o̱'˜ 'lɨɨ˜ yʉ́ʉ'˜ Abraham, co̱' lalab fé'ˋ Fidiéeˇ fɨˊ ni˜ jiˋ quiá'rˉ: “ Dseáng'ˉ jáb'ˉ calɨ́ngˉ yʉ́ʉ'˜ Abraham júuˆ quiéˉe, jo̱ba' ca'íin'˜nre e lɨ́ɨiñˊ jaangˋ dseaˋ i̱ jaˋ røøngˋ dseeˉ.”
48003007	Jo̱ba' güɨguiéng'ˊ óoˊna' cajo̱ e doñiˊ i̱i̱ˋ dseaˋ i̱ dseáng'ˉ jáng'ˋ 'ñia'ˊ fɨˊ jaguóˋ Fidiéeˇ, jí̱i̱'˜ íbˋ dseaˋ i̱ lɨ́ɨngˊ jó̱o̱ˊ 'lɨɨ˜ yʉ́ʉ'˜ Abraham.
48003008	Co̱' lamɨ˜ jéengˊguɨ fé'ˋ Fidiéeˇ fɨˊ ni˜ jiˋ quiá'rˉ e ni'ím'ˋbre jaléng'ˋ dseaˋ i̱ jaˋ lɨ́ɨngˊ dseaˋ Israel e lɨiñ'ˊ dseaˋ i̱ jaˋ røøngˋ dseeˉ, dsʉ' lají̱i̱'˜ i̱ dseaˋ i̱ jáng'ˋ yaang˜ fɨˊ jaguóˋbre. Jo̱ lanab lɨ́ɨˊ e júuˆ jlo'ˆ quiá'ˉ Fidiéeˇ e cacuø'rˊ 'lɨɨ˜ yʉ́ʉ'˜ Abraham mɨ˜ cajíñ'ˉ fɨˊ ni˜ jiˋ quiá'rˉ lala: “Ni'eeˉ guiʉ́ˉ có̱o̱'˜ lajɨɨngˋ dseaˋ seengˋ fɨˊ la'úngˉ fɨˊ jmɨgüíˋ la'eáangˊ có̱o̱'˜ 'nʉˋ, Abraham.” Jo̱ lanab jí̱i̱'˜ lɨ́ɨˊ júuˆ quiá'ˉ Fidiéeˇ.
48003009	Jo̱ lajo̱ba' jaléng'ˋ dseaˋ i̱ nijáng'ˋ yaang˜ fɨˊ jaguóˋ Fidiéeˇ lɨ́'ˆ laco̱'guɨ cajáng'ˋ 'ñia'ˊ 'lɨɨ˜ yʉ́ʉ'˜ Abraham, jo̱ba' guiʉ́bˉ ni'éˉ Fidiéeˇ có̱o̱'˜ jaléng'ˋ dseaˋ íˋ.
48003010	Jo̱guɨ jaléng'ˋ dseaˋ i̱ ɨˊ dsíiˊ e Fidiéebˇ ni'íng'ˋ írˋ e lɨ́ɨiñˊ dseaˋ i̱ jaˋ røøngˋ dseeˉ la'eáangˊ e jmitir˜ júuˆ quiʉ'ˊ ta˜ quiá'ˉ Moi˜, jo̱ba' nibíibˉ Fidiéeˇ quiá'ˉ i̱ dseaˋ íˋ, co̱' lalab fé'ˋ fɨˊ ni˜ jiˋ quiá'rˉ: “Dseáng'ˉ nibíibˉ Fidiéeˇ quiá'ˉ jaléng'ˋ dseaˋ i̱ jaˋ jmiti˜ dseáng'ˉ røøˋ contøøngˉ jalé'ˋ júuˆ quiʉ'ˊ ta˜ quiá'rˉ e ca'íng'ˋ Moi˜”. Jo dsʉ' jí̱i̱'˜ jaangˋ dseaˋ quɨ́ɨ'r˜ jmɨɨ˜ nijmérˉ lajo̱.
48003011	Jo̱ba' nɨne˜baa' røøˋ e jaˋ íng'ˋ Fidiéeˇ jí̱i̱'˜ jaangˋ dseaˋ e lɨiñ'ˊ dseaˋ i̱ jaˋ dseeˉ røøngˋ dsʉ' uíi'˜ e jmitiñ'˜ e júuˆ quiʉ'ˊ ta˜ quiá'ˉ Moi˜; dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ: “Jo̱ la'eáangˊ e já'ˉ lɨ́ɨngˋ jaangˋ dseaˋ júuˆ quiá'ˉ Fidiéeˇ, jo̱ba' Fidiéeˇ íñ'ˋ i̱ dseaˋ íˋ e lɨiñ'ˊ jaangˋ dseaˋ i̱ jaˋ røøngˋ dseeˉ fɨˊ quinirˇ.”
48003012	Jo̱ e fɨˊ ni˜ júuˆ quiʉ'ˊ ta˜ quiá'ˉ Moi˜ do jaˋ fé'ˋ e 'néˉ nijáng'ˋ yaang˜ dseaˋ fɨˊ jaguóˋ Fidiéeˇ; dsʉco̱' lalab fé'ˋ e júuˆ quiʉ'ˊ ta˜ do: “Jaléng'ˋ dseaˋ i̱ jmiti˜ dseáng'ˉ røøˋ contøøngˉ e júuˆ jo̱, jo̱ba' la'eáangˊ có̱o̱'˜ e júuˆ dob seeiñˋ cajo̱.”
48003013	Jo̱ Dseaˋ Jmáamˉ caquíirˊ dseeˉ quíˉii' e laco̱' jaˋ cabíingˉ Fidiéeˇ jneaa˜aa', dsʉ' o̱' uíi'˜ e cajmitíˆnaa' dseáng'ˉ røøˋ contøøngˉ lajɨˋ júuˆ quiʉ'ˊ ta˜ quiá'ˉ Moi˜, co̱' caquíirˊ dseeˉ quíˉii' la'eáangˊ e cabíingˉ Fidiéeˇ írˋ cuaiñ˜ quíˉ jneaa˜aa', dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ: “Mɨ˜ júungˉ dseaˋ fɨˊ dse'ˋ crúuˆ, jo̱ba' cuøˊ li˜ e Fidiéebˇ bíiˉ quiá'rˉ”.
48003014	Dsʉ' la'eáangˊ e caquíiˊ Dseaˋ Jmáangˉ dseeˉ quíˉii' fɨˊ dse'ˋ crúuˆ, lajo̱ba' éeˋ Fidiéeˇ guiʉ́ˉ có̱o̱'˜ jaléng'ˋ dseaˋ i̱ jaˋ lɨ́ɨngˊ dseaˋ Israel laco̱'guɨ nɨca'éerˋ guiʉ́ˉ có̱o̱'˜ 'lɨɨ˜ yʉ́ʉ'˜ Abraham lamɨ˜ jéengˊguɨ eáangˊ cajo̱. Jo̱ co̱' Dseaˋ Jmáangˉ caquíiˊ dseeˉ quíˉii' fɨˊ dse'ˋ crúuˆ, lajo̱ba' ni'íing'˜naa' Jmɨguíˋ quiá'ˉ Fidiéeˇ la'eáangˊ e cajáang'˜ yee˜naa' fɨˊ jaguórˋ, co̱' lajo̱b júuˆ nɨcacuø'rˊ jneaa˜aa' lamɨ˜ jéengˊguɨ.
48003015	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, co̱o̱ˋguɨ júuˆ e laco̱' cuǿøngˋ líˋ sɨ́ngˉ dseaˋ: Faco̱' jaangˋ dseaˋ lɨɨng˜ eeˋ júuˆ sɨ́ɨiñˋ có̱o̱'˜ jaangˋguɨ dseaˋ, jo̱guɨ caráangˉ majíˋ quiá'rˉ quiá'ˉ e júuˆ do, jo̱guɨ caté̱e̱rˋ niguóorˋ ni˜, jo̱ mɨ˜ ningɨ́ˋ jo̱, jo̱ba' joˋ cuǿøngˋ fa' nijgiéengˉguɨ jí̱i̱'˜ camɨ́'ˆ júuˆ laco̱' jí̱i̱'˜ nɨto̱o̱˜ e ni˜ majíˋ do.
48003016	Jo̱guɨ Fidiéeˇ cajmɨrǿrˋ júuˆ có̱o̱'˜ 'lɨɨ˜ yʉ́ʉ'˜ Abraham có̱o̱'˜guɨ jaangˋ dseaˋ sɨju̱ˇ dseaˋ do. Güɨlɨñíˆbɨ' cajo̱ e jaˋ tó̱o̱ˋ fɨˊ ni˜ jiˋ quiá'ˉ Fidiéeˇ fa' e cajmɨrǿrˋ e júuˆ do quiá'ˉ fɨ́ɨngˊ dseaˋ sɨju̱ˇ Abraham, co̱' quiá'ˉ jaamˋ dseaˋ e fé'ˋ e fɨˊ ni˜ jiˋ do, jo̱ íbˋ Dseaˋ Jmáangˉ.
48003017	Jo̱ba' fɨ́ɨˉguɨ́ɨ 'nʉ́'ˋ e júuˆ la: Fidiéeˇ cacuø'rˊ júuˆ 'lɨɨ˜ yʉ́ʉ'˜ Abraham jo̱guɨ cajmɨrǿrˋ júuˆ có̱o̱'˜ dseaˋ do cajo̱. Jo̱ mɨ˜ cangɨ́ˋguɨ cuatrocientos treinta ji̱i̱ˋ lajo̱, ca'íng'ˋ Moi˜ júuˆ quiʉ'ˊ ta˜ quiá'ˉ Fidiéeˇ; dsʉ' e júuˆ jo̱ jaˋ quɨ́'ˉ jmɨɨ˜ fa' niguiéngˉ ca'ˊ e júuˆ e cajmɨrǿˋ Fidiéeˇ có̱o̱'˜ 'lɨɨ˜ yʉ́ʉ'˜ Abraham do lamɨ˜ jéengˊguɨ, o̱'guɨ quɨ́'ˉ jmɨɨ˜ ni'nángˉ e joˋ ta˜ íingˆ e júuˆ jo̱ cajo̱.
48003018	Faco̱' jalé'ˋ e cuø'ˊ Fidiéeˇ jneaa˜aa' do íing'˜naa' la'eáangˊ e jmitíˆnaa' e júuˆ quiʉ'ˊ ta˜ quiá'ˉ Moi˜ do, jo̱ba' jaˋ cacuøˊ Fidiéeˇ e iáangˋ dsíirˊ e jo̱ faco̱' lajo̱. Dsʉ' Fidiéeˇ cajmiti˜bre e júuˆ e cajmɨrǿrˋ có̱o̱'˜ 'lɨɨ˜ yʉ́ʉ'˜ Abraham e iáangˋ dsíirˊ, co̱' lajo̱b júuˆ nɨcacuø'rˊ dseaˋ do lamɨ˜ jéengˊguɨ.
48003019	Jo̱ba' laco̱' cuǿøngˋ feˇee', ¿jie˜ lɨ˜ íingˆ ta˜ júuˆ quiʉ'ˊ ta˜ quiá'ˉ Moi˜? Co̱' cacuøˊ Fidiéeˇ e júuˆ quiʉ'ˊ ta˜ do mɨ˜ cangɨ́ˋ e cajméerˋ júuˆ có̱o̱'˜ 'lɨɨ˜ yʉ́ʉ'˜ Abraham e laco̱' nilɨlí'ˆ dseaˋ jmɨgüíˋ e røøiñˋ dseeˉ. Jo̱ calɨ'íimˆ ta˜ e jo̱ cartɨˊ cagüéngˉ i̱ dseaˋ sɨju̱rˇ do, co̱' e júuˆ e cajméeˋ Fidiéeˇ có̱o̱'˜ 'lɨɨ˜ yʉ́ʉ'˜ Abraham lamɨ˜ jéengˊguɨ do fé'ˋ cuaiñ˜ quiá'ˉ i̱ dseaˋ sɨju̱rˇ dob. Jo̱ la'uii˜ cangɨ́ɨngˋ Fidiéeˇ quiá'ˉ jaléng'ˋ ángeles i̱ lɨ́ɨngˊ guotɨɨrˉ e júuˆ quiʉ'ˊ ta˜ do, jo̱ íˋguɨ cangɨ́ɨiñˋ quiá'ˉ Moi˜, jo̱ Moi˜guɨ cartɨˊ quiniˇ jaléng'ˋ dseaˋ Israel.
48003020	Dsʉ' jaˋ fa' dseáng'ˉ la guíingˋ 'neángˉ i̱ dseaˋ i̱ ningɨ́ngˉ e júuˆ do mɨ˜ e júuˆ jo̱ jáaˊ tɨˊ quiniˇ jaamˋ dseaˋ, co̱' 'ñiab'ˊ Fidiéeˇ cangɨ́ɨiñˋ e júuˆ jo̱ fɨˊ quiniˇ Abraham.
48003021	Jo̱ ¿su cuǿømˋ feˇee' e e júuˆ quiʉ'ˊ ta˜ quiá'ˉ Moi˜ do jaˋ cǿøngˋ røøˋ có̱o̱'˜ e júuˆ e cajméeˋ Fidiéeˇ có̱o̱'˜ 'lɨɨ˜ yʉ́ʉ'˜ Abraham do? ¡U̱˜, jaˋ lɨ́ɨˊ lajo̱¡ Dsʉco̱' faco̱' e júuˆ quiʉ'ˊ ta˜ do cuøˊ e seengˋ dseaˋ cøøngˋ có̱o̱'˜ Fidiéeˇ, jo̱ba' faco̱' lajo̱ cuǿømˋ seaˋ lɨ'íng'ˋ Fidiéeˇ dseaˋ e lɨiñ'ˊ dseaˋ i̱ jaˋ røøngˋ dseeˉ song jmitir˜ jalé'ˋ e júuˆ jo̱.
48003022	Dsʉ' lɨ́'ˆ laco̱' fé'ˋ Fidiéeˇ fɨˊ ni˜ jiˋ quiá'rˉ, e lajɨɨmˋ dseaˋ jmɨgüíˋ dseáng'ˉ jmitir˜ lají̱i̱'˜ ta˜ quiʉ'ˊ dseeˉ quiá'rˉ, jo̱ lajo̱ba' Fidiéebˇ nicuǿ'rˉ jaléng'ˋ dseaˋ i̱ cajáng'ˋ yaang˜ fɨˊ jaguóˋ Dseaˋ Jmáangˉ lɨ́'ˆ laco̱'guɨ júuˆ cacuørˊ lamɨ˜ jéengˊguɨ. Co̱' lajo̱b júuˆ cajmɨrǿˋ Fidiéeˇ lají̱i̱'˜ ie˜ mɨ˜ nʉ́'ˉguɨ e nicuǿ'rˉ Moi˜ júuˆ quiá'rˉ.
48003023	Jo̱ lajeeˇ nʉ́'ˉguɨ e nigüéengˉ Dseaˋ Jmáangˉ fɨˊ jmɨgüíˋ la e laco̱' já'ˉ nilíiˋnaa' júuˆ quiá'rˉ, jo̱ba' e júuˆ quiʉ'ˊ ta˜ quiá'ˉ Moi˜ do jéengˋ jnea'ˆ lafa' 'ñúum'˜baa' la'ó'ˋ lɨ́ɨˊnaa' dseaˋ Israel cartɨˊ mɨ˜ já'ˉ calɨ́ˉnaa' e cagüéngˉ Dseaˋ Jmáangˉ i̱ caleáangˋ jnea'ˆ jee˜ dseeˉ quíˉii'.
48003024	Jo̱ laco̱' jaangˋ tiquiá'ˆ jiuung˜ jéeiñˋ dseaˋ 'léeng'˜ i̱ jmóoˋ íˋ quiá'ˉ jiuung˜ quiá'rˉ, jo̱guɨ lajo̱b e júuˆ quiʉ'ˊ ta˜ quiá'ˉ Moi˜ do quie̱ˊ nifɨˊ quíˉii' cartɨˊ mɨ˜ catɨ́ˋ í'ˋ e calɨcuíingˋnaa' Dseaˋ Jmáangˉ, jo̱guɨ ca'íng'ˋ Fidiéeˇ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ la'eáangˊ e cajáang'˜ yee˜naa' fɨˊ jaguóˋ Dseaˋ Jmáangˉ.
48003025	Dsʉ' lanaguɨ e nɨcajáang'˜ yee˜naa' fɨˊ jaguóˋ dseaˋ do, jo̱ba' joˋ 'ga'ˊ lɨˊ quie̱ˊ nifɨˊ quíˉnaa' e júuˆ quiʉ'ˊ ta˜ do.
48003026	Dsʉco̱' jneaa˜aa', la'eáangˊ e nɨcajáang'˜ yee˜naa' fɨˊ jaguóˋ Dseaˋ Jmáangˉ, jo̱ba' nɨlɨ́ɨˊɨɨ' jó̱o̱ˊ Fidiéeˇ lana.
48003027	Jo̱ la'eáangˊ e nɨcajgáangˉnaa' jmɨɨˋ e cuøˊ li˜ e lɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' nɨlɨ́ɨˊnaa' lafa' jaamˋ dseaˋ có̱o̱'r˜ lana.
48003028	Jo̱ jaléng'ˋ dseaˋ quiá'ˉ Dseaˋ Jmáangˉ, jaˋ e lɨ́ɨˊ si lɨ́ɨˊnaa' dseaˋ Israel o̱si o̱' lajo̱ é, si dseaˋ sɨ'nɨɨmˇbɨ é o̱si o̱' lajo̱ cajo̱, si lɨ́ɨˊbɨ́ɨ' dseañʉ'ˋ o̱si dseamɨ́ˋ é; dsʉco̱' song se̱e̱ˉnaa' cøøngˋ co̱lɨɨng˜ có̱o̱'˜ Dseaˋ Jmáangˉ, jo̱ba' lafa' jaamˋ dseaˋ lɨ́ɨˊnaa' lajalé'ˋnaa' có̱o̱'r˜ jóng.
48003029	Jo̱ co̱' dseaˋ quiá'ˉ Dseaˋ Jmáamˉ nɨlɨ́ɨˊguɨ́ɨ', jo̱ba' dseaˋ sɨju̱ˇ 'lɨɨ˜ yʉ́ʉ'˜ Abraham lɨ́ɨˊɨɨ' cajo̱, jo̱ba' dseáng'ˉ catɨ́ɨˉbaa' lají̱i̱'˜ e cajíng'ˉ Fidiéeˇ e nicuǿ'rˉ dseaˋ quiá'rˉ lamɨ˜ jéengˊguɨ.
48004001	Jo̱ e laba' iin˜n fɨ́ɨˉguɨ́ɨ 'nʉ́'ˋ: Faco̱' jaangˋ dseaˋ seengˋ jaangˋ sɨming'ˋ jiuung˜ quiá'rˉ, jo̱ lají̱i̱'˜ e seaˋ quiá'ˉ i̱ tiquiá'rˆ do, jo̱ba' i̱ sɨming'ˋ jiuung˜ dob nilíˋ quiá'ˉ mɨ˜ nɨféng'ˊguɨr; jo̱ dsʉ' lajeeˇ e jiuuiñ'˜ do, lɨ́ɨˊ lafa' e o̱' quiá'ˉbre, nañiˊ fa' e quiá'ˉbre'r mɨ˜ nɨféiñ'ˊ.
48004002	Jo̱ lajeeˇ jo̱ i̱ jiuung˜ do dseaˋ jiém'ˋ to̱'ˋ fɨ́ɨngˋ írˋ jo̱guɨ dseaˋ jiém'ˋ néeˊ ni˜ e sɨséeˆ quiá'rˉ do. Jo̱ lɨ́'ˆ mɨ˜ catɨ́ˋ í'ˋ lají̱i̱'˜ júuˆ caséeˊ tiquiá'ˆ i̱ jiuung˜ do, jo̱ba' nɨcuǿøngˋ jmeá'rˉ ta˜ lají̱i̱'˜ e caséeˊ dseaˋ do.
48004003	Jo̱ lajo̱b cangongɨ́ɨˉ jneaa˜aa' cajo̱, lajeeˇ e lɨ́ɨˊnaa' lafa' jiuung˜, nʉ́'ˉguɨ e nilɨcuíingˋnaa' Dseaˋ Jmáangˉ, e dseáng'ˉ 'néˉ jmitíˆbaa' jalé'ˋ e quiʉ'ˊ ta˜ quíˉii' e quɨ́'ˉ tɨ́ɨˋnaa' fɨˊ jmɨgüíˋ la.
48004004	Dsʉ' mɨ˜ catɨ́ˋ í'ˋ lajo̱, jo̱ba' casíingˋ Fidiéeˇ Jó̱o̱rˊ Dseaˋ Jmáangˉ fɨˊ jmɨgüíˋ la e calɨséiñˋ laco̱' lɨseengˋ lɨ́'ˆ doñiˊ i̱i̱ˋ dseaˋ jmɨgüíˋ. Jo̱guɨ co̱' dseaˋ Israel lɨ́ɨiñˊ, jo̱ba' 'néˉ jmiti˜bre e júuˆ quiʉ'ˊ ta˜ quiá'ˉ Moi˜ do.
48004005	Jo̱ lajo̱ba' caleáaiñˋ jnea'ˆ, dseaˋ lɨ́ɨˊnaa' dseaˋ Israel e dseáng'ˉ 'néˉ jmitíˆbaa' e júuˆ quiʉ'ˊ ta˜ do e laco̱' ni'íng'ˋ Fidiéeˇ jnea'ˆ e lɨ́ɨˊnaa' jó̱o̱rˊ.
48004006	Jo̱guɨ calɨli˜ e nɨlɨ́ɨˊnaa' jó̱o̱ˊ Fidiéeˇ, co̱' Fidiéeˇ casíiñˋ Jmɨguíˋ quiá'rˉ la'eáangˊ có̱o̱'˜ Jó̱o̱rˊ Dseaˋ Jmáangˉ fɨˊ dsiˋnaa' lajaangˋ lajaangˋnaa'; jo̱ba' la'eáangˊ e Jmɨguíˋ quiá'ˉ Fidiéeˇ do fé'ˋnaa' lala e iáangˋ dsiˋnaa': “¡Teaa˜! ¡Teaa˜!”
48004007	Jo̱ lajo̱b lɨ́ɨˊ, joˋ lɨ́ɨˊguɨ́ɨ' dseaˋ i̱ jmiti˜ jalé'ˋ ta˜ quiʉ'ˊ e quɨ́'ˉ tɨ́ɨˋnaa' fɨˊ jmɨgüíˋ la, co̱' lana nɨlɨ́ɨˊnaa' jó̱o̱ˊ Fidiéeˇ lajaangˋ lajaangˋnaa', jo̱ lajo̱ba' niñíingˋnaa' e nɨcajíñ'ˉ lamɨ˜ jéengˊguɨ e nicuǿ'rˉ dseaˋ quiá'rˉ.
48004008	Dsʉ' lamɨ˜ jéengˊguɨ, lajeeˇ nʉ́'ˉguɨ e calɨcuíingˋ 'nʉ́'ˋ Fidiéeˇ, lɨ́ɨngˊna' lafa' dseaˋ sɨ'nɨɨngˇ uíi'˜ e jmitíˆna' jalé'ˋ e quɨ́'ˉ tɨ́ɨngˋna' jmooˋna' có̱o̱'˜ jaléng'ˋ diée˜ i̱ o̱' já'ˉ.
48004009	Dsʉ' lanaguɨ nɨcalɨcuíimˋba' Fidiéeˇ, o̱si laco̱' cuǿøngˋ feˇee', e dseaˋ íbˋ dseaˋ i̱ nɨcalɨcuíingˋ 'nʉ́'ˋ. Jo̱ba' ¿jialɨ'ˊ e nɨjmitíˆtu̱' calé'ˋ catú̱ˉ jalé'ˋ e quɨ́'ˉ tɨ́ɨngˋna' do? Co̱' e jo̱ jaˋ jié'ˋ lɨ˜ íingˆ ta˜ quíiˉna' jí̱i̱'˜ co̱o̱ˋ.
48004010	Co̱' 'nʉ́'ˋ jmɨ'gooˋna' jalé'ˋ jmɨɨ˜ o̱si jalé'ˋ sɨ'ˋ o̱si jalé'ˋ ji̱i̱ˋ é.
48004011	¡Jo̱ba' eáamˊ guiing˜ dsiiˉ 'nʉ́'ˋ fɨng song jaˋ calɨ'íingˆ ta˜ jí̱i̱'˜ co̱o̱ˋ lají̱i̱'˜ ta˜ e nɨcajméˉe jee˜ 'nʉ́'ˋ!
48004012	Jo̱ba' mɨ́ɨ'˜ɨ 'nʉ́'ˋ la guíingˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e nijméeˆna' laco̱'guɨ nɨcajméˉ jnea˜ e joˋ jmitíˆtu̱' lají̱i̱'˜ e quɨ́'ˉ tɨ́ɨngˋna' do. Dsʉ' 'nʉ́'ˋguɨ, eáamˊ guiʉ́ˉ nɨca'eeˉna' có̱o̱'˜ jnea˜.
48004013	Jo̱guɨ nɨñíˆbɨ' cajo̱ e jmohuɨ́ɨbˊ quie̱e̱ˉ mɨ˜ canaanˉ guiaaˉ júuˆ quiá'ˉ Dseaˋ Jmáangˉ jee˜ 'nʉ́'ˋ e quiá'ˉ jial laangˋ dseaˋ jee˜ dseeˉ quiá'rˉ.
48004014	Dsʉ' jaˋ e lɨ́ɨˊ e gabˋ e jmohuɨ́ɨˊ e quie̱e̱ˉ do, co̱' 'nʉ́'ˋ jaˋ cajmeeˇna' fa' e jaˋ cajmijíingˆna' jnea˜ o̱'guɨ ca'naangˋna' jnea˜ ca'ˊ dsʉ' uíi'˜ e lɨ́ɨnˊn e jmohuɨ́ɨˊ do. Co̱' 'nʉ́'ˋ guiʉ́bˉ ca'íing'˜na' jnea˜ laco̱'guɨ íng'ˋ dseaˋ jaangˋ ángel i̱ lɨ́ɨngˊ guotɨɨˉ Fidiéeˇ i̱ casíingˋ dseaˋ do, o̱si laco̱' Dseaˋ Jmáangˉ 'ñia'ˊbɨr é.
48004015	Jo̱ ¿jie˜ fɨˊ ca'íˉ e jmi'iáangˋ óoˊ 'nʉ́'ˋ có̱o̱'˜ jnea˜ ie˜ do? Co̱' lanaguɨ joˋ 'ga'ˊ lɨˊ iáangˋ óoˊna'. Dsʉco̱' cuǿømˋ fá'ˆa uii˜ quíiˉna' ie˜ do e dseáng'ˉ lafa' niguíˆ 'nʉ́'ˋ jminíˆna' e nicuǿ'ˆna' jnea˜ e laco̱' cuǿøngˋ e nijmɨcó̱o̱'ˇna' jnea˜.
48004016	Jo̱guɨ lanaguɨ lɨ́ɨˊ lafa' e nɨ'ní'ˋ máamˊbaa 'nʉ́'ˋ dsʉ' uíi'˜ e fǿn'ˋn 'nʉ́'ˋ e júuˆ já'ˉ la.
48004017	Jo̱ i̱ dseaˋ i̱ iing˜ nijmɨsɨ́ɨngˉ e júuˆ e quiá'ˉ jial laangˋ dseaˋ jee˜ dseeˉ quiá'rˉ iiñ˜ e nigüɨtáangˉ 'nʉ́'ˋ có̱o̱'r˜, jo̱ dsʉ' jaléng'ˋ i̱ dseaˋ íˋ jaˋ ɨˊ dsíirˊ laco̱' catɨ́ɨngˉ, co̱' lɨco̱' iiñ˜ e nimáang˜ 'nʉ́'ˋ jnea˜ 'níb'ˋ.
48004018	Dsʉ' guiʉ́bˉ cajo̱ song seengˋ dseaˋ i̱ iing˜ e nigüɨtáangˉ 'nʉ́'ˋ có̱o̱'r˜, lɨfa' i̱ dseaˋ íˋ 'néˉ ɨˊ dsíirˊ laco̱' catɨ́ɨngˉ jo̱guɨ 'néˉ e contøømˉ éerˋ guiʉ́ˉ có̱o̱'˜ 'nʉ́'ˋ lɨ́'ˆ laco̱'guɨ eeˉ jnea˜ mɨ˜ táanˋn jee˜ 'nʉ́'ˋ.
48004019	Dseaˋ rú'ˋnaa' i̱ iin˜n eáangˊ, calé'ˋ catú̱ˉ ca̱a̱ˉ iihuɨ́ɨˊ uii˜ quíiˆ 'nʉ́'ˋ laco̱'guɨ iihuɨ́ɨˊ íng'ˋ jaangˋ dseamɨ́ˋ mɨ˜ lɨseengˋ jiuung˜ quiá'rˉ; jo̱guɨ ca̱a̱ˉ e iihuɨ́ɨˊ do cartɨˊ Dseaˋ Jmáangˉ nicuǿ'rˉ 'nʉ́'ˋ e ni'uíingˉna' dseáng'ˉ dseaˋ quiá'rˉ.
48004020	¡Jo̱ eáamˊ iin˜n e táanˋn jee˜ 'nʉ́'ˋ lana, co̱' jié'ˋguɨ lɨ́ɨˊ e sɨɨ˜naa' dseáng'ˉ quiniˇna' lana; co̱' jaˋ ñiiˉ eeˋ ni'ɨ́ˆ dsiiˉ uii˜ quíiˉna'!
48004021	Jo̱guɨ iin˜n e ningɨɨˉna' quiéˉe e júuˆ la, jaléng'ˋ 'nʉ́'ˋ i̱ dseáng'ˉ iing˜na' jmitíˆna' júuˆ quiʉ'ˊ ta˜ quiá'ˉ Moi˜. Jo̱ ¿su jaˋ mɨˊ cangáng'ˋ 'nʉ́'ˋ jial lɨ́ɨˊ e júuˆ jo̱?
48004022	Co̱' jee˜ e júuˆ jo̱ fé'ˋ e i̱ 'lɨɨ˜ yʉ́ʉ'˜ Abraham do calɨséngˋ gángˉ jó̱o̱rˊ, jaangˋ i̱ calɨséngˋ có̱o̱'˜ jaangˋ dseamɨ́ˋ i̱ siiˋ Agar i̱ sɨ'nɨɨngˇ i̱ jmóoˋ ta˜ huɨ̱́'ˋ e jaˋ 'léeng'˜, jo̱guɨ i̱ jaangˋguɨ do calɨséngˋ quiá'rˉ có̱o̱'˜ dseáng'ˉ dseamɨ́ˋ quiá'rˉ i̱ siiˋ Sara i̱ néeˊ ni˜ jaléb'ˋ e óorˋ có̱o̱'˜ dseañʉ'ˋ quiá'rˉ.
48004023	Jo̱ i̱ jó̱o̱ˊ i̱ dseamɨ́ˋ i̱ sɨ'nɨɨngˇ do calɨséiñˋ laco̱'guɨ lɨseengˋ lɨ́'ˆ doñiˊ i̱i̱ˋ jó̱o̱ˊ dseaˋ; jo̱guɨ i̱ jó̱o̱ˊ dseáng'ˉ dseamɨ́ˋ quiá'ˉ 'lɨɨ˜ yʉ́ʉ'˜ Abraham do calɨséiñˋ lajo̱b cajo̱, dsʉ' lɨ́'ˆ laco̱' nilɨti˜ lají̱i̱'˜ júuˆ e nɨcacuø'ˊ Fidiéeˇ írˋ lamɨ˜ jéengˊguɨ.
48004024	Jo̱ dsʉ' lɨɨm˜ eeˋ guǿng'ˋ jalé'ˋ e la; dsʉco̱' lajɨˋ gángˉ i̱ dseamɨ́ˋ do lɨɨm˜ eeˋ júuˆ sɨséeˆ quiá'rˉ lajaangˋ lajaaiñˋ. Jo̱ i̱ dseamɨ́ˋ jaangˋ i̱ siiˋ Agar do cuøˊ co̱o̱ˋ li˜ quiá'rˉ quiá'ˉ lají̱i̱'˜ júuˆ e cajmɨrǿˋ Fidiéeˇ có̱o̱'˜ Moi˜ fɨˊ yʉ́'ˆ mó'ˋ Sinaí; jo̱ba' jaléng'ˋ dseaˋ i̱ níing'˜ la'eáangˊ có̱o̱'˜ e júuˆ jo̱ lɨ́ɨiñˊ lafa' dseaˋ sɨ'nɨɨmˇ.
48004025	Jo̱guɨ i̱ dseamɨ́ˋ i̱ siiˋ Agar do cuøˊ co̱o̱ˋ li˜ quiá'rˉ fɨˊ yʉ́'ˆ mó'ˋ Sinaí e si'ˊ fɨˊ Arabia e guǿng'ˋ e jaléng'ˋ dseaˋ Jerusalén i̱ seengˋ fɨˊ lɨ˜ se̱'ˊ Israel lɨ́ɨiñˊ lafa' dseaˋ sɨ'nɨɨmˇ.
48004026	Dsʉ' jaléng'ˋ dseaˋ quiá'ˉ Dseaˋ Jmáangˉ i̱ catɨ́ɨngˉ e fɨɨˋ Jerusalén 'mɨ́ɨˉ quiá'ˉ Fidiéeˇ do jaˋ lɨ́ɨiñˊ dseaˋ sɨ'nɨɨngˇ. Jo̱guɨ lɨ́ɨˊ lafa' niquíˆbaa' e fɨɨˋ jo̱.
48004027	Co̱' lalab fé'ˋ fɨˊ ni˜ jiˋ quiá'ˉ Fidiéeˇ: Jmi'iáangˋ o'ˊ, dseamɨ́ˋ, 'nʉˋ i̱ jaˋ mɨˊ cangoquieeng˜ yʉ̱ʉ̱ˋ; jo̱guɨ jmi'iáangˋ a'ˊ cajo̱ e jaˋ mɨˊ ca'íin'˜ iihuɨ́ɨˊ laco̱' mɨ˜ lɨseengˋ jiuung˜ quiá'ˉ dseaˋ. Dsʉco̱' 'nʉˋ, dseamɨ́ˋ i̱ catʉ́ʉˉ dseañʉ'ˋ quíi'ˉ, fɨ́ɨngˊguɨ jó̱o̱'ˋ nilɨseengˋ laco̱'guɨ i̱ dseamɨ́ˋ i̱ seengˋ dseañʉ'ˋ quiá'ˉ.  Jo̱ lanab fé'ˋ Fidiéeˇ fɨˊ ni˜ jiˋ quiá'rˉ.
48004028	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jneaa˜aa' co̱lɨɨng˜ có̱o̱'˜ i̱ jó̱o̱ˊ Abraham i̱ siiˋ Isáaˊ do lɨ́ɨˊnaa' jó̱o̱ˊ Fidiéeˇ e laco̱' nilɨti˜ lají̱i̱'˜ júuˆ quiá'rˉ e nɨcacuø'rˊ 'lɨɨ˜ yʉ́ʉ'˜ Abraham lamɨ˜ jéengˊguɨ.
48004029	Jo̱ co̱' ie˜ jo̱ i̱ jó̱o̱ˊ i̱ dseamɨ́ˋ sɨ'nɨɨngˇ do cajmeáiñ'ˋ gaˋ i̱ jó̱o̱ˊ dseamɨ́ˋ quiá'ˉ 'lɨɨ˜ yʉ́ʉ'˜ Abraham do i̱ calɨséngˋ la'eáangˊ có̱o̱'˜ ta˜ quiá'ˉ Jmɨguíˋ quiá'ˉ Fidiéeˇ, jo̱ lajo̱b cajo̱ jmóoˋ dseaˋ sɨju̱rˇ cartɨˊ lana e jmáiñ'ˋ gaˋ rúiñ'ˋ.
48004030	Jo̱guɨ quie̱ˋna' cuente lají̱i̱'˜ júuˆ quiá'ˉ Fidiéeˇ e casɨ́'rˉ Abraham: “Uøøngˉ fɨˊ quíi'ˉ i̱ dseamɨ́ˋ i̱ sɨ'nɨɨngˇ co̱lɨɨng˜ có̱o̱'˜ jó̱o̱rˊ do, co̱' jaˋ catɨ́ɨngˉ jó̱o̱ˊ i̱ dseamɨ́ˋ do lají̱i̱'˜ guiéeˆ quiá'ˉ i̱ jó̱o̱ˊ dseáng'ˉ dseamɨ́ˋ quíi'ˉ i̱ néeˊ ni˜ jaléb'ˋ e seaˋ quíiˉna', yʉ́ʉ'˜ Abraham.”
48004031	Jo̱ lajo̱b lɨ́ɨˊ, dseaˋ rú'ˋnaa', jaˋ lɨ́ɨˊnaa' lafa' jó̱o̱ˊ dseamɨ́ˋ i̱ sɨ'nɨɨngˇ, co̱' lana nɨlɨ́ɨˊɨɨ' lafa' jó̱o̱ˊ dseáng'ˉ dseamɨ́ˋ i̱ jaˋ sɨ'nɨɨngˇ do.
48005001	Jo̱ba' fɨ́ɨˉguɨ́ɨ 'nʉ́'ˋ, dseaˋ gálatas, e Dseaˋ Jmáamˉbing' caleáangˋ jneaa˜aa' e laco̱' joˋ 'ga'ˊ lɨˊ quie̱ˊ nifɨˊ quíˉii' e júuˆ quiʉ'ˊ ta˜ quiá'ˉ Moi˜ do. Jo̱ba' 'néˉ e nilɨseengˋna' e sɨlaamˇba', jo̱guɨ joˋ cuǿ'ˆtu̱ fɨˊ yaang˜na' calé'ˋ catú̱ˉ e nijmitíˆtu̱' jalé'ˋ e júuˆ jo̱.
48005002	Jnea˜ Paaˉ, jo̱ nʉ́ʉˉna' júuˆ quiéˉe, jo̱guɨ quie̱ˋna' cuente røøˋ jalé'ˋ e nifɨ́ɨˆɨ 'nʉ́'ˋ, e song cacuǿø'˜ fɨˊ yaang˜na' e nitó̱ˉ li˜ fɨˊ ngúuˊ táangˋna' laco̱'guɨ tɨ́ɨngˋ dseaˋ Israel, jo̱ba' jaˋ e ta˜ íingˆ quíiˉna' jalé'ˋ e cangongɨ́ɨngˉ Dseaˋ Jmáangˉ uíi'˜ 'nʉ́'ˋ jóng.
48005003	Jo̱ba' fɨ́ɨˉtú̱u̱ 'nʉ́'ˋ e lɨ́'ˆ doñiˊ i̱i̱ˋ 'nʉ́'ˋ i̱ tó̱o̱ˋ li˜ fɨˊ ngúuˊ táangˋ, jo̱ba' 'néˉ nijmitíˆna' dseáng'ˉ røøbˋ lajalé'ˋ e júuˆ quiʉ'ˊ ta˜ quiá'ˉ Moi˜ do.
48005004	Jo̱ jaléng'ˋ 'nʉ́'ˋ i̱ ɨˊ dsíiˊ e Fidiéebˇ ni'íñ'ˋ 'nʉ́'ˋ e lɨ́ɨngˊna' dseaˋ i̱ jaˋ røøngˋ dseeˉ uíi'˜ e jmitíˆna' e júuˆ jo̱, jo̱ba' catiúumˊba' Dseaˋ Jmáangˉ jo̱guɨ ca'náamˉ yaang˜na' e laco̱' joˋ ni'íing'˜na' lají̱i̱'˜ e guiúngˉ Fidiéeˇ do.
48005005	Dsʉ' jaléng'ˋ jneaa˜aa' nɨsɨtaˇ dsiˋnaa' e Fidiéeˇ ni'íng'ˋ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ la'eáangˊ có̱o̱'˜ Jmɨguíˋ quiá'rˉ jo̱guɨ la'eáangˊ e cajáang'˜ yee˜naa' fɨˊ jaguóˋ Dseaˋ Jmáangˉ.
48005006	Jo̱guɨ song lɨ́ɨˊnaa' dseáng'ˉ lajang'ˉ dseaˋ quiá'ˉ Dseaˋ Jmáangˉ, jo̱ba' jaˋ e lɨ́ɨˊ nañiˊ fa' tó̱o̱ˋ li˜ fɨˊ ngúuˊ táangˋnaa' laco̱'guɨ lɨtɨ́ɨngˋ dseaˋ Israel, dsʉco̱' jaˋ e quíingˊ e jo̱; co̱' lají̱i̱'˜ e quíingˊ fɨˊ quiniˇ Fidiéeˇ e jáang'˜ yee˜naa' fɨˊ jaguóˋ Dseaˋ Jmáamˉ e laco̱' nijmi'neáangˋnaa' dseaˋ rú'ˋnaa'.
48005007	Jo̱guɨ 'nʉ́'ˋ, guiʉ́bˉ lamɨ˜ seengˋna' có̱o̱'˜ Dseaˋ Jmáangˉ; dsʉ' lanaguɨ lɨɨm˜ i̱i̱ˋ nɨcatáng'ˋ 'nʉ́'ˋ júuˆ e nɨcatʉ́ʉˊna' e joˋ nʉ́ʉ'˜na' lají̱i̱'˜ júuˆ quiá'ˉ Dseaˋ Jmáangˉ.
48005008	Dsʉ' o̱' Fidiéeˇ i̱ cajéengˋ 'nʉ́'ˋ e cajmeeˇna' lajo̱, co̱' dseaˋ do nɨcatǿ'rˉ 'nʉ́'ˋ e laco̱' ni'uíingˉna' dseaˋ quiá'ˉbre.
48005009	Jo̱ lalab júuˆ ró̱o̱ˋ: “Có̱o̱'˜ capí'ˆ quie̱b'ˆ nijméˉ niró̱o̱ˉ ca̱˜ quiá'ˉ iñí'ˆ.”
48005010	Dsʉ' jnea˜ tab˜ dsiiˉ e la'eáangˊ có̱o̱'˜ Dseaˋ Jmáangˉ ni'ɨ́ˆtu̱ áaˊna' calé'ˋ catú̱ˉ laco̱'guɨ ɨˊ dsiˋ jnea˜. Jo̱ Fidiéebˇ nicuǿ'ˉ iihuɨ́ɨˊ i̱ dseaˋ i̱ jmɨgǿøngˋ 'nʉ́'ˋ có̱o̱'˜ jalé'ˋ e 'néˉ jmitíˆna', jo̱ jaˋ e lɨ́ɨˊ i̱i̱ˋ dseaˋ.
48005011	Dseaˋ rú'ˋnaa' dseaˋ quiá'ˉ Dseaˋ Jmáangˉ, faco̱' jnea˜ guiaˋbɨ́ɨ júuˆ e dseáng'ˉ la guíimˋ 'néˉ jméˉ dseaˋ quiá'ˉ Dseaˋ Jmáangˉ e li˜ fɨˊ ngúuˊ táaiñˋ lɨ́'ˆ laco̱' lɨtɨ́ɨngˋ dseaˋ Israel, jo̱ba' faco̱' lajo̱, jaˋ e ta˜ e jmáng'ˋ dseaˋ Israel jnea˜ gaˋ jóng. Jo̱ faco̱' lajo̱b jmóoˋo, jo̱ba' jaˋ lɨguíingˉ dseaˋ Israel uii˜ quiá'ˉ jalé'ˋ e júuˆ e guiaaˉ quiá'ˉ jalé'ˋ e cangongɨ́ɨngˉ Dseaˋ Jmáangˉ fɨˊ dse'ˋ crúuˆ jóng.
48005012	Jo̱guɨ jaléng'ˋ i̱ dseaˋ i̱ ngɨˊ ta˜ jmɨgǿøngˋ 'nʉ́'ˋ do e quiá'ˉ e tó̱ˉ li˜ fɨˊ ngúuˊ táangˋna', ¡guiʉ́ˉguɨ fa' nidsi'íimˊbre conguiaˊ jo̱ lajo̱ba' nitiúuiñˉ 'nʉ́'ˋ!
48005013	Jo̱guɨ co̱' 'nʉ́'ˋ, dseaˋ rú'ˋnaa', Fidiéeˇ catǿ'rˉ 'nʉ́'ˋ e laco̱' joˋ quiʉ'ˊguɨ ta˜ quíiˉna' e júuˆ quiʉ'ˊ ta˜ quiá'ˉ Moi˜ do. Jo̱ co̱' lajo̱b lɨ́ɨngˊna', jo̱ba' joˋ jméeˆna' lɨ́'ˆ doñiˊ eeˋ lɨ́ˋ óoˊna' yaang˜na', co̱' dseaˋ sɨlaamˇ nɨlɨ́ɨngˊna'. Dsʉco̱' guiʉ́ˉguɨ e jmɨcó̱o̱'˜ rúng'ˋna' lajeeˇ la'ó'ˋ yaang˜na' uíi'˜ e 'neáangˋ rúng'ˋna'.
48005014	Co̱' lajaléb'ˋ lɨ˜ fé'ˋ júuˆ quiʉ'ˊ ta˜ quiá'ˉ Fidiéeˇ, e júuˆ laba' eáangˊguɨ lɨti˜: “Jmi'neáangˋ jaléng'ˋ dseaˋ rún'ˋ lɨ́'ˆ laco̱'guɨ jmi'neáangˋ uø'ˊ.”
48005015	Jo̱ song jmooˋna' ta˜ jɨ́ɨngˋ o̱si ta˜ tɨ́ɨngˊ có̱o̱'˜ jalé'ˋ e sɨɨng˜na', jo̱ba' ni'íimˉ lají̱i̱'˜ juguiʉ́ˉ júuˆ røøˋ e seaˋ jee˜ 'nʉ́'ˋ e cangɨ́ɨngˋna' e cacuøˊ Fidiéeˇ.
48005016	Jo̱ba' fɨ́ɨˉguɨ́ɨ 'nʉ́'ˋ la guíingˋ, dseaˋ rú'ˋnaa': Güɨlɨseemˋba' contøøngˉ la'eáangˊ có̱o̱'˜ Jmɨguíˋ quiá'ˉ Fidiéeˇ, jo̱ lajo̱ba' jaˋ jmitíˆna' lají̱i̱'˜ e lɨ́ˋ óoˊna'.
48005017	Dsʉco̱' jalé'ˋ e lɨ́ˋ dsiˋnaa' do jaˋ cǿøngˋ røøˋ có̱o̱'˜ jalé'ˋ e iing˜ Jmɨguíˋ quiá'ˉ Fidiéeˇ, jo̱guɨ jalé'ˋ e iing˜ Jmɨguíˋ quiá'ˉ Fidiéeˇ jaˋ cǿøngˋ røøˋ có̱o̱'˜ jalé'ˋ e lɨ́ˋ dsiˋnaa' do. Dsʉco̱' lajɨˋ tú̱ˉ e na jaˋ røøˋ cǿøngˋ quiá'ˉ, jo̱ba' jaˋ cuǿøngˋ e jméeˆ 'nʉ́'ˋ lají̱i̱'˜ e lɨ́ˋ áaˊna' do.
48005018	Dsʉ' song 'nʉ́'ˋ seemˋba' e quie̱ˊ nifɨˊ Jmɨguíˋ quiá'ˉ Fidiéeˇ quíiˉna', jo̱ba' e júuˆ quiʉ'ˊ ta˜ quiá'ˉ Moi˜ do joˋ quiʉ'ˊ ta˜ quíiˉna' lana jóng.
48005019	Jo̱ jaˋ e huɨ́ɨngˊ e jǿøˆnaa' quiá'ˉ jaléng'ˋ dseaˋ i̱ cá̱ˋ fɨˊ gaˋ jo̱guɨ jmóorˋ lají̱i̱'˜ e lɨ́ˋ dsíirˊ yaaiñ˜ fa' jalé'ˋ e la: mɨ˜ 'léeˊ jaléng'ˋ dseañʉ'ˋ o̱si jaléng'ˋ dseamɨ́ˋ e güɨɨiñˋ có̱o̱'˜ dseaˋ i̱ o̱' quiá'rˉ, o̱si mɨ˜ jmóoˋ dseaˋ jalé'ˋ e 'lɨ'ˆ e jié'ˋguɨ, o̱si mɨ˜ jmóorˋ jalé'ˋguɨ e jaˋ tíiˊ ta˜ e quɨ́'ˉ tɨ́ɨiñˋ jmóorˋ,
48005020	o̱si mɨ˜ jmiféng'ˊ dseaˋ lɨ́'ˆ doñiˊ eeˋ, jo̱guɨ mɨ˜ jmóorˋ ta˜ dseaˋ láangˋ, o̱si mɨ˜ 'ní'ˋ níiˉ dseaˋ quiá'ˉ jaléng'ˋ dseaˋ rúiñ'ˋ, o̱si mɨ˜ jmóorˋ ta˜ jɨ́ɨngˋ, o̱si mɨ˜ suuiñˋ laco̱'guɨ la lɨ́ɨngˊ jaangˋguɨ dseaˋ, o̱si mɨ˜ jmɨnábˉ lɨguíiñˉ, o̱si mɨ˜ iiñ˜ e íˋbre sɨlɨ́ɨ'rˇ jalé'ˋ e seaˋ, o̱si mɨ˜ 'naamˋbre quiá'ˉ rúiñ'ˋ co̱' jaˋ røøˋ sɨ́ɨiñˋ, o̱si mɨ˜ jí̱i̱'˜ la'ó'ˋ íˋbre tɨˊ dsíirˊ sɨ́ɨiñˋ,
48005021	o̱si mɨ˜ dsihuɨ́ɨiñˊ quiá'ˉ jaléng'ˋ dseaˋ, o̱si mɨ˜ jmóorˋ ta˜ jngang'ˊ rúng'ˋ, o̱si mɨ˜ jmóorˋ ta˜ ɨ̱́'ˋ, o̱si mɨ˜ dsíng'ˉ cúiñˆ, o̱si mɨ˜ jmóoˋbɨguɨr jalé'ˋ e gaˋ e jié'ˋ cajo̱. Jo̱ba' fɨ́ɨˉguɨ́ɨ 'nʉ́'ˋ calé'ˋ catú̱ˉ laco̱'guɨ nɨcafɨ́ɨˉɨ 'nʉ́'ˋ ie˜ lamɨ˜ jéengˊguɨ do e jaléng'ˋ dseaˋ i̱ quɨ́'ˉ tɨ́ɨngˋ jmóoˋ jalé'ˋ e gaˋ lajo̱, jo̱ba' i̱ dseaˋ íˋ jaˋ niñíiñˋ e Fidiéeˇ quie̱ˊ nifɨˊ quiá'rˉ, jo̱guɨ jaˋ niñíiñˋ guiéeˆ quiá'rˉ e cuø'ˊ Fidiéeˇ jaléng'ˋ dseaˋ quiá'rˉ cajo̱.
48005022	Dsʉ' mɨ˜ seengˋ dseaˋ la'eáangˊ có̱o̱'˜ Jmɨguíˋ quiá'ˉ Fidiéeˇ, co̱' la'eáangˊ e Jmɨguíˋ doba' jmi'neáangˋ rúiñ'ˋ, jo̱guɨ e iáangˋ dsíirˊ, jo̱guɨ e seeiñˋ juguiʉ́ˉ júuˆ røøˋ có̱o̱'˜ dseaˋ rúiñ'ˋ, jo̱guɨ e féng'ˊ dsíirˊ quiá'ˉ rúiñ'ˋ, jo̱guɨ e guiúiñˉ có̱o̱'˜ jaléng'ˋ dseaˋ rúiñ'ˋ, jo̱guɨ guiʉ́bˉ éerˋ có̱o̱'˜ jaléng'ˋ dseaˋ rúiñ'ˋ, jo̱guɨ jmiti˜bre lají̱i̱'˜ júuˆ e cuørˊ,
48005023	jo̱guɨ jaˋ jmɨcǿøng'˜ yaaiñ˜ jee˜ dseaˋ rúiñ'ˋ, jo̱guɨ jaˋ jmóorˋ lají̱i̱'˜ ta˜ quiʉ'rˊ yaaiñ˜. Jo̱guɨ lajɨbˋ júuˆ quiʉ'ˊ ta˜ cǿøngˋ røøˋ có̱o̱'˜ e júuˆ la.
48005024	Jo̱guɨ jaléng'ˋ i̱ dseaˋ i̱ lɨ́ɨngˊ dseaˋ quiá'ˉ Dseaˋ Jmáangˉ lafa' cató̱ˉ fɨˊ dse'ˋ crúubˆ jalé'ˋ e gaˋ e jmóorˋ có̱o̱'˜guɨ jalé'ˋ e lɨ́ˋ dsíirˊ yaaiñ˜, jo̱ lajo̱ba' ca'naamˋbre quiá'ˉ e jo̱.
48005025	Jo̱ co̱' la'eáangˊ có̱o̱'˜ Jmɨguíˋ quiá'ˉ Fidiéebˇ nɨse̱e̱ˉnaa', jo̱ba' 'néˉ cuǿøˆ fɨˊ yee˜naa' e e Jmɨguíˋ dob quie̱ˊ nifɨˊ quíˉii'.
48005026	Jo̱guɨ jaˋ 'néˉ jmɨcǿøng'˜ yee˜naa' jee˜ jaléng'ˋ dseaˋ o̱'guɨ nijmɨjløng'ˆ yee˜naa' o̱'guɨ nijmóˆoo' dsihuɨ́ɨngˊnaa' quiá'ˉ jaléng'ˋ dseaˋ rú'ˋnaa' cajo̱.
48006001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, song móoˉ 'nʉ́'ˋ e jaangˋ dseaˋ rúng'ˋna' nɨcatǿng'ˋ fɨˊ ni˜ dseeˉ, jo̱ba' jaléng'ˋ 'nʉ́'ˋ, dseaˋ seengˋna' la'eáangˊ có̱o̱'˜ Jmɨguíˋ quiá'ˉ Fidiéeˇ, 'néˉ nijmɨcó̱o̱'˜ba' i̱ dseaˋ íˋ e laco̱' nilɨseeiñˋ laco̱' la seengˋ dseaˋ quiá'ˉ Dseaˋ Jmáangˉ. Jo̱ jmeeˉba' e guiúngˉna' có̱o̱'r˜, jo̱guɨ ñiim˜ áaˊna' e laco̱' jaˋ güɨlíˋ e la quie̱ˊ 'nʉ́b'ˋ cajo̱ nijiúng'ˋna' fɨˊ ni˜ dseeˉ.
48006002	Jo̱guɨ jmɨcó̱o̱'˜ rúng'ˋna' có̱o̱'˜ jalé'ˋ e huɨ́ɨngˊ lɨ́ɨˊ quíiˉna', jo̱ lajo̱ba' dseáng'ˉ nilɨti˜ lají̱i̱'˜ júuˆ quiá'ˉ Dseaˋ Jmáangˉ.
48006003	Jo̱ song jaangˋ dseaˋ ɨˊ dsíirˊ e niingˉguɨr, dsʉ' o̱' já'ˉ e lajo̱, co̱' lɨco̱' jmɨgǿøngˋ 'ñia'ˊbre song ɨˊ dsíirˊ lajo̱.
48006004	Dsʉco̱' lajaangˋ lajaamˋ dseaˋ 'néˉ ɨˊ dsíirˊ su guiʉ́ˉ jalé'ˋ e jmóorˋ o̱si jaˋ dseengˋ é. Jo̱ song ɨˊ dsíirˊ 'ñia'rˊ e guiʉ́ˉ lají̱i̱'˜ e jmóorˋ do, jo̱ song dseáng'ˉ lajo̱b lɨ́ɨˊ, jo̱ba' jaˋ 'néˉ jǿørˉ jial jmóoˋ dseaˋ jiéng'ˋ.
48006005	Dsʉco̱' lajaangˋ lajaamˋ dseaˋ 'néˉ to̱'ˋ fɨ́ɨiñˋ lají̱i̱'˜ e lɨ́ɨˊ quiá'rˉ.
48006006	Jo̱guɨ i̱ dseaˋ i̱ jmɨtɨ́ɨngˋ júuˆ quiá'ˉ Dseaˋ Jmáangˉ 'néˉ cuǿ'ˉbre i̱ dseaˋ i̱ eˊ quiá'rˉ do lají̱i̱'˜ e catɨ́ɨiñ'ˉ do e laco̱' nijmɨcó̱o̱'˜reiñ' do.
48006007	Jo̱ jaˋ jmɨgǿøngˋ yaang˜na' có̱o̱'˜ jalé'ˋ e jmooˋna', co̱' jí̱i̱'˜ jaangˋ dseaˋ cuǿøngˋ líˋ jmɨgǿøiñˋ Fidiéeˇ. Co̱fa' lají̱i̱'˜ e jniˊ dseaˋ fɨˊ ni˜ guóo'˜ uǿˉ quiá'rˉ, e jo̱b cajo̱ e nisɨtɨ́ɨiñˊ mɨ˜ niróˋ.
48006008	Jo̱ lajo̱b lɨ́ɨˊ có̱o̱'˜ i̱ dseaˋ i̱ seengˋ laco̱' lɨ́ˋ dsíirˊ yaaiñ˜, co̱' mɨ˜ nitɨ́ˉ í'ˋ quiá'rˉ e nijúuiñˉ, ni'námˋbre quiá'ˉ Fidiéeˇ lata˜. Jo̱guɨ i̱ dseaˋ i̱ seengˋ laco̱' iing˜ Jmɨguíˋ quiá'ˉ Fidiéeˇ, jo̱ba' la'eáangˊ e Jmɨguíˋ quiá'ˉ Fidiéeˇ dob nilɨseeiñˋ cøøngˋ có̱o̱'˜ dseaˋ do lata˜.
48006009	Jo̱guɨ song cuøˊ bíˋ yee˜naa' e jmóˆoo' jmang'ˉ e guiʉ́ˉ, jo̱guɨ song dseáng'ˉ jaˋ jmɨtúngˉ dsiˋnaa' e jmóˆoo' e jo̱, jo̱ba' mɨ˜ nitɨ́ˉ í'ˋ, ni'íim'˜baa' guiéeˆ quíˉii' e cuø'ˊ Fidiéeˇ jaléng'ˋ dseaˋ quiá'rˉ.
48006010	Jo̱ba' contøømˉ 'néˉ jmóˆnaa' jmang'ˉ e guiʉ́ˉ có̱o̱'˜ jaléng'ˋ dseaˋ jo̱guɨ e jmɨcó̱o̱'˜naa're, dsʉ' la guíingˋguɨ eáangˊ 'néˉ jmóˆoo' lajo̱ có̱o̱'˜ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ.
48006011	¡Jo̱ jǿøˉna', dseaˋ rú'ˋnaa', jial tíiˊ cóo'˜ e júuˆ e jmo'ˊo la quíiˉna'!
48006012	Jo̱ jaléng'ˋ i̱ dseaˋ i̱ jmóoˋ úungˋ e nitó̱ˆna' li˜ fɨˊ ngúuˊ táangˋna', jmóorˋ lajo̱ e laco̱' nijé̱rˉ guiʉ́ˉ có̱o̱'˜ jaléng'ˋ dseaˋ caguiaangˉguɨ jo̱guɨ e laco̱' jaˋ nijmeáng'ˋ dseaˋ gaˋ írˋ uii˜ quiá'ˉ e guiarˊ júuˆ e cajúngˉ Dseaˋ Jmáangˉ fɨˊ dse'ˋ crúuˆ.
48006013	Jo̱ jɨˋguɨ jaléng'ˋ i̱ dseaˋ i̱ jmóoˋ úungˋ e tó̱o̱rˊ li˜ fɨˊ ngúuˊ táaiñˋ do jaˋ jmitir˜ jalé'ˋ e júuˆ quiʉ'ˊ ta˜ quiá'ˉ Moi˜. Dsʉ' jmóorˋ úungˋ e 'nʉ́'ˋ nitó̱ˆna' li˜ fɨˊ ngúuˊ táangˋna' e laco̱' nijmérˉ ráaiñˉ fɨˊ quiniˇ jaléng'ˋ dseaˋ jiéng'ˋ e nɨcalɨ́'ˉbre 'nʉ́'ˋ e nɨcajmeeˇna' li˜ fɨˊ ngúuˊ táangˋna'.
48006014	Dsʉ' jnea˜, jí̱i̱'˜ co̱o̱ˋ jaˋ e jmóoˋo ráanˉn e jié'ˋguɨ; co̱' dseáng'ˉ lají̱i̱'˜ e calɨ́ˉ có̱o̱'˜ Dseaˋ Jmáangˉ fɨˊ dse'ˋ crúubˆ, jí̱i̱'˜ jo̱ba' sé̱e̱'˜e̱ teáˋ. Co̱' la'eáangˊ e catángˉ Dseaˋ Jmáangˉ fɨˊ dse'ˋ crúuˆba', joˋ eeˋ ta˜ íingˆ quiéˉe jí̱i̱'˜ co̱o̱ˋ jalé'ˋ e seaˋ fɨˊ jmɨgüíˋ la lana, jo̱guɨ lɨ́ɨˊ lafa' e cajúmˉbaa, co̱' joˋ seenˉ e quiʉ'ˊ ta˜ jnea˜ jalé'ˋ e seaˋ fɨˊ jmɨgüíˋ.
48006015	Jo̱guɨ joˋ eeˋ ta˜ íingˆ quíiˉna' song tó̱o̱ˋ li˜ o̱si jaˋ tó̱o̱ˋ li˜ fɨˊ ngúuˊ táangˋna' é; dsʉco̱' lají̱i̱'˜ e quíingˊguɨ quíiˉna' e nɨcaquɨ́'ˉ jíing'ˇ yaang˜na' fɨˊ quiniˇ Fidiéeˇ, jo̱ jo̱ba' nɨlɨ́ɨngˊna' dseaˋ 'mɨ́ɨmˉ lana.
48006016	Jo̱ jaléng'ˋ i̱ dseaˋ i̱ seengˋ laco̱' la lɨ́ɨˊ e júuˆ e nɨcafá'ˉa na, có̱o̱'˜guɨ jaléng'ˋ dseaˋ Israel i̱ quie̱ˊ Fidiéeˇ nifɨˊ quiá'rˉ, güɨlɨseemˋbre juguiʉ́ˉ júuˆ røøˋ, jo̱guɨ güɨlíbˋ fɨ'ˋ lɨ́ɨngˉ Fidiéeˇ írˋ cajo̱.
48006017	Latɨˊ lana jo̱guɨ lɨ˜ dséˉguɨ cajo̱ jí̱i̱'˜ jaangˋ dseaˋ nicuǿ'ˉguɨr jnea˜ iihuɨ́ɨˊ; co̱' jalé'ˋ e güɨ'ˊ e quie̱e̱ˉ la lana cuøˊ li˜ e jmóoˋo lají̱i̱'˜ e iing˜ Fíiˋnaa' Dseaˋ Jmáangˉ.
48006018	Jo̱ba' dseaˋ rú'ˋnaa', nimɨ́ɨ'˜ɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ. Jo̱ lajo̱b 'néˉ líˋ. Jo̱ lanab jí̱i̱'˜ fé'ˋ jiˋ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ se̱'ˊ Galacia.
49001001	Jnea˜ Paaˉ lɨ́ɨnˊn jaangˋ dseaˋ apóoˆ i̱ jmóoˋ ta˜ ni'ˊ júuˆ quiá'ˉ Dseaˋ Jmáangˉ, co̱' lajo̱b ta˜ e calɨ'iáangˋ dsíiˊ Fidiéeˇ cacuø'rˊ jnea˜. Jo̱ guiéen'˜n júuˆ guicó̱o̱'ˇ quíiˉna', jaléng'ˋ 'nʉ́'ˋ, dseaˋ quiá'ˉ Fíiˋnaa' Fidiéeˇ i̱ neáangˊ fɨˊ Éfeso i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ.
49001002	Jo̱ mɨ́ɨ'˜ɨ Tiquíˆnaa' Fidiéeˇ có̱o̱'˜guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ, jo̱guɨ e nicuǿ'rˉ 'nʉ́'ˋ e seengˋna' juguiʉ́ˉ júuˆ røøˋ.
49001003	Jo̱ majmifém'ˊbaa' Fidiéeˇ i̱ lɨ́ɨngˊ Fidiéeˇ quiá'ˉ Fíiˋnaa' Dseaˋ Jmáangˉ jo̱guɨ i̱ lɨ́ɨngˊ Tiquiá'rˆ cajo̱, dsʉco̱' la'eáangˊ e lɨ́ɨˊɨɨ' lafa' jaangˋ dseaˋ có̱o̱'˜ Dseaˋ Jmáangˉ, lajo̱ba' Fidiéeˇ nɨcacuø'rˊ jneaa˜aa' jalé'ˋ e guiʉ́ˉ e seaˋ quiá'rˉ e jáaˊ fɨˊ lɨ˜ guiiñ˜ e laco̱' uíingˉ guiʉ́ˉ quíˉii'.
49001004	Jo̱ Fidiéeˇ caguíñ'ˋ jneaa˜aa' latɨˊ jí̱i̱'˜ mɨ˜ nʉ́'ˉguɨ e nitɨro̱o̱ˇ jmɨgüíˋ e laco̱' nilɨguiúngˉnaa' fɨˊ quinirˇ e jaˋ dseeˉ seaˋ quíˉii' la'eáangˊ có̱o̱'˜ Dseaˋ Jmáangˉ.
49001005	Jo̱ co̱' eáamˊ 'neáangˋ Fidiéeˇ jneaa˜aa', jo̱ba' caguiarˊ guiʉ́ˉ latɨˊ malɨ'ˋ e laco̱' nijéiñˉ jneaa˜aa' laco̱' jó̱o̱ˊbre la'eáangˊ có̱o̱'˜ Dseaˋ Jmáangˉ, lɨ́'ˆ laco̱'guɨ jí̱i̱'˜ e calɨ'iáangˋ dsíirˊ 'ñia'rˊ.
49001006	Jo̱ cajméerˋ lajo̱ e laco̱' nijmiféng'ˊnaa' Fidiéeˇ, co̱' eáamˊ guiúiñˉ có̱o̱'˜ jneaa˜aa' nañiˊ fa' jaˋ catɨ́ɨˉnaa' e jo̱. Jo̱ cacuø'rˊ jneaa˜aa' e jo̱ e jaˋ 'lee'˜ jí̱i̱'˜ co̱o̱ˋ la'eáangˊ có̱o̱'˜ Jó̱o̱rˊ Dseaˋ Jmáangˉ i̱ 'neáaiñˋ eáangˊ do.
49001007	Jo̱ co̱' eáamˊ 'neáangˋ Fidiéeˇ jneaa˜aa' nañiˊ fa' jaˋ catɨ́ɨˉnaa', jo̱ba' nɨcaleáaiñˋ jneaa˜aa' jee˜ dseeˉ quíˉii' la'eáangˊ có̱o̱'˜ jmɨ'øøngˉ Jó̱o̱rˊ Dseaˋ Jmáangˉ e catu̱u̱ˋ fɨˊ dse'ˋ crúuˆ. Jo̱ la'eáangˊ có̱o̱'˜ e jmɨ'øøngˉ dseaˋ do ca'íiñˉ dseeˉ quíˉnaa'.
49001008	Jo̱ co̱' eáamˊ guiúngˉ Fidiéeˇ có̱o̱'˜ jneaa˜aa' nañiˊ fa' jaˋ catɨ́ɨˉnaa', jo̱ba' cacuø'rˊ jneaa˜aa' e tɨ́ɨˉnaa' jo̱guɨ e ngáng'ˋnaa'
49001009	jalé'ˋ e iiñ˜ jmóorˋ 'ñia'rˊ e jaˋ ñiˊ dseaˋ jéengˊguɨ, lɨ́'ˆ lají̱i̱'˜ júuˆ e nɨcacuørˊ jéengˊguɨ quiá'ˉ jalé'ˋ e nijmitir˜ la'eáangˊ có̱o̱'˜ Dseaˋ Jmáangˉ.
49001010	Jo̱ lɨ́'ˆ laco̱'guɨ jí̱i̱'˜ e nɨcaguiaˊ Fidiéeˇ guiʉ́ˉ jéengˊguɨ, dseáng'ˉ nilɨtib˜ laco̱' sɨ'íˆ mɨ˜ nitɨ́ˉ í'ˋ lajo̱ e Dseaˋ Jmáamˉ nilíiñˉ dseaˋ mogui˜ quiá'ˉ lajaléng'ˋ jo̱guɨ quiá'ˉ lajalé'ˋ e seaˋ fɨˊ ñifɨ́ˉ có̱o̱'˜guɨ fɨˊ ni˜ guóo'˜ uǿˉ la.
49001011	Jo̱ lají̱i̱'˜ malɨ'ˋ Fidiéeˇ nɨcaguíñ'ˋ jnea'ˆ, dseaˋ lɨ́ɨˊnaa' dseaˋ Israel, e laco̱' ni'uíingˉnaa' jó̱o̱rˊ la'eáangˊ có̱o̱'˜ Dseaˋ Jmáangˉ lɨ́'ˆ laco̱'guɨ nɨca'ɨ́ˋ dsíirˊ jéengˊguɨ e nijmérˉ; jo̱ jaléb'ˋ e jmóoˋ Fidiéeˇ do, jmóorˋ laco̱' jí̱i̱'˜ e lɨ́ɨiñˉ e guiʉ́bˉ.
49001012	Jo̱ nɨcajméerˋ lajo̱ e laco̱' jnea'ˆ, dseaˋ nɨta˜ dsiˋnaa' la'uii˜ e Dseaˋ Jmáangˉ nileáiñˉ jnea'ˆ jee˜ dseeˉ quíˉii', se̱e̱ˉnaa' e nijmiféng'ˊnaa' Fidiéeˇ, co̱' íbˋ dseaˋ laniingˉ 'gøiñ'ˊ.
49001013	Jo̱ lajo̱bɨ jaléng'ˋ 'nʉ́'ˋ, dseaˋ jaˋ lɨ́ɨngˊna' dseaˋ Israel, mɨ˜ canʉ́ʉˉnaa' e júuˆ já'ˉ quiá'ˉ Dseaˋ Jmáangˉ e quiá'ˉ jial laangˋ dseaˋ jee˜ dseeˉ quiá'rˉ, jo̱guɨ ca'uíingˉna' jó̱o̱ˊ Fidiéeˇ, jo̱ba' cacuø'ˊ Fidiéeˇ 'nʉ́'ˋ Jmɨguíˋ quiá'rˉ lɨ́'ˆ laco̱'guɨ júuˆ e nɨcacuørˊ jéengˊguɨ e laco̱' liing˜na' e lɨ́ɨngˊna' dseaˋ quiá'rˉ.
49001014	Jo̱ co̱' seemˋ e Jmɨguíˋ quiá'ˉ Fidiéeˇ do có̱o̱'˜ jneaa˜aa', jo̱ba' lɨta˜ dsiˋnaa' e ni'íing'˜naa' lají̱i̱'˜ e catɨ́ɨˉnaa' quiá'ˉ Fidiéeˇ cartɨˊ mɨ˜ nileáiñˉ jneaa˜aa' conguiaˊ jee˜ jalé'ˋ dseeˉ quíˉnaa', jneaa˜aa' dseaˋ lɨ́ɨˊnaa' dseaˋ quiá'rˉ. Jo̱ lajo̱b nijmiféng'ˊnaa're, co̱' íˋbre dseaˋ laniingˉ 'gøiñ'ˊ fɨˊ la'úngˉ.
49001015	Jo̱ uii˜ quiá'ˉ e cajméeˋ Fidiéeˇ e nɨlɨ́ɨngˊnaa' jó̱o̱rˊ, jo̱ba' laco̱o̱ˋ ya̱'ˊ mɨ˜ fǿn'ˋn dseaˋ do, cuǿøˉøre gui'máang'ˇ uíi'˜ 'nʉ́'ˋ latɨˊ mɨ˜ calɨñiiˉ e cajáang'˜ yaang˜na' fɨˊ jaguóˋ Dseaˋ Jmáangˉ jo̱guɨ eáamˊ jmi'neáangˋ rúng'ˋna' có̱o̱'˜ jaléng'ˋ dseaˋ quiá'ˉ Dseaˋ Jmáangˉ caguiaangˉguɨ cajo̱.
49001017	Jo̱guɨ mɨ́ɨ'˜ɨ Fidiéeˇ i̱ lɨ́ɨngˊ Fidiéeˇ quiá'ˉ Fíiˋnaa' Dseaˋ Jmáangˉ, jo̱guɨ i̱ lɨ́ɨngˊ Tiquíˆii' i̱ laniingˉ 'gøng'ˊ do cajo̱, e nicuǿ'rˉ 'nʉ́'ˋ e tɨɨngˋ ngáng'ˋna' i̱˜ dseáng'ˉ Fidiéeˇ la'eáangˊ có̱o̱'˜ Jmɨguíˋ quiá'rˉ, jo̱ lajo̱b nilɨcuíingˋguɨ'r guiʉ́ˉ cajo̱.
49001018	Jo̱guɨ mɨ́ɨ'˜ɨ Fidiéeˇ e nicuǿ'rˉ 'nʉ́'ˋ e nijneáˋ moguíˆna' e laco̱' nilɨñíˆna' e˜ e nɨsɨjeengˇna' e ni'íing'˜na' quiá'rˉ, co̱' dseaˋ quiá'ˉbre nɨlɨ́ɨngˊna', jo̱guɨ jial tíiˊ jlo'ˆ jo̱guɨ niguo'ˆ jalé'ˋ e cuø'ˊ Fidiéeˇ jaléng'ˋ dseaˋ quiá'rˉ i̱ catɨ́ɨngˉ lajo̱.
49001019	Jo̱guɨ mɨ́ɨ'˜ɨ Fidiéeˇ cajo̱ e nilɨñíˆ 'nʉ́'ˋ jial jaˋ cǿøngˋ có̱o̱'˜ 'gøng'ˊ Fidiéeˇ, jo̱ có̱o̱'˜ e 'gøiñ'ˊ do jmɨcó̱o̱'˜ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ. Jo̱ có̱o̱'˜ e laniingˉ 'gøng'ˊ dseaˋ do, có̱o̱'˜ e jo̱b cajo̱ cajméerˋ
49001020	e cají̱'ˊtu̱ Dseaˋ Jmáangˉ mɨ˜ cangɨ́ˋ e cajúiñˉ, jo̱ caguiéeiñˋ lɨ́'ˆ lɨˊ dséeˊ laco̱' guiiñ˜ 'ñia'rˊ fɨˊ ñifɨ́ˉ.
49001021	Jo̱ cacuø'ˊ Fidiéeˇ Dseaˋ Jmáangˉ e íˋbing' laniingˉguɨ eáangˊ jee˜ lajaléng'ˋ i̱ seengˋ fɨˊ yʉ́'ˆ jmɨgüíˋ, fa' jaléng'ˋ dseaˋ mogui˜, jo̱guɨ jaléng'ˋ i̱ sɨ'neaangˇ i̱ quiʉ'ˊ ta˜, có̱o̱'˜guɨ dseaˋ laniingˉ i̱ quiʉ'ˊ ta˜, lɨ́'ˆ doñiˊ i̱i̱ˋ dseaˋ eeˋ ta˜ óorˋ i̱ quiʉ'ˊ ta˜ lajeeˇ lana o̱si lajeeˇ lɨ˜ dséˉguɨ é.
49001022	Jo̱ lajalé'ˋ niguiáˉ Fidiéeˇ fɨˊ uii˜ tɨɨˉ Dseaˋ Jmáangˉ, jo̱ cangɨ́ɨmˋbɨr cajo̱ e lɨ́ɨngˊ dseaˋ do dseaˋ mogui˜ quiá'ˉ lajaléng'ˋ dseaˋ quiá'rˉ.
49001023	Jo̱ jaléng'ˋ dseaˋ quiá'ˉ Dseaˋ Jmáangˉ lɨ́ɨiñˊ lafa' co̱o̱ˋ ngúuˊ táaiñˋ có̱o̱'˜ dseaˋ do, jo̱ba' røøbˋ seaˋ quíˉii' laco̱'guɨ la seaˋ quiá'ˉ dseaˋ do, jo̱ dseaˋ íbˋ dseaˋ mogui˜ quiá'ˉ lajaléng'ˋ có̱o̱'˜guɨ lajalé'ˋ e seaˋ fɨˊ la'úngˉ.
49002001	Jo̱ lamɨ˜ jéengˊguɨ do, jaléng'ˋ 'nʉ́'ˋ lɨ́ɨngˊna' lafa' 'lɨɨm˜ba' fɨˊ quiniˇ Fidiéeˇ uíi'˜ jalé'ˋ e 'lee˜na' jo̱guɨ uíi'˜ jalé'ˋ dseeˉ e eeˉnaa',
49002002	co̱' calɨséngˋna' e jmooˋna' jialco̱' nirǿngˋna' dseeˉ laco̱'guɨ la jmóoˋ dseaˋ jmɨgüíˋ, jo̱guɨ cajmitíˆna' lají̱i̱'˜ ta˜ quiʉ'ˊ fii˜ i̱ 'lɨng'ˆ i̱ quie̱ˊ nifɨˊ quiá'ˉ jalé'ˋ guíˋ 'lɨ'ˆ e íiˊ fɨˊ yʉ́'ˆ jmɨgüíˋ. Jo̱guɨ i̱ fii˜ i̱ 'lɨng'ˆ do néeˊ nir˜ jaléng'ˋ dseaˋ i̱ jaˋ jíi'˜ Fidiéeˇ.
49002003	Jo̱ lajo̱b cajo̱ lamɨ˜ se̱e̱ˉ jneaa˜aa' lajɨɨˉnaa' lamɨ˜ jéengˊguɨ e jmooˉnaa' lají̱i̱'˜ e jaˋ dseengˋ e ii˜naa' yee˜baa', co̱' jmooˉnaa' doñiˊ eeˋ jáˉ dsiˋnaa' jo̱guɨ ɨˊ dsiˋnaa'. Jo̱ co̱' lajo̱b jmooˉnaa', jo̱ba' catɨ́ɨˉbaa' e ni'íing'˜naa' iihuɨ́ɨˊ eáangˊ quiá'ˉ Fidiéeˇ uii˜ quiá'ˉ jalé'ˋ e jaˋ dseengˋ e jmooˉnaa' do lɨ́'ˆ laco̱'guɨ iihuɨ́ɨˊ e íng'ˋ jaléng'ˋ dseaˋ jmɨgüíˋ i̱ jmóoˋ jialco̱' nirǿiñˋ dseeˉ.
49002004	Dsʉ' Fidiéeˇ eáamˊ fɨ'ˋ lɨ́ɨiñˉ jaléng'ˋ jneaa˜aa', jo̱guɨ eáamˊ calɨ'neáaiñˋ jneaa˜aa', jo̱ba' cangɨ́ɨngˋnaa' quiá'rˉ e se̱e̱ˉnaa' lafa' 'mɨ́ɨmˉbaa' la'eáangˊ có̱o̱'˜ Dseaˋ Jmáangˉ nañiˊ fa' lɨ́ɨˊnaa' lafa' e 'lɨɨm˜bɨ́ɨ' uíi'˜ dseeˉ quíˉnaa'. Co̱' la'eáangˊ e guiúmˉ Fidiéeˇ có̱o̱'˜ 'nʉ́'ˋ nañiˊ fa' jaˋ catɨ́ɨngˉna', jo̱ba' nɨcaleáaiñˋ 'nʉ́'ˋ jee˜ jalé'ˋ dseeˉ quíiˉna' lana.
49002006	Jo̱ Fidiéeˇ cajméerˋ e lafa' røøbˋ cají̱'ˊtú̱u̱' có̱o̱'˜ Dseaˋ Jmáangˉ mɨ˜ cají̱'ˊtu̱ dseaˋ do, jo̱guɨ lafa' caguiéeiñˋ jneaa˜aa' co̱lɨɨng˜ có̱o̱'˜ dseaˋ do fɨˊ ñifɨ́ˉ quiá'rˉ.
49002007	Jo̱ cajméerˋ e jo̱ e laco̱' nicuǿˉ li˜ lata˜ jial tíiˊ guiúngˉ Fidiéeˇ có̱o̱'˜ jneaa˜aa' e jí̱i̱'˜ jaˋ catɨ́ɨˉnaa' e eáamˊ 'neáaiñˋ jneaa˜aa' la'eáangˊ có̱o̱'˜ Fíiˋnaa' Dseaˋ Jmáangˉ.
49002008	Jo̱ co̱' guiúmˉ Fidiéeˇ có̱o̱'˜ 'nʉ́'ˋ e jí̱i̱'˜ jaˋ catɨ́ɨngˉna', jo̱ba' nɨcangɨ́ɨngˋna' e nileángˋna' jee˜ dseeˉ quíiˉna' la'eáangˊ e cajáang'˜ yaang˜na' fɨˊ jaguórˋ. Dsʉ' e jo̱ jaˋ calɨ́'ˉna' yaang˜na', co̱' Fidiéeˇbing' cacuø'ˊ 'nʉ́'ˋ e jo̱ e jaˋ 'lee'˜.
49002009	Jo̱ jalé'ˋ e jo̱ jaˋ lɨ́'ˋnaa' uii˜ quiá'ˉ jalé'ˋ e jmooˉnaa', dsʉco̱' faco̱' lajo̱, jo̱ba' có̱o̱'˜ e jo̱b nijmɨjløng'ˆ yee˜naa' jóng.
49002010	Dsʉ' Fidiéeˇbing' nɨcajméeˋ jalé'ˋ e jo̱ quíˉii', co̱' cajméerˋ e lafa' calɨ'mɨ́ɨmˉbaa' la'eáangˊ có̱o̱'˜ Fíiˋnaa' Dseaˋ Jmáangˉ e laco̱' nijmóˆoo' jmang'ˉ e guiʉ́ˉ lɨ́'ˆ laco̱'guɨ jí̱i̱'˜ guiʉ́ˉ nɨcaguiarˊ quíˉii' jéengˊguɨ e nijmóˆoo'.
49002011	Jo̱ té̱e̱ˊ áaˊna' jial lɨ́ɨngˊna' ie˜ lamɨ˜ jéengˊguɨ do, 'nʉ́'ˋ dseaˋ jaˋ lɨ́ɨngˊna' dseaˋ Israel. Jo̱ jaléng'ˋ jnea'ˆ i̱ lɨ́ɨngˊ dseaˋ Israel i̱ tɨ́ɨngˋ tó̱o̱ˋ li˜ fɨˊ ngúuˊ táangˋ lají̱i̱'˜ dseañʉ'ˋ e laco̱' cuøˊ li˜ e lɨ́ɨˊnaa' dseaˋ quiá'ˉ Fidiéeˇ, jo̱ jneab'ˆ cajo̱ i̱ fé'ˋ e jaˋ lɨ́ɨngˊ 'nʉ́'ˋ dseaˋ quiá'ˉ Fidiéeˇ.
49002012	Jo̱ jmiguiéng'ˊ áaˊna' e ie˜ lamɨ˜ jéengˊguɨ do jaˋ mɨˊ cuíingˋna' Dseaˋ Jmáangˉ, jo̱guɨ jmaquíimˊ ɨˊ óoˊna' laco̱'guɨ jnea'ˆ, dseaˋ lɨ́ɨˊnaa' dseaˋ sɨju̱ˇ dseaˋ Israel, jo̱guɨ jaˋ catɨ́ɨngˉna' lají̱i̱'˜ júuˆ e cajméeˋ Fidiéeˇ jo̱guɨ cajmɨrǿrˋ có̱o̱'˜ jnea'ˆ. Jo̱ lamɨ˜ jéengˊguɨ dseaˋ i̱ jaˋ cuíingˋ Fidiéeˇ lamɨ˜ lɨ́ɨngˊna', o̱'guɨ lɨɨng˜ eeˋ sɨjeáˆna' quiá'ˉ Dseaˋ Jmáangˉ.
49002013	Jo̱ lamɨ˜ jéengˊguɨ jaˋ cuíingˋna' Fidiéeˇ, dsʉ' lanaguɨ nɨcuíimˋba' dseaˋ do la'eáangˊ có̱o̱'˜ Dseaˋ Jmáangˉ i̱ catu̱u̱ˋ jmɨ'øøngˉ fɨˊ dse'ˋ crúuˆ mɨ˜ cajúiñˉ uíi'˜ jneaa˜aa'.
49002014	Jo̱guɨ lana, la'eáangˊ có̱o̱'˜ Dseaˋ Jmáamˉba', røøbˋ nɨ'ɨˊ dsiˋnaa' lajɨɨˉnaa', jo̱guɨ joˋ 'ní'ˋ néengˊ rú'ˋnaa'. Co̱' lamɨ˜ jéengˊguɨ lɨ́ɨˊ lafa' si'ˊ iábˋ e sɨjnɨˊ quíˉii' laca'íing'˜naa', co̱' 'ní'ˋ néemˊ rú'ˋnaa'. Jo̱ lɨ́ɨˊ lafa' Dseaˋ Jmáangˉ cajgiéeiñˉ e iáˋ do mɨ˜ cajúiñˉ fɨˊ dse'ˋ crúuˆ.
49002015	Co̱' mɨ˜ cajúngˉ Dseaˋ Jmáangˉ uíi'˜ jneaa˜aa', jo̱ba' ca'uíingˉ e laco̱' joˋ quie̱ˊ nifɨˊ quíˉii' e júuˆ quiʉ'ˊ ta˜ quiá'ˉ 'lɨɨ˜ Moi˜. Jo̱ cajméerˋ lajo̱ e laco̱' ca'uíingˉnaa' co̱o̱bˋ 'lé'ˋ e 'mɨ́ɨˉ lajɨˋ tú̱ˉ íing'˜naa' do la'ó'ˋ ca'uíingˉnaa' dseaˋ quiá'ˉ Dseaˋ Jmáangˉ. Jo̱ lajo̱b cajméerˋ e laco̱' joˋ 'ní'ˋ néengˊ rú'ˋnaa'.
49002016	Jo̱guɨ la'eáangˊ e cajúngˉ Dseaˋ Jmáangˉ fɨˊ dse'ˋ crúuˆ cuaiñ˜ quíˉii', jo̱ba' juguiʉ́ˉ júuˆ røøbˋ nɨse̱e̱ˉnaa' có̱o̱'˜ Fidiéeˇ lana lajɨˋ tú̱ˉ íing'˜naa', dseaˋ ca'ní'ˋ néengˊ rú'ˋnaa', jo̱ cajméerˋ e lafa' jaamˋ dseaˋ ca'uíingˉnaa'.
49002017	Jo̱ Dseaˋ Jmáangˉ cajárˉ cajaguiarˇ júuˆ jial nilɨseengˋ dseaˋ juguiʉ́ˉ júuˆ røøˋ có̱o̱'˜ Fidiéeˇ laco̱'guɨ 'nʉ́'ˋ, dseaˋ jaˋ lamɨ˜ cuíingˋna' Fidiéeˇ, có̱o̱'˜guɨ jnea'ˆ, dseaˋ lɨ́ɨˊnaa' dseaˋ Israel i̱ cuíingˋ Fidiéeˇ latɨˊ mɨ˜ uiing˜.
49002018	Co̱' la'eáangˊ có̱o̱'˜ e cangongɨ́ɨngˉ Dseaˋ Jmáangˉ fɨˊ dse'ˋ crúuˆ cuaiñ˜ quíˉii', jo̱ba' lajaangˋ lajaangˋ jneaa˜aa', dseaˋ lɨ́ɨˊɨɨ' dseaˋ Israel o̱si o̱' lajo̱ é, nɨcuǿømˋ sɨɨ˜naa' có̱o̱'˜ Tiquíˆii' Fidiéeˇ la'eáangˊ e jmɨcó̱o̱'˜ jneaa˜aa' e Jmɨguíˋ quiá'rˉ 'ñia'rˊ do.
49002019	Jo̱ba' lanaguɨ, røøbˋ nɨ'ɨˊ dsiˋnaa' lajɨˋ tú̱ˉ íing'˜naa' do, co̱' dseaˋ quiá'ˉ Fidiéebˇ nɨlɨ́ɨˊɨɨ'; jo̱guɨ lana lafa' co̱o̱bˋ fɨɨˋ nɨlɨ́ɨˊɨɨ' lajɨˋ tú̱ˉ íing'˜naa'. Co̱' lanaguɨ laco̱' co̱o̱bˋ fɨɨˋ nɨse̱e̱ˉnaa' có̱o̱'˜ dseaˋ do, jo̱ laco̱' dseaˋ sɨnʉ́ʉˆ quiá'ˉ Fidiéebˇ nɨlɨ́ɨˊnaa' lana.
49002020	Jo̱ jaléng'ˋ jneaa˜aa', dseaˋ lɨ́ɨˊnaa' dseaˋ quiá'ˉ Fidiéeˇ, lɨ́ɨˊnaa' lafa' co̱o̱ˋ 'nʉ́ʉˊ. Jo̱ lafa' tɨɨˉ fɨɨˋ quiá'ˉ e 'nʉ́ʉˊ do lɨ́ɨˊ jnea'ˆ, dseaˋ lɨ́ɨˊnaa' dseaˋ apóoˆ quiá'ˉ Dseaˋ Jmáangˉ có̱o̱'˜guɨ i̱ dseaˋ i̱ jmóoˋ ta˜ fé'ˋ cuaiñ˜ quiá'ˉ Fidiéeˇ cajo̱. Jo̱guɨ 'ñia'ˊ Dseaˋ Jmáangˉ lɨ́ɨiñˊ lafa' e cuiteá'ˆ la'uii˜ e dséeˊ quiá'ˉ quiúung'˜ e 'nʉ́ʉˊ do.
49002021	Jo̱guɨ lajaangˋ lajaangˋ jneaa˜aa', dseaˋ quiá'ˉ Dseaˋ Jmáangˉ, lɨ́ɨˊnaa' lafa' cuiteá'ˆ e ngóoˊ sóˋ røøˋ quiá'ˉ e 'nʉ́ʉˊ do la'eáangˊ có̱o̱'˜ Dseaˋ Jmáangˉ cartɨˊ ni'uíiˉnaa' co̱o̱ˋ 'nʉ́ʉˊ güeang'ˆ quiá'ˉ Fidiéeˇ.
49002022	Jo̱ 'nʉ́'ˋ, dseaˋ quiá'ˉ Dseaˋ Jmáangˉ nɨlɨ́ɨngˊna' co̱lɨɨng˜ có̱o̱'˜ jaléng'ˋ jnea'ˆ, jo̱ ngóoˊ uíingˉna' laco̱'guɨ ngóoˊ uíingˉ e 'nʉ́ʉˊ quiá'ˉ Fidiéeˇ do. Jo̱guɨ jee˜ jaléng'ˋ jneaa˜aa' seemˋ Fidiéeˇ la'eáangˊ có̱o̱'˜ Jmɨguíˋ quiá'rˉ.
49003001	Jnea˜ Paaˉ, jo̱ sɨjnɨ́ɨnˇn fɨˊ la lana dsʉ' uíi'˜ e guiaaˉ júuˆ quiá'ˉ Dseaˋ Jmáangˉ jee˜ 'nʉ́'ˋ, dseaˋ jaˋ lɨ́ɨngˊna' dseaˋ Israel.
49003002	Co̱' nɨñíbˆ 'nʉ́'ˋ e eáamˊ guiúngˉ Fidiéeˇ có̱o̱'˜ jnea˜ nañiˊ fa' jaˋ catɨ́ɨnˉn, jo̱ba' nɨcacuø'rˊ jnea˜ e ta˜ la e laco̱' ni'uíingˉ guiʉ́ˉ quíiˉna'.
49003003	Dsʉco̱' Fidiéeˇ cajméerˋ e ñiiˉ jalé'ˋ e calɨ'iiñ˜ e nilɨnee'ˉ jéengˊguɨ e nijmérˉ jee˜ jaléng'ˋ dseaˋ e jaˋ mɨˊ ñiˊ dseaˋ jéengˊguɨ. Jo̱guɨ Fidiéeˇ nɨcacuø'rˊ jnea˜ e calɨñiiˉ lɨ́'ˆ laco̱'guɨ e nɨcajmée'˜e capí'ˆ fɨˊ ni˜ jiˋ quiéˉe e nɨcasɨ́ɨnˉn quíiˉna'.
49003004	Jo̱ mɨ˜ ni'ɨ́ˆna' e jiˋ do, jo̱ba' nilɨñíˆna' e nɨñibˋ jnea˜ lají̱i̱'˜ e calɨ'iing˜ Fidiéeˇ jmérˉ la'eáangˊ có̱o̱'˜ Dseaˋ Jmáangˉ e jaˋ mɨˊ ñiˊ dseaˋ jéengˊguɨ.
49003005	Co̱' lají̱i̱'˜ e quiá'ˉ Fidiéeˇ e jaˋ mɨˊ calɨñiˊ dseaˋ jéengˊguɨ do, lanaguɨ nɨcacuø'ˊ Fidiéeˇ jnea'ˆ, dseaˋ lɨ́ɨˊnaa' dseaˋ apóoˆ quiá'ˉ Dseaˋ Jmáangˉ, e ngáng'ˋnaa' co̱lɨɨng˜guɨ có̱o̱'˜ i̱ dseaˋ quiá'rˉ i̱ jmóoˋ ta˜ fé'ˋ cuaiñ˜ quiá'rˉ cajo̱. Jo̱ cajméerˋ lajo̱ la'eáangˊ có̱o̱'˜ Jmɨguíˋ quiá'ˉbre.
49003006	Jo̱ e nab e jaˋ calɨñiˊ dseaˋ jéengˊ do e la'eáangˊ e já'ˉ lɨ́ɨngˋ 'nʉ́'ˋ có̱o̱'˜guɨ jaléng'ˋguɨ dseaˋ i̱ jaˋ lɨ́ɨngˊ dseaˋ Israel e júuˆ quiá'ˉ Fidiéeˇ e quiá'ˉ jial laangˋ dseaˋ jee˜ dseeˉ quiá'rˉ la'eáangˊ có̱o̱'˜ Dseaˋ Jmáangˉ, jo̱ba' jaléng'ˋ 'nʉ́'ˋ, dseaˋ quiá'ˉ Fidiéebˇ nɨlɨ́ɨngˊna' laco̱'guɨ jnea'ˆ, dseaˋ lɨ́ɨˊnaa' dseaˋ Israel. Jo̱guɨ co̱o̱bˋ 'lé'ˋ nɨlɨ́ɨˊnaa' lajeeˇ lajalé'ˋnaa' do, jo̱guɨ catɨ́ɨmˉbaa' e ni'íing'˜naa' conrøøˋ lají̱i̱'˜ e sɨjeengˇnaa' quiá'ˉ Fidiéeˇ lɨ́'ˆ laco̱'guɨ jí̱i̱'˜ júuˆ e nɨcacuø'ˊ Dseaˋ Jmáangˉ jneaa˜aa'.
49003007	Jo̱ co̱' eáamˊ guiúngˉ Fidiéeˇ có̱o̱'˜ jnea˜ nañiˊ fa' jaˋ catɨ́ɨnˉn, jo̱ba' cacuø'rˊ jnea˜ ta˜ e guiaaˉ e júuˆ jo̱. Jo̱guɨ la'eáangˊ có̱o̱'˜ e laniingˉ 'gøiñ'ˊ do, jo̱ba' nɨcuǿømˋ jmee˜e e ta˜ jo̱.
49003008	Jo̱ jnea˜ jaˋ catɨ́ɨnˉn jí̱i̱'˜ capí'ˆ e ni'íin'˜n e ta˜ jo̱ jee˜ jaléng'ˋ dseaˋ quiá'ˉ Fidiéeˇ. Dsʉ' la'eáangˊ e guiúmˉ Fidiéeˇ có̱o̱'˜ jnea˜ e jí̱i̱'˜ jaˋ catɨ́ɨnˉn, jo̱ba' cacuø'rˊ jnea˜ ta˜ e guiaaˉ júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel, jalé'ˋ e jlo'ˆ niguo'ˆ e 'gøng'ˊ eáangˊ quiá'ˉ Fíiˋnaa' Dseaˋ Jmáangˉ e jí̱i̱'˜ jaˋ quɨ́ɨ'˜naa' jmɨɨ˜ ningáng'ˋnaa' jial lɨ́ɨˊ.
49003009	Jo̱guɨ nɨcacuø'ˊ Fidiéeˇ jnea˜ cajo̱ e nijmee˜e e nilɨñiˊ dseaˋ lají̱i̱'˜ e calɨ'iiñ˜ jmérˉ jee˜ 'nʉ́'ˋ, lɨ́'ˆ lajaléng'ˋ 'nʉ́'ˋ, dseaˋ jaˋ lɨ́ɨngˊna' dseaˋ Israel, e jaˋ mɨˊ ñiˊ dseaˋ lají̱i̱'˜ malɨ'ˋ, co̱' jaˋ mɨˊ cajmijnéengˋ dseaˋ do e jo̱. Jo̱ íbˋ dseaˋ cajméerˋ jalé'ˋ e seaˋ fɨˊ la'úngˉ fɨˊ jmɨgüíˋ.
49003010	Jo̱ uíi'˜ e nɨlɨ́ɨˊɨɨ' co̱o̱ˋ 'lé'ˋ la'ó'ˋ jneaa˜aa', dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ, jo̱ba' lanaguɨ jaléng'ˋ i̱ quɨ́ɨ'˜ jmɨɨ˜ i̱ quiʉ'ˊ ta˜ fɨˊ guiá'ˆ güíˋ có̱o̱'˜guɨ jaléng'ˋ dseaˋ mogui˜ i̱ quiʉ'ˊ ta˜ fɨˊ jo̱ cajo̱ nilɨñirˊ e jmiguiʉˊ íim'˜ tíiˊ tɨɨngˋ Fidiéeˇ jmóorˋ lɨ́'ˆ laco̱'guɨ jí̱i̱'˜ guiʉ́ˉ e guiarˊ.
49003011	Jo̱ Fidiéeˇbing' cajméeˋ jalé'ˋ e jo̱ lɨ́'ˆ laco̱' ɨˊ dsíirˊ malɨɨ˜guɨ eáangˊ e nijmérˉ, lají̱i̱'˜ mɨ˜ nʉ́'ˉguɨ e nitɨro̱o̱ˇ jmɨgüíˋ. Jo̱ e jo̱ calɨti˜ quiá'ˉ Fidiéeˇ la'eáangˊ có̱o̱'˜ Fíiˋnaa' Dseaˋ Jmáangˉ.
49003012	Jo̱ co̱' dseaˋ quiá'ˉ Dseaˋ Jmáangˉ nɨlɨ́ɨˊnaa', jo̱guɨ la'eáangˊ e nɨcajáang'˜ yee˜naa' fɨˊ jaguórˋ, jo̱ba' nɨcuǿømˋ sɨɨ˜naa' có̱o̱'˜ Fidiéeˇ, jo̱guɨ nɨsɨtaˇ dsiˋnaa' cajo̱ e dseáng'ˉ ninúˉbre júuˆ quíˉii'.
49003013	Jo̱ba' mɨ́ɨ'˜ɨ 'nʉ́'ˋ e jaˋ jmɨtúngˉ óoˊna' uii˜ quiá'ˉ jalé'ˋ iihuɨ́ɨˊ e íing'˜ jnea˜ uíi'˜ 'nʉ́'ˋ, dsʉ' íin'˜n e iihuɨ́ɨˊ la e lɨ́'ˆ laco̱' nidsijéeˊ guiʉ́ˉ quíiˉna'.
49003014	Jo̱ uii˜ quiá'ˉ jalé'ˋ e jo̱ nisí'ˆi uǿˉ jniiˉ fɨˊ quiniˇ Tiquíˆii' Fidiéeˇ.
49003015	Jo̱ íˋbing' lɨ́ɨngˊ Tiquiá'ˆ jaléng'ˋ dseaˋ jmɨgüíˋ có̱o̱'˜guɨ jaléng'ˋ dseaˋ i̱ nɨneáangˊ fɨˊ ñifɨ́ˉ.
49003016	Jo̱guɨ mɨ́ɨ'˜ɨ Tiquíˆii' Fidiéeˇ e la'eáangˊ có̱o̱'˜ Jmɨguíˋ quiá'rˉ nicuǿ'rˉ 'nʉ́'ˋ güea'ˆ 'gøng'ˊ quiá'rˉ e laco̱' nijmɨcó̱o̱'˜ quíiˉna', co̱' jí̱i̱'˜ íbˋ dseaˋ i̱ seaˋ quiá'ˉ jalé'ˋ e jlo'ˆ jo̱guɨ niguo'ˆ e jí̱i̱'˜ jaˋ tó̱o̱ˋ jmɨɨ˜ niguiáˋ.
49003017	Jo̱ mɨˋbɨ́ɨ e contøøngˉ guiing˜ áaˊna' Dseaˋ Jmáangˉ la'eáangˊ e nɨcajáang'˜ yaang˜na' fɨˊ jaguórˋ. Jo̱ mɨ́ɨ'˜bɨ́ɨr cajo̱ e la'eáangˊ e eáamˊ 'neáangˋ Fidiéeˇ 'nʉ́'ˋ, jo̱ba' 'nʉ́'ˋ eáamˊ nilɨ'neáangˋna' dseaˋ do cajo̱, jo̱ jaˋ jmɨtúngˆ áaˊna' lají̱i̱'˜ fɨˊ nɨteáangˉna'.
49003018	Jo̱ mɨ́ɨ'˜bɨ́ɨr cajo̱ e ningáng'ˋ 'nʉ́'ˋ røøˋ co̱lɨɨng˜ có̱o̱'˜ jaléng'ˋguɨ jnea'ˆ, dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ, jial tíiˊ laniingˉ e 'neáangˋ Dseaˋ Jmáangˉ jneaa˜aa'.
49003019	Jo̱ mɨ́ɨ'˜bɨ́ɨ Tiquíˆnaa' cajo̱ e nilɨñíˆguɨ' dseáng'ˉ røøˋ jial tíiˊ laniingˉ 'neáangˋ Dseaˋ Jmáangˉ 'nʉ́'ˋ, nañiˊ fa' jí̱i̱'˜ jaangˋ dseaˋ jaˋ quɨ́ɨ'r˜ jmɨɨ˜ dseáng'ˉ e ningáiñ'ˋ. Co̱' song nɨñíˆba' lajo̱, jo̱ba' seabˋ la dsíingˋ quíiˉna' laco̱'guɨ la dsíingˋ e seaˋ quiá'ˉ Fidiéeˇ 'ñia'rˊ.
49003020	Jo̱ güɨlɨfém'ˊ Fíiˋnaa' Fidiéeˇ, i̱ dseaˋ i̱ tɨɨngˋ jmóoˋ e jmiguiʉˊguɨ laco̱'guɨ jí̱i̱'˜ e ɨˊ dsiˋnaa' o̱si e mɨ́ɨ'˜naa'r é, jo̱ e jo̱ jmóorˋ la'eáangˊ có̱o̱'˜ bíˋ quiá'rˉ e jmɨcó̱o̱'˜ jneaa˜aa' quiá'ˉ jalé'ˋ e jmooˉnaa' do.
49003021	Jo̱ majmifém'ˊbaa' Fidiéeˇ contøøngˉ jo̱guɨ lata˜ jaléng'ˋ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ. Jo̱ lajo̱b nilíˋ.
49004001	Jnea˜ Paaˉ, jo̱ sɨjnɨ́ɨnˇn uíi'˜ e guiaaˉ júuˆ quiá'ˉ Dseaˋ Jmáangˉ jee˜ 'nʉ́'ˋ, dseaˋ jaˋ lɨ́ɨngˊna' dseaˋ Israel. Jo̱ mɨ́ɨ'˜ɨ 'nʉ́'ˋ e güɨlɨseemˋba' laco̱' sɨ'íˆ e seengˋ dseaˋ i̱ catǿ'ˉ Fidiéeˇ i̱ ni'uíingˉ dseaˋ quiá'rˉ lɨ́'ˆ laco̱'guɨ nɨcatǿ'rˉ 'nʉ́'ˋ e ca'uíingˉna' lajo̱.
49004002	Jo̱ jaˋ jmɨcǿøng'˜ yaang˜na' jee˜ jaléng'ˋ dseaˋ rúng'ˋna', jo̱guɨ eeˉba' guiʉ́ˉ jee˜ írˋ, jo̱guɨ jaˋ jmooˋna' guíingˉna' có̱o̱'r˜, jo̱guɨ jmeeˉba' féng'ˊ áaˊna' la'ó'ˋ rúng'ˋna' e 'neáangˋ rúng'ˋna'.
49004003	Jo̱ co̱' juguiʉ́ˉ júuˆ røøbˋ nɨseengˋ 'nʉ́'ˋ la'ó'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, la'eáangˊ có̱o̱'˜ Jmɨguíˋ quiá'ˉ Fidiéeˇ, jo̱ba' jmɨ'úungˋna' e seengˋguɨ' lajo̱.
49004004	Jo̱ co̱o̱bˋ 'lé'ˋ nɨlɨ́ɨˊɨɨ' la'ó'ˋ jneaa˜aa', dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ, jo̱guɨ dseáng'ˉ lají̱i̱'˜ Jmɨguíˋ quiá'ˉ Fidiéeˇba' seengˋ jee˜ jneaa˜aa', jo̱guɨ ca'íim'˜ e guiʉ́ˉ e sɨjeengˇnaa' e nilɨse̱e̱ˉnaa' cøøngˋ có̱o̱'˜ Fidiéeˇ lata˜.
49004005	Jo̱ jaamˋ Fíiˋnaa' Dseaˋ Jmáangˉ i̱ seengˋ, jo̱guɨ jí̱i̱'˜ júuˆ quiá'ˉ dseaˋ íˋba' nɨjá'ˉ lɨ́ɨˋnaa', jo̱ uíi'˜ jo̱ba' cajgáangˉnaa' jmɨɨˋ.
49004006	Jo̱ jaamˋ Fidiéeˇ i̱ seengˋ, jo̱ íˋbing' lɨ́ɨngˊ Tiquiá'ˆ lajaangˋ lajaangˋ jneaa˜aa', dseaˋ lɨ́ɨˊɨɨ' dseaˋ quiá'rˉ; jo̱guɨ íˋbɨ cajo̱ i̱ lɨ́ɨngˊ Fii˜ quiá'ˉ lajɨɨˉnaa' la'ó'ˋ jneaa˜aa'; jo̱guɨ jmáiñ'ˋ ta˜ jneaa˜aa' e laco̱' nijméˉnaa' lají̱i̱'˜ e iiñ˜ 'ñia'rˊ, jo̱guɨ seeiñˋ có̱o̱'˜ jneaa˜aa' lajɨɨˉnaa' cajo̱.
49004007	Jo̱ Dseaˋ Jmáangˉ cacuø'rˊ jneaa˜aa' lajaangˋ lajaangˋnaa' lají̱i̱'˜ ta˜ e sɨ'íiˆii' nijmóˆoo' quiá'rˉ lɨ́'ˆ laco̱'guɨ nɨcalɨ'iiñ˜ e cuø'rˊ jaléng'ˋ dseaˋ quiá'rˉ.
49004008	Jo̱ba' fé'ˋ fɨˊ ni˜ jiˋ quiá'ˉ Fidiéeˇ cuaiñ˜ quiá'ˉ e na e nidsijéeˊ có̱o̱'˜ Dseaˋ Jmáangˉ jo̱ fé'ˋ: Jo̱ cajgóoˉbre fɨˊ yʉ́'ˆ jmɨgüíˋ e jéeiñˋ jaléng'ˋ dseaˋ i̱ calɨ́'rˉ, jo̱guɨ cacuø'rˊ dseaˋ quiá'rˉ e tɨɨiñˋ lají̱i̱'˜ e sɨ'íˆ nicuǿ'rˉ dseaˋ do.
49004009	Jo̱ ¿e˜ guǿng'ˋ e nisórˋ fɨˊ yʉ́'ˆ do? Co̱' guǿng'ˋ e la'uii˜ nijgiáaiñˋ fɨˊ jmɨgüíˋ la cartɨˊ fɨˊ nʉ́'ˉ uǿˉ.
49004010	Jo̱ Dseaˋ Jmáamˉ i̱ dseaˋ i̱ cajgángˉ do, jo̱ íˋbɨ cajo̱ i̱ cangáng'ˉtu̱ cartɨˊ yʉ́'ˆguɨ lɨ˜ nɨniingˉguɨ eáangˊ e laco̱' íbˋ nilíingˉ Fii˜ quiá'ˉ lajalé'ˋ.
49004011	Jo̱ íˋbre dseaˋ cacuø'rˊ jaléng'ˋ jneaa˜aa', dseaˋ lɨ́ɨˊɨɨ' dseaˋ quiá'rˉ, lají̱i̱'˜ e sɨ'íˆ nicuǿrˉ. Jo̱ cacuørˊ e i̱ lɨɨng˜ jnea'ˆ jmooˉnaa' ta˜ ni'ˊ júuˆ quiá'ˉ Dseaˋ Jmáangˉ, jo̱guɨ e i̱ lɨɨng˜guɨ jneaa˜aa' jmooˉnaa' ta˜ fé'ˋ cuaiñ˜ quiá'ˉ Fidiéeˇ, jo̱guɨ e i̱ lɨɨng˜guɨ jmóoˋ ta˜ guiaˊ júuˆ quiá'ˉ jial laangˋ dseaˋ jee˜ dseeˉ quiá'rˉ, jo̱guɨ e i̱ lɨɨng˜guɨ jmóoˋ ta˜ quie̱ˊ nifɨˊ quiá'ˉ ta˜ quiá'ˉ Fidiéeˇ jo̱guɨ jmóoˋbɨr ta˜ eˊ júuˆ quiá'ˉ dseaˋ do cajo̱.
49004012	Jo̱ lajo̱b caguiéengˋ Dseaˋ Jmáangˉ guiʉ́ˉ jaléng'ˋ jneaa˜aa', dseaˋ lɨ́ɨˊɨɨ' dseaˋ quiá'rˉ, e laco̱' nijmɨcó̱o̱'˜naa' dseaˋ rú'ˋnaa' laco̱' catɨ́ɨngˉ, jo̱ lajo̱b nicuǿø'˜ bíˋ rú'ˋnaa' la'ó'ˋ jneaa˜aa', dseaˋ nɨlɨ́ɨˊnaa' dseaˋ quiá'ˉ Dseaˋ Jmáangˉ.
49004013	Jo̱ lajo̱b 'néˉ jmóˆguɨ́ɨ' cartɨˊ conrøøbˋ nɨjá'ˉ lɨ́ɨˋnaa' júuˆ quiá'ˉ Dseaˋ Jmáangˉ jo̱guɨ conrøøbˋ nilɨcuíingˋnaa' dseaˋ do i̱ lɨ́ɨngˊ Jó̱o̱ˊ Fidiéeˇ, jo̱ lajo̱b nilíiˉnaa' dseaˋ quiá'ˉ Dseaˋ Jmáangˉ i̱ nɨráangˋ cartɨˊ ni'ié'ˋ quíˉnaa' laco̱'guɨ dseaˋ do 'ñia'rˊ.
49004014	Jo̱ lajo̱b joˋ nilíiˉguɨ́ɨ' laco̱'guɨ lɨ́ɨngˊ jaangˋ jiuung˜ i̱ lajmɨnábˉ jmɨsɨ́ɨngˉ jalé'ˋ e ɨˊ dsíirˊ lɨ́'ˆ laco̱'guɨ co̱o̱ˋ móoˊ fɨˊ ni˜ jmɨɨˋ e dséeˊ lɨ́'ˆ doñiˊ jié'ˋ fɨˊ lɨ˜ íiˊ guíˋ. Co̱' i̱ jiuung˜ do lajmɨnábˉ naaiñˋ e jmitir˜ lɨ́'ˆ doñiˊ eeˋ júuˆ 'mɨ́ɨˉ cartɨˊ nilíˋ e nijmɨgǿøngˋ dseaˋ írˋ, fa' jaléng'ˋ dseaˋ i̱ nɨtɨ́ɨngˋ jmɨgǿøngˋ dseaˋ rúng'ˋ.
49004015	Dsʉ' guiʉ́ˉguɨ e sɨɨ˜naa' jmang'ˉ júuˆ já'ˉ, jo̱guɨ e nijmi'neáangˋ rú'ˋnaa' dseaˋ lɨ́ɨˊɨɨ' dseaˋ quiá'ˉ Fidiéeˇ, jo̱ lajo̱ba' nidsicuángˋguɨ quíˉii' dseáng'ˉ cartɨˊ ni'eeˉnaa' laco̱'guɨ la éeˋ Dseaˋ Jmáangˉ 'ñia'rˊ; co̱' íbˋ dseaˋ lɨ́ɨiñˊ lafa' mogui˜ quiá'ˉ jalé'ˋnaa', dseaˋ lɨ́ɨˊɨɨ' dseaˋ quiá'rˉ.
49004016	Jo̱ jaléng'ˋ jneaa˜aa', dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ, lɨ́ɨˊɨɨ' lafa' co̱o̱bˋ ngúuˊ táangˋnaa' có̱o̱'˜ dseaˋ do; jo̱ dseaˋ íbˋ dseaˋ lɨ́ɨiñˊ lafa' mogui˜ quiá'ˉ lajɨɨˉnaa', dseaˋ lɨ́ɨˊɨɨ' dseaˋ quiá'rˉ. Jo̱ dseaˋ íˋbɨ cajo̱ dseaˋ cacuø'rˊ jneaa˜aa' co̱o̱ˋ ta˜ lajaangˋ lajaangˋnaa', dseaˋ lɨ́ɨˊɨɨ' dseaˋ quiá'rˉ; jo̱ba' mɨ˜ guiʉ́bˉ jmooˉnaa' e ta˜ jo̱ e jmi'neáangˋnaa' dseaˋ rú'ˋnaa', jo̱ba' co̱lɨɨm˜ dsicuángˋ e eeˉnaa' guiʉ́ˉ lajɨɨˉnaa'.
49004017	Jo̱ e lab fɨ́ɨˉguɨ́ɨ 'nʉ́'ˋ, dseaˋ rú'ˋnaa', la'eáangˊ có̱o̱'˜ júuˆ quiá'ˉ Dseaˋ Jmáangˉ, e joˋ güɨlɨseengˋguɨ' laco̱'guɨ la seengˋ dseaˋ góoˋna' i̱ jaˋ cuíingˋ Fidiéeˇ. Co̱' i̱ dseaˋ íˋ seeiñˋ e ɨˊ dsíirˊ jmang'ˉ jalé'ˋ e jaˋ ta˜ íimˆ,
49004018	jo̱ lɨ́ɨˊ lafa' nʉʉbˋ dsíirˊ, co̱' dsíng'ˉ jaˋ lí'rˋ ni'ɨ́ˉ dsíirˊ røøˋ; jo̱ jaˋ íñ'ˋ lají̱i̱'˜ e cuø'ˊ Fidiéeˇ jaléng'ˋ jneaa˜aa', dseaˋ lɨ́ɨˊɨɨ' dseaˋ quiá'rˉ, uíi'˜ e jaˋ iiñ˜ e nilɨcuíiñˋ dseaˋ do, co̱' eáamˊ ue'ˋ dsíirˊ.
49004019	Jo̱ jí̱i̱'˜ jaˋ lí'rˆ ɨ'ˋ lɨ́ɨiñˉ e cuø'ˊ fɨˊ yaaiñ˜ e jmóorˋ jalé'ˋ e 'lɨ'ˆ, jo̱ dseáng'ˉ jaˋ quie̱ˊ íb'ˋ jmóorˋ jalé'ˋ e 'lɨ'ˆ e tɨ́ɨiñˋ jmóorˋ do.
49004020	Dsʉ' 'nʉ́'ˋguɨ, dseaˋ cuíingˋna' Dseaˋ Jmáangˉ, jaˋ calɨcuíingˋna' dseaˋ do e laco̱' nijméeˆna' jalé'ˋ e 'lɨ'ˆ lajo̱.
49004021	Co̱' dseáng'ˉ já'ˉba' nɨcanʉ́ʉˉna' júuˆ quiá'ˉ dseaˋ do, jo̱guɨ lɨɨm˜ eeˋ calɨtɨ́ngˋna' quiá'rˉ jo̱ lajo̱ba' nɨñíˆna' e jmang'ˉ e jáb'ˉ júuˆ quiá'ˉ Dseaˋ Jmáangˉ.
49004022	Jo̱ba' tʉ́ʉˊna' jalé'ˋ e 'lɨ'ˆ e lamɨ˜ quɨ́'ˉ tɨ́ɨngˋna' jmooˋna' do, co̱' có̱o̱'˜ e jo̱ cajméeˋ e eáamˊ calɨgǿngˋna'.
49004023	Jo̱guɨ jmɨsɨ́ɨngˆna' jalé'ˋ e ɨˊ óoˊna', jo̱ íiˋ áaˊna' jmang'ˉ e guiʉ́ˉ.
49004024	Jo̱guɨ güɨlɨseengˋna' e nɨcalɨ'mɨ́ɨmˉba' e laco̱' ni'eeˉna' laco̱'guɨ la éeˋ Fidiéeˇ 'ñia'rˊ, jo̱guɨ jméeˆna' jmang'ˆ e guiʉ́ˉ, jo̱guɨ eeˉna' røøˋ laco̱' sɨ'íˆ jee˜ jaléng'ˋ dseaˋ rúng'ˋna'.
49004025	Jo̱ba' tʉ́ʉˊna' e quié̱ˆna' júuˆ e o̱' já'ˉ, jo̱ fée'˜ba' jmang'ˉ júuˆ e já'ˉ có̱o̱'˜ dseaˋ rúng'ˋna', dsʉco̱' lajɨɨˉbaa' lɨ́ɨˊnaa' lafa' co̱o̱ˋ ngúuˊ táangˋnaa' la'ó'ˋ jneaa˜aa', dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ.
49004026	Jo̱ song jmiguíingˆ áaˊna', jaˋ cuø'ˊ fɨˊ yaang˜na' e ni'eeˉna' dseeˉ; jo̱guɨ jmɨ'úungˋna' e jaˋ huǿøˉ ee˜ e guíingˉna' do cajo̱,
49004027	jo̱ lajo̱b jaˋ cuø'ˊna' fii˜ i̱ 'lɨng'ˆ fɨˊ e nijmɨgǿøiñˋ 'nʉ́'ˋ.
49004028	Jo̱guɨ jaléng'ˋ 'nʉ́'ˋ i̱ lamɨ˜ jmóoˋ ɨ̱ɨ̱ˋ, quiúum'˜ba' e joˋ jméeˆna' lajo̱, jo̱ jmeeˉba' ta˜ guiʉ́ˉ có̱o̱'˜ layaang˜ guóoˋna' e laco̱' seabˋ e cuǿ'ˆna' jaléng'ˋ dseaˋ i̱ 'néˉ quiá'ˉ lajo̱.
49004029	Jo̱ jaˋ cá̱ˆna' júuˆ 'lé'ˋ, co̱' dseáng'ˉ lají̱i̱'˜ júuˆ e guiʉ́ˉ jo̱guɨ e íingˆ ta˜ba' 'néˉ cá̱ˆna' e laco̱' nijmɨcó̱o̱'˜ quiá'ˉ jaléng'ˋ dseaˋ i̱ ninúˉ e júuˆ jo̱ jial nidsicuángˋguɨ quiá'rˉ e cuíiñˋ Dseaˋ Jmáangˉ.
49004030	Jo̱ jaˋ jmooˋna' e nilíingˉ fɨ'íˆ Jmɨguíˋ quiá'ˉ Fidiéeˇ, co̱' íˋbing' seengˋ có̱o̱'˜ 'nʉ́'ˋ e laco̱' cuøˊ li˜ quíiˉna' e nilíingˉna' dseaˋ sɨlaangˇ mɨ˜ nitɨ́ˉ í'ˋ e nileángˉ Fidiéeˇ jaléng'ˋ dseaˋ quiá'rˉ laco̱' sɨ'íˆ.
49004031	Jo̱guɨ tʉ́ʉˊna' jalé'ˋ e 'ní'ˋ áaˊna' có̱o̱'˜guɨ jalé'ˋ e guíingˉna' quiá'ˉ rúng'ˋna' có̱o̱'˜guɨ jalé'ˋ e jɨɨng˜na', jo̱guɨ jaˋ fo'ˆna' júuˆ 'lé'ˋ quiá'ˉ rúng'ˋna', lɨ́'ˆ lajalé'ˋ e 'lɨ'ˆ e jié'ˋguɨ é.
49004032	Jo̱ eeˉba' jmang'ˉ e guiʉ́ˉ có̱o̱'˜ jaléng'ˋ dseaˋ rúng'ˋna', jo̱guɨ jmeeˉba' fɨ'ˋ lɨ́ɨngˉna' jaléng'ˋ dseaˋ rúng'ˋna', jo̱guɨ íingˊna' dseeˉ quiá'ˉ dseaˋ rúng'ˋna' lɨ́'ˆ laco̱'guɨ la jmóoˋ Fidiéeˇ e íiñˉ dseeˉ quíiˉ 'nʉ́'ˋ la'eáangˊ có̱o̱'˜ Dseaˋ Jmáangˉ.
49005001	Jo̱ co̱' 'nʉ́'ˋ lɨ́ɨngˊna' jó̱o̱ˊ Fidiéeˇ i̱ iiñ˜ eáangˊ, jo̱ba' jmɨ'úungˋna' e ni'eeˉna' laco̱' 'ñia'ˊ dseaˋ do.
49005002	Jo̱ güɨlɨseemˋba' e jmi'neáangˋna' jaléng'ˋ dseaˋ rúng'ˋna' lɨ́'ˆ laco̱'guɨ Dseaˋ Jmáangˉ jmi'neáaiñˋ jneaa˜aa' jo̱guɨ cajáng'ˋ 'ñia'rˊ e cajúiñˉ fɨˊ dse'ˋ crúuˆ uíi'˜ jneaa˜aa'; jo̱ e cajúiñˉ do lɨ́ɨˊ lafa' co̱o̱ˋ e jmeafɨɨˋ jlo'ˆ e catɨ́ɨngˉ Fidiéeˇ.
49005003	Jo̱ co̱' dseaˋ quiá'ˉ Fidiéebˇ lɨ́ɨngˊ 'nʉ́'ˋ, jo̱ba' jí̱i̱'˜ jaˋ cuǿøngˋ ɨ́ˆ óoˊna' fa' e sɨɨng˜na' có̱o̱'˜ dseañʉ'ˋ o̱si dseamɨ́ˋ i̱ o̱' quíiˉna' é, o̱'guɨ e ɨˊ óoˊna' jalé'ˋ e 'lɨ'ˆ e jié'ˋguɨ cajo̱, o̱'guɨ suungˋna' lɨ́'ˆ doñiˊ eeˋ.
49005004	Jo̱ jaˋ fo'ˆna' júuˆ 'lɨ'ˆ o̱'guɨ júuˆ í̱i̱ˊ o̱'guɨ júuˆ gaˋ e jaˋ uiing˜ seaˋ, co̱' jaˋ catɨ́ɨngˉ jmée'ˆ 'nʉ́'ˋ lajo̱; co̱' guiʉ́ˉguɨ quíiˉna' e jmiféng'ˊna' Fidiéebˇ.
49005005	Jo̱guɨ güɨlɨta˜ óoˊna' cajo̱ e lɨ́'ˆ doñiˊ i̱i̱ˋ dseaˋ i̱ 'léeˊ e güɨɨiñˋ có̱o̱'˜ dseaˋ i̱ o̱' quiá'rˉ, o̱si jmóorˋ e 'lɨ'ˆ e jié'ˋguɨ é, o̱si suuiñˋ lɨ́'ˆ doñiˊ eeˋ, jo̱ba' i̱ dseaˋ íˋ jaˋ quɨ́'ˉ jmɨɨ˜ e Dseaˋ Jmáangˉ có̱o̱'˜guɨ Fidiéeˇ nicá̱ˋ nifɨˊ quiá'rˉ. Co̱' i̱ dseaˋ i̱ suungˋ lɨ́'ˆ doñiˊ eeˋ do, jo̱ba' lɨ́ɨˊ e lafa' e jo̱b jmiféiñ'ˊ.
49005006	Jo̱ jaˋ cuǿ'ˆ fɨˊ yaang˜na' e jí̱i̱'˜ jaangˋ dseaˋ nijmɨgǿøiñˋ 'nʉ́'ˋ có̱o̱'˜ jalé'ˋ júuˆ e jaˋ íingˆ ta˜. Dsʉco̱' uii˜ quiá'ˉ jalé'ˋ e 'lɨ'ˆ e nɨcafá'ˉa na, jo̱ba' cuø'ˊ Fidiéeˇ iihuɨ́ɨˊ eáangˊ jaléng'ˋ dseaˋ i̱ jaˋ nʉ́ʉ'˜ lají̱i̱'˜ júuˆ quiá'rˉ.
49005007	Jo̱ba' jaˋ quɨ́ng'ˋna' jee˜ jaléng'ˋ i̱ dseaˋ i̱ jmóoˋ lajo̱.
49005008	Dsʉ' 'nʉ́'ˋ, lamɨ˜ jéengˊguɨ, fɨˊ lɨ˜ nʉʉbˋ seengˋna'; dsʉ' lanaguɨ, co̱' nɨlɨ́ɨngˊna' lafa' jaamˋ dseaˋ có̱o̱'˜ Dseaˋ Jmáangˉ, jo̱ba' fɨˊ lɨ˜ jneábˋ nɨseengˋna'. Jo̱ba' güɨlɨseemˋba' laco̱'guɨ i̱ dseaˋ i̱ seengˋ fɨˊ lɨ˜ jneáˋ.
49005009	Jo̱ mɨ˜ seengˋ dseaˋ fɨˊ lɨ˜ jneáˋ, jo̱ba' jmang'ˉ e guiʉ́ˉ jmóorˋ có̱o̱'˜ dseaˋ rúiñ'ˋ, jo̱guɨ éerˋ røøˋ có̱o̱'˜ dseaˋ do cajo̱, jo̱guɨ jmang'ˉ júuˆ jáb'ˉ quie̱rˊ.
49005010	Jo̱ fɨ́ɨˉguɨ́ɨ 'nʉ́'ˋ, jmɨ'úungˋna' e güɨlɨseemˋba' laco̱' la iáangˋ dsíiˊ Fíiˋnaa' Dseaˋ Jmáangˉ.
49005011	Jo̱ jaˋ sɨcøøngˆ yaang˜na' e jméeˆna' jalé'ˋ e jaˋ ta˜ íingˆ laco̱'guɨ la jmóoˋ dseaˋ i̱ seengˋ fɨˊ lɨ˜ nʉʉˋ; co̱' guiʉ́ˉguɨ e nifɨ́'ˆna're e jaˋ dseengˋ jalé'ˋ e jmóorˋ do.
49005012	Dsʉco̱' lɨ'ɨ'ˋ lɨ́ɨmˉbaa' e lɨco̱' fé'ˆbɨ́ɨ' uii˜ quiá'ˉ jalé'ˋ e 'lɨ'ˆ e jmóoˋ i̱ dseaˋ la'íˋ fɨˊ lɨ˜ ɨɨngˋ.
49005013	Dsʉ' mɨ˜ nifɨ́'ˆna're e jaˋ dseengˋ jalé'ˋ e jmóorˋ do, jo̱ba' cajneábˉ niingˉ jalé'ˋ e jo̱, jo̱ lajo̱ba' nilɨlí'ˆ jaléng'ˋ dseaˋ jial lɨ́ɨˊ jalé'ˋ e jmóoˋ dseaˋ íˋ
49005014	lɨ́'ˆ laco̱'guɨ e júuˆ la: Jmijnéeˋ a'ˊ, 'nʉˋ dseaˋ lafa' güɨɨn'ˋ uíi'˜ dseeˉ quíi'ˉ, jo̱ güɨjí̱'ˊtu̱' la'eáangˊ có̱o̱'˜ Dseaˋ Jmáangˉ; jo̱ lajo̱ba' dseaˋ do nijmérˉ e nilɨseen'ˋ fɨˊ lɨ˜ jneáˋ jɨr˜.
49005015	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', ñiing˜ áaˊna' jial ni'eeˉna' jmang'ˉ e guiʉ́ˉ, jo̱ jaˋ güɨlɨseengˋna' e jmooˋna' jalé'ˋ e jaˋ uiing˜ seaˋ, co̱' lɨ́'ˆ lɨˊ 'néˉ ɨ́ˆ áaˊna' laco̱' catɨ́ɨmˉ có̱o̱'˜ jalé'ˋ e jmooˋna' do.
49005016	Jo̱guɨ jmɨ'úungˋna' e eeˉna' guiʉ́ˉ contøøngˉ có̱o̱'˜ jaléng'ˋ dseaˋ rúng'ˋna', co̱' eáamˊ gaˋ nɨjmóoˋ dseaˋ lajeeˇ lana.
49005017	Jo̱ jaˋ jmooˋna' jí̱i̱'˜ co̱o̱ˋ e jaˋ mɨˊ ca'íiˋ áaˊna' røøˋ laco̱' catɨ́ɨngˉ, co̱' 'néˉ jmɨ'úungˋna' e ningám'ˋba' lají̱i̱'˜ e iing˜ Fíiˋnaa' Fidiéeˇ e nijméeˆna'.
49005018	Jo̱guɨ jaˋ jméeˆna' jmang'ˉ ta˜ ɨ̱́'ˋ, co̱' fɨˊ gabˋ cá̱ˋ jaléng'ˋ dseaˋ i̱ jmóoˋ lajo̱; co̱' guiʉ́ˉguɨ e jí̱i̱'˜ Jmɨguíˋ quiá'ˉ Fidiéebˇ nicá̱ˋ nifɨˊ quíiˉna'.
49005019	Jo̱guɨ mɨ˜ føng'ˊ rúng'ˋ 'nʉ́'ˋ la'ó'ˋ lɨ́ɨngˊna' dseaˋ quiá'ˉ Dseaˋ Jmáangˉ, féeng'˜ rúng'ˋna' có̱o̱'˜ jalé'ˋ júuˆ quiá'ˉ Fidiéeˇ e to̱o̱˜ fɨˊ ni˜ jiˋ salmos jo̱guɨ có̱o̱'˜ jalé'ˋ júuˆ e øˊ dseaˋ quiá'ˉ Fidiéeˇ cajo̱ có̱o̱'˜guɨ jalé'ˋ júuˆ e cuøˊ Jmɨguíˋ quiá'ˉ Fidiéeˇ. Lajo̱bɨ cajo̱, mɨ˜ øˊna' jo̱guɨ mɨ˜ jmiféng'ˊna' Fíiˋnaa' Dseaˋ Jmáangˉ, jmeeˉba' carˋ ngocángˋ óoˊna'.
49005020	Jo̱guɨ jaˋ tiúungˊna' e cuø'ˊna' gui'máang'ˇ Tiquíˆii' Fidiéeˇ la'eáangˊ có̱o̱'˜ Fíiˋnaa' Dseaˋ Jmáangˉ quiá'ˉ jalé'ˋ e dsingɨ́ɨngˉna'.
49005021	Jo̱ jméeˆna' nʉ́ʉ'˜na' júuˆ quiá'ˉ rúng'ˋna' e iáangˋ áaˊna' e laco̱' cuøˊ li˜ e jmɨ'gooˋba' Dseaˋ Jmáangˉ.
49005022	Jo̱ e laba' fɨ́ɨˉɨ 'nʉ́'ˋ, jaléng'ˋ dseamɨ́ˋ, jmɨ'gooˋba' jaléng'ˋ dseañʉ'ˋ quíiˉna'. Jo̱ song lajo̱b jmooˋna', jo̱ba' nʉ́ʉ'˜ba' júuˆ quiá'ˉ Fíiˋnaa' Dseaˋ Jmáangˉ.
49005023	Dsʉco̱' dseañʉ'ˋbing' lɨ́ɨngˊ dseaˋ mogui˜ quiá'ˉ jaléng'ˋ dseamɨ́ˋ quiá'rˉ laco̱'guɨ Dseaˋ Jmáangˉ lɨ́ɨiñˊ dseaˋ mogui˜ quiá'ˉ jaléng'ˋ dseaˋ quiá'rˉ. Jo̱ jaléng'ˋ i̱ dseaˋ quiá'rˉ do lɨ́ɨˊ lafa' co̱o̱bˋ ngúuˊ táaiñˋ có̱o̱'˜ dseaˋ do. Jo̱ dseaˋ dob dseaˋ láaiñˋ jaléng'ˋ dseaˋ quiá'rˉ jee˜ dseeˉ quiáiñ'ˉ.
49005024	Jo̱ jaléng'ˋ dseamɨ́ˋ 'néˉ núˉbre júuˆ quiá'ˉ dseañʉ'ˋ quiá'rˉ e iáangˋ dsíirˊ lɨ́'ˆ laco̱'guɨ jaléng'ˋ dseaˋ quiá'ˉ Dseaˋ Jmáangˉ 'néˉ jmérˉ nʉ́ʉ'˜bre júuˆ quiá'ˉ dseaˋ do cajo̱.
49005025	Jo̱ e laba' fɨ́ɨˉɨ 'nʉ́'ˋ, jaléng'ˋ dseañʉ'ˋ, jmi'neáangˋna' jaléng'ˋ dseamɨ́ˋ quíiˉna' laco̱'guɨ Dseaˋ Jmáangˉ jmi'neáaiñˋ jaléng'ˋ jneaa˜aa', dseaˋ lɨ́ɨˊnaa' dseaˋ quiá'rˉ, jo̱guɨ cajáng'ˋ 'ñia'rˊ e cajúiñˉ uii˜ quíˉii' cajo̱.
49005026	Jo̱ cajméerˋ lajo̱ e laco̱' ca'uíingˉnaa' dseáng'ˆ jí̱i̱'˜ dseaˋ quiá'ˉ Fidiéeˇ. Jo̱guɨ cajméerˋ e lafa' cajgɨ́ɨngˉnaa' có̱o̱'˜ e jmɨɨˋ e cajgáangˉnaa' do có̱o̱'˜guɨ e júuˆ quiá'rˉ e caguiarˊ do cajo̱.
49005027	Jo̱ cajáng'ˋ 'ñia'ˊ dseaˋ do e cajúiñˉ e laco̱' nisíñ'ˋ jaléng'ˋ jneaa˜aa' fɨˊ quinirˇ laco̱' jaangˋ dseaˋ i̱ sɨjgɨ́ɨngˆ jo̱guɨ i̱ sɨguiúngˉ fɨˊ quiniˇ dseaˋ do jo̱guɨ i̱ jí̱i̱'˜ co̱o̱ˋ dseeˉ jaˋ seaˋ quiá'ˉ.
49005028	Jo̱ jaléng'ˋ dseañʉ'ˋ 'néˉ 'neáamˋbre jaléng'ˋ dseamɨ́ˋ quiá'rˉ lɨ́'ˆ laco̱'guɨ la 'neáangˋ yaaiñ˜. Co̱' i̱ dseaˋ i̱ 'neáangˋ dseamɨ́ˋ quiá'ˉ, jo̱ba' 'neáaiñˋ yaaiñ˜ cajo̱.
49005029	Dsʉco̱' jaˋ seengˋ dseaˋ fa' e jaˋ to̱'ˋ fɨ́ɨngˋ yaaiñ˜, co̱' lɨ́'ˆ lɨˊ jmóorˋ íˆ røøbˋ jo̱guɨ to̱'ˋ fɨ́ɨiñˋ có̱o̱'˜ jalé'ˋ e 'néˉ quiá'rˉ. Jo̱ lajo̱b jmóoˋguɨ Dseaˋ Jmáangˉ có̱o̱'˜ jaléng'ˋ jneaa˜aa', dseaˋ lɨ́ɨˊɨɨ' dseaˋ quiá'rˉ, røøbˋ to̱'ˋ fɨ́ɨiñˋ cajo̱,
49005030	co̱' lafa' ngúuˊ táamˋbre lɨ́ɨˊ jneaa˜aa', dseaˋ lɨ́ɨˊɨɨ' dseaˋ quiá'rˉ.
49005031	Co̱' lalab fé'ˋ fɨˊ ni˜ jiˋ quiá'ˉ Fidiéeˇ: “'Naamˋ jaléng'ˋ dseañʉ'ˋ quiá'ˉ tiquiá'rˆ jo̱guɨ quiá'ˉ niquiá'rˆ, jo̱ dsilíiñˉ có̱o̱'˜ dseamɨ́ˋ i̱ nicúng'ˋ guóˋ có̱o̱'˜bre, jo̱ba' lajɨˋ huáaiñ'ˉ do ni'uíiñˉ lafa' jaamˋ dseaˋ.”
49005032	Jo̱ e júuˆ quiá'ˉ Fidiéeˇ na jaˋ mɨˊ cangáng'ˋ dseaˋ røøˋ jéengˊguɨ, dsʉ' jnea˜guɨ fá'ˋa e júuˆ la lana cuaiñ˜ quiá'ˉ Dseaˋ Jmáamˉ co̱lɨɨng˜guɨ có̱o̱'˜ jaléng'ˋ jneaa˜aa', dseaˋ lɨ́ɨˊɨɨ' dseaˋ quiá'rˉ.
49005033	Jo̱ lajo̱b lɨ́ɨˊ, lajaangˋ lajaamˋ 'nʉ́'ˋ dseañung'ˋna', 'néˉ 'neáamˋba' dseamɨ́ˋ quíiˉna' laco̱'guɨ 'neáangˋna' yaang˜na'; jo̱guɨ lajo̱bɨ jaléng'ˋ dseamɨ́ˋ 'néˉ jmɨ'góˋbre dseañʉ'ˋ quiá'rˉ cajo̱.
49006001	Jo̱guɨ e laba' fɨ́ɨˉɨ 'nʉ́'ˋ, jaléng'ˋ jiuung˜, jméeˆna' nʉ́ʉ'˜na' jalé'ˋ ta˜ quiʉ'ˊ tiquíiˆ niquíiˆna', co̱' lajo̱b iing˜ Fidiéeˇ e catɨ́ɨngˉ nijméeˆna'.
49006002	Jo̱guɨ e lab júuˆ la'uii˜ e quiʉ'ˊ ta˜ quiá'ˉ Fidiéeˇ e song jmiti˜ dseaˋ e jo̱, jo̱ba' ni'íñ'ˋ e nɨsɨ'íiñˆ e nicuǿ'ˉ Fidiéeˇ írˋ; jo̱ lalab fé'ˋ e júuˆ do: “Jmɨ'gooˋ tiquíi'ˆ có̱o̱'˜ niquíi'ˆ,
49006003	jo̱ lajo̱ba' nilɨseen'ˋ juguiʉ́ˉ jo̱guɨ niñíin'ˋ e huǿøbˉ seen'ˋ fɨˊ jmɨgüíˋ.”
49006004	Jo̱guɨ jaléng'ˋ 'nʉ́'ˋ, dseaˋ lɨ́ɨngˊna' teaa˜, jaˋ jmooˋna' e nilɨguíingˉ jaléng'ˋ jó̱o̱ˋna'; co̱' guiʉ́ˉguɨ e jmɨcuaangˋna're e íibˊ 'gooˋ quiá'rˉ có̱o̱'˜ jalé'ˋ e e'ˊna're laco̱'guɨ cǿøngˋ có̱o̱'˜ júuˆ quiá'ˉ Dseaˋ Jmáangˉ.
49006005	Jo̱guɨ lalab fɨ́ɨˉɨ jaléng'ˋ 'nʉ́'ˋ, dseaˋ sɨ'nɨɨngˇ i̱ jmóoˋ ta˜ huɨ̱́'ˋ i̱ jaˋ 'léeng'˜, jmeeˉba' nʉ́ʉ'˜na' jalé'ˋ ta˜ quiʉ'ˊ fii˜ quíiˉna'. Jo̱guɨ jmeeˉba' jalé'ˋ ta˜ jo̱ e jmɨ'gooˋba're jo̱guɨ e ngocángˋ óoˊna' cajo̱ lɨ́'ˆ laco̱'guɨ catɨ́ɨngˉ e 'néˉ jméeˆna' có̱o̱'˜ Dseaˋ Jmáangˉ 'ñia'rˊ.
49006006	Jo̱guɨ jmeeˉba' ta˜ røøˋ laco̱' sɨ'íˆ, jo̱ o̱' jí̱i̱'˜ mɨ˜ níˋ fii˜ quíiˉna' 'néˉ jméeˆna' ta˜ e lɨ́'ˆ laco̱' nijá̱ˆna' guiʉ́ˉ có̱o̱'r˜. Jo̱ co̱' 'nʉ́'ˋ dseaˋ i̱ jmóoˋ lají̱i̱'˜ e iing˜ Fíiˋnaa' Dseaˋ Jmáamˉ nɨlɨ́ɨngˊna', jo̱ba' carˋ ngocángˋ áaˊba' 'néˉ jmitíˆna' e ta˜ do, jo̱ lajo̱ba' iáangˋ dsíiˊ Fidiéeˇ có̱o̱'˜ jalé'ˋ e jmooˋna' do.
49006007	Jo̱ 'néˉ jméeˆna' e ta˜ do e iáangˋ óoˊba' laco̱'guɨ catɨ́ɨngˉ jméeˆna' mɨ˜ jmooˋna' lají̱i̱'˜ e iing˜ Dseaˋ Jmáangˉ, jo̱ o̱' laco̱' mɨ˜ jmooˋna' ta˜ fɨˊ quiniˇ dseaˋ jmɨgüíˋ.
49006008	Co̱' nɨñíbˆ 'nʉ́'ˋ e doñiˊ i̱i̱ˋ dseaˋ, si dseaˋ sɨ'nɨɨngˇ i̱ jmóoˋ ta˜ huɨ̱́'ˋ e jaˋ 'léeng'˜ o̱si o̱' lajo̱ é, ni'ím'ˋbre lají̱i̱'˜ e catɨ́ɨiñˉ e cuøˊ Fidiéeˇ quiá'ˉ jalé'ˋ e guiʉ́ˉ e cajméerˋ do.
49006009	Jo̱guɨ jaléng'ˋ 'nʉ́'ˋ, dseaˋ lɨ́ɨngˊna' fii˜, eeˉba' røøˋ có̱o̱'˜ jaléng'ˋ dseaˋ jmóoˋ ta˜ quíiˉna', jo̱ jaˋ jméeˆna' sooˋ áaˊna' có̱o̱'r˜. Jo̱guɨ té̱e̱ˊ óoˊna' e jaamˋ Fíiˋnaa' Fidiéeˇ i̱ seengˋ i̱ guiing˜ fɨˊ ñifɨ́ˉ i̱ quiʉ'ˊ ta˜ quíiˉna' có̱o̱'˜guɨ dseaˋ i̱ sɨ'nɨɨngˇ i̱ jmóoˋ ta˜ quíiˉna' cajo̱. Co̱' fɨˊ quiniˇ Fidiéeˇ røøbˋ lɨ́ɨˊnaa' lajaangˋ lajaangˋnaa'.
49006010	Jo̱guɨ lana, dseaˋ rú'ˋnaa', cuǿø'˜ bíˋ yaang˜na' lají̱i̱'˜ fɨˊ nɨteáangˉna' la'eáangˊ có̱o̱'˜ e bíˋ 'gøng'ˊ quiá'ˉ Fíiˋnaa' Dseaˋ Jmáangˉ, co̱' dseaˋ quiá'ˉ dseaˋ dob nɨlɨ́ɨngˊna'.
49006011	Jo̱ jmɨ'ǿng'ˋ yaang˜na' có̱o̱'˜ jalé'ˋ e cangɨ́ɨngˋna' e cacuø'ˊ Fidiéeˇ 'nʉ́'ˋ e laco̱' jaˋ nicá̱ˆna' fɨˊ gaˋ mɨ˜ iing˜ fii˜ i̱ 'lɨng'ˆ jmɨgǿøiñˋ 'nʉ́'ˋ, lafa' jaangˋ 'léeˉ quie̱ˊbre có̱o̱'˜ jalé'ˋ e jmɨ'ǿng'ˋ 'ñia'rˊ mɨ˜ dséerˊ jee˜ 'niiˋ.
49006012	Co̱' jaˋ jmooˉnaa' ta˜ tɨ́ɨngˊ có̱o̱'˜ dseaˋ jmɨgüíˋ, co̱' ta˜ tɨ́ɨngˊ có̱o̱'˜ jalé'ˋ guíˋ 'lɨ'ˆ e eáangˊ óoˋ bíˋ e íiˊ fɨˊ guiá'ˆ güíˋba' jmooˉnaa', co̱' e guíˋ jo̱ quie̱ˊ nifɨˊ jo̱guɨ sɨlɨ́ɨ'ˇ jaléng'ˋ dseaˋ fɨˊ la fɨˊ na.
49006013	Jo̱ba' jmeáang'˜na' ta˜ jalé'ˋ e cangɨ́ɨngˋna' e cacuø'ˊ Fidiéeˇ 'nʉ́'ˋ e nijmɨ'ǿng'ˋ yaang˜na', jo̱ lajo̱ba' nité'ˋna' có̱o̱'˜ i̱ 'lɨng'ˆ mɨ˜ nitɨ́ˉ í'ˋ e nijmeáiñ'ˋ 'nʉ́'ˋ gaˋ. Jo̱ba' mɨ˜ calɨ́'ˉna' jalé'ˋ e jo̱, jie˜ mɨˊ tʉ́ˋna' lají̱i̱'˜ fɨˊ teáangˉna' jóng.
49006014	Jo̱ jie˜ mɨˊ tʉ́ˋna' lají̱i̱'˜ fɨˊ nɨteáangˉna' e quié̱ˉba' jmang'ˉ júuˆ já'ˉ quiá'ˉ Fidiéeˇ; jo̱ e júuˆ já'ˉ na lɨ́ɨˊ lafa' co̱o̱ˋ lo'ñʉ́ʉˊ tu'ˊ e 'ñʉ́ʉˊ teáˋ tu'ˊ jaangˋ 'léeˉ. Jo̱guɨ eeˉba' røøˋ fɨˊ quiniˇ Fidiéeˇ contøøngˉ; jo̱ e na lɨ́ɨˊ lafa' co̱o̱ˋ 'mɨ'qui'ˊ ñíˆ quiá'ˉ jaangˋ 'léeˉ có̱o̱'˜ e jmɨ'ǿiñ'ˋ fɨˊ nidsíirˊ fɨˊ jee˜ 'niiˋ.
49006015	Jo̱guɨ 'néˉ néebˇ guiʉ́ˉ quíiˉna' contøøngˉ e laco̱' ni'uǿngˋna' nigüɨguiáˆna' júuˆ quiá'ˉ Dseaˋ Jmáangˉ e quiá'ˉ jial seengˋ dseaˋ juguiʉ́ˉ júuˆ røøˋ có̱o̱'˜ Fidiéeˇ; jo̱ e na lɨ́ɨˊ laco̱'guɨ mɨ˜ jaangˋ 'léeˉ guieengˋ guiʉ́ˉ 'ñia'rˊ e ni'ǿ'rˉ lomɨɨrˉ.
49006016	Jo̱ co̱' nɨcajáam'˜ yaang˜na' fɨˊ jaguóˋ Dseaˋ Jmáangˉ, jo̱ba' quɨ́ɨ'˜ba' jmɨɨ˜ nijmɨ'ǿng'ˋ yaang˜na' jee˜ jalé'ˋ e gaˋ e iing˜ fii˜ i̱ 'lɨng'ˆ nijmeáiñ'ˋ 'nʉ́'ˋ; jo̱ e na lɨ́ɨˊ laco̱'guɨ mɨ˜ jaangˋ 'léeˉ quie̱ˊbre có̱o̱'˜ e nijmɨ'ǿng'ˋ 'ñia'rˊ jee˜ ñisʉ̱'ˋ.
49006017	Jo̱ nɨsɨlaamˉba' jee˜ dseeˉ quíiˉna'; jo̱ e na lɨ́ɨˊ laco̱'guɨ co̱o̱ˋ loguiˇ ñíˆ quíiˉna' có̱o̱'˜ e jmɨ'ǿng'ˋna' moguíˆna'. Jo̱guɨ jmeáam'˜ba' ta˜ e júuˆ quiá'ˉ Fidiéeˇ e nɨca'íing'˜na' do e cacuøˊ Jmɨguíˋ quiá'rˉ; jo̱ e júuˆ na lɨ́ɨˊ laco̱'guɨ co̱o̱ˋ ñisʉ̱'ˋ e eáangˊ dseaˋ jee˜ 'niiˋ.
49006018	Jo̱ lajeeˇ jo̱, jaˋ tiúungˊna' e føng'ˆna' Fidiéeˇ jo̱guɨ mɨ́ɨ'˜na' dseaˋ do contøøngˉ la'eáangˊ có̱o̱'˜ Jmɨguíˋ quiá'rˉ e nijmɨcó̱o̱'r˜ 'nʉ́'ˋ. Jo̱ contøømˉ 'néˉ e ñiing˜ áaˊna' e jaˋ nilɨtúngˉ óoˊna' e mɨ́ɨ'˜na' Fidiéeˇ uii˜ quiá'ˉ lajɨɨngˋ dseaˋ quiá'rˉ.
49006019	Jo̱guɨ mɨ́ɨ'˜na' Fidiéeˇ uii˜ quiéˉ jnea˜ cajo̱, e nicuǿ'rˉ jnea˜ e ñiˋbaa e˜ júuˆ niguiaaˉ jee˜ dseaˋ e jaˋ 'gó'ˋo e laco̱' nilɨñiˊ dseaˋ júuˆ quiá'ˉ Dseaˋ Jmáangˉ e quiá'ˉ jial laangˋ dseaˋ jee˜ dseeˉ quiá'rˉ e jaˋ mɨˊ calɨñirˊ lamɨ˜ jéengˊguɨ.
49006020	Co̱' Fidiéeˇ casíiñˋ jnea˜ fɨˊ la e laco̱' niguiaaˉ júuˆ quiá'ˉ jial laangˋ dseaˋ jee˜ dseeˉ quiá'rˉ, jo̱ uiing˜ e jo̱ba' e sɨjnɨ́ɨnˇn lana. Jo̱ mɨ́ɨ'˜guɨ' Fidiéeˇ uii˜ quiéˉe e laco̱' nifá'ˆa e júuˆ jo̱ jee˜ jaléng'ˋ dseaˋ e jaˋ 'gó'ˋo jí̱i̱'˜ capí'ˆ.
49006021	Jo̱ Tíquico lɨ́ɨiñˊ jaangˋ dseaˋ quiá'ˉ Fidiéeˇ i̱ 'neáangˋnaa' eáangˊ jo̱guɨ i̱ éeˋ ta˜ røøˋ có̱o̱'˜ jalé'ˋ ta˜ quiá'ˉ Fidiéeˇ. Jo̱ dseaˋ íbˋ nicá̱rˋ júuˆ fɨˊ na jial seenˉ jo̱guɨ jalé'ˋ e jmóoˋo fɨˊ la cajo̱.
49006022	Jo̱ uiing˜ lajo̱ba' nisɨ́ɨnˆnre fɨˊ na e laco̱' nijmeá'rˉ 'nʉ́'ˋ júuˆ jial se̱e̱ˉnaa' fɨˊ la, jo̱ lajo̱ba' nicuǿ'rˉ 'nʉ́'ˋ bíˋ e laco̱' jaˋguɨ lɨ́ɨngˊna' fɨ'íˆ uíi'˜ jnea˜.
49006023	Jo̱ mɨ́ɨ'˜ɨ Tiquíˆnaa' Fidiéeˇ có̱o̱'˜guɨ Fíiˋnaa' Dseaˋ Jmáangˉ e nijmérˉ e nilɨseengˋ 'nʉ́'ˋ, dseaˋ lɨ́ɨngˊna' dseaˋ quiá'rˉ, juguiʉ́ˉ júuˆ røøˋ, jo̱guɨ e nijmi'neáangˋ rúng'ˋna' la'eáangˊ e nɨcajáang'˜ yaang˜na' fɨˊ jaguóˋ dseaˋ do.
49006024	Jo̱ mɨ́ɨ'˜ɨ Fidiéeˇ e güɨ'ɨ́ɨˋbre güea'ˆ quiá'rˉ jee˜ jaléng'ˋ dseaˋ quiá'rˉ i̱ 'neáangˋ Fíiˋnaa' Dseaˋ Jmáangˉ contøøngˉ jo̱guɨ lata˜. Jo̱ lanab jí̱i̱'˜ fé'ˋ jiˋ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Éfeso.
50001001	Jnea˜ Paaˉ có̱o̱'˜ Timoteo lɨ́ɨˊnaa' dseaˋ i̱ jmóoˋ lají̱i̱'˜ e iing˜ Dseaˋ Jmáangˉ. Jo̱guɨ lana guiéeng'˜naa' júuˆ guicó̱o̱'ˇ quíiˉna', dseaˋ quiá'ˉ Fidiéeˇ i̱ neáangˊ fɨˊ na fɨˊ Filipos i̱ lɨ́ɨngˊ lafa' jaamˋ dseaˋ có̱o̱'˜ Dseaˋ Jmáangˉ. Jo̱guɨ lajo̱bɨ guiéeng'˜naa' júuˆ guicó̱o̱'ˇ quiá'ˉ jaléng'ˋ dseaˋ mogui˜ i̱ quiʉ'ˊ ta˜ jee˜ 'nʉ́'ˋ có̱o̱'˜guɨ jaléng'ˋ i̱ jmɨcó̱o̱'˜guɨ quiá'rˉ cajo̱.
50001002	Jo̱ mɨ́ɨ'˜ɨ Tiquíˆnaa' Fidiéeˇ có̱o̱'˜guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ jo̱guɨ e nicuǿ'rˉ 'nʉ́'ˋ e seengˋna' juguiʉ́ˉ júuˆ røøˋ.
50001003	Jo̱ laco̱o̱ˋ née'˜ mɨ˜ dséng'ˊ dsiiˉ 'nʉ́'ˋ, cuǿøˉø gui'máang'ˇ Fidiéeˇ uii˜ quíiˉna'.
50001004	Jo̱guɨ laco̱o̱ˋ née'˜ mɨ˜ fǿn'ˋn Fidiéeˇ uii˜ quíiˉna' lajaléng'ˋna', jmóoˋo e iáangˋ dsiˋbaa,
50001005	co̱' eáamˊ cajmɨcó̱o̱'˜ rú'ˋnaa' e guiaˋnaa' júuˆ quiá'ˉ Dseaˋ Jmáangˉ jí̱i̱'˜ ie˜ latɨˊ mɨ˜ caneeng˜ rú'ˋnaa' jo̱ cartɨˊ jmɨɨ˜ na.
50001006	Jo̱ tab˜ dsiiˉ e Fidiéeˇbing' i̱ canaangˋ jmóoˋ jalé'ˋ e guiʉ́ˉ jee˜ jaléng'ˋ 'nʉ́'ˋ, jo̱guɨ íˋbɨ cajo̱ i̱ nijméˉguɨ lajo̱ cartɨˊ niteáiñ'ˊ e ta˜ jo̱ ie˜ mɨ˜ nitɨ́ˉ í'ˋ e nigüéengˉtu̱ Dseaˋ Jmáangˉ fɨˊ jmɨgüíˋ la.
50001007	Jo̱ dseáng'ˉ lajo̱b catɨ́ɨngˉ e ɨˊ dsiiˉ uii˜ quíiˉna' lajaléng'ˋna', co̱' eáamˊ 'neáanˋn 'nʉ́'ˋ jo̱guɨ røøbˋ nɨca'íing'˜naa' jalé'ˋ e guiʉ́ˉ e cuø'ˊ Fidiéeˇ jneaa˜aa', nañiˊ fa' iuunˉ sɨjnɨ́ɨnˇn fɨˊ dsíiˊ 'nʉñíˆ o̱si e niguién'ˉn fɨˊ quiniˇ dseata˜ é, e jmɨ'ǿ'ˋø o̱si jmɨtaaˆ dsíiˊ dseaˋ e júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ.
50001008	Jo̱ Fidiéebˇ dseaˋ ñirˊ jial tíiˊ e iin˜n nimáan˜n lajaléng'ˋ 'nʉ́'ˋ lɨ́'ˆ laco̱' jí̱i̱'˜ e cuø'ˊ Dseaˋ Jmáangˉ jnea˜ e nijmi'neáanˋn 'nʉ́'ˋ.
50001009	Jo̱ mɨ́ɨ'˜ɨ Fidiéeˇ e eáangˊguɨ nidsicuángˋ e jmi'neáangˋ rúng'ˋna', jo̱guɨ e nicuǿ'ˉguɨr 'nʉ́'ˋ e nilɨjmɨ́ɨˋna' jo̱guɨ e ningáng'ˋna'
50001010	e laco̱' lí'ˋna' guíi'˜na' contøøngˉ lajalé'ˋ e guiʉ́ˉ. Jo̱ lajo̱b quɨ́ɨ'˜na' jmɨɨ˜ e seengˋna' e eeˉna' guiʉ́ˉ e laco̱' jaˋ nilɨseaˋ dseeˉ quíiˉna' mɨ˜ nitɨ́ˉ jmɨɨ˜ e nigüéengˉtu̱ Dseaˋ Jmáangˉ fɨˊ jmɨgüíˋ la.
50001011	Jo̱ ie˜ jo̱ jaléng'ˋ 'nʉ́'ˋ nijá̱a̱'˜na' júuˆ cuaiñ˜ quiá'ˉ jalé'ˋ e guiʉ́ˉ e cajmeeˇna' la'eáangˊ có̱o̱'˜ Dseaˋ Jmáangˉ e laco̱' nijmɨ'gooˋna' Fidiéeˇ jo̱guɨ nijmiféng'ˊna' dseaˋ do.
50001012	Jo̱ jnea˜ iin˜n e nilɨñíˆ 'nʉ́'ˋ, dseaˋ rú'ˋnaa', e jalé'ˋ e nɨcangongɨ́ɨnˉn fɨˊ la dseáng'ˉ eáamˊ nɨcalɨ'íingˆ ta˜ e laco̱' nini'ˆguɨ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ.
50001013	Co̱' jaléng'ˋ dseaˋ i̱ jmóoˋ ta˜ fɨˊ 'nʉ́ʉˊ lɨ˜ guiing˜ dseata˜ dseaˋ féng'ˊ quiá'ˉ dseaˋ romano có̱o̱'˜ jaléng'ˋguɨ dseaˋ caguiaangˉ, guiʉ́bˉ ñirˊ e sɨjnɨ́ɨnˇn fɨˊ dsíiˊ 'nʉñíˆ dsʉ' uíi'˜ e lɨ́ɨnˊn dseaˋ quiá'ˉ Dseaˋ Jmáangˉ.
50001014	Jo̱guɨ mɨ˜ calɨñiˊ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ e sɨjnɨ́ɨnˇn fɨˊ la, jo̱ba' e jie˜ jaˋ lajalém'ˋ dseaˋ do eáangˊguɨ nɨcaguiaˊ dsíirˊ e ni'rˊ júuˆ quiá'ˉ Dseaˋ Jmáangˉ, jo̱guɨ dseáng'ˉ jaˋ 'gó'ˋbre jmóorˋ lajo̱.
50001015	Jo̱ e jáb'ˉ, i̱ lɨɨng˜ i̱ dseaˋ íˋ guiarˊ júuˆ quiá'ˉ Dseaˋ Jmáangˉ dsʉ' e dsihuɨ́ɨmˊbre o̱si e 'ní'ˋ níiˉbre é, jo̱ dsʉ' i̱ lɨɨng˜guɨ jmóorˋ e ta˜ jo̱ e guiʉ́ˉ dsíiˊbre.
50001016	Jo̱guɨ i̱ lɨɨng˜ i̱ dseaˋ íˋ jmóorˋ e ta˜ jo̱ e ngocángˋ dsíiˊbre co̱' eáamˊ 'neáaiñˋ Fidiéeˇ, co̱' ñiˊbre e uiing˜ e iuungˉ jnea˜ fɨˊ la e laco̱' jmɨ'ǿn'ˋn júuˆ quiá'ˉ Dseaˋ Jmáangˉ;
50001017	jo̱ dsʉ' i̱ lɨɨng˜ i̱ dseaˋ íˋ guiarˊ júuˆ quiá'ˉ Dseaˋ Jmáangˉ e lɨ́'ˆ laco̱' nijmeángˉ quiá'rˉ yaam˜bre, jo̱guɨ jaˋ jmóorˋ e ngocángˋ dsíirˊ e ta˜ jo̱, co̱' lɨco̱' iiñ˜ e ni'meáangˊguɨr jnea˜ lɨ˜ iuunˉ fɨˊ dsíiˊ 'nʉñíˆ la.
50001018	Jo̱ dsʉ' jaˋ e cuaiñ˜ quiéˉe jialco̱' guiaˊ dseaˋ e júuˆ jo̱, si e ngocángˋ dsíirˊ o̱si o̱' lajo̱ é; co̱' jmi'iáamˋ dsiˋ jnea˜ dsʉ' e guiaˊ dseaˋ júuˆ quiá'ˉ Dseaˋ Jmáangˉ. Jo̱ eáamˊbɨ nilɨ'iáangˋ dsiiˉ,
50001019	co̱' ñiˋbaa e nileámˋbaa lɨ˜ iuunˉ la, co̱' jaléng'ˋ 'nʉ́'ˋ mɨ́ɨ'˜ba' Fidiéeˇ uii˜ quiéˉe, jo̱guɨ jmɨcó̱o̱'˜bɨ Jmɨguíˋ quiá'ˉ Dseaˋ Jmáangˉ jnea˜ cajo̱.
50001020	Jo̱ dsʉ' eáamˊ iin˜n jo̱guɨ eáamˊ sɨjeenˇ e jaˋ nicuǿˉ Fidiéeˇ fɨˊ e nica̱a̱ˉ fɨ'ɨ'ˋ, co̱' lɨ́'ˆ lɨˊ eáangˊguɨ sɨjeenˇ e teáˋ dsiiˉ e guiaaˉ júuˆ fɨˊ quiniˇ jaléng'ˋ dseaˋ, jo̱ lajo̱b nijmɨ'gooˉ Dseaˋ Jmáangˉ e ngocángˋ dsiiˉ jo̱ jaˋ e lɨ́ɨˊ e seenˉ o̱si e júunˉn é.
50001021	Co̱' jnea˜ seenˉ fɨˊ jmɨgüíˋ la e jmóoˋo lají̱i̱'˜ e iing˜ Dseaˋ Jmáangˉ; jo̱guɨ song júnˉn, jo̱ba' guiʉ́ˉguɨb ni'uíingˉ quiéˉe jóng.
50001022	Jo̱ dsʉ' song seengˉguɨ́ɨ fɨˊ jmɨgüíˋ la, nilí'ˋbɨ́ɨ jmee˜e ta˜ e laco̱' nilɨfɨ́ɨngˊguɨ dseaˋ quiá'ˉ Dseaˋ Jmáangˉ; jo̱ba' jaˋ ñiiˉ e˜ niguíi'˜i, su e seengˉguɨ́ɨ o̱fa' e júumˉbaa é.
50001023	Co̱' huɨ́ɨmˊ lɨ́ɨˊ quiéˉe e niguíi'˜i co̱o̱ˋ lajeeˇ e tú̱ˉ júuˆ la: ca'íing'˜ e iáangˋ dsiiˉ e nijúunˉn e laco̱' niníˆi có̱o̱'˜ Dseaˋ Jmáangˉ fɨˊ jmɨgüíˋ co̱o̱ˋ, co̱' lajo̱ba' e eáangˊguɨ nijmeángˉ quiéˉe;
50001024	jo̱guɨ e ca'íing'˜guɨ do, eáangˊguɨ la guíingˋ quíiˉna' e seemˉbɨ́ɨ fɨˊ jmɨgüíˋ la.
50001025	Jo̱ co̱' nɨtab˜ dsiiˉ e seemˉbɨ́ɨ fɨˊ jmɨgüíˋ la, jo̱ba' nija̱ˋbɨ́ɨ có̱o̱'˜ 'nʉ́'ˋ fɨˊ na e laco̱' nijmɨcó̱o̱'˜bɨ́ɨ 'nʉ́'ˋ e nidsicuángˋguɨ quíiˉna' có̱o̱'˜ júuˆ quiá'ˉ Dseaˋ Jmáangˉ, jo̱guɨ e laco̱' eáangˊguɨ nilɨ'iáangˋ óoˊna' có̱o̱'˜ e júuˆ e já'ˉ nɨcalɨ́ngˉna' do.
50001026	Jo̱ mɨ˜ niguiéng'ˉtú̱u̱ fɨˊ jee˜ 'nʉ́'ˋ, nilɨ'iáangˋguɨ óoˊna' uíi'˜ quiá'ˉ jalé'ˋ e guiʉ́ˉ e nɨcajméeˋ Dseaˋ Jmáangˉ có̱o̱'˜ jnea˜.
50001027	Jo̱ jmɨ'úungˋna' e nilɨseengˋna' røøˋ laco̱' cǿøngˋ có̱o̱'˜ júuˆ quiá'ˉ Dseaˋ Jmáangˉ. Jo̱ba' nañiˊ fa' e gáaˊa ga'eeˇe 'nʉ́'ˋ o̱si huí̱i̱ˉbɨ táanˋn é, dsʉ' tab˜ dsiiˉ e teáˋ teáangˉna' có̱o̱'˜ júuˆ quiá'ˉ Dseaˋ Jmáangˉ jo̱guɨ e dseáng'ˉ conrøøˋ sɨɨng˜na' lajaléng'ˋna' e cuǿ'ˆbɨ' bíˋ yaang˜na' co̱lɨɨng˜ e laco̱' nijá'ˉ líingˋ dseaˋ júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ,
50001028	jo̱guɨ e jaˋ fǿøng'˜na' jí̱i̱'˜ capí'ˆ jaléng'ˋ dseaˋ i̱ 'ní'ˋ 'níiˉ quíiˉna'. Co̱' e na cuøˊ li˜ quiá'ˉ jaléng'ˋ i̱ dseaˋ do e nɨngolíiñˉ fɨˊ lɨ˜ 'lɨ'ˆ, jo̱ dsʉ' quíiˉ 'nʉ́'ˋ cuøˊ li˜ e nilɨseemˋba' lata˜ có̱o̱'˜ Fidiéeˇ, co̱' lajo̱b nɨsɨ'íˆ quiá'ˉ dseaˋ do.
50001029	Co̱' dseaˋ quiá'ˉ Dseaˋ Jmáamˉ lɨ́ɨngˊ 'nʉ́'ˋ, jo̱ba' ngɨ́ɨngˋna' e já'ˉ lɨ́ɨngˋna' júuˆ quiá'rˉ, jo̱guɨ ngɨ́ɨmˋba' cajo̱ e nimóˆna' iihuɨ́ɨˊ dsʉ' uíi'˜ e nɨlɨ́ɨngˊna' lajo̱,
50001030	co̱' conrøøˋ 'ní'ˋ níingˉ dseaˋ jneaa˜aa' lana, jo̱ móobˉ 'nʉ́'ˋ e lajo̱b cajmeáng'ˋ dseaˋ jnea˜ lamɨ˜ jéengˊguɨ, jo̱guɨ nɨñíˆbɨ' cajo̱ e lajo̱bɨ jmóorˋ có̱o̱'˜ jnea˜ latɨˊ lana.
50002001	Jo̱ teábˋ óoˊna', dsʉco̱' lafa' jaamˋ dseaˋ lɨ́ɨngˊna' có̱o̱'˜ Dseaˋ Jmáangˉ; jo̱guɨ jaˋ fɨ'íˆ lɨ́ɨngˊna', co̱' Dseaˋ Jmáamˉ 'neáangˋ 'nʉ́'ˋ jo̱guɨ Jmɨguíˋ quiá'rˉ seemˋ røøˋ co̱lɨɨng˜ có̱o̱'˜ 'nʉ́'ˋ; jo̱guɨ jmi'neáangˋ rúng'ˋna', jo̱guɨ fɨ'ˋ lɨ́ɨngˉ rúng'ˋna' cajo̱,
50002002	jo̱ba' jmeeˉbɨ' bíˋ e laco̱' jmi'iáangˋna' dsiiˉ e seengˋna' co̱lɨɨng˜ juguiʉ́ˉ júuˆ røøˋ, jo̱guɨ 'neáamˋ rúng'ˋna' lajɨɨngˋna', jo̱guɨ co̱o̱ˋba' ɨˊ óoˊna' lají̱i̱'˜ fɨˊ teáang'˜na'.
50002003	Jo̱ jie˜ mɨˊ jmooˋna' jí̱i̱'˜ co̱o̱ˋ e móoˉna' e jmóoˋ dseaˋ rúng'ˋna' dsʉ' uíi'˜ e 'ní'ˋ máangˊna'r o̱si e jmɨcǿøng'˜ yaang˜na' é, co̱' lɨ́'ˆ lɨˊ 'néˉ e jmɨ'uǿngˆ yaang˜na' jo̱guɨ e jmɨ'gooˋna' dseaˋ rúng'ˋna' eáangˊguɨ laco̱' yaang˜na'.
50002004	Jo̱ dsʉ' jaˋ jméeˆna' e lɨco̱' 'no'ˆna' jial ni'uíingˉ guiʉ́ˉ quíiˉna' yaang˜na', co̱' lajo̱b 'néˉ 'no'ˆna' cajo̱ jial ni'uíingˉ guiʉ́ˉ quiá'ˉ jaléng'ˋ dseaˋ rúng'ˋna'.
50002005	Jo̱ íiˋ óoˊna' røøˋ lají̱i̱'˜ fɨˊ teáang'˜na' lɨ́'ˆ laco̱'guɨ cajméeˋ Dseaˋ Jmáangˉ.
50002006	Co̱' írˋ røøbˋ cǿøiñˋ có̱o̱'˜ Fidiéeˇ, jo̱ dsʉ' jaˋ cajmeáng'ˋ 'ñia'rˊ fa' e røøˋ cǿøiñˋ có̱o̱'˜ dseaˋ do,
50002007	co̱' cab'ˊ caséerˊ lají̱i̱'˜ e sɨ'íiñˆ quiá'ˉ Fidiéeˇ, jo̱ ca'uíiñˉ e røøbˋ cǿøiñˋ laco̱' jaangˋ dseaˋ jmɨgüíˋ i̱ jmóoˋ ta˜ fɨˊ quiniˇ dseaˋ rúng'ˋ, jo̱ calɨséiñˋ fɨˊ guóo'˜ uǿˉ e lɨ́ɨiñˊ jaangˋ dseaˋ jmɨgüíˋ.
50002008	Jo̱ dsʉ' lajeeˇ e ca'uíiñˉ lajo̱, cajmɨ'uǿngˉ 'ñia'rˊ e jaˋ cajméerˋ ta˜ quiʉ'rˊ 'ñia'rˊ, co̱' lají̱i̱'˜ ta˜ quiʉ'ˊ Fidiéeˇba' cajméerˋ carˋ cartɨˊ í'ˋ e catáiñˉ fɨˊ dse'ˋ crúuˆ, jo̱ fɨˊ jo̱b cajúiñˉ.
50002009	Jo̱ uíi'˜ e lajo̱b cajméerˋ, jo̱ba' Fidiéeˇ caseaiñ'ˊ dseaˋ do yʉ́'ˆguɨ, jo̱guɨ cajméerˋ e niingˉguɨ dseaˋ do lajeeˇ lajalé'ˋ jo̱guɨ lajeeˇ lajaléng'ˋ i̱ seengˋ fɨˊ la'úngˉ fɨˊ jmɨgüíˋ.
50002010	Jo̱ cajméeˋ Fidiéeˇ lajo̱ e laco̱' mɨ˜ ninʉ́'ˋ jial tíiˊ niingˉ Jesús, jo̱ba' co̱o̱ˋ quié̱e̱bˉ nisí'ˋ dseaˋ uǿˉ jnir˜ doñiˊ jié'ˋ seemˋbre, si fɨˊ jmɨgüíˋ co̱o̱ˋ o̱si fɨˊ jmɨgüíˋ la o̱si fɨˊ lɨ˜ teáang'˜ 'lɨɨ˜ é,
50002011	jo̱ nilɨlí'ˆ lajɨɨngˋ dseaˋ jo̱ nifé'rˋ e jáb'ˉ e Dseaˋ Jmáamˉ lɨ́ɨiñˊ Fii˜ i̱ quiʉ'ˊ ta˜ fɨˊ la'úngˉ, jo̱ lajo̱ba' nijmɨ'góˋ lajɨɨngˋ dseaˋ Tiquíˆii' Fidiéeˇ.
50002012	Jo̱ lana, dseaˋ rú'ˋnaa' i̱ iin˜n eáangˊ, jo̱ lɨ́'ˆ laco̱' nɨcajmeeˇna' nʉ́ʉ'˜na' contøøngˉ júuˆ quiá'ˉ Fidiéeˇ e nɨcafɨ́ɨˉɨ 'nʉ́'ˋ lajeeˇ e nɨcataan˜n có̱o̱'˜ 'nʉ́'ˋ, jo̱ba' eáangˊguɨ 'néˉ jméeˆna' nʉ́ʉ'˜na' cajo̱ mɨ˜ jaˋ quijgeáanˋn có̱o̱'˜ 'nʉ́'ˋ. Jo̱ jmɨ'gooˋna' e ngocángˋ óoˋna' lají̱i̱'˜ e fɨˊ guiʉ́ˉ lɨ˜ nɨteáangˉna' có̱o̱'˜ Dseaˋ Jmáangˉ;
50002013	co̱' Fidiéeˇbing' i̱ cuø'ˊ 'nʉ́'ˋ e iing˜na' jméeˆna' jmang'ˉ e guiʉ́ˉ, jo̱guɨ dseaˋ íbˋ cajo̱ i̱ jmɨcó̱o̱'˜ 'nʉ́'ˋ e laco̱' nijméeˆna' jalé'ˋ e jo̱ lɨ́'ˆ laco̱' e iáangˋ dsíirˊ 'ñia'rˊ.
50002014	Jo̱ jméeˆna' lajalé'ˋ e jmooˋna' e jaˋ sée'˜na' dseeˉ jo̱guɨ e jaˋ jɨɨng˜na',
50002015	jo̱ lajo̱ba' jí̱i̱'˜ jaangˋ dseaˋ niguié'rˊ jial ni'nɨ́iñˉ 'nʉ́'ˋ o̱si nicuǿ'rˉ 'nʉ́'ˋ dseeˉ é. Jo̱ jmiliingˇ yaang˜na' e lɨ́ɨngˊna' dseáng'ˉ jó̱o̱ˊ Fidiéeˇ i̱ jaˋ sɨ'lɨng'ˆ jee˜ dseaˋ jmɨgüíˋ i̱ seengˋ jmɨɨ˜ na. Co̱' jaléng'ˋ i̱ dseaˋ seengˋ jmɨɨ˜ na eáamˊ 'lɨiñ'ˆ jo̱guɨ jaˋ ɨˊ dsíirˊ laco̱' catɨ́ɨngˉ. Jo̱ dsʉ' 'nʉ́'ˋ lɨ́ɨngˊna' dseaˋ i̱ lafa' sɨjɨng'ˋ jee˜ jaléng'ˋ dseaˋ jmɨgüíˋ i̱ seengˋ fɨˊ lɨ˜ nʉʉˋ lɨ́'ˆ laco̱'guɨ jɨng'ˋ jaléng'ˋ nʉ́ʉˊ i̱ sɨtǿng'ˉ yʉ́'ˆ jmɨgüíˋ mɨ˜ canʉʉˋ.
50002016	Jo̱ lajo̱b lɨ́ɨngˊna', jo̱ba' ée'˜na' jaléng'ˋ dseaˋ e júuˆ quiá'ˉ jial nilɨseengˋ dseaˋ cøøngˋ có̱o̱'˜ Fidiéeˇ lata˜. Jo̱ba' mɨ˜ nitɨ́ˉ í'ˋ e nijáaˊtu̱ Dseaˋ Jmáangˉ fɨˊ jmɨgüíˋ la, eáangˊguɨ nilɨ'iáangˋ dsiiˉ uii˜ quíiˉna', co̱' ñiˋbaa e eáamˊ nɨcalɨ'íingˆ ta˜ lají̱i̱'˜ e ta˜ huɨ́ɨngˊ e nɨcajméˉe jee˜ 'nʉ́'ˋ jo̱guɨ lajo̱bɨ lajalé'ˋ iihuɨ́ɨˊ e nɨcamóˉo jee˜ 'nʉ́'ˋ cajo̱.
50002017	Jo̱ nañiˊ fa' nijáang'˜ 'ñiá'ˋa e nijúunˉn e laco̱' ni'ié'ˋ lají̱i̱'˜ e cuø'ˊ 'nʉ́'ˋ Fidiéeˇ uíi'˜ e já'ˉ lɨ́ɨngˋna' júuˆ quiá'rˉ, jo̱ba' eáamˊ nilɨ'iáangˋ dsiiˉ fɨng song calɨ́ˉ lajo̱ lɨ́'ˆ laco̱' nilɨ'iáangˋ óoˊ 'nʉ́'ˋ cajo̱.
50002018	Jo̱guɨ lajo̱bɨ 'nʉ́'ˋ nijmi'iáamˋ áaˊna' co̱lɨɨng˜ có̱o̱'˜ jnea˜.
50002019	Jo̱ song Fíiˋnaa' Jesús cuørˊ fɨˊ lajo̱, jo̱ba' lajmɨnábˉ iin˜n nisɨ́ɨnˆn Timoteo e nidsi'éerˇ 'nʉ́'ˋ fɨˊ na. Jo̱ba' nitíin'˜n bíˋ quiéˉe mɨ˜ ni'íin'˜n júuˆ quíiˉna' e nicó̱o̱ˋ dseaˋ do e quiá'ˉ jial seengˋna'.
50002020	Jo̱ joˋ i̱ dseaˋ seengˋguɨ quiéˉe i̱ jiéng'ˋguɨ laco̱' Timoteo i̱ guiing˜ dsíiˊ dseáng'ˉ lajang'ˉ uii˜ quíiˉna';
50002021	co̱' lajalém'ˋ dseaˋ 'nó'rˊ jmóorˋ lali˜ e tɨˊ dsíirˊ yaam˜bre, jo̱ jaˋ 'nó'rˊ jmóorˋ jalé'ˋ e guiʉ́ˉ e iing˜ Dseaˋ Jmáangˉ.
50002022	Dsʉ' nɨñíbˆ 'nʉ́'ˋ jial tíiˊ guiʉ́ˉ nɨca'éeˋ Timoteo jo̱guɨ jial nɨcajmóˉnaa' ta˜ e guiaˋnaa' júuˆ quiá'ˉ Dseaˋ Jmáangˉ, co̱' nɨcajmɨcó̱o̱'r˜ jnea˜ laco̱' jaangˋ jó̱o̱ˊ dseaˋ mɨ˜ jmóorˋ ta˜ jmɨcó̱o̱'˜ sejmiirˋ.
50002023	Jo̱ íˋbing' sɨjeenˇ e nisɨ́ɨnˆn e dsi'eer˜ 'nʉ́'ˋ fɨˊ na ladsifɨˊ mɨ˜ nilɨñiiˉ jial ngóoˊ quiéˉe fɨˊ la.
50002024	Jo̱ sɨjeemˇbaa cajo̱ e Fíiˋnaa' Dseaˋ Jmáangˉ nicuǿ'rˉ jnea˜ fɨˊ e ngóoˊbaa 'ñiá'ˋa e ni'eeˇe 'nʉ́'ˋ fɨˊ na lajmɨnáˉ.
50002025	Jo̱guɨ lɨ́nˉn e la guíimˋ 'néˉ niguiéeng'˜tú̱u̱ fɨˊ na i̱ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Epafrodito i̱ nɨcajméeˋ bíˋ có̱o̱'˜ jalé'ˋ ta˜ e nɨcajméˉe co̱lɨɨng˜ có̱o̱'r˜, co̱' íbˋ dseaˋ i̱ casíingˋ 'nʉ́'ˋ fɨˊ la e quiá'ˉ jmɨcó̱o̱'r˜ jnea˜ có̱o̱'˜ jalé'ˋ e 'néˉe lɨ˜ iuunˉ sɨjnɨ́ɨnˇn fɨˊ la.
50002026	Jo̱ i̱ Epafrodito na eáamˊ nɨ'iiñ˜ e niníiñˉ 'nʉ́'ˋ, co̱' fɨ'íbˆ lɨ́ɨiñˊ dsʉ' e nɨcalɨñíˆna' júuˆ e calɨdsée'r˜ eáangˊ.
50002027	Jo̱ e já'ˉ e nɨcalɨdsée'r˜ jo̱ jie˜ jaˋ mɨˊ cajúumˉbre; jo̱ dsʉ' Fidiéeˇ calɨ́ˉ fɨ́ɨˉ lɨ́ɨmˉbreiñ' do, jo̱ba' cajmi'leáamˉbre, jo̱ la quie̱ˊ tɨˊ jneab˜ calɨ́ˉ fɨ́ɨˉ lɨ́ɨngˉ Fidiéeˇ cajo̱ có̱o̱'˜ jalé'ˋ fɨ'íˆ dsíiˊ seenˉ, co̱' nilɨfé'ˋguɨb fɨ'íˆ quiéˉe fɨng song cajúiñˉ.
50002028	Jo̱ba' niguiéem'˜ba're lajmɨnáˉ fɨˊ na e laco̱' nilɨ'iáangˋ áaˊna' mɨ˜ nimáang˜na'r calé'ˋ catú̱ˉ, jo̱guɨ jnea˜ guáaˊguɨjiʉ fɨ'íˆ quiéˉe cajo̱.
50002029	Jo̱ mɨ˜ niguieng'ˊtu̱r fɨˊ na, íing'˜na'r e iáangˋ óoˊna', co̱' dseaˋ quiá'ˉ Fíiˋnaa' Dseaˋ Jmáangˉ lɨ́ɨiñˊ. Jo̱guɨ jmɨ'gooˋba' jaléng'ˋ dseaˋ i̱ éeˋ laco̱'guɨ éeˋ i̱ dseaˋ na.
50002030	Jo̱ jie˜ jaˋ mɨˊ cajúmˉbre dsʉ' uíi'˜ e jmóorˋ ta˜ e nɨcangɨ́ɨiñˉ quiá'ˉ Dseaˋ Jmáangˉ. Co̱' caguiaˊ dsíirˊ doñiˊ eeˋ calɨ́mˉbre e laco̱' cajméerˋ ta˜ jmɨcó̱o̱'˜ jnea˜ uíi'˜ e 'nʉ́'ˋ jaˋ dsitíing'˜ quíiˉna' jméeˆna' lajo̱.
50003001	Jo̱guɨ lana, dseaˋ rú'ˋnaa', jmi'iáangˋguɨ óoˊna' uíi'˜ e lɨ́ɨngˊna' dseaˋ quiá'ˉ Fíiˋnaa' Dseaˋ Jmáangˉ. Jo̱ dsʉ' jaˋ e 'ní'ˋ tɨ́ɨnˋn jnea˜ e fɨ́ɨˉtú̱u̱ 'nʉ́'ˋ calé'ˋ catú̱ˉ e fɨˊ ni˜ jiˋ la lají̱i̱'˜ e nɨcafɨ́ɨˉɨ 'nʉ́'ˋ lamɨ˜ jéengˊguɨ, co̱' e júuˆ la eáamˊ nilɨ'íingˆ ta˜ quíiˉna'.
50003002	Jo̱ jmeáang'˜ íˆ yaang˜na' quiá'ˉ jaléng'ˋ i̱ 'ná'ˆ dsinóoˊ i̱ jaˋ éeˋ ta˜ røøˋ jo̱guɨ to̱o̱˜ li˜ fɨˊ ngúuˊ táaiñˋ.
50003003	Jo̱ dsʉ' jneaa˜aab' dseaˋ lɨ́ɨˊnaa' i̱ dseáng'ˉ lajang'ˆ dseaˋ quiá'ˉ Fidiéeˇ, co̱' la'eáangˊ có̱o̱'˜ Jmɨguíˋ quiá'ˉbre e jmiféng'ˊnaa'r jo̱guɨ jmi'iáamˋbɨ dsiˋnaa' cajo̱ dsʉ' uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ, jo̱guɨ jaˋ ta˜ dsiˋnaa' e nilɨguiúngˉnaa' fɨˊ quiniˇ Fidiéeˇ có̱o̱'˜ jalé'ˋ e jmooˉnaa' o̱si jial lɨ́ɨˊnaa' fɨˊ jmɨgüíˋ la é.
50003004	Co̱' nañiˊ fa' jnea˜ seabˋ uiing˜ e nijmee˜e e ta˜ dsiiˉ e nilɨguiúnˉn fɨˊ quiniˇ Fidiéeˇ có̱o̱'˜ jalé'ˋ e jo̱, jo̱ dsʉ' jí̱i̱'˜ jaangˋ dseaˋ cuǿøngˋ líˋ jmɨta˜guɨ dsíirˊ laco̱'guɨ jnea˜ có̱o̱'˜ jalé'ˋ e jo̱.
50003005	Co̱' jnea˜, jñiáˉ jmɨɨ˜bɨ ngóoˊo mɨ˜ cató̱ˉ li˜ fɨˊ ngúuˊ táanˋn lɨ́'ˆ laco̱' quɨ́'ˉ tɨ́ɨngˋ dseaˋ Israel; jo̱guɨ lɨ́ɨnˊn sɨju̱ˇ dseaˋ Israel; jo̱guɨ dseaˋ quiá'ˉ 'lɨɨ˜ yʉ́ʉ'˜ Míing˜ lɨ́ɨnˊn; jo̱guɨ jmíiˊ hebreo fá'ˋa jo̱guɨ lajo̱bɨ dseaˋ cǿøng'˜ quiéˉe cajo̱; jo̱guɨ dseaˋ Israel i̱ lɨ́ɨngˊ fariseob lɨ́ɨnˊn cajo̱, co̱' cajmɨ'gooˉ dseáng'ˉ laco̱' sɨ'íˆ jalé'ˋ júuˆ quiʉ'ˊ ta˜ quiá'ˉ Moi˜;
50003006	jo̱guɨ eáamˊ calɨguiing˜ dsiiˉ jalé'ˋ e 'néˉ jmitiiˆ có̱o̱'˜ dseaˋ góoˋo dseaˋ Israel, co̱' jɨˋguɨ cajmeáan'˜n gaˋ jaléng'ˋ dseaˋ quiá'ˉ Dseaˋ Jmáangˉ; jo̱guɨ cajméˉbaa nʉ́ʉ'˜ lají̱i̱'˜ júuˆ quiʉ'ˊ ta˜ quiá'ˉ Moi˜, jo̱ba' jí̱i̱'˜ co̱o̱ˋ dseeˉ cuǿøngˋ líˋ cuǿ'ˉ dseaˋ jnea˜.
50003007	Jo̱ dsʉ' jalé'ˋ e ca'ɨ́ˋ dsiiˉ lamɨ˜ jéengˊguɨ e eáamˊ quíingˊ quiéˉe, dsʉ' lana joˋ e quíingˊ quiéˉe jí̱i̱'˜ co̱o̱ˋ jalé'ˋ e jo̱, co̱' lana Dseaˋ Jmáamˉbing' i̱ nɨcalɨcuíinˋn.
50003008	Jo̱ jnea˜ ɨˊ dsiiˉ e jí̱i̱'˜ co̱o̱ˋ e quíingˊ e niingˉguɨ eáangˊ laco̱' e quíingˊ e lɨcuíingˋguɨ́ɨ Fíiˋnaa' Dseaˋ Jmáangˉ. Jo̱ jalé'ˋ e lamɨ˜ ɨˊ dsiiˉ e eáamˊ quíingˊ quiéˉe do, dseáng'ˉ joˋ e ta˜ íingˆ quiéˉe lana, co̱' lafa' quibˊ calɨ́ˉ; dsʉco̱' niingˉguɨ eáangˊ quiéˉe e nilɨcuíingˋguɨ́ɨ Fíiˋnaa' Dseaˋ Jmáangˉ
50003009	jo̱guɨ e nɨlɨ́ɨnˊn lafa' jaamˋ dseaˋ có̱o̱'r˜. Dsʉ' o̱fa' nijmiguiúngˉ 'ñiá'ˋa fɨˊ quiniˇ Fidiéeˇ uíi'˜ e jmóoˋo nʉ́ʉ'˜ʉ e júuˆ quiʉ'ˊ ta˜ quiá'ˉ Moi˜, co̱' lanaguɨ nɨlɨ́ɨnˊn dseaˋ guiúngˉ fɨˊ quiniˇ Fidiéeˇ dsʉ' la'eáangˊ e nɨcajáang'˜ 'ñiá'ˋa fɨˊ jaguóˋ Dseaˋ Jmáangˉ. Co̱' lɨ́'ˆ laco̱' cuǿøngˋ feˇee', e Fidiéeˇbing' cajméeˋ e calɨguiúnˉn fɨˊ quinirˇ la'eáangˊ e cajáang'˜ 'ñiá'ˋa fɨˊ jaguórˋ.
50003010	Jo̱ dsʉ' jnea˜ iin˜n e nijmicuíimˋbɨ́ɨ Dseaˋ Jmáangˉ jo̱guɨ e niñíinˋn e bíˋ 'gøng'ˊ quiá'ˉ Fidiéeˇ có̱o̱'˜ e cajmijí̱'ˊtu̱r Dseaˋ Jmáangˉ jee˜ jaléng'ˋ 'lɨɨ˜, jo̱guɨ e moo˜o iihuɨ́ɨˊ uíi'˜ e lɨ́ɨnˊn dseaˋ quiá'ˉ Dseaˋ Jmáangˉ, jo̱guɨ cajo̱ ca'ˊ guiaaˉ jalé'ˋ e iin˜n jmee˜e 'ñiá'ˋa, co̱' uíi'˜ e cajméeˋ Dseaˋ Jmáangˉ lajo̱, jo̱ba' cajúiñˉ fɨˊ dse'ˋ crúuˆ;
50003011	jo̱ lajo̱b jmóoˋo uíi'˜ e nɨtab˜ dsiiˉ e nilí'ˋi e nijí̱'ˊtú̱u̱ jee˜ jaléng'ˋ 'lɨɨ˜ mɨ˜ nitɨ́ˉ í'ˋ lajo̱.
50003012	Jo̱ dsʉ' o̱fa' fá'ˉa e nɨlɨ́'ˉɨ lajalé'ˋ e fá'ˉa na, o̱'guɨ e dseáng'ˉ nɨguiúnˉn fɨˊ quiniˇ Fidiéeˇ cajo̱; dsʉ' jmɨ'úumˋbɨ́ɨ e laco̱' nilí'ˋi e jo̱, co̱' uii˜ e jo̱ba' catáng'ˆ Dseaˋ Jmáangˉ jnea˜ lamɨ˜ jéengˊguɨ.
50003013	Dseaˋ rú'ˋnaa' dseaˋ quiá'ˉ Dseaˋ Jmáangˉ, dsʉ' o̱fa' fá'ˉa e dseáng'ˉ nɨcalɨ́'ˉɨ 'ñiá'ˋa jalé'ˋ e na; dsʉ' e jáb'ˉ dseáng'ˉ joˋ eeˋ ɨˊguɨ dsiiˉ cuaiñ˜ quiá'ˉ jalé'ˋ e nɨcajméˉe lamɨ˜ jéengˊguɨ do, co̱' lɨ́'ˆ lɨˊ jmɨ'úungˋguɨ́ɨ e nilí'ˋi jalé'ˋ e sɨjé̱e̱ˇguɨ quiéˉe
50003014	e laco̱' niñíinˋn jalé'ˋ e nɨsɨ'íˆ e nicuǿ'ˉ Fidiéeˇ jneaa˜aa' fɨˊ jmɨgüíˋ co̱o̱ˋ uíi'˜ e nɨcatǿ'rˉ jneaa˜aa' e nɨca'uíingˉnaa' dseaˋ quiá'ˉ Dseaˋ Jmáangˉ.
50003015	Jo̱ lajo̱b 'néˉ ɨ́ˆ dsiˋnaa' jaléng'ˋ jneaa˜aa', dseaˋ nɨngóoˊ cuíiˋnaa' jo̱guɨ jmitíˆii' júuˆ quiá'ˉ Dseaˋ Jmáangˉ. Jo̱ song seaˋ e ɨˊ óoˊ 'nʉ́'ˋ e jié'ˋguɨ jí̱i̱'˜ laco̱' e nɨcafá'ˉa na, jo̱ba' 'ñiab'ˊ Fidiéeˇ dseaˋ nineárˉ moguíˆna' cuaiñ˜ quiá'ˉ e jo̱.
50003016	Jo̱ dsʉ' lɨfa' 'néˉ se̱e̱ˉnaa' jialco̱' cǿøngˋ røøˋ có̱o̱'˜ lají̱i̱'˜ e nɨcalɨ́'ˉnaa'.
50003017	Dseaˋ rú'ˋnaa' dseaˋ quiá'ˉ Dseaˋ Jmáangˉ, jmɨ'úungˋna' e seengˋna' røøˋ laco̱'guɨ la seengˋ jnea˜, jo̱guɨ jǿøˉna' røøˋ quiá'ˉ jaléng'ˋ dseaˋ i̱ nɨseengˋ lají̱i̱'˜ laco̱' e nɨca'éeˉ jnea'ˆ 'nʉ́'ˋ.
50003018	Jo̱ jmiguiʉbˊ ya̱'ˊ nɨcafɨ́ɨˉɨ 'nʉ́'ˋ, jo̱guɨ lana fɨ́ɨˉtú̱u̱ 'nʉ́'ˋ carjɨˋ quɨ́'ˉbaa uíi'˜ e fɨ́ɨmˊbing' seengˋ i̱ eˊ e jaˋ eeˋ uiing˜ seaˋ lají̱i̱'˜ iihuɨ́ɨˊ e ca'íng'ˋ Dseaˋ Jmáangˉ mɨ˜ catáiñˉ fɨˊ dse'ˋ crúuˆ.
50003019	Jo̱ i̱ dseaˋ la'íˋ fɨˊ lɨ˜ 'lɨb'ˆ nidsilíiñˋ mɨ˜ nijúuiñˉ, jo̱ dseáng'ˉ lají̱i̱'˜ e lɨ́ˋ dsíiˊ yaam˜bre jmitir˜, jo̱guɨ lɨ́'ˆ lɨˊ jmɨjløng'ˆ yaaiñ˜ e lafa' nilíˋ ɨ'ˋ lɨ́ɨiñˉ quiá'ˉ jalé'ˋ e 'lɨ'ˆ e jmóorˋ do. Jo̱ lɨ́'ˆ guiing˜ dsíirˊ lají̱i̱'˜ e dsijéeˊ fɨˊ jmɨgüíˋ la.
50003020	Jo̱ dsʉ' jneaa˜aa', dseaˋ seengˋ ñifɨ́bˉ nɨlɨ́ɨˊnaa', jo̱guɨ fɨˊ jo̱b cajo̱ nijáaˊtu̱ Fíiˋnaa' Dseaˋ Jmáangˉ i̱ nɨsɨjeengˇnaa' do i̱ nɨcaleáangˋ jneaa˜aa' jee˜ dseeˉ quíˉii'.
50003021	Jo̱ nijmɨsɨ́ɨmˉbre ngúuˊ táangˋnaa' e jaˋ bíˋ seaˋ quiá'ˉ fɨˊ jmɨgüíˋ la, jo̱ nicuǿ'rˉ jneaa˜aa' ngúuˊ táangˋnaa' e 'mɨ́ɨˉ e nɨgüeang'ˆ lɨ́'ˆ laco̱' lɨ́ɨˊ e ngúuˊ táaiñˋ 'ñia'rˊ. Jo̱ nijmérˉ lajo̱ la'eáangˊ có̱o̱'˜ e bíˋ 'gøng'ˊ quiá'rˉ có̱o̱'˜ e quiʉ'rˊ ta˜ fɨˊ la'úngˉ.
50004001	Jo̱ uíi'˜ e lajo̱b lɨ́ɨˊ, dseaˋ rú'ˋnaa' i̱ iin˜n eáangˊ, jo̱ba' fɨ́ɨˉɨ 'nʉ́'ˋ e güɨteáamˉbɨ' teáˋ lají̱i̱'˜ e fɨˊ lɨ˜ nɨteáangˉna' có̱o̱'˜ Dseaˋ Jmáangˉ. Jo̱ eáamˊ iin˜n 'nʉ́'ˋ jo̱guɨ dsíng'ˉ iin˜n nimáang˜tú̱u̱ 'nʉ́'ˋ calé'ˋ catú̱ˉ, co̱' jmi'iáamˋ dsiiˉ có̱o̱'˜ 'nʉ́'ˋ uíi'˜ e nɨcalɨ́ngˉna' dseaˋ quiá'ˉ Dseaˋ Jmáangˉ la'eáangˊ có̱o̱'˜ ta˜ e nɨcajméˉe jee˜ 'nʉ́'ˋ.
50004002	Jo̱guɨ liúun'˜n 'nʉˋ, dseamɨ́ˋ i̱ siiˋ Evodia có̱o̱'˜guɨ 'nʉˋ, dseamɨ́ˋ i̱ siiˋ Síntique, e nisɨɨm˜tu̱' røøˋ laco̱' catɨ́ɨngˉ e jmóoˋ dseaˋ quiá'ˉ Dseaˋ Jmáangˉ.
50004003	Jo̱guɨ 'nʉˋ, dseaˋ i̱ dseáng'ˉ i̱ jaˋ calɨtúngˉ dsíiˊ e cajmɨcó̱o̱'˜ jnea˜ có̱o̱'˜ ta˜ guiaˊ júuˆ quiá'ˉ Dseaˋ Jmáangˉ, jo̱ba' mɨ́ɨ'˜ɨ 'nʉˋ e nijmɨcó̱o̱'˜ lajɨˋ huáangˉ i̱ dseamɨ́ˋ na i̱ lɨ́ɨngˊ dseaˋ quiá'ˉ Dseaˋ Jmáangˉ e laco̱' nisɨ́ngˉtu̱r røøˋ, co̱' lajɨˋ huáamˉbiñ' na cacuø'ˊ bíˋ yaaiñ˜ e cajmɨcó̱o̱'r˜ jnea˜ lajeeˇ e caguiáˋa júuˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ lɨ́'ˆ laco̱' cajmɨcó̱o̱'˜ jnea˜ i̱ dseañʉ'ˋ i̱ siiˋ Clemente có̱o̱'˜guɨ jaléng'ˋguɨ dseaˋ caguiaangˉ i̱ cajméeˋ ta˜ co̱lɨɨng˜ có̱o̱'˜ jnea˜. Jo̱ jaléng'ˋ i̱ dseaˋ na nɨcateáangˋ Fidiéeˇ fɨˊ ni˜ jiˋ quiá'rˉ fɨˊ lɨ˜ nɨtaang˜ jaléng'ˋ dseaˋ i̱ nilɨseengˋ lata˜ có̱o̱'r˜.
50004004	Jo̱ jmi'iáangˋ óoˊna' contøøngˉ uíi'˜ e nɨlɨ́ɨngˊna' dseaˋ quiá'ˉ Dseaˋ Jmáangˉ. Jo̱ fɨ́ɨˉtú̱u̱ 'nʉ́'ˋ calé'ˋ catú̱ˉ e nijmi'iáangˋ óoˊna'.
50004005	Jo̱ güɨlɨcuíingˋ lajaléng'ˋ dseaˋ 'nʉ́'ˋ e lɨ́ɨngˊna' dseaˋ guiʉ́ˉ dsíiˊ. Jo̱ nɨjaquiéemˊ e nigüéengˉtu̱ Fíiˋnaa' Dseaˋ Jmáangˉ fɨˊ jmɨgüíˋ la calé'ˋ catú̱ˉ.
50004006	Jo̱ jaˋ jmijiuungˇ óoˊna' có̱o̱'˜ doñiˊ eeˋ e lɨ́ɨˊ quíiˉna', co̱' lɨ́'ˆ lɨˊ 'néˉ e yejí̱ˉ føng'ˆna' Fidiéeˇ cuaiñ˜ quiá'ˉ jalé'ˋ e jo̱; jo̱guɨ mɨ́ɨ'˜na'r jalé'ˋ e 'néˉna', jo̱ jaˋ tiúungˊna' e cuø'ˊna'r gui'máang'ˇ quiá'ˉ jalé'ˋ e mɨ́ɨ'˜na'r do.
50004007	Jo̱ lajo̱ba' nicuǿ'ˉ Fidiéeˇ 'nʉ́'ˋ e seengˋna' juguiʉ́ˉ júuˆ røøˋ e jí̱i̱'˜ jaangˋ dseaˋ jmɨgüíˋ quɨ́ɨ'r˜ jmɨɨ˜ e ningáiñ'ˋ; jo̱ có̱o̱'˜ e juguiʉ́ˉ do Fidiéeˇ nijmérˉ íˆ 'nʉ́'ˋ có̱o̱'˜ jalé'ˋ e ɨˊ óoˊna' uíi'˜ e nɨlɨ́ɨngˊna' lafa' jaamˋ dseaˋ có̱o̱'˜ Dseaˋ Jmáangˉ.
50004008	Jo̱ lɨ˜ ngóoˊ cadséngˉguɨ fɨ́ɨˉguɨ́ɨ 'nʉ́'ˋ, dseaˋ rú'ˋnaa', e ɨ́ˆ óoˊna' lali˜ júuˆ e já'ˉ jo̱guɨ júuˆ e catɨ́ɨngˉ jmɨ'góˋ dseaˋ, jo̱guɨ jmang'ˉ júuˆ dséebˊ 'néˉ cá̱ˆna'. Jo̱guɨ 'néˉ cá̱ˆna' cajo̱ jmang'ˉ juguiʉ́ˉ có̱o̱'˜guɨ júuˆ iáangˋ dsíiˊ jo̱guɨ júuˆ niguo'ˆ. Jo̱guɨ íiˋ áaˊna' lali˜ e guiʉ́ˉ jo̱guɨ jalé'ˋ e catɨ́ɨngˉ nifé'ˋ dseaˋ guiʉ́ˉ uii˜ quiá'ˉ.
50004009	Jo̱guɨ jmitíˆna' jalé'ˋ e nɨca'éeˉe 'nʉ́'ˋ jo̱guɨ jalé'ˋ e júuˆ e nɨcafɨ́ɨˉɨ 'nʉ́'ˋ jo̱guɨ jalé'ˋ e nɨcanʉ́ʉˉna' e nɨcafá'ˉa jo̱guɨ jalé'ˋ e nɨcañíiˉna' e nɨcajméˉe; jo̱ jmeeˉba' lajo̱. Jo̱ Fidiéeˇ i̱ cuøˊ e seengˋ dseaˋ juguiʉ́ˉ júuˆ røøˋ, íbˋ dseaˋ nilɨseengˋ cøøngˋ có̱o̱'˜ 'nʉ́'ˋ.
50004010	Jo̱ eáamˊ jmi'iáangˋ dsiiˉ la'eáangˊ có̱o̱'˜ Fíiˋnaa' Dseaˋ Jmáangˉ uíi'˜ e 'nʉ́'ˋ nɨcadseng'ˆtu̱ óoˊna' jnea˜ calé'ˋ catú̱ˉ. Dsʉ' o̱fa' fɨ́ɨˉɨ 'nʉ́'ˋ có̱o̱'˜ e júuˆ na e nɨca'íngˉ óoˊna' jnea˜, co̱' nɨñibˋ jnea˜ e uíi'˜ e jaˋ dsitíing'˜ quíiˉbaa' fa' e nɨcajmɨcó̱o̱'˜na' jnea˜.
50004011	Jo̱ dsʉ' o̱fa' fɨ́ɨˉɨ 'nʉ́'ˋ e júuˆ na uíi'˜ e jaˋ seaˋ 'néˉe, co̱' nɨcalɨtɨ́ɨmˊbaa e jmi'iáangˋ dsiiˉ có̱o̱'˜ lají̱i̱'˜ e seaˋ quiéˉe.
50004012	Co̱' nɨcalɨtɨ́ɨmˊbaa jial seenˉ e tiñíˋ jo̱guɨ lajo̱bɨ mɨ˜ eáangˊ seaˋ cajo̱. Jo̱guɨ nɨcalɨtɨ́ɨmˊbaa cajo̱ e jmi'iáangˋ dsiiˉ có̱o̱'˜ doñiˊ eeˋ e dsingɨ́ɨnˉn, si e røøngˋ tú'ˋu o̱si e jø˜ tú'ˋu é. Jo̱guɨ nɨcalɨtɨ́ɨmˊbaa cajo̱ e seaˋ lalíingˋ quiéˉe o̱si e jaˋ seaˋ jí̱i̱'˜ co̱o̱ˋ é.
50004013	Jo̱ Dseaˋ Jmáamˉbing' i̱ cuø'ˊ jnea˜ bíˋ quiá'rˉ e laco̱' lɨ́'ˋɨ jmóoˋo lajalé'ˋ e 'néˉ jmee˜e.
50004014	Jo̱ dsʉ' 'nʉ́'ˋ, eáangˊ guiʉ́ˉ cajmɨcó̱o̱'˜na' jnea˜ ie˜ lamɨ˜ cangongɨ́ɨnˉn jalé'ˋ iihuɨ́ɨˊ.
50004015	Jo̱ guiʉ́bˉ ñíˆ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ i̱ neáangˊ fɨˊ na fɨˊ Filipos, e jí̱i̱'˜ 'nʉ́'ˋbing' i̱ cajmɨcó̱o̱'˜ jnea˜ có̱o̱'˜ jalé'ˋ e 'néˉe ie˜ lamɨ˜ canaanˉ e caguiáˋa júuˆ quiá'ˉ Dseaˋ Jmáangˉ jee˜ 'nʉ́'ˋ. Co̱' jí̱i̱'˜ jaangˋ dseaˋ jiéng'ˋ i̱ cuíingˋ Dseaˋ Jmáangˉ cajmɨcó̱o̱'r˜ jnea˜ ie˜ jo̱ ie˜ mɨ˜ cajúˉu fɨˊ Macedonia.
50004016	Jo̱guɨ lajo̱bɨ cajo̱, ie˜ lamɨ˜ cataan˜n fɨˊ co̱o̱ˋ fɨɨˋ e siiˋ Tesalónica, casíimˋba' tú̱ˉ 'nɨˊ née'˜ jalé'ˋ e 'néˉe.
50004017	Jo̱ dsʉ' o̱fa' jnea˜ ɨˊ dsiiˉ jmang'ˉ e ni'íin'˜n, co̱' jnea˜ lɨco̱' iin˜n e nidsicuángˋguɨ quíiˉna' có̱o̱'˜ jalé'ˋ e nicuǿ'ˉ Fidiéeˇ 'nʉ́'ˋ mɨ˜ nitɨ́ˉ í'ˋ lajo̱.
50004018	Jo̱ dsʉ' jnea˜ nɨca'íim'˜baa lajalé'ˋ e nɨcacuǿø'˜na' jnea˜ e casíingˋna' có̱o̱'˜ Epafrodito, jo̱ba' seabˋ lalíingˋ quiéˉe náng co̱' jɨˋguɨ cartɨˊ nɨseáangˉ. Jo̱ jalé'ˋ e cacuǿø'˜na' jnea˜ do lɨ́ɨˊ lafa' co̱o̱ˋ e jmeafɨɨˋ jlo'ˆ e cacuǿø'˜na' Fidiéeˇ, jo̱ba' dseaˋ do eáamˊ tɨˊ dsíirˊ mɨ˜ íñ'ˋ.
50004019	Jo̱ co̱' jí̱i̱'˜ Fidiéeˇ quíˉbaa' dseaˋ seaˋ lajɨˋ quiá'rˉ, jo̱ba' íbˋ dseaˋ nicuǿ'ˉ 'nʉ́'ˋ lajalé'ˋ e 'néˉna' e jlo'ˆ e jaˋ cǿøngˋ có̱o̱'˜ la'eáangˊ có̱o̱'˜ jalé'ˋ e nɨcajméeˋ Dseaˋ Jmáangˉ có̱o̱'˜ jneaa˜aa'.
50004020	Jo̱ majmiféng'ˊnaa' carˋ ngongɨ́ɨˋ jmɨɨ˜ Tiquíˆii' Fidiéeˇ dseaˋ guiing˜ ñifɨ́ˉ. Jo̱ lajo̱b 'néˉ líˋ.
50004021	Jo̱ lana guiéen'˜n júuˆ guicó̱o̱'ˇ quiá'ˉ jaléng'ˋ dseaˋ i̱ seengˋ fɨˊ na i̱ nɨlɨ́ɨngˊ dseaˋ quiá'ˉ Fidiéeˇ la'eáangˊ có̱o̱'˜ Dseaˋ Jmáangˉ. Jo̱guɨ cajo̱ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ taang˜ có̱o̱'˜ jnea˜ fɨˊ la guiéemˉbre júuˆ guicó̱o̱'ˇ quíiˉna'.
50004022	Jo̱ lajo̱bɨ cajo̱ lajɨɨngˋ dseaˋ i̱ seengˋ fɨˊ la i̱ nɨlɨ́ɨngˊ dseaˋ quiá'ˉ Fidiéeˇ guiéem'˜bre júuˆ guicó̱o̱'ˇ quíiˉna', jo̱ dsʉ' laniingˉguɨ eáangˊ guiéng'ˊ júuˆ guicó̱o̱'ˇ quíiˉna' jaléng'ˋ i̱ dseaˋ i̱ jmóoˋ ta˜ quiá'ˉ dseata˜ dseaˋ féng'ˊ i̱ quiʉ'ˊ ta˜ fɨˊ la fɨˊ Roma.
50004023	Jo̱ güɨ'ɨ́bˆ Fíiˋnaa' Dseaˋ Jmáangˉ güea'ˆ quiá'rˉ jee˜ lajaléng'ˋ 'nʉ́'ˋ. Jo̱ lanab jí̱i̱'˜ fé'ˋ jiˋ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Filipos.
51001001	Jnea˜ Paaˉ, jo̱ lɨ́ɨnˊn jaangˋ dseaˋ apóoˆ i̱ jmóoˋ ta˜ ni'ˊ júuˆ quiá'ˉ Dseaˋ Jmáangˉ, co̱' lajo̱b ta˜ e calɨ'iáangˋ dsíiˊ Fidiéeˇ e cacuø'rˊ jnea˜. Jo̱ lana, co̱lɨɨng˜ có̱o̱'˜ Timoteo, jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ,
51001002	guiéeng'˜naa' júuˆ guicó̱o̱'ˇ quíiˉna', dseaˋ rú'ˋnaa' dseaˋ quiá'ˉ Dseaˋ Jmáangˉ dseaˋ neáangˊna' fɨˊ na fɨˊ Colosas, 'nʉ́'ˋ dseaˋ teáangˉna' teáˋ fɨˊ guiʉ́ˉ có̱o̱'˜ dseaˋ do. Jo̱ mɨ́ɨ'˜ɨ Tiquíˆnaa' Fidiéeˇ có̱o̱'˜guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ jo̱guɨ e nicuǿ'rˉ 'nʉ́'ˋ e seengˋna' juguiʉ́ˉ júuˆ røøˋ.
51001003	Jo̱ laco̱o̱ˋ née'˜ mɨ˜ fǿng'ˋnaa' Fidiéeˇ i̱ lɨ́ɨngˊ Tiquiá'ˆ Fíiˋnaa' Dseaˋ Jmáangˉ, sojiéb'ˊ cuǿøˉnaa'r gui'máang'ˇ uii˜ quíiˉna'.
51001004	Co̱' nɨcalɨne˜baa' jial nɨteáangˉna' fɨˊ guiʉ́ˉ có̱o̱'˜ Fíiˋnaa' Dseaˋ Jmáangˉ, jo̱guɨ jial 'neáangˋ rúng'ˋna' có̱o̱'˜ jaléng'ˋ dseaˋ quiá'ˉ dseaˋ do i̱ caguiaangˉguɨ cajo̱.
51001005	Jo̱ jmeeˉba' e jo̱ uíi'˜ e tab˜ óoˊna' e ni'íim'˜ba' jalé'ˋ e sɨjeengˇna' do e sɨ'má'ˆ Fidiéeˇ fɨˊ ñifɨ́ˉ quiá'rˉ. Co̱' calɨtab˜ óoˊ 'nʉ́'ˋ uii˜ quiá'ˉ e jo̱ mɨ˜ canʉ́ʉˉna' júuˆ quiá'ˉ Fidiéeˇ e catɨ́ɨngˉ Dseaˋ Jmáangˉ e quiá'ˉ jial laangˋ dseaˋ jee˜ dseeˉ quiá'rˉ.
51001006	Jo̱guɨ e júuˆ nab e caguiaˊ dseaˋ jee˜ 'nʉ́'ˋ, jo̱ lana nɨcanib'ˊ la'úngˉ fɨˊ jmɨgüíˋ. Jo̱guɨ e júuˆ jo̱ eáamˊ calɨ'íingˆ ta˜ e caquɨ́'ˉ jíng'ˋ yaang˜ dseaˋ fɨˊ quiniˇ Fidiéeˇ lɨ́'ˆ laco̱' nɨcalɨ́ˉ jee˜ 'nʉ́'ˋ lají̱i̱'˜ mɨ˜ canʉ́ʉˉna' jo̱guɨ cangáng'ˋna' e eáamˊ guiúngˉ Fidiéeˇ có̱o̱'˜ 'nʉ́'ˋ nañiˊ fa' jaˋ catɨ́ɨngˉna'.
51001007	Jo̱ e júuˆ jo̱ ca'e'ˊ i̱ Epafras 'nʉ́'ˋ, jaangˋ dseaˋ i̱ 'neáangˋnaa' eáangˊ i̱ nɨcajméeˋ ta˜ guiaˊ júuˆ quiá'ˉ Dseaˋ Jmáangˉ co̱lɨɨng˜ có̱o̱'˜ jnea'ˆ; jo̱ i̱ dseaˋ íˋ lɨ́ɨiñˊ jaangˋ dseaˋ i̱ cuǿømˋ líˋ jmɨta˜ óoˊna' có̱o̱'˜ i̱ jmóoˋ lají̱i̱'˜ e iing˜ Dseaˋ Jmáangˉ.
51001008	Jo̱guɨ íˋbre cajo̱ dseaˋ cagüéiñˉ fɨˊ la e quie̱rˊ júuˆ quíiˉna' quiá'ˉ jial 'neáangˋ rúng'ˋna' la'eáangˊ có̱o̱'˜ Jmɨguíˋ quiá'ˉ Fidiéeˇ e cangɨ́ɨngˋna' do.
51001009	Jo̱ uiing˜ lajo̱ba' jaˋ mɨˊ catiuung˜naa' e mɨ́ɨ'˜naa' Fidiéeˇ uii˜ quíiˉna' latɨˊ e jmɨɨ˜ e calɨne˜naa' júuˆ quíiˉna'. Jo̱guɨ mɨ́ɨ'˜naa'r e la'eáangˊ có̱o̱'˜ Jmɨguíˋ quiá'rˉ nicuǿ'rˉ 'nʉ́'ˋ e ngáng'ˋna' jo̱guɨ tɨɨngˋna' jo̱ lajo̱ba' nilɨñíˆna' røøˋ e˜ e iing˜ dseaˋ do e nijméeˆna'.
51001010	Jo̱ jmeeˇnaa' lajo̱ e laco̱' nilí'ˋna' nilɨseengˋna' røøˋ laco̱' catɨ́ɨngˉ e jmóoˋ dseaˋ i̱ cuíingˋ Dseaˋ Jmáangˉ: e jmooˋba' lají̱i̱'˜ e iáangˋ dsíiˊ Fidiéeˇ, jo̱guɨ e jmooˋguɨ' cajo̱ jmang'ˉ jalé'ˋ e guiʉ́ˉ, jo̱guɨ e lɨcuíingˋguɨ' Fidiéeˇ e eáangˊguɨ cajo̱.
51001011	Jo̱guɨ mɨ́ɨ'˜bɨ́ɨ' Fidiéeˇ e nicuǿ'rˉ 'nʉ́'ˋ bíˋ la'eáangˊ có̱o̱'˜ e laniingˉ 'gøiñ'ˊ do, jo̱ lajo̱b nilí'ˋ 'nʉ́'ˋ nité'ˋna' jo̱guɨ nilɨféng'ˊ óoˊna' có̱o̱'˜ jalé'ˋ e nidsingɨ́ɨngˉna',
51001012	jo̱guɨ nicuǿ'ˆba' gui'máang'ˇ Tiquíˆii' Fidiéeˇ e iáangˋ óoˊna', co̱' nɨcaguiéemˋbre 'nʉ́'ˋ guiʉ́ˉ e laco̱' niñíingˋna' jalé'ˋ e jlo'ˆ e catɨ́ɨngˉna' e seaˋ quiá'ˉ Fidiéeˇ fɨˊ ñifɨ́ˉ quiá'rˉ e nicuǿ'rˉ jaléng'ˋ dseaˋ quiá'rˉ.
51001013	Co̱' íˋbre caleáaiñˋ jneaa˜aa' fɨˊ lɨ˜ nʉʉˋ sǿ'ˋ e laco̱' joˋ se̱e̱ˉnaa' e quiʉ'ˊ i̱ 'lɨng'ˆ ta˜ jneaa˜aa', jo̱guɨ cajáiñ'ˋ jneaa˜aa' fɨˊ quiniˇ Jó̱o̱rˊ i̱ eáangˊ iiñ˜, jo̱guɨ lana íˋbing' quie̱ˊ nifɨˊ quíˉii'.
51001014	Co̱' la'eáangˊ e cajáng'ˋ 'ñia'ˊ i̱ Jó̱o̱rˊ do fɨˊ dse'ˋ crúuˆ, jo̱ba' Fidiéeˇ caleáaiñˋ jneaa˜aa' e ca'íiñˉ jalé'ˋ dseeˉ quíˉii'.
51001015	Jo̱ jaˋ quɨ́'ˉ jmɨɨ˜ niníingˉ dseaˋ Fidiéeˇ, dsʉ' mɨ˜ níingˉ dseaˋ Dseaˋ Jmáangˉ jo̱ba' lɨñirˊ jial lɨ́ɨngˊ Fidiéeˇ dseaˋ guiing˜ ñifɨ́ˉ. Jo̱guɨ i̱ Jó̱o̱rˊ Dseaˋ Jmáangˉ do, íˋbing' i̱ niingˉguɨ lajeeˇ lajalé'ˋ jo̱guɨ lajaléng'ˋ, co̱' nɨseeiñˋ lají̱i̱'˜ nʉ́'ˉguɨ e ninángˋ Fidiéeˇ guiarˊ uiing˜ jmɨgüíˋ.
51001016	Co̱' la'eáangˊ có̱o̱'˜ Dseaˋ Jmáangˉ 'ñia'ˊbre, Fidiéeˇ cajméerˋ lajalé'ˋ e seaˋ fɨˊ yʉ́'ˆ jmɨgüíˋ jo̱guɨ lajalé'ˋ e seaˋ fɨˊ guóo'˜ uǿˉ, jalé'ˋ e jnéengˉ tá'ˉ jalé'ˋ e jaˋ jnéengˉ, jo̱guɨ lajo̱bɨ có̱o̱'˜ jaléng'ˋ dseaˋ guíˋ i̱ éeˋ guiʉ́ˉ i̱ lɨ́ɨngˊ fii˜ jo̱guɨ jaléng'ˋ i̱ óoˋ bíˋ, jo̱guɨ jaléng'ˋ i̱ quidsiˊ í'ˋ, jo̱guɨ jaléng'ˋ i̱ quiʉ'ˊ ta˜ cajo̱. Jo̱ lajaléb'ˋ e la cajméeˋ Fidiéeˇ la'eáangˊ có̱o̱'˜ Dseaˋ Jmáangˉ, jo̱guɨ íˋbing' i̱ catɨ́ɨngˉ lajalé'ˋ e la.
51001017	Jo̱ lají̱i̱'˜ latɨˊ malɨ'ˋba' e nɨseengˋ Dseaˋ Jmáangˉ, lají̱i̱'˜ e nʉ́'ˉguɨ e nijméˉ Fidiéeˇ lajalé'ˋ e seaˋ fɨˊ jmɨgüíˋ. Jo̱guɨ la'eáangˊ íˋbre cajo̱ røøˋ ngóoˊ laca'íing'˜ ca'íing'˜.
51001018	Jo̱guɨ íˋbre lɨ́ɨiñˊ dseaˋ mogui˜ i̱ quie̱ˊ nifɨˊ quiá'ˉ jaléng'ˋ dseaˋ quiá'rˉ, jo̱guɨ i̱ dseaˋ quiá'rˉ do lɨ́ɨiñˊ lafa' co̱o̱bˋ ngúuˊ táaiñˋ có̱o̱'˜ dseaˋ do. Jo̱ Dseaˋ Jmáangˉ lají̱i̱'˜ nʉ́'ˉguɨ nitɨro̱o̱ˇ jmɨgüíˋba' nɨseeiñˋ, jo̱guɨ íˋbɨ cajo̱ i̱ la'uii˜ i̱ cají̱'ˊtu̱ jee˜ jaléng'ˋ 'lɨɨ˜ e laco̱' nicá̱rˋ nifɨˊ quiá'ˉ lajalé'ˋba' e seaˋ fɨˊ jmɨgüíˋ.
51001019	Co̱' Fidiéeˇ calɨ'iiñ˜ e lajalé'ˋ e lɨ́ɨiñˊ 'ñia'rˊ lɨ́ɨngˊ Dseaˋ Jmáangˉ cajo̱.
51001020	Jo̱ la'eáangˊ có̱o̱'˜ Dseaˋ Jmáangˉ nɨcajméeˋ Fidiéeˇ e nilɨseengˋtu̱ juguiʉ́ˉ có̱o̱'r˜ lajaléng'ˋ có̱o̱'˜ lajalé'ˋ e seaˋ fɨˊ la'úngˉ fɨˊ jmɨgüíˋ, fa' jalé'ˋ e seaˋ fɨˊ guóo'˜ uǿˉ jo̱guɨ jalé'ˋ e seaˋ fɨˊ yʉ́'ˆ jmɨgüíˋ. Jo̱ cajmérˉ lajo̱ la'eáangˊ có̱o̱'˜ jmɨ'øøngˉ Dseaˋ Jmáangˉ e catu̱u̱ˋ mɨ˜ cajúiñˉ fɨˊ dse'ˋ crúuˆ e laco̱' nilɨseengˋ juguiʉ́ˉ júuˆ røøˋ có̱o̱'˜ Fidiéeˇ lajaléng'ˋ jo̱guɨ lajalé'ˋ e seaˋ.
51001021	Jo̱guɨ 'nʉ́'ˋ, lamɨ˜ jéengˊguɨ, dseaˋ sɨ'naangˋ quiá'ˉ Fidiéebˇ lɨ́ɨngˊna', jo̱guɨ 'ní'ˋ máamˊbɨ' dseaˋ do cajo̱, co̱' jmang'ˉ e 'lɨ'ˆ ɨˊ óoˊna' jo̱guɨ jmang'ˉ e 'lɨ'ˆ jmooˋna' cajo̱.
51001022	Dsʉ' lanaguɨ Fidiéeˇ nɨcajméerˋ e nilɨseengˋtu̱ dseaˋ juguiʉ́ˉ có̱o̱'˜ dseaˋ do la'eáangˊ có̱o̱'˜ jalé'ˋ iihuɨ́ɨˊ e cangáˉ Dseaˋ Jmáangˉ fɨˊ ngúuˊ táaiñˋ mɨ˜ cajúiñˉ fɨˊ dse'ˋ crúuˆ. Jo̱ cajméerˋ lajo̱ e laco̱' nijáiñ'ˋ 'nʉ́'ˋ fɨˊ quinirˇ, dseaˋ nilíingˉna' dseáng'ˉ dseaˋ quiá'rˉ i̱ jaˋ sɨ'lɨng'ˆ jo̱guɨ i̱ jaˋ dseeˉ táangˋ jí̱i̱'˜ co̱o̱ˋ.
51001023	Dsʉ' 'néˉ jméeˆna' e jaˋ tʉ́ˆna' e já'ˉ lɨ́ɨngˋna' júuˆ quiá'ˉ Dseaˋ Jmáangˉ o̱'guɨ tʉ́ˆna' e júuˆ ta˜ dsíiˊ e sɨjeengˇna' e quiá'ˉ jial laangˋ dseaˋ jee˜ dseeˉ quiá'rˉ lɨ́'ˆ laco̱' jí̱i̱'˜ e nɨcanʉ́ʉˉna' lamɨ˜ jéengˊguɨ. Jo̱ e júuˆ nab nɨcani'ˊ fɨˊ la'úngˉ fɨˊ jmɨgüíˋ, jo̱ jnea˜ Paaˉ jmɨcó̱o̱'ˇbɨ́ɨ e niguiaˋguɨ́ɨ e júuˆ na fɨˊ jo̱.
51001024	Jo̱ íin'˜n iihuɨ́ɨˊ fɨˊ ngúuˊ táanˋn uíi'˜ e guiaaˉ júuˆ quiá'ˉ Dseaˋ Jmáangˉ jee˜ jaléng'ˋ dseaˋ, jo̱ 'nʉ́'ˋ nɨca'íng'ˆna' e júuˆ jo̱ cajo̱. Jo̱ dsʉ' iáangˋ dsiiˉ e íin'˜n e iihuɨ́ɨˊ na, co̱' có̱o̱'˜ jalé'ˋ e jo̱ nijmɨcó̱o̱'˜o̱ e nijmi'ié'ˋbaa lají̱i̱'˜ iihuɨ́ɨˊ e 'néˉ e ni'íng'ˆguɨ jaléng'ˋ dseaˋ i̱ jmóoˋ lají̱i̱'˜ ta˜ quiá'ˉ Dseaˋ Jmáangˉ. Jo̱ jalé'ˋ e iihuɨ́ɨˊ e íin'˜n lana nijmɨcó̱o̱'˜ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ lɨ́ɨngˊ lafa' ngúuˊ táaiñˋ.
51001025	Jo̱ Fidiéeˇ nɨcajméerˋ e nɨlɨ́ɨnˊn jaangˋ dseaˋ i̱ jmɨcó̱o̱'˜ jaléng'ˋ dseaˋ quiá'rˉ. Jo̱ dseaˋ do nɨcacuø'rˊ jnea˜ ta˜ e niguiaaˉ la'ié'ˋ júuˆ quiá'rˉ, jo̱ lajo̱b ni'uíiingˉ guiʉ́ˉ quíiˉna'.
51001026	Jo̱ laco̱' cuǿøngˋ fé'ˆnaa' e e júuˆ quiá'ˉ Fidiéeˇ do lɨɨb˜ eáangˊ sɨ'má'rˆ quiá'ˉ jaléng'ˋ dseaˋ, dseáng'ˉ malɨɨ˜guɨ eáangˊ laco̱' nɨcangongɨ́ɨngˋ ji̱i̱ˋ, dsʉ' lanaguɨ nɨcajmijnéemˋbre e júuˆ do jee˜ jaléng'ˋ dseaˋ quiá'rˉ.
51001027	Jo̱ 'ñiab'ˊ Fidiéeˇ calɨ'iiñ˜ cacuø'rˊ jaléng'ˋ dseaˋ quiá'rˉ e tɨɨiñˋ ngáiñ'ˋ jial tíiˊ jlo'ˆ jo̱guɨ jial tíiˊ quíingˊ e júuˆ e lamɨ˜ sɨ'má'rˆ do e catɨ́ɨngˉ la quie̱ˊguɨ dseaˋ i̱ jaˋ lɨ́ɨngˊ dseaˋ Israel cajo̱. Jo̱ e júuˆ e lamɨ˜ sɨ'maangˇ do, íbˋ Dseaˋ Jmáangˉ i̱ seengˋ cøøngˋ có̱o̱'˜ 'nʉ́'ˋ, dseaˋ i̱ jaˋ lɨ́ɨngˊna' dseaˋ Israel. Jo̱ i̱ dseaˋ do cuø'rˊ 'nʉ́'ˋ e jmɨtar˜ óoˊna' e ni'íing'˜na' lají̱i̱'˜ e catɨ́ɨngˉna' e nicuǿ'ˆ Fidiéeˇ jaléng'ˋ dseaˋ quiá'rˉ.
51001028	Jo̱ba' jnea'ˆ guiaˋnaa' júuˆ jee˜ lajɨɨngˋ dseaˋ jalé'ˋ e cajméeˋ Dseaˋ Jmáangˉ, jo̱guɨ fǿng'ˋnaa'r jo̱guɨ éeˆnaa'r cartɨˊ ningáiñ'ˋ røøˋ, jo̱ lajo̱ba' nilíiñˉ e ni'ié'ˋ quiá'rˉ dseáng'ˉ laco̱' lɨ́ɨngˊ Dseaˋ Jmáangˉ 'ñia'rˊ.
51001029	Jo̱ uíi'˜ quiá'ˉ e la, jngáam'˜bɨ́ɨ dsiiˉ e jmóoˋbɨ́ɨ e ta˜ la, co̱' eáamˊ ooˉ bíˋ la'eáangˊ có̱o̱'˜ e laniingˉ 'gøng'ˊ quiá'ˉ Dseaˋ Jmáangˉ e nɨcacuø'rˊ jnea˜.
51002001	Jo̱ iin˜n e ñíˆba' e jngáam'˜bɨ́ɨ dsiiˉ e jmóoˋbɨ́ɨ bíˋ uíi'˜ quíiˉna' có̱o̱'˜guɨ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Laodicea, lɨ́'ˆ lajaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ jaˋ mɨˊ calɨcuíingˋ jnea˜.
51002002	Jo̱ jmóoˋbɨ́ɨ bíˋ e laco̱' jaléng'ˋ 'nʉ́'ˋ, dseaˋ i̱ nɨlɨ́ɨngˊna' dseaˋ quiá'ˉ Dseaˋ Jmáangˉ, ni'íing'˜guɨ' bíˋ e laco̱' nilɨseengˋna' cøøngˋ e 'neáangˋna' rúng'ˋna', jo̱ lajo̱ba' ningáng'ˋna' dseáng'ˉ laco̱' sɨ'íˆ e júuˆ e lamɨ˜ sɨ'maˇ quiá'ˉ Fidiéeˇ do. Jo̱ e júuˆ do, íbˋ Dseaˋ Jmáangˉ 'ñia'rˊ.
51002003	Jo̱ jí̱i̱'˜ íbˋ dseaˋ laniingˉ tɨɨiñˋ quɨ́ɨ'r˜ jmɨɨ˜ e cuø'rˊ dseaˋ e tɨɨiñˋ ngáiñ'ˋ lajɨˋ e jlo'ˆ e niguo'ˆ quiá'ˉ Fidiéeˇ.
51002004	Jo̱ba' fɨ́ɨˉɨ 'nʉ́'ˋ e júuˆ na e laco̱' jí̱i̱'˜ jaangˋ jaˋ i̱i̱ˋ nijmɨgǿøngˋ 'nʉ́'ˋ có̱o̱'˜ jalé'ˋ júuˆ jlo'ˆ e o̱' já'ˉ.
51002005	Dsʉ' nañiˊ fa' jaˋ seenˉ 'ñiá'ˋa jee˜ 'nʉ́'ˋ lana, dsʉ' seemˋ jmɨguíˋ quiéˉe có̱o̱'˜ 'nʉ́'ˋ, jo̱guɨ iáamˋ dsiiˉ e núuˋu júuˆ quíiˉna' e røøbˋ seengˋna' co̱lɨɨng˜, jo̱guɨ e teábˋ teáangˉna' có̱o̱'˜ júuˆ quiá'ˉ Dseaˋ Jmáangˉ cajo̱.
51002006	Jo̱ co̱' 'nʉ́'ˋ nɨca'íim'˜ba' Dseaˋ Jmáangˉ e lɨ́ɨiñˊ Fii˜ quíiˉna', jo̱ba' 'néˉ ni'eeˉna' laco̱'guɨ la iing˜ dseaˋ do, co̱' dseaˋ quiá'ˉbre nɨlɨ́ɨngˊna'.
51002007	Jo̱ síng'ˋna' teáˋ yaang˜na' có̱o̱'˜ júuˆ quiá'rˉ, jo̱guɨ güɨlɨseemˋba' la'eáangˊ có̱o̱'r˜, jo̱guɨ jaˋ jmɨtúngˉ óoˊna' lají̱i̱'˜ fɨˊ nɨteáangˉna' có̱o̱'r˜, co̱' nɨcajáam'˜ yaang˜na' fɨˊ jaguórˋ lɨ́'ˆ laco̱' jí̱i̱'˜ júuˆ e nɨca'e'ˊ dseaˋ 'nʉ́'ˋ. Jo̱guɨ cuǿø'˜ba' gui'máang'ˇ Fidiéeˇ contøøngˉ.
51002008	Ñiing˜ óoˊna' jo̱ jaˋ cuø'ˊ fɨˊ yaang˜na' e dseaˋ jiéng'ˋ nijmɨgǿøiñˋ 'nʉ́'ˋ e laco̱' nitʉ́ˆna' lají̱i̱'˜ fɨˊ nɨteáangˉna' có̱o̱'˜ Dseaˋ Jmáangˉ. Co̱' jaléng'ˋ i̱ dseaˋ la'íˋ e'rˊ dseaˋ jo̱guɨ féiñ'ˊ dseaˋ có̱o̱'˜ jalé'ˋ júuˆ quiʉ'ˊ ta˜ e jmi'uíingˉ dseaˋ jmɨgüíˋ. Jo̱ jalé'ˋ e júuˆ jo̱ jaˋ cǿøngˋ røøˋ có̱o̱'˜ júuˆ quiá'ˉ Dseaˋ Jmáangˉ, co̱' jalé'ˋ e júuˆ jo̱ jmang'ˉ júuˆ e caséeˊ jaléng'ˋ dseaˋ mɨˊ áangˊ có̱o̱'˜ jalé'ˋ ta˜ huɨ̱́'ˋ e quɨ́'ˉ tɨ́ɨngˋ dseaˋ e 'néˉ jmitir˜ fɨˊ jmɨgüíˋ la.
51002009	Jo̱ lajalé'ˋ e lɨ́ɨngˊ Fidiéeˇ, lɨ́ɨngˊ Dseaˋ Jmáangˉ 'ñia'rˊ, jo̱ lajo̱b cajo̱ lajeeˇ cateáaiñˋ fɨˊ jmɨgüíˋ la.
51002010	Jo̱guɨ 'nʉ́'ˋ cøømˋ seengˋna' có̱o̱'˜ Dseaˋ Jmáangˉ, jo̱ba' dseaˋ sɨ'ieemˋ nɨlɨ́ɨngˊna' la'eáangˊ có̱o̱'˜ dseaˋ do. Jo̱guɨ íˋbre lɨ́ɨiñˊ dseaˋ mogui˜ i̱ quiʉ'ˊ ta˜ quiá'ˉ jaléng'ˋ dseaˋ jmɨguíˋ i̱ quie̱ˊ nifɨˊ jo̱guɨ óorˋ bíˋ e quiʉ'rˊ ta˜ quiá'ˉ lɨ́'ˆ doñiˊ eeˋ.
51002011	Jo̱ co̱' cøømˋ seengˋna' có̱o̱'˜ Dseaˋ Jmáangˉ, jo̱ba' joˋ quie̱ˊ nifɨˊ quíiˉna' jalé'ˋ e 'lɨ'ˆ e lamɨ˜ jmooˋna' do. Jo̱ e la lɨ́ɨˊ e lafa' nɨca'íim'˜ba' e li˜ e tɨ́ɨngˋ dseaˋ Israel tó̱o̱rˊ fɨˊ ngúuˊ táaiñˋ, dsʉ' o̱' lajo̱, co̱' calɨ́ˉ lajo̱ uíi'˜ e Dseaˋ Jmáangˉ caleáaiñˋ 'nʉ́'ˋ jee˜ jalé'ˋ dseeˉ quíiˉna'.
51002012	Jo̱guɨ mɨ˜ cajgáangˉna' jmɨɨˋ, jo̱ba' lɨ́ɨˊ lafa' røøbˋ ca'ángˉna' laco̱'guɨ ca'ángˉ Dseaˋ Jmáangˉ, jo̱guɨ lafa' røøbˋ cají̱'ˊtu̱' laco̱'guɨ cají̱'ˊtu̱ dseaˋ do, co̱' jáb'ˉ calɨ́ngˉna' e quɨ́ɨb'˜ Fidiéeˇ jmɨɨ˜ e cajmijí̱'ˊtu̱r Dseaˋ Jmáangˉ jee˜ jaléng'ˋ 'lɨɨ˜ la'eáangˊ có̱o̱'˜ e 'gøiñ'ˊ do.
51002013	Jo̱guɨ 'nʉ́'ˋ, lamɨ˜ jéengˊguɨ do lɨ́ɨngˊna' lafa' sɨjúumˉba' uíi'˜ dseeˉ quíiˉna', jo̱guɨ e jo̱b cajo̱ quiʉ'ˊ ta˜ quíiˉna'; jo̱ dsʉ' lana Fidiéeˇ nɨcacuø'rˊ 'nʉ́'ˋ e lafa' nɨcají̱'ˊtu̱' laco̱'guɨ cajmijí̱'ˊtu̱r Dseaˋ Jmáangˉ. Jo̱ la'eáangˊ có̱o̱'˜ dseaˋ doba' nɨca'íingˉ Fidiéeˇ lajalé'ˋ dseeˉ quíˉii'.
51002014	Jo̱ Fidiéeˇ cajgiéeiñˉ jiˋ e caráangˉ e 'nɨ́ɨngˋ jneaa˜aa' lɨ́'ˆ laco̱'guɨ la ta˜ huɨ̱́'ˋ quiá'rˉ, jo̱ uíi'˜ e lafa' cabáˋ e jiˋ do fɨˊ dse'ˋ crúuˆ có̱o̱'˜ mɨ́'ˆ clavo, lajo̱ba' cajgiéengˉ jalé'ˋ e sɨ'nɨɨngˇnaa' do.
51002015	Jo̱guɨ la'eáangˊ e catángˉ Dseaˋ Jmáangˉ fɨˊ dse'ˋ crúuˆ, jo̱ lajo̱ba' Fidiéeˇ ca'íiñˉ jalé'ˋ bíˋ quiá'ˉ dseaˋ jmɨguíˋ i̱ 'lɨng'ˆ i̱ quie̱ˊ nifɨˊ jo̱guɨ óorˋ bíˋ e quiʉ'rˊ ta˜, jo̱guɨ cajmɨ'uǿngˉneiñ' do fɨˊ quiniˇ jaléng'ˋ dseaˋ e catǿrˉ laco̱'guɨ téeˋ dseaˋ dseaˋ 'ñúung'˜. Jo̱ lajo̱ba' cajmijnéengˋ Fidiéeˇ fɨˊ quiniˇ jaléng'ˋ dseaˋ e nɨcalɨ́'ˉbre.
51002016	Jo̱ lajo̱b lɨ́ɨˊ, jaˋ jmijíiˆna' mɨ˜ éengˋ dseaˋ 'nʉ́'ˋ có̱o̱'˜ jalé'ˋ e ú'ˋ cǿ'ˋna', o̱si e˜ jalé'ˋ jmɨɨ˜ e jmɨ'gooˋna' laco̱o̱ˋ ji̱i̱ˋ, o̱si fɨng jmɨ'gooˋna' mɨ˜ yuungˋ sɨ'ˋ é, o̱si jial jmɨ'gooˋna' jalé'ˋ jmɨɨ˜ e jmi'íng'ˊ dseaˋ.
51002017	Co̱' jalé'ˋ e ta˜ huɨ̱́'ˋ na jí̱i̱'˜ lɨco̱' cuøˊ li˜ quiá'ˉ jalé'ˋ e nidsijéeˊ cøøngˋguɨ, jo̱ lɨ́ɨˊ lafa' i̱'ˆ quiá'ˉ jaangˋ dseaˋ i̱ ngóoˊ jéengˊguɨ laco̱' ngóorˊ. Jo̱ dsʉ' i̱ dseaˋ i̱ lɨ́ɨngˊ lafa' i̱ dseaˋ quiá'ˉ e i̱'ˆ do, íbˋ Dseaˋ Jmáangˉ 'ñia'rˊ.
51002018	Jo̱guɨ jaˋ jmijíiˆna' mɨ˜ jíng'ˉ dseaˋ e iiñ˜ niguírˉ quíiˉna' lají̱i̱'˜ e nɨsɨ'íingˆna' quiá'ˉ Fidiéeˇ, fa' jaléng'ˋ dseaˋ i̱ tɨˊ dsíiˊ e jmɨcaaiñ˜ e jgiáangˉ yaaiñ˜, jo̱guɨ jmiféiñ'ˊ jaléng'ˋ ángeles, jo̱guɨ jíñ'ˉ e ngɨɨ˜guɨ quiá'ˉ jalé'ˋ e jaˋ mɨˊ cangarˊ, jo̱guɨ jmɨcǿøng'˜ yaaiñ˜ có̱o̱'˜ jalé'ˋ e ɨˊ dsíirˊ quiá'ˉ fɨˊ jmɨgüíˋ la.
51002019	Jo̱ jaléng'ˋ i̱ dseaˋ íˋ sɨ'naamˋbre có̱o̱'˜ Dseaˋ Jmáangˉ i̱ lɨ́ɨngˊ dseaˋ mogui˜ quiá'ˉ jaléng'ˋ dseaˋ quiá'rˉ. Jo̱ Dseaˋ Jmáangˉ cuø'ˊbre i̱ dseaˋ quiá'rˉ do jalé'ˋ e 'néiñ'ˉ e laco̱' cøømˋ seeiñˋ có̱o̱'˜ dseaˋ do jo̱guɨ cøømˋ seeiñˋ lajeeˇ la'ó'ˋ yaaiñ˜ cajo̱ lɨ́'ˆ laco̱' la iing˜ Fidiéeˇ.
51002020	Jo̱ co̱' 'nʉ́'ˋ lafa' røøbˋ cajúngˉna' có̱o̱'˜ Dseaˋ Jmáangˉ fɨˊ dse'ˋ crúuˆ, jo̱ba' joˋ quiʉ'ˊ ta˜ quíiˉna' jalé'ˋ ta˜ huɨ̱́'ˋ e quɨ́'ˉ tɨ́ɨngˋ dseaˋ e 'néˉ jmitir˜ fɨˊ jmɨgüíˋ la. Jo̱ba' ¿jialɨ'ˊ seengˋna' e eeˉna' laco̱'guɨ la éeˋ dseaˋ jmɨgüíˋ e nʉ́ʉ'˜na' jalé'ˋ ta˜ huɨ̱́'ˋ e jíng'ˉ dseaˋ e 'néˉ jméeˆna',
51002021	fa' mɨ˜ jíñ'ˉ: “Jaˋ güɨ́'ˋna' e la, jaˋ cǿ'ˋna' e na o̱si jaˋ jmó'ˋna' e do” é?
51002022	Jo̱ jalé'ˋ e ta˜ huɨ̱́'ˋ na jí̱i̱'˜ lajeeˇ cateáˋba' e íingˆ ta˜, jo̱ co̱o̱bˋ mɨ˜ joˋ e ta˜ íingˆ, co̱' jí̱i̱'˜ dseaˋ jmɨgüíˋ jmóorˋ jalé'ˋ e ta˜ huɨ̱́'ˋ na.
51002023	Dsʉ' e já'ˉ, jalé'ˋ e ta˜ huɨ̱́'ˋ na cuǿømˋ seaˋ lɨ'íˆ dsiˋnaa' e guiʉ́bˉ, dsʉco̱' quiʉ'ˊ ta˜ dseaˋ e 'néˉ líˋ e jo̱ e ngocángˋ dsíibˊ laco̱'guɨ ta˜ quiʉ'ˊ fɨˊ jmɨgüíˋ la. Jo̱guɨ quiʉ'ˊ ta˜ cajo̱ e lafa' e jmɨ'uǿngˉ yaang˜ dseaˋ jo̱guɨ laguidseaamˆ quiʉ'ˊ ta˜ yaaiñ˜ có̱o̱'˜ jalé'ˋ e jmóorˋ fɨˊ ngúuˊ táaiñˋ. Dsʉ' jaˋ e ta˜ íingˆ e ta˜ huɨ̱́'ˋ do fa' e nijmɨcó̱o̱'˜ quiá'rˉ e joˋ nijméˉguɨr jalé'ˋ e 'lɨ'ˆ e iiñ˜ jmóorˋ fɨˊ ngúuˊ táaiñˋ do.
51003001	Jo̱ co̱' 'nʉ́'ˋ lafa' nɨcají̱b'ˊtú̱u̱' co̱lɨɨng˜ có̱o̱'˜ Dseaˋ Jmáangˉ, jo̱ba' 'néˉ jméeˆna' e ɨˊ óoˊna' jí̱i̱'˜ caniingˉ e sɨséeˆ quíiˉna' fɨˊ lɨ˜ guiʉ́ˉ fɨˊ lɨ˜ guiing˜ Dseaˋ Jmáangˉ lɨ́'ˆ lɨˊ dséeˊ cáangˋ Tiquiá'rˆ Fidiéeˇ fɨˊ ñifɨ́ˉ quiá'rˉ.
51003002	Jo̱ íiˋ óoˊna' lají̱i̱'˜ e sɨséeˆ quiá'ˉ Fidiéeˇ fɨˊ ñifɨ́ˉ, jo̱ jaˋ ɨ́ˆ óoˊna' jí̱i̱'˜ cuaiñ˜ quiá'ˉ fɨˊ jmɨgüíˋ la.
51003003	Co̱' lɨ́ɨˊ lafa' nɨcajúmˉba', jo̱ba' lana Fidiéeˇ nɨcajmɨtar˜ óoˊna' e nɨlɨ́ɨngˊna' dseaˋ 'mɨ́ɨngˉ la'eáangˊ có̱o̱'˜ Dseaˋ Jmáangˉ.
51003004	Jo̱ jí̱i̱'˜ Dseaˋ Jmáamˉbing' cuø'ˊ 'nʉ́'ˋ e nɨlɨ́ɨngˊna' dseaˋ 'mɨ́ɨngˉ, jo̱guɨ mɨ˜ nijmijnéngˋtu̱ 'ñia'rˊ jee˜ jneaa˜aa' fɨˊ jmɨgüíˋ la, jo̱ba' 'nʉ́'ˋ nijnéngˋna' co̱lɨɨng˜ có̱o̱'r˜ jee˜ jalé'ˋ e niingˉ 'gøng'ˊ quiá'rˉ.
51003005	Jo̱ba' jmeeˉba' e ni'íimˉ jalé'ˋ e 'lɨ'ˆ e quiʉ'ˊ ta˜ quíiˉna' fɨˊ jmɨgüíˋ la: fa' mɨ˜ 'léeˊ dseaˋ e güɨɨiñˋ có̱o̱'˜ dseañʉ'ˋ o̱si dseamɨ́ˋ i̱ o̱' quiá'rˉ, o̱si jalé'ˋguɨ e 'lɨ'ˆ e jié'ˋ e jmooˋna' có̱o̱'˜ ngúuˊ táangˋna', o̱si jmitíˆna' jalé'ˋ e iing˜ ngúuˊ táangˋna', o̱si ɨˊ áaˊna' e jméeˆna' jmang'ˉ e 'lɨ'ˆ, o̱si suungˋna' lɨ́'ˆ doñiˊ eeˋ e jaˋ catɨ́ɨngˉna', co̱' e na lɨ́ɨˊ lafa' e jmiféng'ˊ dseaˋ diée˜ i̱ o̱' já'ˉ.
51003006	Jo̱ co̱' jmóobˋ dseaˋ jalé'ˋ e na, jo̱ba' iihuɨ́ɨˊ eáamˊ nicuǿ'ˉ Fidiéeˇ jaléng'ˋ i̱ dseaˋ la'íˋ i̱ jaˋ nʉ́ʉ'˜ júuˆ quiá'rˉ.
51003007	Jo̱guɨ 'nʉ́'ˋ, lajo̱b lamɨ˜ seengˋna' e jmooˋna' jalé'ˋ e 'lɨ'ˆ na.
51003008	Dsʉ' lana 'néˉ tʉ́ˆba' jalé'ˋ e na: fa' mɨ˜ lɨguíingˉna', o̱si mɨ˜ 'ní'ˋ óoˊna', o̱si mɨ˜ jmooˋna' jalé'ˋ e 'lɨ'ˆ, o̱si mɨ˜ fó'ˋna' gaˋ uii˜ quiá'ˉ jaléng'ˋ dseaˋ rúng'ˋna', o̱si mɨ˜ fó'ˋna' jalé'ˋ júuˆ e 'lɨ'ˆ e jié'ˋguɨ é.
51003009	Jo̱guɨ jaˋ fɨ'ˊ rúng'ˋna' júuˆ e o̱' já'ˉ, dsʉco̱' lana nɨcatʉ́ʉˊba' e lamɨ˜ jmooˋna' e eáangˊ beáang'˜ dseeˉ yaang˜na' có̱o̱'˜ jalé'ˋ e gaˋ e nɨcasi'ˊ nifɨˊ quíiˉna' lamɨ˜ jéengˊguɨ do.
51003010	Jo̱ba' lana dseaˋ 'mɨ́ɨngˉ nɨlɨ́ɨngˊna', jo̱ Fidiéebˇ dseaˋ jmóoˋ e nilɨ'mɨ́ɨngˉguɨ' e laco̱' ni'eeˉna' laco̱'guɨ la éeˋ dseaˋ do, jo̱ lajo̱ba' nilɨcuíingˋguɨ' dseaˋ do dseáng'ˉ laco̱' sɨ'íˆ.
51003011	Jo̱ jaˋ e lɨngɨɨˉ fɨˊ quiniˇ Fidiéeˇ su lɨ́ɨngˊna' dseaˋ Israel o̱si jaˋ lɨ́ɨngˊna' lajo̱ é, o̱si tó̱o̱ˋ e li˜ fɨˊ ngúuˊ táangˋna' o̱si jaˋ tó̱o̱ˋ é, o̱si lɨ́ɨngˊna' dseaˋ i̱ jalíingˉ tɨˊ lɨ˜ huí̱i̱ˉ o̱si i̱ neáangˊ tɨˊ lɨ˜ huí̱i̱ˉ lɨ˜ jié'ˋguɨ é, o̱si lɨ́ɨngˊna' dseaˋ sɨ'nɨɨngˇ o̱si fii˜ i̱ quiʉ'ˊ ta˜ é. Co̱' lají̱i̱'˜ Dseaˋ Jmáamˉbing' niingˉguɨ jee˜ lajalé'ˋ có̱o̱'˜ jee˜ lajaléng'ˋ, jo̱guɨ íˋbre seeiñˋ cøøngˋ có̱o̱'˜ jaléng'ˋ dseaˋ quiá'rˉ cajo̱.
51003012	Jo̱ Fidiéeˇ eáamˊ 'neáaiñˋ 'nʉ́'ˋ, jo̱guɨ nɨcaguíñ'ˋ 'nʉ́'ˋ e laco̱' nilíingˉna' dseaˋ quiá'rˉ. Jo̱ba' güɨlɨseemˋba' e jmooˋba' fɨ'ˋ lɨ́ɨngˉ rúng'ˋna', jo̱guɨ e guiúngˉna' có̱o̱'˜ dseaˋ rúng'ˋna', jo̱guɨ e jaˋ jmɨcǿøng'ˇ yaang˜na' jee˜ dseaˋ rúng'ˋna', jo̱guɨ e eeˉba' guiʉ́ˉ có̱o̱'˜ jaléng'ˋ dseaˋ rúng'ˋna', jo̱guɨ e jméeˆna' féng'ˊ áaˊna' uii˜ quiá'ˉ rúng'ˋna' cajo̱.
51003013	Jmeeˉba' féng'ˊ óoˊna' quiá'ˉ dseaˋ rúng'ˋna', jo̱guɨ íingˊna' dseeˉ quiá'ˉ rúng'ˋna' mɨ˜ eeˋgo̱ 'léerˊ quíiˉna'. Jo̱ laco̱'guɨ Dseaˋ Jmáangˉ ca'íimˉbre dseeˉ quíiˉna', jo̱ba' lajo̱b 'néˉ jméeˆ 'nʉ́'ˋ, 'néˉ íim˜ba' dseeˉ quiá'ˉ jaléng'ˋ dseaˋ rúng'ˋna'.
51003014	Dsʉ' e nifɨˊguɨ quiá'ˉ jalé'ˋ e la e røøbˋ 'néˉ nijmi'neáangˋ rúng'ˋna' lajeeˇ la'ó'ˋ yaang˜na', co̱' lajo̱ba' nilɨseengˋna' cøøngˋ dseáng'ˉ laco̱' sɨ'íˆ.
51003015	Jo̱ co̱' Dseaˋ Jmáamˉbing' cuø'ˊ 'nʉ́'ˋ e seengˋna' juguiʉ́ˉ júuˆ røøˋ, 'nʉ́'ˋ dseaˋ lɨ́ɨngˊna' dseaˋ quiá'rˉ, jo̱ba' seemˋbɨ' la'eáangˊ có̱o̱'˜ e juguiʉ́ˉ júuˆ røøˋ do, co̱' uíi'˜ lajo̱ba' catǿ'ˉ Fidiéeˇ 'nʉ́'ˋ e nilíingˉna' lafa' co̱o̱bˋ ngúuˊ táangˋna' la'ó'ˋ 'nʉ́'ˋ. Jo̱ cuǿø'˜ba' Fidiéeˇ gui'máang'ˇ có̱o̱'˜ lajalé'ˋ e jmóorˋ có̱o̱'˜ 'nʉ́'ˋ.
51003016	Jo̱ 'néˉ quie̱ˊbɨ nifɨˊ quíiˉna' júuˆ quiá'ˉ Dseaˋ Jmáangˉ. Jo̱guɨ ée'˜ rúng'ˋna' jo̱guɨ cuǿø'˜ bíˋ rúng'ˋna' có̱o̱'˜ jalé'ˋ júuˆ niguo'ˆ e nɨñíˆna'. Jo̱guɨ cuǿø'˜ba' gui'máang'ˇ Fidiéeˇ e øˊna' júuˆ e to̱o̱˜ fɨˊ ni˜ jiˋ salmos có̱o̱'˜guɨ jalé'ˋguɨ júuˆ e øˊ dseaˋ quiá'ˉ Fidiéeˇ có̱o̱'˜guɨ jalé'ˋ júuˆ e cuøˊ Jmɨguíˋ quiá'ˉ Fidiéeˇ cajo̱.
51003017	Jo̱guɨ jalé'ˋ e jmooˋna' jo̱guɨ jalé'ˋ e fó'ˋna', jmeeˉba' la'eáangˊ có̱o̱'˜ júuˆ quiá'ˉ Dseaˋ Jmáangˉ e cuø'ˊna' gui'máang'ˇ Tiquíˆii' Fidiéeˇ la'eáangˊ có̱o̱'˜ Fíiˋnaa' Dseaˋ Jmáangˉ.
51003018	Jo̱guɨ 'nʉ́'ˋ, jaléng'ˋ dseamɨ́ˋ, jmɨ'gooˋba' jaléng'ˋ dseañʉ'ˋ quíiˉna', co̱' lajo̱b catɨ́ɨngˉ e jmóoˋ dseaˋ quiá'ˉ Dseaˋ Jmáangˉ.
51003019	Jo̱guɨ jaléng'ˋ 'nʉ́'ˋ, dseañung'ˋna', jmi'neáangˋna' dseamɨ́ˋ quíiˉna', jo̱guɨ jaˋ jmooˋna' ta˜ jɨ́ɨngˋ có̱o̱'r˜.
51003020	Jo̱guɨ jaléng'ˋ 'nʉ́'ˋ, jiuung˜, nʉ́ʉ'˜ba' jalé'ˋ ta˜ quiʉ'ˊ tiquíiˆ niquíiˆna', co̱' lajo̱ba' e iáangˋ dsíiˊ Dseaˋ Jmáangˉ.
51003021	Jo̱guɨ jaléng'ˋ 'nʉ́'ˋ, dseaˋ lɨ́ɨngˊna' sejmiiˋ, jaˋ jmooˋna' e nilɨguíingˉ jiuung˜ quíiˉna', jo̱ lajo̱ba' jaˋ nilɨtúngˉ dsíirˊ có̱o̱'˜ jalé'ˋ e 'néˉ jmérˉ.
51003022	Jo̱guɨ jaléng'ˋ 'nʉ́'ˋ, dseaˋ i̱ jmóoˋ ta˜ e jaˋ eeˋ 'léeng'˜, jmeeˉba' nʉ́ʉ'˜na' jalé'ˋ ta˜ quiʉ'ˊ fii˜ quíiˉna' fɨˊ jmɨgüíˋ la; dsʉ' o̱' jí̱i̱'˜ mɨ˜ nírˋ 'néˉ cuǿ'ˆ áaˊna' e laco̱' nijmiguiúngˉ yaang˜na' fɨˊ quinirˇ, co̱' e ngocángˋ óoˊba' 'néˉ jméeˆna' e jmɨ'gooˋna' Fidiéeˇ.
51003023	Jo̱ lajalé'ˋ e jmooˋna', 'néˉ jméeˆna' e ngocángˋ óoˊba' lɨ́'ˆ laco̱' quiá'ˉ 'ñiab'ˊ Fidiéeˇ e jmooˋna' e jo̱, jo̱ o̱' laco̱' mɨ˜ jmooˋna' lají̱i̱'˜ e iing˜ dseaˋ jmɨgüíˋ.
51003024	Co̱' nɨñíbˆ 'nʉ́'ˋ e seabˋ guiéeˆ quíiˉna' e catɨ́ɨngˉna' fɨˊ jmɨgüíˋ co̱o̱ˋ e nicuǿ'ˉ Fidiéeˇ 'nʉ́'ˋ. Dsʉco̱' jaléng'ˋ 'nʉ́'ˋ jmooˋba' lají̱i̱'˜ e iing˜ Dseaˋ Jmáangˉ, jo̱guɨ íbˋ dseáng'ˉ i̱ lɨ́ɨngˊ Fii˜ quíiˉna' cajo̱.
51003025	Dsʉ' i̱ dseaˋguɨ i̱ jmóoˋ gaˋ, jo̱ba' Fidiéeˇ nicuǿ'rˉ iihuɨ́ɨˊ i̱ dseaˋ íˋ quiá'ˉ lají̱i̱'˜ e gaˋ e jmóoiñ'ˋ do, co̱' jaˋ jmɨngɨ́ɨˋ Fidiéeˇ e˜ lɨ́ɨngˊ dseaˋ lajaangˋ lajaaiñˋ, co̱' røøbˋ niquidsirˊ í'ˋ quiá'ˉ lají̱i̱'˜ dseeˉ seaˋ quiá'ˉ dseaˋ mɨ˜ nitɨ́ˉ í'ˋ lajo̱.
51004001	Jo̱guɨ jaléng'ˋ 'nʉ́'ˋ, dseaˋ lɨ́ɨngˊna' fii˜, eeˉba' guiʉ́ˉ có̱o̱'˜ jaléng'ˋ dseaˋ i̱ jmóoˋ ta˜ quíiˉna' i̱ jaˋ eeˋ 'léeng'˜, jo̱guɨ quié̱e̱ˋna' í'ˋ júuˆ quíiˉna' có̱o̱'r˜. Jo̱guɨ té̱e̱ˊ óoˊna' cajo̱ e seemˋ jaangˋ Fii˜ quíiˆna' fɨˊ ñifɨ́ˉ i̱ quie̱ˊ nifɨˊ quíiˉna'.
51004002	Jo̱ jaléng'ˋ 'nʉ́'ˋ, dseaˋ neáangˊna' fɨˊ Colosas, jaˋ tiúungˊna' e fǿng'ˋna' Fidiéeˇ, jo̱ lajeeˇ jo̱ 'néˉ e sɨñiimˇ áaˊna' cajo̱, jo̱guɨ yejí̱ˉ cuǿø'˜ba' gui'máang'ˇ Fidiéeˇ.
51004003	Jo̱guɨ féem'˜ba' Fidiéeˇ uii˜ quíˉnaa' cajo̱ e laco̱' seaˋ fɨˊ e guiáˆnaa' júuˆ quiá'ˉ Dseaˋ Jmáangˉ e sɨ'maˇ lamɨ˜ jéengˊguɨ do, co̱' uii˜ e guiaaˉ e júuˆ jo̱, jo̱ba' sɨjnɨ́ɨnˇn lana.
51004004	Jo̱guɨ mɨ́ɨ'˜ba' Fidiéeˇ e ni'eˊguɨ́ɨ e júuˆ la dseáng'ˉ laco̱' sɨ'íˆ e laco̱' ningáng'ˋ jaléng'ˋ dseaˋ, co̱' lajo̱b catɨ́ɨngˉ e nijmee˜e.
51004005	Jo̱guɨ eeˉba' røøˋ có̱o̱'˜ jaléng'ˋ dseaˋ i̱ jaˋ cuíingˋ Dseaˋ Jmáangˉ lɨ́'ˆ laco̱'guɨ catɨ́ɨngˉ e jmóoˋ dseaˋ quiá'rˉ, jo̱guɨ lajeeˇ jo̱ jmɨ'óo'ˇba' e føng'ˆna'r júuˆ quiá'ˉ Dseaˋ Jmáangˉ.
51004006	Jo̱guɨ féem'˜ba'r có̱o̱'˜ jmang'ˉ juguiʉ́ˉ e nitɨ́ˉ dsíirˊ, jo̱guɨ 'néˉ ñíˆna' jial ningɨɨˉna' quiá'ˉ lajaangˋ lajaangˋ i̱ dseaˋ i̱ fǿng'ˋna' do.
51004007	Jo̱ Tíquico, jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ 'neáangˋnaa' eáangˊ i̱ contøøngˉ nɨcajmɨcó̱o̱'˜ jnea˜ jo̱guɨ co̱lɨɨm˜ nɨcajmóˆnaa' lají̱i̱'˜ e iing˜ Fíiˋnaa' Dseaˋ Jmáangˉ, jo̱ íˋbing' nicá̱ˋ júuˆ quiéˉe fɨˊ na.
51004008	Jo̱ nisɨ́ɨnˆnre fɨˊ na có̱o̱'˜ 'nʉ́'ˋ e laco̱' nilɨñíˆna' jial se̱e̱ˉnaa' fɨˊ la jo̱guɨ e laco̱' nicuǿ'ˉguɨr 'nʉ́'ˋ bíˋ cajo̱.
51004009	Jo̱guɨ có̱o̱'˜ i̱ nab cajo̱ nijang'ˊ Onésimo, jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ ta˜ dsiˋnaa' có̱o̱'˜ jo̱guɨ i̱ ii˜naa' eáangˊ jo̱guɨ i̱ lɨ́ɨngˊ dseaˋ góoˋna' cajo̱. Jo̱ i̱ dseaˋ gángˉ la nijmeá'rˉ 'nʉ́'ˋ júuˆ jalé'ˋ e dsingɨ́ɨˉnaa' fɨˊ la.
51004010	Jo̱guɨ Aristarco, jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ iuungˉ 'nʉñíˆ co̱lɨɨng˜ có̱o̱'˜ jnea˜ fɨˊ la, guiéiñ'ˊ júuˆ guicó̱o̱'ˇ quíiˉna' cajo̱, jo̱guɨ lajo̱bɨ i̱ siiˋ Marcos cajo̱, jaangˋ rúng'ˋ Bernabé. Jo̱guɨ 'nʉ́'ˋ, nɨcanʉ́ʉˉba' júuˆ quiá'ˉ Marcos; jo̱ song dsi'eer˜ 'nʉ́'ˋ, íim'˜ba'r có̱o̱'˜ e guiʉ́ˉ fɨˊ na.
51004011	Jo̱guɨ lajo̱bɨ Chú'ˆ, i̱ siiˋbɨ cajo̱ Justo, guiém'ˊbre júuˆ guicó̱o̱'ˇ quíiˉna' cajo̱. Jo̱ jí̱i̱'˜ i̱ gaangˋ lab dseaˋ Israel dseaˋ quiá'ˉ Dseaˋ Jmáangˉ i̱ nɨcajméeˋ ta˜ co̱lɨɨng˜ có̱o̱'˜ jnea˜ có̱o̱'˜ jalé'ˋ ta˜ guiaˊ júuˆ quiá'ˉ jial quie̱ˊ Fidiéeˇ nifɨˊ quiá'ˉ jaléng'ˋ dseaˋ jmɨgüíˋ, jo̱guɨ nɨcajmɨcó̱o̱'˜bre jnea˜ e catíi'˜guɨ dsiiˉ cajo̱.
51004012	Jo̱guɨ lajo̱bɨ Epafras, jaangˋ dseaˋ góoˋna' i̱ jmóoˋ lají̱i̱'˜ e iing˜ Fíiˋnaa' Jesús, guiéiñ'ˊ júuˆ guicó̱o̱'ˇ quíiˉna'. Jo̱guɨ contøømˉ féiñ'ˊ Fidiéeˇ uii˜ quíiˉna' e ngocángˋ dsíirˊ e laco̱' teáangˉna' teáˋ lají̱i̱'˜ fɨˊ nɨteáangˉna' e dseáng'ˉ nijáam'˜ yaang˜na' e jméeˆna' jalé'ˋ e iing˜ Fidiéeˇ e jméeˆna'.
51004013	Jo̱ nɨñibˊ jnea˜ jial guiing˜ dsíiˊ íˋ uíi'˜ 'nʉ́'ˋ jo̱guɨ uii˜ quiá'ˉ dseaˋ neáangˊ fɨˊ Laodicea có̱o̱'˜guɨ fɨˊ Hierápolis cajo̱.
51004014	Jo̱guɨ Lucas, jaangˋ tɨmɨ́ɨˊ i̱ 'neáangˋnaa' eáangˊ, guiéiñ'ˊ júuˆ guicó̱o̱'ˇ quíiˉna' co̱lɨɨng˜ có̱o̱'˜ jaangˋ i̱ siiˋ Demas.
51004015	Jo̱guɨ 'nʉ́'ˋ, dseaˋ neáangˊna' fɨˊ Colosas, cuǿø'˜ba' guicó̱o̱'ˇ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Laodicea cuaiñ˜ quiéˉe, jo̱guɨ lajo̱bɨ Ninfa có̱o̱'˜ lajaléng'ˋ dseaˋ i̱ seáng'ˊ i̱ jmiféng'ˊ Fidiéeˇ fɨˊ quiá'rˉ.
51004016	Jo̱guɨ mɨ˜ ningɨ́ˋ e ni'ɨ́ˆ 'nʉ́'ˋ e jiˋ quiéˉe la fɨˊ quiniˇ jaléng'ˋ dseaˋ, síimˋba' quiá'ˉ dseaˋ quiá'ˉ Dseaˋ Jmáangˉ i̱ neáangˊ fɨˊ Laodicea, jo̱ lajo̱b ni'ɨ́rˉ cajo̱; jo̱guɨ lajo̱bɨ 'nʉ́'ˋ ni'ɨ́ˆba' jiˋ quiéˉe e ni'íing'˜na' e jáaˊ fɨˊ Laodicea cajo̱.
51004017	Jo̱guɨ síi'˜ba' Arquipo cajo̱ cuaiñ˜ quiéˉe e güɨjmiti˜bre røøˋ lají̱i̱'˜ ta˜ e nɨcacuø'ˊ Dseaˋ Jmáangˉ írˋ.
51004018	Jnea˜ Paaˉ jmo'ˊo e júuˆ guicó̱o̱'ˇ quíiˉna' la có̱o̱'˜ guóoˋo 'ñiá'ˋbaa. Jo̱ jmiguiéng'ˊ áaˊna' cajo̱ e sɨjnɨ́ɨmˇbaa fɨˊ la. Jo̱ mɨ́ɨ'˜ɨ Fidiéeˇ e ni'ɨ́rˉ güea'ˆ quiá'rˉ jee˜ 'nʉ́'ˋ. Jo̱ lajo̱b nilíˋ. Jo̱ lanab jí̱i̱'˜ fé'ˋ jiˋ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Colosas.
52001001	Jnea˜ Paaˉ, co̱lɨɨng˜ có̱o̱'˜ Silvano jo̱guɨ Timoteo, jmo'ˊnaa' e jiˋ la e catɨ́ɨngˉ jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ seengˋ fɨˊ na fɨˊ Tesalónica, dseaˋ nɨlɨ́ɨngˊna' dseaˋ quiá'ˉ Tiquíˆii' Fidiéeˇ có̱o̱'˜guɨ Fíiˋnaa' Dseaˋ Jmáangˉ. Jo̱ mɨ́ɨ'˜naa' Fidiéeˇ e ni'ɨ́rˉ güea'ˆ quiá'rˉ jee˜ 'nʉ́'ˋ jo̱guɨ e nicuǿ'rˉ 'nʉ́'ˋ e nilɨseengˋna' juguiʉ́ˉ júuˆ røøˋ.
52001002	Jo̱ laco̱o̱ˋ ya̱'ˊ mɨ˜ féng'ˊnaa' Fidiéeˇ, cuǿøˉbaa'r gui'máang'ˇ uii˜ quíiˉ 'nʉ́'ˋ lajɨɨngˋna', jo̱guɨ laco̱o̱ˋ ya̱'ˊ mɨ˜ mɨ́ɨ'˜naa' Fidiéeˇ, mɨ́ɨ'˜baa'r la quie̱ˊ tɨˊ uii˜ quíiˉ 'nʉ́'ˋ cajo̱.
52001003	Jo̱guɨ laco̱o̱ˋ ya̱'ˊ mɨ˜ féng'ˊnaa' Tiquíˆii' Fidiéeˇ, jmiguiéng'ˊ dsiˋnaa' lají̱i̱'˜ ta˜ quíiˉna' e jmooˋna' la'eáangˊ e nɨcajáang'˜ yaang˜na' fɨˊ jaguóˋ Dseaˋ Jmáangˉ; jo̱guɨ jmiguiéng'ˊ dsiˋnaa' uíi'˜ e ta˜ e nɨcajmeeˇna' e iáangˋ óoˊna' la'eáangˊ e 'neáangˋna' Dseaˋ Jmáangˉ; jo̱guɨ jmiguiéng'ˊ dsiˋnaa' cajo̱ jial nɨcateá'ˉna' lají̱i̱'˜ fɨˊ teáangˉna' có̱o̱'˜ Dseaˋ Jmáangˉ e sɨjeengˇna' mɨ˜ nijáaˊtu̱ dseaˋ do.
52001004	Dseaˋ rú'ˋnaa', 'neáamˋ Fidiéeˇ 'nʉ́'ˋ, jo̱guɨ nɨne˜bɨ́ɨ' e íˋbre dseaˋ caguíñ'ˋ 'nʉ́'ˋ e nɨlɨ́ɨngˊna' dseaˋ quiá'rˉ.
52001005	Jo̱ mɨ˜ caguiáˆnaa' júuˆ quiá'ˉ Dseaˋ Jmáangˉ fɨˊ jee˜ 'nʉ́'ˋ e quiá'ˉ jial laangˋ dseaˋ jee˜ dseeˉ quiá'rˉ, jaˋ cajmóˆnaa' có̱o̱'˜ jí̱i̱'˜ layaang˜ júuˆ quíˉnaa' yee˜naa', co̱' caguiáˆnaa' e júuˆ do la'eáangˊ có̱o̱'˜ e 'gøng'ˊ quiá'ˉ Jmɨguíˋ quiá'ˉ Fidiéeˇ, jo̱guɨ e lajam'ˉba' ta˜ dsiˋnaa' e dseáng'ˉ jáb'ˉ e júuˆ jo̱ cajo̱. Jo̱guɨ nɨñíˆba' jial nɨca'eeˉnaa' có̱o̱'˜ 'nʉ́'ˋ e laco̱' guiʉ́bˉ ni'uíingˉ quíiˉna'.
52001006	Jo̱ 'nʉ́'ˋ, eeˉba' laco̱'guɨ la eeˉ jnea'ˆ laco̱'guɨ la éeˋ Fíiˋnaa' Dseaˋ Jmáangˉ 'ñia'rˊ cajo̱. Jo̱ jaˋ e lɨ́ɨˊ e cangɨ́ɨngˋna' iihuɨ́ɨˊ uíi'˜ e ca'íing'˜na' e júuˆ quiá'ˉ Dseaˋ Jmáangˉ do, dsʉ' iáamˋ óoˊna' la'eáangˊ có̱o̱'˜ Jmɨguíˋ quiá'ˉ Fidiéeˇ.
52001007	Jo̱ co̱' guiʉ́bˉ eeˉ 'nʉ́'ˋ, jo̱ba' jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ se̱'ˊ Macedonia có̱o̱'˜guɨ fɨˊ lɨ˜ se̱'ˊ Acaya nɨñirˊ jial 'néˉ érˉ cajo̱.
52001008	Jo̱ la'eáangˊ có̱o̱'˜ 'nʉ́'ˋ, dseaˋ seengˋna' fɨˊ Tesalónica, jaléng'ˋ dseaˋ seengˋ fɨˊ lɨ˜ se̱'ˊ Macedonia có̱o̱'˜guɨ fɨˊ lɨ˜ se̱'ˊ Acaya nɨcanúurˉ júuˆ quiá'ˉ Dseaˋ Jmáangˉ. Jo̱ jaléng'ˋ dseaˋ seengˋ doñiˊ jié'ˋ fɨˊ lɨ˜ dséeˊnaa' nɨñirˊ e dseáng'ˉ nɨcajáam'˜ yaang˜na' fɨˊ jaguóˋ Fidiéeˇ. Jo̱ jí̱i̱'˜ o̱' 'néˉ fé'ˆguɨ jnea'ˆ e jo̱ uíi'˜ quíiˆ 'nʉ́'ˋ,
52001009	co̱' yaam˜ i̱ dseaˋ íˋ nɨsɨ́'rˋ jnea'ˆ jial mɨ˜ ca'íing'˜ 'nʉ́'ˋ júuˆ quiá'ˉ Dseaˋ Jmáangˉ e léeˊnaa' mɨ˜ caguiéˉnaa' e cango'eeˇnaa' jaléng'ˋ 'nʉ́'ˋ, dseaˋ seengˋna' fɨˊ na fɨˊ Tesalónica. Jo̱guɨ sɨ́'rˋ jnea'ˆ cajo̱ jial mɨ˜ catʉ́ʉˊna' e jmiféng'ˊna' lɨ́'ˆ doñiˊ eeˋ lafa' diée˜ i̱ o̱' já'ˉ, jo̱ lajo̱b canaangˉna' e jmooˋna' lají̱i̱'˜ e iing˜ i̱ Fidiéeˇ i̱ dseáng'ˉ já'ˉ do.
52001010	Jo̱guɨ fé'ˋbɨr cajo̱ e sɨjeemˇ 'nʉ́'ˋ e nijáaˊtu̱ Jesús fɨˊ ñifɨ́ˉ i̱ lɨ́ɨngˊ Jó̱o̱ˊ Fidiéeˇ i̱ cajmijí̱'ˊtu̱ Fidiéeˇ quiá'rˉ jee˜ jaléng'ˋ 'lɨɨ˜. Jo̱ íbˋ dseaˋ i̱ láangˋ jneaa˜aa' có̱o̱'˜ jalé'ˋ iihuɨ́ɨˊ eáangˊ e nɨjaquiéengˊ e ni'íng'ˋ dseaˋ uíi'˜ jalé'ˋ dseeˉ quiá'rˉ e nɨca'éerˋ.
52002001	Jo̱ 'nʉ́'ˋ, dseaˋ rú'ˋnaa', nɨñíˆba' guiʉ́ˉ e lɨɨm˜ ta˜ calɨ'íingˆ jalé'ˋ e cajmóˆnaa' lajeeˇ cataang˜naa' có̱o̱'˜ 'nʉ́'ˋ fɨˊ Tesalónica.
52002002	Co̱' nɨñíbˆ 'nʉ́'ˋ guiʉ́ˉ e nʉ́'ˉguɨ e nidséˆnaa' fɨˊ na, lajeeˇ cataang˜naa' fɨˊ co̱o̱ˋ fɨɨˋ e siiˋ Filipos, eáamˊ gaˋ cajmeáng'ˋ i̱ dseaˋ íˋ jnea'ˆ, jo̱guɨ fé'rˋ gaˋ uii˜ quíˉnaa' uíi'˜ e guiaˋnaa' júuˆ quiá'ˉ Dseaˋ Jmáangˉ. Jo̱ mɨ˜ caguiáˆnaa' e júuˆ jo̱ jee˜ 'nʉ́'ˋ, 'ní'ˋ níibˉ dseaˋ quíˉnaa'; dsʉ' jaˋ e lɨ́ɨˊ e jo̱, co̱' Fidiéebˇ eáangˊ cajmɨcó̱o̱'˜ quíˉnaa' e calɨseáˋ bíˋ quíˉnaa' e caguiáˆnaa' e júuˆ jo̱.
52002003	Jo̱ lají̱i̱'˜ júuˆ e caguiáˆnaa' jee˜ 'nʉ́'ˋ do, jmang'ˉ júuˆ jáb'ˉ, jo̱guɨ e carˋ ngocángˋ dsiˋbaa' caguiáˆnaa' e júuˆ do cajo̱. Jo̱ dseáng'ˉ jaˋ ɨˊ dsiˋbaa' fa' e nijmɨgǿøngˋnaa' dseaˋ có̱o̱'˜ jalé'ˋ e júuˆ e guiaˋnaa' do.
52002004	Jo̱ dseáng'ˉ jaˋ jmooˉbaa' lajo̱, co̱' Fidiéeˇbing' i̱ caguíng'ˋ jnea'ˆ jo̱guɨ cacuø'rˊ jnea'ˆ ta˜ e guiaˋnaa' júuˆ quiá'ˉ jial laangˋ dseaˋ jee˜ dseeˉ quiá'rˉ; jo̱ co̱' lajo̱b lɨ́ɨˊ, jo̱ba' fé'ˋnaa' e júuˆ jo̱. Co̱' jaˋ 'néˉnaa' e lɨco̱' nijá̱ˆnaa' guiʉ́ˉ có̱o̱'˜ jí̱i̱'˜ dseaˋ jmɨgüíˋ, co̱' lají̱i̱'˜ e iing˜ Fidiéeˇba' jmooˉnaa', co̱' jí̱i̱'˜ íbˋ dseaˋ nɨñirˊ jo̱guɨ nɨcuíirˋ dsiˋnaa' lajaangˋ lajaangˋnaa'.
52002005	Jo̱ nɨñíbˆ 'nʉ́'ˋ guiʉ́ˉ e jí̱i̱'˜ co̱o̱ˋ née'˜ jaˋ caféeng'˜naa' 'nʉ́'ˋ có̱o̱'˜ júuˆ 'gooˋ e laco̱' nijmɨcǿøng'ˇnaa' 'nʉ́'ˋ lajeeˇ e ngɨˋnaa' guiaˋnaa' júuˆ quiá'ˉ Dseaˋ Jmáangˉ, o̱'guɨ cajmóˆnaa' fa' e cajmɨgǿøngˋnaa' 'nʉ́'ˋ e lɨ́'ˆ laco̱' nilí'ˋnaa' cuuˉ quíˉnaa'; lɨ́'ˆ Fidiéeˇbɨguɨ nɨnírˋ lajalé'ˋ e la.
52002006	Jo̱ dseáng'ˉ jaˋ mɨˊ cajmóˆnaa' fa' e nijmiféng'ˊ dseaˋ jnea'ˆ o̱'guɨ 'nʉ́'ˋ fa' nijmiféng'ˊna' jnea'ˆ o̱'guɨ dseaˋ jiéng'ˋ cajo̱. Co̱' nañiˊ fa' cuǿømˋbre e jmóˆ jnea'ˆ e lɨ́ɨˊnaa' lafa' dseaˋ niingˉ i̱ quiʉ'ˊ ta˜ jee˜ 'nʉ́'ˋ uíi'˜ e lɨ́ɨˊnaa' dseaˋ i̱ casíingˋ Fidiéeˇ i̱ quie̱ˊ júuˆ quiá'ˉ Dseaˋ Jmáangˉ jee˜ jaléng'ˋ dseaˋ,
52002007	dsʉ' jaˋ cajmóˆnaa' lajo̱. Co̱' guiʉ́bˉ ca'eeˉnaa' jee˜ 'nʉ́'ˋ lɨ́'ˆ laco̱' jaangˋ niquiá'ˆ jiuung˜ jmóoˋbre íˆ jó̱o̱rˊ jo̱guɨ to̱'ˋ fɨ́ɨmˋbre laco̱' catɨ́ɨngˉ co̱' 'neáamˋbre.
52002008	Jo̱ co̱' eáamˊ 'neáangˋnaa' 'nʉ́'ˋ, jo̱ba' ii˜naa' e nicuǿøˆnaa' 'nʉ́'ˋ e júuˆ quiá'ˉ Fidiéeˇ e quiá'ˉ jial laangˋ dseaˋ jee˜ dseeˉ quiá'rˉ; dsʉ' o̱' dseáng'ˉ jí̱i̱'˜ júuˆ jo̱ cajo̱, co̱' cartɨˊ jáang'˜ yee˜baa' song 'néˉ lajo̱ uíi'˜ e 'neáangˋnaa' 'nʉ́'ˋ.
52002009	Jo̱guɨ tó̱o̱bˋ áaˊna', dseaˋ rú'ˋnaa', jial cacuǿø'˜ bíˋ yee˜naa' e cajmóˆnaa' ta˜ e quiá'ˉ lɨ́'ˆjiʉʉ' e 'néˉnaa' lajeeˇ taang˜naa' fɨˊ na. Co̱' ie˜ jo̱ cajmóˆnaa' ta˜ e lɨco̱' cajneáˉ jo̱guɨ cartɨˊ canʉʉˋ e laco̱' jaˋ nicuǿø'˜naa' iihuɨ́ɨˊ jí̱i̱'˜ jaangˋ 'nʉ́'ˋ lajeeˇ e guiaˋnaa' júuˆ quiá'ˉ Fidiéeˇ fɨˊ na.
52002010	Jo̱ nɨñíbˆ 'nʉ́'ˋ, jo̱guɨ nɨñiˊbɨ Fidiéeˇ cajo̱, e eáamˊ guiʉ́ˉ nɨca'eeˉnaa' jee˜ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, jo̱ jaˋ jmooˉnaa' gaˋ có̱o̱'˜ jí̱i̱'˜ jaangˋ 'nʉ́'ˋ, jo̱guɨ lajalé'ˋba' e nɨcajmóˆnaa' dseáng'ˉ nɨcajmóˆnaa' røøˋ laco̱' sɨ'íbˆ, jo̱guɨ jí̱i̱'˜ co̱o̱ˋ dseeˉ jaˋ cuǿøngˋ cuǿ'ˉ dseaˋ jnea'ˆ.
52002011	Jo̱guɨ ñíˆbɨ 'nʉ́'ˋ guiʉ́ˉ e nɨcacuǿø'˜baa' 'nʉ́'ˋ bíˋ jo̱guɨ nɨcajmitiiˉbaa' óoˊna' lajaangˋ lajaangˋna' lɨ́'ˆ laco̱'guɨ la jmóoˋ jaangˋ tiquiá'ˆ dseaˋ có̱o̱'˜ jó̱o̱rˊ. Jo̱guɨ síi'˜naa' 'nʉ́'ˋ e eeˉba' røøˋ laco̱'guɨ catɨ́ɨngˉ e jmóoˋ dseaˋ quiá'ˉ Fidiéeˇ, co̱' íbˋ catǿ'rˉ 'nʉ́'ˋ e nimóˆna' jial tíiˊ niingˉ 'gøiñ'ˊ jo̱guɨ jial quiʉ'rˊ ta˜ fɨˊ la'úngˉ fɨˊ jmɨgüíˋ.
52002013	Jo̱ uíi'˜ jo̱ba' contøøngˉ cuǿøˉnaa' gui'máang'ˇ Fidiéeˇ, dsʉco̱' mɨ˜ la'uii˜ canʉ́ʉˉ 'nʉ́'ˋ e júuˆ quiá'ˉ Dseaˋ Jmáangˉ e caguiáˆ jnea'ˆ jee˜ 'nʉ́'ˋ, dsifɨbˊ ca'íing'˜na' e júuˆ jo̱, co̱' calɨlí'ˆba' e quiá'ˉ Fidiéeˇ e júuˆ jo̱, jo̱ o̱' quiá'ˉ dseaˋ jmɨgüíˋ. Dsʉco̱' dseáng'ˉ lajam'ˉba' e júuˆ e caguiáˆnaa' do lɨ́ɨˊ júuˆ quiá'ˉ Fidiéebˇ, jo̱ la'eáangˊ Fidiéebˇ cajo̱ jmóoˋ ta˜ e júuˆ jo̱ fɨˊ áaˊna' có̱o̱'˜ jalé'ˋ e jmooˋna', 'nʉ́'ˋ dseaˋ já'ˉ lɨ́ɨngˋna' júuˆ quiá'ˉ Dseaˋ Jmáangˉ.
52002014	Jo̱guɨ jaléng'ˋ 'nʉ́'ˋ, dseaˋ rú'ˋnaa', mɨ˜ ca'íing'˜na' jalé'ˋ iihuɨ́ɨˊ e cacuøˊ dseaˋ góoˊna' uíi'˜ e lɨ́ɨngˊna' dseaˋ quiá'ˉ Dseaˋ Jmáangˉ, røøbˋ ca'íing'˜na' e jo̱ laco̱'guɨ ca'íng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ se̱'ˊ Judea, dsʉco̱' lajo̱b iihuɨ́ɨˊ cangáˉ íˋ cajo̱ e cacuøˊ dseaˋ góorˋ dseaˋ Israel.
52002015	Jo̱ i̱ lɨɨng˜ i̱ dseaˋ Israel cajo̱, íbˋ i̱ cajngang'ˊ jaléng'ˋ dseaˋ rúiñ'ˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ. Jo̱ mɨ˜ cangɨ́ˋguɨ e jo̱, i̱ lɨɨng˜guɨ i̱ dseaˋ íˋ cajngaiñ'ˊ Fíiˋnaa' Dseaˋ Jmáangˉ i̱ lɨ́ɨngˊ dseaˋ góorˋ cajo̱. Jo̱guɨ i̱ lɨɨng˜guɨiñ' do cajmeáiñ'ˋ gaˋ jnea'ˆ cajo̱, dseaˋ lɨ́ɨˊnaa' dseaˋ quiá'ˉ Dseaˋ Jmáangˉ. Jo̱ jaˋ jmóorˋ laco̱' tɨˊ dsíiˊ Fidiéeˇ, jo̱guɨ 'ní'ˋ níimˉbre lajaléng'ˋguɨ dseaˋ jmɨgüíˋ cajo̱.
52002016	Co̱' mɨ˜ ii˜naa' guiáˆnaa' júuˆ quiá'ˉ Dseaˋ Jmáangˉ jee˜ jaléng'ˋ dseaˋ i̱ jaˋ lɨ́ɨngˊ dseaˋ Israel e laco̱' jial nileáiñˋ jee˜ dseeˉ quiá'rˉ, dsʉ' i̱ dseaˋ Israel do jaˋ cacuø'rˊ jnea'ˆ fɨˊ lajo̱, jo̱ lajo̱ba' eáamˊ nɨcajmɨ'mɨ́ɨiñ'˜ dseeˉ quiá'rˉ uíi'˜ jalé'ˋ e nɨcajméerˋ do. Jo̱ba' lanaguɨ catɨ́bˋ í'ˋ quiá'ˉ i̱ dseaˋ do e ni'íñ'ˋ iihuɨ́ɨˊ e eáangˊ e jáaˊ quiá'ˉ Fidiéeˇ.
52002017	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', e mɨ˜ cangohuíingˉnaa' quíiˉ 'nʉ́'ˋ e huǿømˉjiʉ, nañiˊ fa' jaˋ neeng˜ rú'ˋnaa' dseáng'ˉ lana, dsʉ' contøømˉ guiing˜ dsiˋnaa' uii˜ quíiˉna', jo̱ dseáng'ˉ ii˜naa' fa' e dsi'eebˇtú̱u̱' 'nʉ́'ˋ fɨˊ na calé'ˋ catú̱ˉ.
52002018	Jo̱ cajmóˆbaa' quijí̱ˉ e nidséˆnaa' fɨˊ na; jo̱ jnea˜ Paaˉ, eáangˊguɨ jmiguiʉˊ ya̱'ˊ cajméˉe quijí̱ˉ e ninii˜tú̱u̱ fɨˊ na, dsʉ' fii˜ i̱ 'lɨng'ˆ i̱ siiˋ Satanás cajnirˊ fɨˊ quíˉnaa' e jaˋ cajmóˆnaa' lajo̱.
52002019	Jo̱ yaam˜ 'nʉ́'ˋ dseaˋ cuø'ˊna' jnea'ˆ e tab˜ dsiˋnaa' jo̱guɨ e iáangˋ dsiˋnaa' jo̱guɨ e guiʉ́bˉ fé'ˋnaa' uii˜ quíiˉna'. Co̱' dseáng'ˉ 'nʉ́'ˋbing' i̱ nicuǿ'ˉ jnea'ˆ e iáangˋ dsiˋnaa' mɨ˜ tɨˊ lɨ˜ nitɨ́ˉ í'ˋ e nijáaˊtu̱ Fíiˋnaa' Dseaˋ Jmáangˉ fɨˊ jmɨgüíˋ la.
52002020	Dsʉ' e jáb'ˉ, dseáng'ˉ 'nʉ́'ˋbing' i̱ cuø'ˊ jnea'ˆ e guiʉ́bˉ fé'ˋnaa' uii˜ quíiˉna' jo̱guɨ e nijmi'iáangˋ dsiˋnaa' uii˜ quíiˉna' cajo̱.
52003001	Jo̱ co̱' eáamˊ calɨ'iin˜n e ninuu˜u júuˆ quíiˉna' calé'ˋ catú̱ˉ, jo̱ba' ca'ɨ́ˋ dsiiˉ e guiʉ́ˉguɨ e cajá̱ˋbaa 'ñiá'ˋa fɨˊ la fɨˊ Atenas,
52003002	jo̱ casɨ́ɨnˉn fɨˊ na jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Timoteo. Jo̱ i̱ dseaˋ íˋ lɨ́ɨiñˊ jaangˋ dseaˋ i̱ jmóoˋ lají̱i̱'˜ e iing˜ Fidiéeˇ, jo̱guɨ jmóorˋ ta˜ røøˋ có̱o̱'˜ jnea˜ e guiaˋnaa' júuˆ quiá'ˉ Dseaˋ Jmáangˉ. Jo̱ casɨ́ɨnˉnre fɨˊ na e laco̱' dsi'eer˜ 'nʉ́'ˋ jo̱guɨ tíiˊ nir˜ jial seengˋna' jo̱guɨ cuø'rˊ 'nʉ́'ˋ bíˋ e laco̱' teáangˉna' teáˋ có̱o̱'˜ júuˆ quiá'ˉ Dseaˋ Jmáangˉ.
52003003	Jo̱ casɨ́ɨnˉnre fɨˊ na e laco̱' jí̱i̱'˜ jaangˋ 'nʉ́'ˋ, dseaˋ seengˋna' fɨˊ na fɨˊ Tesalónica, nijmɨtúngˆ óoˊna' có̱o̱'˜ jalé'ˋ iihuɨ́ɨˊ e móoˉna' uíi'˜ e nɨlɨ́ɨngˊna' dseaˋ quiá'ˉ Dseaˋ Jmáangˉ. Dsʉco̱' nɨñíˆbɨ' e dseáng'ˉ nɨsɨ'íˆba' e nidsingɨ́ɨngˉnaa' iihuɨ́ɨˊ uíi'˜ e lɨ́ɨngˊnaa' dseaˋ quiá'ˉ Dseaˋ Jmáangˉ.
52003004	Jo̱ nɨñíbˆ 'nʉ́'ˋ guiʉ́ˉ e lajeeˇ e taam˜bɨ́ɨ' fɨˊ na có̱o̱'˜ 'nʉ́'ˋ, cajmó'ˆbaa' 'nʉ́'ˋ júuˆ e dseáng'ˉ nidsingɨ́ɨmˉbaa' jalé'ˋ iihuɨ́ɨˊ uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ, jo̱ lajo̱b lɨ́ɨˊ e calɨ́ˉ.
52003005	Jo̱ co̱' lahuɨ́ɨmˊ calɨ'iin˜n calɨñiiˉ júuˆ quíiˉna', jo̱ba' casɨ́ɨnˉn Timoteo fɨˊ na e laco̱' calɨñiiˉ jial seengˋna' lají̱i̱'˜ fɨˊ teáangˉna' có̱o̱'˜ Dseaˋ Jmáangˉ. Co̱' jmoobˉ jnea'ˆ fɨ'íˆ fɨng song fii˜ i̱ 'lɨng'ˆ casíñ'ˋ 'nʉ́'ˋ fɨˊ gaˋ. Dsʉco̱' fɨng song lajo̱, jaˋ e ta˜ nilɨ'íingˆ lají̱i̱'˜ ta˜ quíˆnaa' e nɨcajmóˆnaa' jee˜ 'nʉ́'ˋ fɨˊ na jóng.
52003006	Dsʉ' lanaguɨ nɨcagüeam'ˉ Timoteo e jaiñ'ˊ fɨˊ na fɨˊ Tesalónica, jo̱ quié̱e̱rˋ jmang'ˉ júuˆ guiʉ́bˉ quíiˉna' e teábˋ teáangˉna' có̱o̱'˜ júuˆ quiá'ˉ Dseaˋ Jmáangˉ jo̱guɨ e 'neáamˋba' dseaˋ rúng'ˋna'. Jo̱guɨ jíng'ˉguɨ Timoteo e contøømˉ dséng'ˊ óoˊ 'nʉ́'ˋ jnea'ˆ, co̱' eáamˊ 'neáangˋna' jnea'ˆ, jo̱guɨ eáamˊ iing˜na' nimáang˜tu̱' jnea'ˆ laco̱'guɨ jnea'ˆ ii˜naa' e nineeng˜tú̱u̱' 'nʉ́'ˋ.
52003007	Jo̱ lajo̱b lɨ́ɨˊ, dseaˋ rú'ˋnaa', e jee˜ jalé'ˋ iihuɨ́ɨˊ e íing'˜naa' có̱o̱'˜guɨ e jmáng'ˋ dseaˋ gaˋ jnea'ˆ, jee˜ jo̱b quiéengˋ e jmi'iáangˋ dsiˋnaa' mɨ˜ calɨne˜naa' e teáˋ teáangˉna' có̱o̱'˜ júuˆ quiá'ˉ Dseaˋ Jmáangˉ.
52003008	Jo̱ mɨ˜ calɨne˜naa' e jo̱, jo̱ba' cuø'ˊguɨ bíˋ jnea'ˆ lají̱i̱'˜ fɨˊ té̱e̱ˉnaa' có̱o̱'˜ Dseaˋ Jmáangˉ.
52003009	Jo̱ba' ɨˊ dsiiˉ jial cuǿøngˋ e nicuǿø'˜naa' Fidiéeˇ jmiguiʉˊguɨ gui'máang'ˇ uii˜ quíiˉ 'nʉ́'ˋ jo̱guɨ uii˜ quiá'ˉ e jmi'iáangˋ dsiˋ jnea'ˆ uii˜ quíiˉ 'nʉ́'ˋ fɨˊ quinirˇ 'ñia'rˊ cajo̱.
52003010	Jo̱guɨ uǿøˋ jmɨ́ɨbˋ dseáng'ˉ mɨ́ɨ'˜naa' Fidiéeˇ e nijmɨcó̱o̱'r˜ jnea'ˆ e nineeng˜tu̱ rú'ˋnaa' fɨˊ na calé'ˋ catú̱ˉ, jo̱guɨ e nijmɨcó̱o̱'ˇguɨ́ɨ' 'nʉ́'ˋ jial laco̱' nisíng'ˉguɨ' teáˋ có̱o̱'˜ júuˆ quiá'ˉ Dseaˋ Jmáangˉ cartɨˊ ni'ié'ˋ quíiˉna' laco̱' sɨ'íˆ.
52003011	Jo̱ mɨ́ɨ'˜naa' Fidiéeˇ i̱ lɨ́ɨngˊ Tiquíˆii' do có̱o̱'˜ Fíiˋnaa' Jesús, e nijmɨcó̱o̱'r˜ jnea'ˆ e laco̱' nilí'ˋnaa' nineeng˜tu̱ rú'ˋnaa' calé'ˋ catú̱ˉ fɨˊ na fɨˊ Tesalónica.
52003012	Jo̱guɨ mɨ́ɨ'˜naa' Fíiˋnaa' Dseaˋ Jmáangˉ e nijmɨcó̱o̱'r˜ 'nʉ́'ˋ e nilɨ'neáangˋguɨ' dseaˋ rúng'ˋna' lɨ́'ˆ lajaléng'ˋ dseaˋ laco̱'guɨ jnea'ˆ eáamˊ 'neáangˋnaa' jaléng'ˋ 'nʉ́'ˋ cajo̱.
52003013	Jo̱guɨ mɨ́ɨ'˜naa'r cajo̱ e nijmɨcó̱o̱'r˜ 'nʉ́'ˋ e laco̱' jaˋ nilɨtúngˉ áaˊna' lají̱i̱'˜ fɨˊ nɨteáangˉna' có̱o̱'˜ Dseaˋ Jmáangˉ, jo̱guɨ e nilíingˉguɨ' dseáng'ˉ dseaˋ quiá'ˉ Tiquíˆii' Fidiéeˇ i̱ joˋ dseeˉ seaˋ quiá'ˉ fɨˊ quiniˇ dseaˋ do mɨ˜ nitɨ́ˉ í'ˋ e nigüéengˉtu̱ Fíiˋnaa' Jesús fɨˊ jmɨgüíˋ la co̱lɨɨng˜ có̱o̱'˜ jaléng'ˋ dseaˋ quiá'rˉ. Jo̱ lajo̱b 'néˉ lɨti˜.
52004001	Jo̱ lanaguɨ, dseaˋ rú'ˋnaa', nɨca'éeˆbaa' 'nʉ́'ˋ jial seengˋna' e laco̱' iáangˋ dsíiˊ Fidiéeˇ lɨ́'ˆ laco̱'guɨ seengˋna' lana. Jo̱ba' mɨ́ɨ'˜bɨ́ɨ' 'nʉ́'ˋ jo̱guɨ síi'˜bɨ́ɨ' 'nʉ́'ˋ cajo̱ la'eáangˊ có̱o̱'˜ Fíiˋnaa' Jesús e güɨlɨseemˋba' laco̱'guɨ la iáangˋ dsíiˊ Fidiéeˇ, jo̱ jméeˆbɨ' lajo̱ cajo̱.
52004002	Co̱' 'nʉ́'ˋ nɨñíˆba' guiʉ́ˉ jalé'ˋ e nɨca'éeˆnaa' 'nʉ́'ˋ, jo̱ e jo̱ nɨcajmóˆnaa' la'eáangˊ có̱o̱'˜ Fíiˋnaa' Jesús.
52004003	Co̱' lají̱i̱'˜ e iing˜ Fidiéeˇ e lɨ́ɨngˊna' dseáng'ˉ dseaˋ quiáb'ˉ dseaˋ do e jaˋ jméeˆna' jalé'ˋ e lɨ́ˋ dsíiˊ ngúuˊ táangˋna'.
52004004	Co̱' iing˜ Fidiéeˇ e lajaangˋ lajaangˋ 'nʉ́'ˋ ñíˆna' jial 'néˉ eeˉna' røøˋ có̱o̱'˜ lají̱i̱'˜ dseamɨ́ˋ quíiˉna', jo̱guɨ jial 'néˉ e jmɨ'gooˋna're cajo̱ laco̱' catɨ́ɨngˉ.
52004005	Co̱' jaˋ catɨ́ɨngˉ e jméeˆna' jalé'ˋ e jaˋ dseengˋ lajo̱ laco̱'guɨ la jmóoˋ dseaˋ jmɨgüíˋ i̱ jaˋ cuíingˋ Fidiéeˇ e suuiñˋ dseaˋ i̱ o̱' quiá'rˉ.
52004006	Dseaˋ rú'ˋnaa' dseaˋ quiá'ˉ Dseaˋ Jmáangˉ, jaˋ cuǿøngˋ e jí̱i̱'˜ jaangˋ dseañʉ'ˋ nijmérˉ jalé'ˋ e jaˋ dseengˋ lajo̱ e nijmɨgǿøiñˋ jaangˋguɨ dseaˋ rúiñ'ˋ dseaˋ quiá'ˉ Dseaˋ Jmáangˉ lɨ́'ˆ laco̱'guɨ jí̱i̱'˜ e nɨcafɨ́ɨˉɨ 'nʉ́'ˋ na. Dsʉ' iihuɨ́ɨˊ eáamˊ nicuǿ'ˉ Fidiéeˇ jaléng'ˋ i̱ dseaˋ i̱ jmóoˋ lajo̱ lɨ́'ˆ laco̱'guɨ 'gooˋ nɨca'íˆnaa' quíiˉna' jéengˊguɨ.
52004007	Dsʉco̱' jaˋ catǿ'ˉ Fidiéeˇ jneaa˜aa' fa' e nijmóˆnaa' jalé'ˋ e 'lɨ'ˆ, co̱' catǿ'rˉ jneaa˜aa' e lɨ́'ˆ laco̱' nilɨse̱e̱ˉnaa' e lɨ́ɨˊnaa' dseáng'ˉ dseaˋ quiá'ˉbre.
52004008	Jo̱ doñiˊ i̱i̱ˋ dseaˋ i̱ guiaˊ ca'ˊ e júuˆ quiá'ˉ Dseaˋ Jmáangˉ e guiaˋ jnea˜ do, jo̱ba' jaˋ 'néˉ ɨ́ˉ dsíirˊ e júuˆ quiá'ˉ dseaˋ jmɨgüíˋ e guiarˊ ca'ˊ do, co̱' júuˆ quiá'ˉ Fidiéebˇ e jo̱. Jo̱ Fidiéebˇ cajo̱ i̱ cacuø'ˊ jneaa˜aa' dseáng'ˉ Jmɨguíˋ quiá'rˉ.
52004009	Jo̱ joˋ 'néˉ fa' jnea˜guɨ nifɨ́ɨˆɨ 'nʉ́'ˋ e 'néˉ nijmi'neáangˋ rúng'ˋna' la'ó'ˋ lɨ́ɨngˊna' dseaˋ quiá'ˉ Dseaˋ Jmáangˉ, dsʉco̱' 'ñiab'ˊ Fidiéeˇ nɨca'e'rˊ 'nʉ́'ˋ jial nijmi'neáangˋna' dseaˋ rúng'ˋna'.
52004010	Jo̱guɨ lajo̱b jmooˋ 'nʉ́'ˋ, dseaˋ rú'ˋnaa', co̱' 'neáangˋna' jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ la'úngˉ lɨ˜ se̱'ˊ Macedonia. Jo̱ síi'˜guɨ́ɨ' 'nʉ́'ˋ e güɨlɨ'neáangˋguɨ rúng'ˋna' laco̱o̱ˋ jmɨɨ˜ laco̱o̱ˋ jmɨɨ˜.
52004011	Jo̱guɨ jmɨ'úungˋna' e nilɨseengˋna' juguiʉ́ˉ júuˆ røøˋ có̱o̱'˜ jaléng'ˋ dseaˋ, jo̱guɨ jaˋ jmooˋna' e quɨ́ng'ˋna' lɨ˜ jaˋ catɨ́ɨngˉna', jo̱guɨ jmeeˇna' ta˜ có̱o̱'˜ layaang˜ guóoˋna' lɨ́'ˆ laco̱'guɨ nɨcasíi'˜naa' 'nʉ́'ˋ lamɨ˜ jéengˊguɨ do.
52004012	Jo̱ lajo̱b 'néˉ jméeˆna' e laco̱' nijmɨ'góˋ jaléng'ˋ dseaˋ i̱ jaˋ cuíingˋ Dseaˋ Jmáangˉ 'nʉ́'ˋ jo̱guɨ e laco̱' nilɨseabˋ jalé'ˋ e 'néˉ quíiˉna' cajo̱.
52004013	Jo̱ e laba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', co̱' ii˜ jnea'ˆ fa' e 'nʉ́'ˋ nilɨñíˆna' jial lɨ́ɨˊ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ nɨcajúngˉ e laco̱' jaˋ cuǿ'ˆ fɨ'íˆ yaang˜na' laco̱'guɨ la jmóoˋ dseaˋ i̱ jaˋ já'ˉ lɨ́ɨngˋ e jí̱'ˊtu̱ jaléng'ˋ 'lɨɨ˜.
52004014	Jo̱ co̱' jáb'ˉ lɨ́ɨˋnaa' e cajúmˉ Jesús jo̱guɨ cají̱b'ˊtu̱r calé'ˋ catú̱ˉ, jo̱ba' lajo̱b já'ˉ lɨ́ɨˋnaa' cajo̱ e Fidiéeˇ có̱o̱'˜guɨ Jesús nijmérˉ e nijí̱'ˊtu̱ jaléng'ˋ dseaˋ quiá'rˉ i̱ cajúngˉ e já'ˉ lɨ́ɨiñˋ júuˆ quiá'rˉ.
52004015	Jo̱ba' síi'˜guɨ́ɨ' 'nʉ́'ˋ, dseaˋ rú'ˋnaa', lɨ́'ˆ laco̱'guɨ júuˆ e ca'eˊ Fíiˋnaa' Dseaˋ Jmáangˉ, e jaléng'ˋ jneaa˜aa', dseaˋ lɨ́ɨˊnaa' dseaˋ quiá'rˉ, e se̱e̱ˉbɨ́ɨ' mɨ˜ tɨˊ lɨ˜ nitɨ́ˉ í'ˋ e nigüéengˉtu̱r fɨˊ jmɨgüíˋ la calé'ˋ catú̱ˉ, jaˋ nidseá'ˆnaa' có̱o̱'r˜ jéengˊguɨ laco̱'guɨ dseaˋ quiá'rˉ i̱ nɨcajúngˉ lamɨ˜ jéengˊguɨ.
52004016	Jo̱ ie˜ jo̱ nijgiáangˋ Fíiˋnaa' Dseaˋ Jmáangˉ fɨˊ lɨ˜ guiiñ˜ fɨˊ ñifɨ́ˉ. Jo̱ lajeeˇ jo̱ ninʉ́'ˋ luu˜ Fidiéeˇ e quiʉ'rˊ ta˜ fɨˊ yʉ́'ˆ jmɨgüíˋ, jo̱guɨ ninʉ́'ˋ e guinifé'ˋ jaangˋ ángel i̱ niingˉguɨ lajeeˇ lajaléng'ˋ, jo̱guɨ ninʉ́'ˋ e ni'i̱i̱˜ lúuˊ trompé'ˆ quiá'ˉ Fidiéeˇ fɨˊ yʉ́'ˆ jmɨgüíˋ cajo̱. Jo̱guɨ jaléng'ˋ dseaˋ quiá'ˉ Dseaˋ Jmáangˉ i̱ nɨcajúngˉ, íˋbing' i̱ nijí̱'ˊtu̱ la'uii˜ mɨ˜ nitɨ́ˉ e í'ˋ jo̱.
52004017	Jo̱ mɨ˜ ningɨ́ˋ jo̱, jaléng'ˋ jneaa˜aa', dseaˋ i̱ jí̱'ˋguɨ, co̱lɨɨm˜ nidseá'ˆnaa' có̱o̱'r˜ fɨˊ guiá'ˆ güíˋ, jo̱ nijí̱'ˊ rú'ˋnaa' có̱o̱'˜ Fíiˋnaa' Dseaˋ Jmáangˉ fɨˊ yʉ́'ˆ jmɨgüíˋ, jo̱ lajo̱b nilɨse̱e̱ˉnaa' có̱o̱'r˜ lata˜.
52004018	Jo̱ba' fɨ́ɨˉɨ 'nʉ́'ˋ e cuǿø'˜ bíˋ rúng'ˋna' có̱o̱'˜ lajalé'ˋ e júuˆ na.
52005001	Jo̱ba' fá'ˋguɨ́ɨ, dseaˋ rú'ˋnaa', jaˋ 'néˉ jmée'˜e quíiˉna' e fɨˊ ni˜ jiˋ la lana lɨ˜ dseáng'ˉ nidsijéeˊ jalé'ˋ e fá'ˋa la.
52005002	Co̱' nɨñíbˆ 'nʉ́'ˋ røøˋ e jí̱i̱'˜ jaangˋ dseaˋ ñirˊ jéengˊguɨ e˜ jmɨɨ˜ e nigüéengˉtu̱ Fíiˋnaa' Dseaˋ Jmáangˉ, lɨ́'ˆ laco̱'guɨ mɨ˜ jaangˋ dseaˋ jaˋ ñirˊ jéengˊguɨ lɨ˜ niguiéeˊ jaangˋ ɨ̱ɨ̱ˋ i̱ dsi'lee˜ fɨˊ quiá'rˉ mɨ˜ uǿøˋ.
52005003	Jo̱ mɨ˜ nijíng'ˉ jaléng'ˋ dseaˋ i̱ jaˋ cuíingˋ Dseaˋ Jmáangˉ: “Tiibˉ íiˊ jo̱guɨ juguiʉ́bˉ seaˋ”, dsʉ' ie˜ jo̱b dseáng'ˉ ni'íñ'ˋ iihuɨ́ɨˊ e joˋ tó̱o̱ˋ jmɨɨ˜ nileáiñˋ lajeeˇ e jaˋ ñiing˜ dsíirˊ, lɨ́'ˆ laco̱'guɨ jaangˋ dseamɨ́ˋ i̱ quiéengˋ jiuung˜ jí̱i̱'˜ jaˋ ñirˊ lɨ˜ dseáng'ˉ ninángˋ e dseáˋ jmohuɨ́ɨˊ quiá'rˉ e nilɨseengˋ yʉ̱ʉ̱ˋ quiá'rˉ. Jo̱ ie˜ jo̱, jí̱i̱'˜ jaangˋ i̱ dseaˋ íˋ quɨ́'ˉ jmɨɨ˜ nileángˋguɨr e jaˋ ni'íñ'ˋ e iihuɨ́ɨˊ do.
52005004	Dsʉ' 'nʉ́'ˋguɨ, dseaˋ rú'ˋnaa', joˋ seengˋguɨ' e jaˋ 'ga'ˊ lɨˊ ñíˆna' laco̱'guɨ la lɨ́ɨngˊ dseaˋ i̱ seengˋ fɨˊ lɨ˜ nʉʉˋ, jo̱ba' jaˋ nidsigáˋ óoˊna' mɨ˜ tɨˊ lɨ˜ nitɨ́ˉ í'ˋ e nijáaˊtu̱ Dseaˋ Jmáangˉ fɨˊ jmɨgüíˋ la laco̱'guɨ dsigáˋ dsíiˊ jaangˋ dseaˋ mɨ˜ guiéeˊ jaangˋ i̱ dsijméeˉ ɨ̱ɨ̱ˋ fɨˊ quiá'rˉ mɨ˜ uǿøˋ.
52005005	Co̱' lajalém'ˋ 'nʉ́'ˋ, dseaˋ rú'ˋnaa', lɨ́ɨngˊna' dseaˋ quiá'ˉ Dseaˋ Jmáangˉ i̱ jmóoˋ jmang'ˉ e guiʉ́ˉ, jo̱ fɨˊ lɨ˜ jneábˋ seengˋna'. Jo̱ jaˋ lɨ́ɨngˊna' dseaˋ i̱ jaˋ cuíingˋ Dseaˋ Jmáangˉ i̱ jmóoˋ jalé'ˋ e 'lɨ'ˆ, co̱' fɨˊ lɨ˜ nʉʉbˋ seengˋ i̱ la'íˋ;
52005006	jo̱ba' 'néˉ e jaˋ sɨjlɨ́ɨˆ jminíˆna' laco̱'guɨ la lɨ́ɨngˊ dseaˋ i̱ jaˋ cuíingˋ Dseaˋ Jmáangˉ, dsʉ' 'néˉ e sɨjnéebˋ dsiˋnaa' contøøngˉ jo̱guɨ 'néˉ e ɨˊ dsiˋnaa' dseáng'ˉ laco̱' catɨ́ɨmˉ cajo̱.
52005007	Co̱' jaléng'ˋ dseaˋ i̱ jaˋ cuíingˋ Dseaˋ Jmáangˉ lɨ́ɨiñˊ la lɨ́ɨngˊ dseaˋ i̱ sɨjlɨ́ɨˆ jminiˇ mɨ˜ uǿøˋ, jo̱guɨ jmóorˋ ta˜ ɨ̱́'ˋ mɨ˜ uǿøˋ cajo̱.
52005008	Dsʉ' jneaa˜guɨ́ɨ', dseaˋ se̱e̱ˉnaa' fɨˊ lɨ˜ jneáˋ, contøømˉ 'néˉ ɨ́ˆ dsiˋnaa' dseáng'ˉ laco̱' catɨ́ɨmˉ. Jo̱ co̱' nɨcajáam'˜ yee˜naa' fɨˊ jaguóˋ Fidiéeˇ jo̱guɨ jmi'neáamˋbɨ́ɨ' dseaˋ do cajo̱, jo̱ba' e jo̱ lɨ́ɨˊ lafa' co̱o̱ˋ 'mɨ'qui'ˊ ñíˆ có̱o̱'˜ e jmɨ'ǿng'ˋ yee˜naa'. Jo̱ co̱' nɨtab˜ dsiˋnaa' e dseáng'ˉ nileámˋbaa' jee˜ dseeˉ quíˉnaa', jo̱ba' e la lɨ́ɨˊ lafa' co̱o̱ˋ loguiˇ ñíˆ có̱o̱'˜ e lɨ'ǿng'ˋ moguiˋnaa'.
52005009	Co̱' jaˋ sɨ'íingˆnaa' quiá'ˉ Fidiéeˇ e nicuǿ'rˉ jneaa˜aa' iihuɨ́ɨˊ, dsʉ' sɨ'íimˆbaa' quiá'rˉ e laco̱' nileángˋnaa' jee˜ jalé'ˋ dseeˉ quíˉnaa' la'eáangˊ có̱o̱'˜ Fíiˋnaa' Dseaˋ Jmáangˉ.
52005010	Co̱' Dseaˋ Jmáangˉ cajúiñˉ cuaiñ˜ quíˉii' e laco̱' nilɨse̱e̱ˉnaa' cøøngˋ có̱o̱'r˜ lata˜, song se̱e̱ˉnaa' tá'ˉ saˋ se̱e̱ˉnaa' mɨ˜ nijáaˊtu̱r.
52005011	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', cuǿø'˜ bíˋ rúng'ˋna' jo̱guɨ jmɨcó̱o̱'ˇ rúng'ˋna' e jaˋ tiúung˜na' lají̱i̱'˜ fɨˊ nɨteáangˉna' lɨ́'ˆ laco̱'guɨ la jmooˋna' lana.
52005012	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', e jmɨ'gooˋba' dseaˋ quiá'ˉ Dseaˋ Jmáangˉ i̱ jmóoˋ ta˜ jmɨcó̱o̱'˜ 'nʉ́'ˋ e quie̱rˊ nifɨˊ quíiˉna' jo̱guɨ e'rˊ 'nʉ́'ˋ jial laco̱' catɨ́ɨngˉ e nilɨseengˋna', dseaˋ lɨ́ɨngˊna' dseaˋ quiá'ˉ Dseaˋ Jmáangˉ.
52005013	Jo̱ eáamˊ 'néˉ eeˉna' guiʉ́ˉ có̱o̱'r˜, jo̱guɨ 'néˉ jmi'neáangˋna're quiá'ˉ jalé'ˋ e ta˜ e jmóorˋ jee˜ 'nʉ́'ˋ. Jo̱ güɨlɨseemˋba' juguiʉ́ˉ júuˆ røøˋ có̱o̱'˜ jaléng'ˋ dseaˋ rúng'ˋna'.
52005014	Jo̱guɨ síi'˜guɨ́ɨ 'nʉ́'ˋ cajo̱, dseaˋ rú'ˋnaa', e jíingˉna' jaléng'ˋ dseaˋ i̱ jaˋ iing˜ jméˉ ta˜, jo̱guɨ cuǿø'˜na' bíˋ jaléng'ˋ dseaˋ i̱ lɨtúngˉ dsíiˊ có̱o̱'˜ júuˆ quiá'ˉ Fidiéeˇ, jo̱guɨ jmɨcó̱o̱'ˇna' jaléng'ˋ dseaˋ i̱ jaˋ mɨˊ seaˋ bíˋ quiá'ˉ la'ié'ˋ fa' dseáng'ˉ nɨlɨ́ɨiñˊ dseaˋ quiá'ˉ Dseaˋ Jmáangˉ, jo̱guɨ jmeeˇna' féng'ˊ óoˊna' có̱o̱'˜ lajɨɨngˋ dseaˋ.
52005015	Jo̱ ñiing˜ óoˊna' e jí̱i̱'˜ jaangˋ dseaˋ quírˉ có̱o̱'˜ e gaˋ quiá'ˉ jaangˋguɨ dseaˋ rúiñ'ˋ uii˜ quiá'ˉ e gaˋ e jmóoˋ íˋ quiá'rˉ. Co̱' lají̱i̱'˜ e 'néˉ jméeˆna' e jmɨ'úungˋna' jméeˆna' jmang'ˉ e guiʉ́bˉ có̱o̱'˜ jaléng'ˋ dseaˋ rúng'ˋna', lɨ́'ˆ lajaléng'ˋ dseaˋ jmɨgüíˋ.
52005016	Jo̱ jmi'iáangˋ óoˊna' contøøngˉ.
52005017	Jo̱ féeng'˜na' Fidiéeˇ yejí̱ˉ.
52005018	Jo̱guɨ cuǿø'˜ba'r gui'máang'ˇ quiá'ˉ lɨ́'ˆ doñiˊ eeˋ catɨ́ɨngˉna', co̱' lajo̱ba' iiñ˜ e nijméeˆna' laco̱'guɨ catɨ́ɨngˉ e jmóoˋ dseaˋ quiá'ˉ Dseaˋ Jmáangˉ.
52005019	Jo̱ jaˋ jnɨɨng˜na' lají̱i̱'˜ e iing˜ Jmɨguíˋ quiá'ˉ Fidiéeˇ e jmérˉ jee˜ 'nʉ́'ˋ.
52005020	Jo̱ jaˋ guiáˆna' ca'ˊ jalé'ˋ e fé'ˋ i̱ dseaˋ i̱ fé'ˋ cuaiñ˜ quiá'ˉ Fidiéeˇ.
52005021	Dsʉ' quie̱ˋna' cuente lají̱i̱'˜ júuˆ quiá'ˉ i̱ dseaˋ íˋ, su dseengˋ o̱si jaˋ dseengˋ é, jo̱ 'mea˜baa' lají̱i̱'˜ e guiʉ́ˉ.
52005022	Jo̱ 'naangˉ yaang˜na' có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ.
52005023	Jo̱ mɨ́ɨ'˜naa' Fidiéeˇ i̱ cuøˊ juguiʉ́ˉ júuˆ røøˋ e nijmeáiñ'ˋ 'nʉ́'ˋ dseáng'ˉ jí̱i̱'˜ dseaˋ quiá'ˉbre. Jo̱guɨ mɨ́ɨ'˜naa'r cajo̱ e nijmérˉ íˆ 'nʉ́'ˋ lají̱i̱'˜ fɨˊ nɨteáangˉna' có̱o̱'˜ jalé'ˋ e ɨˊ áaˊna', jo̱guɨ e nijmérˉ íˆ 'nʉ́'ˋ jial laco̱' seengˋna' fɨˊ ngúuˊ táangˋna' e laco̱' jaˋ dseeˉ nilɨseaˋ quíiˉna' jí̱i̱'˜ co̱o̱ˋ mɨ˜ nitɨ́ˉ í'ˋ e nijáaˊtu̱ Fíiˋnaa' Dseaˋ Jmáangˉ fɨˊ jmɨgüíˋ la.
52005024	Jo̱ Fidiéebˇ dseaˋ catǿ'rˉ jneaa˜aa' e laco̱' ni'uíingˉnaa' dseaˋ quiá'rˉ, jo̱guɨ dseáng'ˉ jmiti˜bre e jo̱.
52005025	Dseaˋ rú'ˋnaa' dseaˋ quiá'ˉ Dseaˋ Jmáangˉ, féem'˜ba' Fidiéeˇ uii˜ quíˉii'.
52005026	Jo̱ røøngˉ rúng'ˋna' e ngocángˋ óoˊna' có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ na.
52005027	Jo̱ fɨ́ɨˉɨ 'nʉ́'ˋ, la'eáangˊ có̱o̱'˜ Fíiˋnaa' Dseaˋ Jmáangˉ, e ɨ́ˆna' e jiˋ la fɨˊ quiniˇ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ na.
52005028	Güɨ'íibˋ Fíiˋnaa' Dseaˋ Jmáangˉ güea'ˆ quiá'rˉ jee˜ 'nʉ́'ˋ. Jo̱ lanab jí̱i̱'˜ fé'ˋ jiˋ la'uii˜ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Tesalónica.
53001001	Jnea˜ Paaˉ, co̱lɨɨng˜ có̱o̱'˜ Silvano jo̱guɨ Timoteo, jmo'ˊnaa' e jiˋ la e catɨ́ɨngˉ jaléng'ˋ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, dseaˋ neáangˊna' fɨˊ na fɨˊ Tesalónica, i̱ seengˋ cøøngˋ có̱o̱'˜ Tiquíˆii' Fidiéeˇ jo̱guɨ có̱o̱'˜ Fíiˋnaa' Dseaˋ Jmáangˉ.
53001002	Jo̱ mɨ́ɨ'˜naa' Tiquíˆii' Fidiéeˇ có̱o̱'˜guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ jo̱guɨ e nicuǿ'rˉ 'nʉ́'ˋ e nilɨseengˋna' juguiʉ́ˉ júuˆ røøˋ.
53001003	Dseaˋ rú'ˋnaa' dseaˋ quiá'ˉ Dseaˋ Jmáangˉ, yejí̱bˉ 'néˉ cuǿø'˜naa' gui'máang'ˇ Fidiéeˇ uii˜ quíiˉ 'nʉ́'ˋ, co̱' lajo̱b catɨ́ɨngˉ 'néˉ jmóˆnaa', co̱' eáangˊguɨ já'ˉ lɨ́ɨngˋ 'nʉ́'ˋ júuˆ quiá'ˉ Dseaˋ Jmáangˉ laco̱o̱ˋ jmɨɨ˜ jo̱guɨ eáangˊguɨ jmi'neáangˋna' dseaˋ rúng'ˋna' laco̱o̱ˋ jmɨɨ˜ laco̱o̱ˋ jmɨɨ˜ cajo̱.
53001004	Jo̱ lajo̱ba' fé'ˋnaa' júuˆ uii˜ quíiˉna' jee˜ jaléng'ˋ dseaˋ quiá'ˉ Dseaˋ Jmáangˉ e iáangˋ dsiˋbaa'; jo̱ fé'ˋnaa' e téb'ˋ 'nʉ́'ˋ lají̱i̱'˜ fɨˊ teáangˉna' có̱o̱'˜ Dseaˋ Jmáangˉ, jo̱guɨ já'ˉbɨ lɨ́ɨngˋna' júuˆ quiá'ˉ dseaˋ do cajo̱ jalíˋ lɨ˜ móoˉna' jalé'ˋ iihuɨ́ɨˊ có̱o̱'˜guɨ jalé'ˋ e jmáng'ˋ dseaˋ gaˋ 'nʉ́'ˋ uíi'˜ e cuíingˋna' Dseaˋ Jmáangˉ.
53001005	Jo̱ có̱o̱'˜ e jo̱b cuøˊ li˜ e dseáng'ˉ røøbˋ quidsiˊ Fidiéeˇ í'ˋ quiá'ˉ jaléng'ˋ dseaˋ jmɨgüíˋ, jo̱ la'eáangˊ e iihuɨ́ɨˊ e íing'˜na' do, lajo̱ba' nitɨ́ngˉna' e Fidiéeˇ nicá̱rˋ nifɨˊ quíiˉna'.
53001006	Co̱' Fidiéeˇ laco̱' catɨ́ɨmˉ jmóorˋ, jo̱ba' nicuǿ'rˉ iihuɨ́ɨˊ jaléng'ˋ dseaˋ i̱ cuø'ˊ iihuɨ́ɨˊ 'nʉ́'ˋ.
53001007	Jo̱guɨ 'nʉ́'ˋ, dseaˋ móoˉna' iihuɨ́ɨˊ lana, Fidiéebˇ nicuǿ'ˉ 'nʉ́'ˋ e joˋ nidsingɨ́ɨngˉna' jí̱i̱'˜ co̱o̱ˋ iihuɨ́ɨˊ, jo̱guɨ lajo̱bɨ jnea'ˆ cajo̱, joˋ nineˋnaa' iihuɨ́ɨˊ. Jo̱ jalé'ˋ e la nidsijéeˊ mɨ˜ nitɨ́ˉ í'ˋ e nigüéengˉtu̱ Fíiˋnaa' Jesús fɨˊ jmɨgüíˋ la co̱lɨɨng˜ có̱o̱'˜ jaléng'ˋ ángeles i̱ 'gøng'ˊ quiá'rˉ, jo̱ nijgiáaiñˋ fɨˊ yʉ́'ˆ jmɨgüíˋ e quíiñ'˜ jee˜ niingˉ jɨˋ.
53001008	Jo̱ nijáarˊ fɨˊ jmɨgüíˋ la e laco̱' nicuǿ'rˉ iihuɨ́ɨˊ jaléng'ˋ dseaˋ i̱ jaˋ iing˜ jmicuíingˋ Fidiéeˇ o̱'guɨ jíi'r˜ júuˆ quiá'ˉ jial nileángˋ dseaˋ jee˜ jalé'ˋ dseeˉ quiá'rˉ la'eáangˊ có̱o̱'˜ Fíiˋnaa' Dseaˋ Jmáangˉ.
53001009	Jo̱ jaléng'ˋ dseaˋ íˋbing' ni'íng'ˋ iihuɨ́ɨˊ e eáangˊ mɨ˜ nijúuiñˉ e joˋ tó̱o̱ˋ jmɨɨ˜ tíiñ'˜, co̱' huí̱i̱bˉ eáangˊ ni'náiñˋ có̱o̱'˜ Fidiéeˇ jo̱guɨ có̱o̱'˜ e laniingˉ 'gøng'ˊ dseaˋ do.
53001010	Jo̱ lajo̱b nilíˋ mɨ˜ nijáaˊtu̱ Fíiˋnaa' Dseaˋ Jmáangˉ. Jo̱ ie˜ jo̱, jaléng'ˋ dseaˋ quiá'rˉ nijmɨ'góˋbre dseaˋ do jo̱guɨ nijmiféiñ'ˊ dseaˋ do cajo̱; jo̱guɨ lajo̱bɨ 'nʉ́'ˋ cajo̱, lajo̱b nijméeˆna', co̱' eáamˊ já'ˉ nɨcalɨ́ngˉna' lajalé'ˋ júuˆ e nɨcaguiáˆnaa' jee˜ 'nʉ́'ˋ.
53001011	Jo̱ba' eáamˊ féng'ˋnaa' Fidiéeˇ uii˜ quíiˉna', jo̱guɨ mɨ́ɨ'˜naa're e nijmɨcó̱o̱'r˜ 'nʉ́'ˋ e nilɨseengˋna' røøˋ lɨ́'ˆ laco̱' catɨ́ɨngˉ e jméˉ dseaˋ i̱ nɨcatǿ'rˉ e ni'uíiñ'ˉ do dseaˋ quiá'rˉ. Jo̱guɨ mɨ́ɨ'˜naa're e nijmɨcó̱o̱'˜bre 'nʉ́'ˋ có̱o̱'˜ e 'gøiñ'ˊ do e laco̱' guiʉ́bˉ ni'uíingˉ jalé'ˋ e iing˜ 'nʉ́'ˋ jméeˆna' có̱o̱'˜guɨ jalé'ˋ ta˜ jmooˋna' la'eáangˊ e cajáang'˜ yaang˜na' fɨˊ jaguóˋ Dseaˋ Jmáangˉ.
53001012	Jo̱ féng'ˊnaa' Fidiéeˇ lana e laco̱' eáamˊ nijmɨ'góˋ dseaˋ Fíiˋnaa' Jesús la'eáangˊ có̱o̱'˜ 'nʉ́'ˋ, jo̱guɨ Fíiˋnaa' Jesús eáamˊ nijmɨ'górˋ 'nʉ́'ˋ cajo̱. Jo̱ nilíˋ jalé'ˋ e jo̱ dsʉco̱' eáamˊ guiúngˉ Fidiéeˇ có̱o̱'˜guɨ Fíiˋnaa' Dseaˋ Jmáangˉ có̱o̱'˜ 'nʉ́'ˋ.
53002001	Jo̱guɨ lana, dseaˋ rú'ˋnaa', nifɨ́ɨˆguɨ́ɨ 'nʉ́'ˋ quiá'ˉ mɨ˜ nijáaˊtu̱ Fíiˋnaa' Dseaˋ Jmáangˉ fɨˊ jmɨgüíˋ la, jo̱guɨ mɨ˜ nijí̱'ˊ rú'ˋnaa' có̱o̱'r˜ cajo̱, jaléng'ˋ jneaa˜aa', dseaˋ lɨ́ɨˊnaa' dseaˋ quiá'rˉ. Jo̱guɨ mɨ́ɨ'˜ɨɨ' 'nʉ́'ˋ e jaˋ jmɨsɨ́ɨngˆna' lají̱i̱'˜ e ɨˊ óoˊna', o̱'guɨ fǿøng'˜na' mɨ˜ nijíng'ˉ dseaˋ e nɨcagüémˉ Dseaˋ Jmáangˉ fɨˊ jmɨgüíˋ la. Co̱' seemˋ dseaˋ i̱ nijíng'ˉ e fé'rˋ cuaiñ˜ quiá'ˉ Fidiéeˇ e júuˆ jo̱, dsʉ' o̱' já'ˉ. Jo̱guɨ seemˋbɨ dseaˋ i̱ fé'ˋ e quiá'ˉ Fidiéeˇ e júuˆ jo̱, dsʉ' o̱' já'ˉ e lajo̱. Jo̱ seemˋbɨ dseaˋ cajo̱ e jíñ'ˉ e jneab˜ cajmée'˜e fɨˊ ni˜ jiˋ quiéˉe e júuˆ jo̱, dsʉ' o̱' já'ˉ e lajo̱ cajo̱.
53002003	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', e jaˋ jmɨgǿøngˋ yaang˜na' jí̱i̱'˜ co̱o̱ˋ mɨ˜ fé'ˋ dseaˋ e nɨcagüéngˉtu̱ Dseaˋ Jmáangˉ. Dsʉco̱' lajeeˇ nʉ́'ˉguɨ e jmɨɨ˜ jo̱, dseáng'ˉ cab'ˊ niguiéngˉ dseaˋ Fidiéeˇ, jo̱ ie˜ jo̱b cajo̱ nijmijnéengˋ 'ñia'ˊ i̱ dseaˋ i̱ 'lɨng'ˆ do fɨˊ jmɨgüíˋ la, jo̱ Fidiéeˇ dseáng'ˉ nibíimˉbreiñ' do fɨˊ lɨ˜ 'lɨ'ˆ.
53002004	Jo̱ i̱ dseaˋ i̱ 'lɨng'ˆ do dseáng'ˉ cab'ˊ niguiárˉ jalé'ˋ e jmiféng'ˊ dseaˋ laco̱'guɨ mɨ˜ jmiféiñ'ˊ e quiá'ˉ Fidiéeˇ. Jo̱guɨ iing˜ i̱ dseaˋ i̱ 'lɨng'ˆ do fa' e nijmiféng'ˊ dseaˋ írˋ cartɨˊ nijmérˉ e nigüeárˋ lɨ˜ si'ˊ é̱e̱ˆ quiá'ˉ Fidiéeˇ fɨˊ dsíiˊ sɨnʉ́ʉˆ guá'ˉ, jo̱guɨ nijmeáng'ˋ 'ñia'rˊ e íˋbre 'gøng'ˊguɨr laco̱' Fidiéeˇ.
53002005	¿Jáˆ tó̱o̱ˋ áaˊ 'nʉ́'ˋ, dseaˋ rú'ˋnaa', e cafɨ́ɨˉɨ 'nʉ́'ˋ jalé'ˋ e la ie˜ lamɨ˜ cataang˜naa' co̱lɨɨng˜ có̱o̱'˜ 'nʉ́'ˋ fɨˊ na fɨˊ Tesalónica?
53002006	Jo̱guɨ lana nɨñíbˆ 'nʉ́'ˋ e˜ e nɨcajníingˊ quiá'ˉ i̱ dseaˋ i̱ 'lɨng'ˆ do e laco̱' jaˋ mɨˊ cajmijnéengˋ 'ñia'rˊ jéengˊguɨ jí̱i̱'˜ laco̱' jmɨɨ˜ e sɨ'íˆ e nijmijnéengˋ 'ñia'rˊ.
53002007	Jo̱ lana fɨ́ɨmˊ dseaˋ nɨjmóorˋ jalé'ˋ e 'lɨ'ˆ, jo̱ jí̱i̱'˜ Fidiéebˇ dseaˋ cuø'rˊ jneaa˜aa' e ngáng'ˋnaa' jialɨ'ˊ jmóoˋ dseaˋ jalé'ˋ e 'lɨ'ˆ do. Jo̱ lɨco̱' 'néˉguɨ e jaˋ i̱i̱ˋ nijníngˉ quiá'ˉ jalé'ˋ e 'lɨ'ˆ do e laco̱' nidsijéeˊ jalé'ˋ e nɨcafá'ˉa na.
53002008	Jo̱ mɨ˜ nijmijnéengˋ 'ñia'ˊ i̱ dseaˋ i̱ 'lɨng'ˆ do jee˜ jaléng'ˋ dseaˋ jmɨgüíˋ, jo̱b mɨ˜ nitɨ́ˉ í'ˋ e nijáaˊtu̱ Fíiˋnaa' Jesús fɨˊ jmɨgüíˋ la calé'ˋ catú̱ˉ e quiá'ˉ nijmiguiéeiñˋ quiá'ˉ i̱ 'lɨng'ˆ do la'eáangˊ có̱o̱'˜ e jɨiñ'ˋ eáangˊ do jo̱guɨ có̱o̱'˜ capí'ˆ guíˋ e nijiʉ́ʉrˉ fɨˊ mo'oorˉ.
53002009	Jo̱ mɨ˜ nijáaˊ i̱ dseaˋ i̱ 'lɨng'ˆ do la'eáangˊ có̱o̱'˜ bíˋ quiá'ˉ i̱ fii˜ i̱ 'lɨng'ˆ rúiñ'ˋ i̱ siiˋ Satanás, jo̱ba' nijmɨgǿøiñˋ dseaˋ có̱o̱'˜ jalé'ˋ e li˜ e nijmérˉ có̱o̱'˜guɨ jalé'ˋ e quɨ́ɨ'r˜ jmɨɨ˜ la'eáangˊ có̱o̱'˜ e bíˋ quiá'ˉ fii˜ i̱ 'lɨng'ˆ do.
53002010	Jo̱ nijmɨgǿøiñˋ jaléng'ˋ dseaˋ i̱ nɨteáang'˜ fɨˊ e nidsilíiñˋ fɨˊ lɨ˜ 'lɨ'ˆ có̱o̱'˜ jalé'ˋ e 'lɨ'ˆ e quɨ́ɨ'r˜ jmɨɨ˜ jmérˉ. Jo̱ jaléng'ˋ i̱ dseaˋ íˋ nɨteáaiñ'˜ e fɨˊ jo̱, co̱' jaˋ calɨ'iiñ˜ fa' ca'íñ'ˋ lají̱i̱'˜ júuˆ quiá'ˉ Dseaˋ Jmáangˉ e laco̱' nileáiñˋ jee˜ jalé'ˋ dseeˉ quiá'rˉ.
53002011	Jo̱ uiing˜ e jaˋ ca'íng'ˋ i̱ dseaˋ do e júuˆ jo̱, jo̱ba' cuøbˊ Fidiéeˇ fɨˊ e jáb'ˉ lɨ́ɨngˋ i̱ dseaˋ do jalé'ˋ e o̱' já'ˉ e nijmɨgóoˋ i̱ dseaˋ i̱ 'lɨng'ˆ do.
53002012	Jo̱ba' dseebˉ nicuǿ'ˉ Fidiéeˇ jaléng'ˋ i̱ dseaˋ íˋ mɨ˜ tɨˊ lɨ˜ nitɨ́ˉ í'ˋ lajo̱, co̱' calɨ'iiñ˜ e cajméerˋ jalé'ˋ e 'lɨ'ˆ do jo̱guɨ jaˋ calɨ'iiñ˜ fa' já'ˉ calɨ́iñˉ lají̱i̱'˜ júuˆ quiá'ˉ Dseaˋ Jmáangˉ.
53002013	Dseaˋ rú'ˋnaa' dseaˋ quiá'ˉ Dseaˋ Jmáangˉ, eáamˊ 'neáangˋ Fidiéeˇ 'nʉ́'ˋ. Jo̱ jnea'ˆ, sojiéb'ˊ 'néˉ cuǿø'˜naa' gui'máang'ˇ Fidiéeˇ cuaiñ˜ quíiˉ 'nʉ́'ˋ, dsʉco̱' Fidiéeˇ caguíñ'ˋ 'nʉ́'ˋ latɨˊ mɨ˜ uiing˜ e quiá'ˉ nileángˋna' jee˜ jalé'ˋ dseeˉ quíiˉna'. Jo̱ cajméerˋ lajo̱ la'eáangˊ có̱o̱'˜ e ta˜ quiá'ˉ Jmɨguíˋ quiá'rˉ e cuøˊ e uíingˉna' dseáng'ˉ dseaˋ quiá'rˉ jo̱guɨ la'eáangˊ e já'ˉ nɨcalɨ́ngˉna' júuˆ quiá'ˉ Dseaˋ Jmáangˉ cajo̱.
53002014	Jo̱ uiing˜ e laba' caguíng'ˋ Fidiéeˇ 'nʉ́'ˋ la'eáangˊ có̱o̱'˜ júuˆ quiá'ˉ Dseaˋ Jmáangˉ e guiaˋ jnea'ˆ jee˜ 'nʉ́'ˋ e laco̱' nilí'ˋna' nilɨseaˋ quíiˉna' fɨˊ lɨ˜ niingˉ 'gøng'ˊ Fíiˋnaa' Dseaˋ Jmáangˉ.
53002015	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', jie˜ mɨˊ tʉ́ˋna' lají̱i̱'˜ fɨˊ nɨteáangˉna' có̱o̱'˜ Dseaˋ Jmáangˉ, jo̱ jaˋ tʉ́ˋna' lají̱i̱'˜ júuˆ quiá'ˉ Dseaˋ Jmáangˉ e nɨca'éeˆnaa' 'nʉ́'ˋ lajeeˇ cataang˜naa' co̱lɨɨng˜ o̱'guɨ jalé'ˋ e to̱o̱˜ fɨˊ ni˜ jiˋ e nɨcasiing˜naa' quíiˉna' fɨˊ na cajo̱.
53002016	Jo̱ co̱' eáamˊ guiúngˉ Fidiéeˇ có̱o̱'˜ jneaa˜aa', nañiˊ fa' jaˋ catɨ́ɨˉnaa', dsʉ' cajmi'neáamˋbre jneaa˜aa' jo̱guɨ nɨcacuø'rˊ jneaa˜aa' e tab˜ dsiˋnaa' lata˜ lají̱i̱'˜ fɨˊ té̱e̱ˉe̱e̱' có̱o̱'˜ Dseaˋ Jmáangˉ, jo̱guɨ jmang'ˉ e guiʉ́ˉba' sɨjeengˇnaa' quiá'rˉ cajo̱. Jo̱ba' mɨ́ɨ'˜naa' Fíiˋnaa' Dseaˋ Jmáangˉ có̱o̱'˜guɨ Tiquíˆii' Fidiéeˇ e nicuǿ'rˉ 'nʉ́'ˋ bíˋ lají̱i̱'˜ fɨˊ nɨteáangˉna' e jmeeˉba' jmang'ˉ e guiʉ́ˉ jo̱guɨ e fó'ˋna' jmang'ˉ júuˆ guiʉ́bˉ cajo̱.
53003001	Jo̱ lɨ˜ ngóoˊ cadséngˉguɨ fɨ́ɨˉɨ 'nʉ́'ˋ, dseaˋ rú'ˋnaa', féeng'˜na' Fidiéeˇ uíi'˜ jnea'ˆ e laco̱' jmɨnáˉguɨ nini'ˉ júuˆ quiá'ˉ Dseaˋ Jmáangˉ fɨˊ la'úngˉ fɨˊ jmɨgüíˋ. Jo̱guɨ féeng'˜na' dseaˋ do cajo̱ e jaléng'ˋ dseaˋ i̱ ninúˉ e júuˆ do ni'ím'ˋbre e ngocángˋ dsíirˊ lɨ́'ˆ laco̱'guɨ cajmeeˉ 'nʉ́'ˋ mɨ˜ canʉ́ʉˉna' júuˆ quiá'ˉ Dseaˋ Jmáangˉ.
53003002	Jo̱guɨ mɨ́ɨ'˜na' Fidiéeˇ cajo̱ e laco̱' nileáiñˋ jnea'ˆ jee˜ jaléng'ˋ dseaˋ i̱ 'lɨng'ˆ i̱ sooˋ dsíiˊ, co̱' jaˋ lajɨɨngˋ dseaˋ já'ˉ lɨ́ɨiñˋ júuˆ quiá'ˉ Dseaˋ Jmáangˉ.
53003003	Jo̱ dseáng'ˉ jmitib˜ Fidiéeˇ lají̱i̱'˜ júuˆ cuørˊ, jo̱ jmɨcó̱o̱'˜bɨr 'nʉ́'ˋ e jaˋ nijmɨtúngˆ óoˊna' lají̱i̱'˜ fɨˊ teáangˉna' có̱o̱'˜ Dseaˋ Jmáangˉ, jo̱guɨ nijmɨ'ǿiñ'ˋ 'nʉ́'ˋ e laco̱' jaˋ nijmɨgǿøngˋ fii˜ i̱ 'lɨng'ˆ 'nʉ́'ˋ cajo̱.
53003004	Jo̱guɨ nɨsɨtaˇ dsiˋnaa' e Fíiˋnaa' Dseaˋ Jmáangˉ nijmɨcó̱o̱'r˜ 'nʉ́'ˋ e jmooˋba' jo̱guɨ e jméeˆbɨ' jalé'ˋ e nɨcasíi'˜naa' 'nʉ́'ˋ do.
53003005	Jo̱ mɨ́ɨ'˜naa' Fíiˋnaa' Dseaˋ Jmáangˉ e nicuǿ'rˉ 'nʉ́'ˋ e lí'ˆna' jial tíiˊ 'neáangˋ Fidiéeˇ 'nʉ́'ˋ jo̱guɨ e nicuǿ'rˉ 'nʉ́'ˋ bíˋ quiá'rˉ e nité'ˋna' e féng'ˊ óoˊna' lají̱i̱'˜ fɨˊ teáangˉna' laco̱'guɨ cateá'ˉ Dseaˋ Jmáangˉ 'ñia'rˊ.
53003006	Jo̱ síi'˜guɨ́ɨ' 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, la'eáangˊ có̱o̱'˜ júuˆ quiá'ˉ Fíiˋnaa' Dseaˋ Jmáangˉ, e jaˋ quɨng'ˆ yaang˜na' jee˜ jaléng'ˋ dseaˋ quiá'ˉ Dseaˋ Jmáangˉ i̱ jaˋ iing˜ jméˉ ta˜, co̱' i̱ dseaˋ íˋ jaˋ seeiñˋ cøøngˋ có̱o̱'˜ jalé'ˋ júuˆ e casíi'˜naa' 'nʉ́'ˋ lamɨ˜ jéengˊguɨ.
53003007	Co̱' nɨñíbˆ 'nʉ́'ˋ guiʉ́ˉ jial dseáng'ˉ 'néˉ nilɨseengˋna' lɨ́'ˆ laco̱'guɨ nɨcalɨsé̱ˋ jnea'ˆ jee˜ 'nʉ́'ˋ; dsʉco̱' jmoobˉ jnea'ˆ ta˜ lajeeˇ calɨsé̱ˋnaa' jee˜ 'nʉ́'ˋ,
53003008	jo̱ jí̱i̱'˜ co̱o̱ˋ née'˜ jaˋ camɨ́ˆnaa' e niquiee˜naa' quiá'ˉ dseaˋ e jaˋ niquíˆnaa' quiá'rˉ. Co̱' lɨ́'ˆ lɨˊ cajmɨ'úungˋnaa' e cajmóˆnaa' ta˜ uǿøˋ jmɨ́ɨbˋ e laco̱' jaˋ cacuǿø'˜naa' iihuɨ́ɨˊ jí̱i̱'˜ jaangˋ 'nʉ́'ˋ.
53003009	Dsʉ' o̱fa' jaˋ catɨ́ɨngˉnaa' e nimɨ́ɨ'˜naa' 'nʉ́'ˋ e nijmɨcó̱o̱'ˇna' jnea'ˆ, co̱' lɨ́'ˆ lɨˊ calɨ'ii˜naa' e ni'éeˆnaa' 'nʉ́'ˋ jial dseáng'ˉ 'néˉ jméeˆna' tab˜.
53003010	Co̱' mɨ˜ cataang˜ jnea'ˆ jee˜ 'nʉ́'ˋ, cacuǿøˆbaa' 'nʉ́'ˋ lají̱i̱'˜ e júuˆ la e fé'ˋ lala: Doñiˊ i̱i̱ˋ dseaˋ i̱ jaˋ iing˜ jméˉ ta˜, jaˋ cuǿ'ˆna'r e nidǿ'rˉ.
53003011	Dsʉ' lanaguɨ nɨcalɨneb˜ jnea'ˆ e seemˋ 'nʉ́'ˋ e fɨ́ng'ˉna' jméeˆna' ta˜, jo̱ lɨco̱' tɨˊ óoˊna' e quíing'˜na' lɨ˜ jaˋ catɨ́ɨmˉba'.
53003012	Jo̱ jaléng'ˋ i̱ dseaˋ íˋ nisíi'˜naa'r, la'eáangˊ có̱o̱'˜ júuˆ quiá'ˉ Fíiˋnaa' Dseaˋ Jmáangˉ, e güɨjméeˋbre ta˜ laco̱' catɨ́ɨngˉ, jo̱ lajo̱ba' nilí'rˋ jalé'ˋ e 'nérˉ lajeeˇ e taaiñ˜ fɨˊ jmɨgüíˋ la.
53003013	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jie˜ mɨˊ tʉ́ˋna' e jmooˋna' e guiʉ́ˉ lɨ́'ˆ laco̱'guɨ jí̱i̱'˜ fɨˊ nɨteáangˉna'.
53003014	Jo̱guɨ song seengˋ jaangˋ lajeeˇ 'nʉ́'ˋ i̱ jaˋ nʉ́ʉ'˜ lají̱i̱'˜ júuˆ e fé'ˋ jnea'ˆ e fɨˊ ni˜ jiˋ la, jo̱ba' quie̱ˋna' cuente røøˋ i̱˜ íˋ jo̱ joˋ sɨcøøngˆguɨ yaang˜na' có̱o̱'r˜, jo̱ lajo̱b i̱ dseaˋ íˋ nilíˋ ɨ'ˋ lɨ́ɨiñˉ quiá'ˉ jalé'ˋ e jmóorˋ do.
53003015	Dsʉ' o̱' uíi'˜ jo̱ 'ní'ˋ nimáang˜na're cajo̱, co̱' lɨ́'ˆ lɨˊ 'néˉ føng'ˆna'r jial laco̱' catɨ́ɨngˉ e nilɨseemˋbre lɨ́'ˆ laco̱'guɨ la catɨ́ɨngˉ e føng'ˆna' jaangˋguɨ dseaˋ rúng'ˋna' dseaˋ quiá'ˉ Dseaˋ Jmáangˉ.
53003016	Jo̱ 'ñia'ˊ Fidiéeˇ i̱ cuøˊ juguiʉ́ˉ júuˆ røøˋ güɨjméeˋbre lajo̱ có̱o̱'˜ 'nʉ́'ˋ contøøngˉ có̱o̱'˜ doñiˊ eeˋgo̱ jmooˋna'; jo̱guɨ güɨlɨseemˋ dseaˋ do contøøngˉ có̱o̱'˜ 'nʉ́'ˋ cajo̱.
53003017	Jnea˜ Paaˉ jmo'ˊo e júuˆ guicó̱o̱'ˇ e catɨ́ɨngˉ 'nʉ́'ˋ la có̱o̱'˜ layaang˜ guóoˋo. Jo̱ jí̱i̱'˜ lanaba' e tɨ́ɨnˋn jmóoˋo có̱o̱'˜ jalé'ˋ jiˋ quiéˉe caguieeˉguɨ cajo̱ e laco̱' lɨñiˊ dseaˋ e jneab˜ dseaˋ jmo'ˊo.
53003018	Jo̱ güɨ'íibˋ Fíiˋnaa' Dseaˋ Jmáangˉ güea'ˆ quiá'rˉ fɨˊ jee˜ 'nʉ́'ˋ lajaléng'ˋna'. Jo̱ lanab jí̱i̱'˜ fé'ˋ jiˋ tɨ́ˋ tú̱ˉ quiá'ˉ Paaˉ e catɨ́ɨngˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ Tesalónica.
54001001	Jnea˜ Paaˉ, jo̱ lɨ́ɨnˊn jaangˋ dseaˋ apóoˆ i̱ jmóoˋ ta˜ ni'ˊ júuˆ quiá'ˉ Dseaˋ Jmáangˉ. Jo̱ Fidiéeˇ i̱ láangˋ jneaa˜aa' jee˜ dseeˉ quíˉii' có̱o̱'˜guɨ Dseaˋ Jmáangˉ i̱ cuø'ˊ jneaa˜aa' e nɨta˜ dsiˋnaa' có̱o̱'r˜, íˋbing' caquiʉ'ˊ ta˜ lajo̱.
54001002	Jo̱ jmo'ˊo e jiˋ la e catɨ́ɨngˉ 'nʉˋ, Timoteo, co̱' 'nʉbˋ lɨn'ˊ lafa' dseáng'ˉ jó̱o̱ˋo̱ i̱ dseáng'ˉ lajang'ˆ nɨcajáng'ˋ uø'ˊ fɨˊ jaguóˋ Dseaˋ Jmáangˉ. Jo̱ mɨ́ɨ'˜ɨ Tiquíˆii' Fidiéeˇ có̱o̱'˜guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ fɨˊ lɨ˜ táan'ˋ, jo̱guɨ e nilíˋ fɨ'ˋ lɨ́ɨiñˉ 'nʉˋ, jo̱guɨ cajo̱ e nicuǿrˉ e nilɨseen'ˋ juguiʉ́ˉ júuˆ røøˋ.
54001003	Jo̱ lɨ́'ˆ laco̱' jí̱i̱'˜ e nɨcafɨ́ɨˉɨ 'nʉˋ, Timoteo, ie˜ cangóˉo fɨˊ lɨ˜ se̱'ˊ Macedonia, jo̱ fá'ˋtú̱u̱ lana, e dobɨ nijá̱'ˆ e fɨˊ fɨɨˋ Éfeso e laco̱' niliúun'˜ jaléng'ˋ i̱ dseaˋ i̱ eˊ júuˆ e jaˋ cǿøngˋ røøˋ có̱o̱'˜ júuˆ quiá'ˉ Dseaˋ Jmáangˉ e joˋ nijméˉguɨr lajo̱.
54001004	Jo̱guɨ nifɨ́'ˆre cajo̱ e jaˋ 'néˉ cá̱rˋ cuente lají̱i̱'˜ júuˆ cuento quiá'ˉ dseaˋ mɨˊ áangˊ quíˉnaa' o̱'guɨ jalé'ˋ júuˆ e jaˋ tó̱o̱ˋ jmɨɨ˜ té'ˊ cuaiñ˜ quiá'ˉ dseaˋ mɨˊ áangˊ quíˉnaa'. Co̱' có̱o̱'˜ jalé'ˋ e júuˆ la lɨco̱' uiing˜ e seaˋ jí̱i̱'˜ ta˜ jɨ́ɨmˋ jo̱ jaˋ e jmɨcó̱o̱'˜ e jo̱ fa' nidsicuángˋguɨ laco̱' sɨ'íˆ e júuˆ quiá'ˉ Fidiéeˇ e quiá'ˉ jial já'ˉ lɨ́ɨngˋ dseaˋ júuˆ quiá'ˉ Dseaˋ Jmáangˉ.
54001005	Dsʉ' e lab uiing˜ quiá'ˉ e júuˆ quiá'ˉ Fidiéeˇ do e 'néˉ nijmi'neáangˋnaa' dseaˋ rú'ˋnaa' e guiʉ́ˉ dsiˋnaa', jo̱guɨ e tɨɨngˋnaa' guíi'˜naa' jnang˜ e guiʉ́ˉ e catɨ́ɨngˉ jméˆnaa', jo̱guɨ cajo̱ e já'ˉ lɨ́ɨngˋnaa' júuˆ quiá'ˉ Dseaˋ Jmáangˉ e ngocángˋ dsiˋnaa'.
54001006	Co̱' seemˋ i̱ lɨɨng˜ dseaˋ i̱ nɨcatʉ́ˋ e júuˆ la jo̱ nɨcá̱rˉ fɨˊ jié'ˋ jo̱ nɨfé'rˋ jmang'ˆ júuˆ e jaˋ uiing˜ seaˋ.
54001007	Dsʉco̱' lɨco̱' iiñ˜ jmeáng'ˋ yaaiñ˜ tɨfa'ˊ i̱ eˊ júuˆ quiʉ'ˊ ta˜ quiá'ˉ dseaˋ Israel, dsʉ' jaˋ ngáiñ'ˋ do e˜ guǿng'ˋ laco̱o̱ˋ laco̱o̱ˋ e júuˆ e erˊ la úungˋ do.
54001008	Co̱' nɨne˜baa' guiʉ́ˉ jalé'ˋnaa' e eáamˊ íingˉ ta˜ e júuˆ quiʉ'ˊ ta˜ do e cajme'ˊ Moi˜ do fɨng song jmáng'ˋ dseaˋ ta˜ dseáng'ˉ laco̱' sɨ'íˆ quiá'ˉ.
54001009	Jo̱guɨ 'néˉ e tó̱o̱ˋ dsiˋnaa' cajo̱ e jí̱i̱'˜ co̱o̱ˋ júuˆ quiʉ'ˊ ta˜ jaˋ calɨ́ˉ fa' e catɨ́ɨngˉ jaangˋ dseaˋ i̱ jmóoˋ jmang'ˆ e guiʉ́ˉ; dsʉco̱' e júuˆ e quiʉ'ˊ ta˜ do calɨ́ˉ e catɨ́ɨngˉ jaléng'ˋ dseaˋ sooˋ dsíiˊ có̱o̱'˜guɨ jaléng'ˋ dseaˋ i̱ laangˋ mɨ˜ eeˋgo̱ ta˜ huɨ̱́'ˋ, jo̱guɨ có̱o̱'˜ jaléng'ˋ dseaˋ i̱ jmóoˋ jalé'ˋ e 'lɨ'ˆ e laco̱' jmɨrǿngˋ dseeˉ yaaiñ˜, jo̱guɨ jaléng'ˋ dseaˋ i̱ jaˋ jmɨ'góˋ Fidiéeˇ o̱'guɨ jmɨ'górˋ júuˆ quiá'ˉ dseaˋ do cajo̱, jo̱guɨ jaléng'ˋ dseaˋ i̱ jngang'ˊ tiquiá'ˆ niquiá'ˆ, o̱si lɨ́'ˆ doñiˊ i̱i̱ˋ dseaˋ i̱ jmóoˋ ta˜ jngang'ˊ dseaˋ rúng'ˋ,
54001010	lɨ́'ˆ lajaléng'ˋ dseaˋ i̱ 'léeˊ e güɨɨiñˋ có̱o̱'˜ dseaˋ i̱ o̱' quiá'rˉ, o̱si dseañʉ'ˋ 'léerˊ e güɨɨiñˋ la'ó'ˋ dseañuiñ'ˋ, o̱si dseamɨ́ˋ 'léerˊ e güɨɨiñˋ la'ó'ˋ dseamɨ́ɨiñˉ é, jo̱guɨ jaléng'ˋ dseaˋ i̱ jmóoˋ ta˜ lǿøngˊ jo̱guɨ ta˜ 'nɨ́ɨngˋ dseaˋ, jo̱guɨ jaléng'ˋ dseaˋ i̱ ngɨˊ ta˜ quie̱ˊ jalé'ˋ júuˆ adseeˋ, jo̱guɨ jaléng'ˋ dseaˋ i̱ éengˋ fiiˉ, jo̱ dsʉ' o̱' já'ˉ jalé'ˋ e fé'rˋ do. Jo̱ lɨ́'ˆ laco̱' cuǿøngˋ feˇee', e e júuˆ quiʉ'ˊ ta˜ do catɨ́ɨngˉ jaléng'ˋ i̱ jmóoˋ lɨ́'ˆ doñiˊ eeˋ e jaˋ cǿøngˋ røøˋ có̱o̱'˜ júuˆ niguo'ˆ quiá'ˉ Fidiéeˇ.
54001011	Jo̱ e júuˆ niguo'ˆ do røøbˋ cǿøngˋ có̱o̱'˜ e júuˆ jlo'ˆ quiá'ˉ jial laangˋ dseaˋ jee˜ jalé'ˋ dseeˉ quiá'rˉ. Jo̱ i̱ Fidiéeˇ dseaˋ güeang'ˆ nɨcacuø'rˊ jnea˜ ta˜ e niníi'˜guɨ́ɨ e júuˆ jo̱.
54001012	Jo̱ cuǿøˉø gui'máang'ˇ Fíiˋnaa' Dseaˋ Jmáangˉ carˋ ngocángˋ dsiiˉ e nɨcacuø'rˊ jnea˜ bíˋ e laco̱' niníi'˜guɨ́ɨ júuˆ quiá'rˉ, co̱' eáamˊ nɨta˜ dsíirˊ có̱o̱'˜ jnea˜, jo̱ba' nɨcacuø'rˊ jnea˜ e ta˜ jo̱.
54001013	Jo̱ nañiˊ fa' jnea˜ malɨɨ˜guɨ eáangˊ gabˋ cafá'ˉa uii˜ quiá'ˉ Fíiˋnaa' Dseaˋ Jmáangˉ, jo̱guɨ gabˋ cajmeáan'˜n jaléng'ˋ dseaˋ quiá'rˉ, jo̱guɨ caløøm˜bɨ́ɨ jaléng'ˋ i̱ dseaˋ íˋ cajo̱, dsʉ' ie˜ jo̱ eáamˊ calɨ́'ˉ fɨ́ɨˉ lɨ́ɨngˉ Fidiéeˇ jnea˜, co̱' jaˋ mɨˊ cuíinˋn Dseaˋ Jmáangˉ ie˜ jo̱, jo̱guɨ jaˋ ñiiˉ cajo̱ e˜ jalé'ˋ e gaˋ e jmóoˋo do.
54001014	Jo̱ dsʉ' Fíiˋnaa' Fidiéeˇ eáamˊ calɨguiúiñˉ có̱o̱'˜ jnea˜, jo̱ cajméerˋ e nɨcajáang'˜ 'ñiá'ˋa fɨˊ jaguórˋ jo̱guɨ e nijmi'neáanˋnre cajo̱ e ngocángˋ dsiiˉ uíi'˜ e cøøngˋ se̱e̱ˉnaa' có̱o̱'˜ Dseaˋ Jmáangˉ.
54001015	Dsʉco̱' dseáng'ˉ e jáb'ˉ e júuˆ la, jo̱guɨ dseáng'ˉ la guíimˋ 'néˉ nilíˋ já'ˉ líingˋ jaléng'ˋ dseaˋ e júuˆ la cajo̱; Fíiˋnaa' Dseaˋ Jmáangˉ cajárˉ fɨˊ jmɨgüíˋ la e laco̱' nileáiñˉ jaléng'ˋ dseaˋ røøngˋ dseeˉ, jo̱ lajeeˇ lajaléng'ˋ dseaˋ røøngˋ dseeˉ, jnea˜bing' i̱ eáangˊguɨ lɨ́ɨngˊ lajo̱.
54001016	Jo̱ uíi'˜ e lajo̱b lɨ́ɨˊ, jo̱ba' Fidiéeˇ eáamˊ calɨ́ˉ fɨ́ɨˉ lɨ́ɨiñˉ jnea˜; jo̱ cajméerˋ lajo̱ e laco̱' Fíiˋnaa' Dseaˋ Jmáangˉ cajmijnéeiñˋ fɨˊ quiniˇ jaléng'ˋ dseaˋ jiéng'ˋ jial tíiˊ e féng'ˊ dsíirˊ uii˜ quiéˉe. Jo̱ cajméerˋ lajo̱ có̱o̱'˜ jnea˜ e laco̱' cuøˊ li˜ quiá'ˉ jaléng'ˋ dseaˋ i̱ nabɨ nijáng'ˋ yaang˜ fɨˊ jaguóˋ dseaˋ do, jo̱ lajo̱ba' nilɨseeiñˋ cøøngˋ có̱o̱'˜ Fidiéeˇ lata˜.
54001017	¡Jo̱ba' majmɨ'gooˉnaa' Fidiéeˇ jo̱guɨ majmiféng'ˊnaa're cajo̱, co̱' íbˋ Fidiéeˇ i̱ quiʉ'ˊ ta˜ fɨˊ la'úngˉ fɨˊ jmɨgüíˋ lata˜, jo̱guɨ íbˋ cajo̱ i̱ jaˋ cuǿøngˋ líˋ júungˉ jo̱guɨ jaˋ quɨ́'ˉ jmɨɨ˜ fa' e nineeng˜naa're, jo̱guɨ jí̱i̱'˜ íbˋ Fidiéeˇ i̱ já'ˉ! Jo̱ lajo̱b lɨ́ɨˊ.
54001018	Jo̱ba' fɨ́ɨˉguɨ́ɨ 'nʉˋ, Timoteo, 'nʉˋ i̱ lɨn'ˊ lafa' jó̱o̱ˋo̱, lɨ́'ˆ laco̱'guɨ jí̱i̱'˜ júuˆ e nɨcafé'ˋ jaléng'ˋ dseaˋ quiá'ˉ Dseaˋ Jmáangˉ lamɨ˜ jéengˊguɨ uii˜ quíi'ˉ, e la'eáangˊ có̱o̱'˜ e júuˆ jo̱ nijmɨ'úun'ˋ e nijmée'ˆ røøˋ lají̱i̱'˜ ta˜ e nɨcangɨ́ɨn'ˋ. Jo̱ jmée'ˆ e ta˜ jo̱ la'eáangˊ e nɨsin'ˊ teáˋ fɨˊ guiʉ́ˉ có̱o̱'˜ Dseaˋ Jmáangˉ jo̱guɨ e nɨtɨɨn'ˋ guíi'˜ e guiʉ́ˉ e catɨ́ɨn'ˉ e nijme'ˆ. Dsʉ' i̱ lɨɨng˜guɨ dseaˋ nɨñiˊbre jalé'ˋ e guiʉ́ˉ e 'néˉ jmérˉ dsʉ' jaˋ cajméerˋ lajo̱, jo̱ba' jaˋ té'rˋ e teáaiñˉ teáˋ fɨˊ guiʉ́ˉ có̱o̱'˜ Dseaˋ Jmáangˉ.
54001020	Jo̱ lajo̱b nɨcalɨ́ˉ có̱o̱'˜ gángˉ dseañʉ'ˋ, jaangˋ i̱ siiˋ Himeneo jo̱guɨ jaangˋguɨ i̱ siiˋ Jaangˉ, jo̱ nɨcajáan'˜n i̱ dseaˋ la fɨˊ jaguóˋ fii˜ i̱ 'lɨng'ˆ e laco̱' nijmɨtɨ́ɨiñˋ e jaˋ cá̱rˋ júuˆ gaˋ uii˜ quiá'ˉ Fidiéeˇ.
54002001	Jo̱ e laba' la guíingˋ e liúun'˜n jaléng'ˋ dseaˋ rú'ˋnaa', e mɨ˜ féiñ'ˊ Fidiéeˇ, 'néˉ mɨ́rˉ jmɨ'eeˇ uii˜ quiá'ˉ jaléng'ˋ dseaˋ rúiñ'ˋ e laco̱' seaˋ jalé'ˋ e 'néiñˉ, jo̱guɨ e cuø'rˊ gui'máang'ˇ Fidiéeˇ có̱o̱'˜ jalé'ˋ e jmóoˋ dseaˋ do.
54002002	Jo̱guɨ 'néˉbɨ mɨ́'rˉ Fidiéeˇ cajo̱ uii˜ quiá'ˉ jaléng'ˋ dseaˋ cǿøng'˜ i̱ quiʉ'ˊ ta˜ có̱o̱'˜guɨ quiá'ˉ lɨ́'ˆ doñiˊ i̱i̱ˋ dseata˜ cajo̱, e laco̱' cuǿøngˋ e nilɨse̱e̱ˉnaa' juguiʉ́ˉ júuˆ røøˋ e jaˋ jmooˉnaa' ta˜ jɨ́ɨngˋ, jo̱guɨ e jmɨ'gooˋnaa' Fidiéeˇ e ngocángˋ dsiˋnaa', jo̱guɨ e se̱e̱ˉnaa' e jmooˉnaa' jmang'ˉ e guiʉ́ˉ.
54002003	Co̱' e jo̱ba' guiʉ́ˉ, jo̱guɨ cajo̱ lajo̱ba' e iáangˋ dsíiˊ Fidiéeˇ i̱ caleáangˋ jneaa˜aa' jee˜ jalé'ˋ dseeˉ quíˉii',
54002004	co̱' Fidiéeˇ iiñ˜ e lajɨɨmˋ dseaˋ nileáiñˋ jee˜ dseeˉ quiá'rˉ, jo̱guɨ iiñ˜ e nilɨñiˊ dseaˋ lají̱i̱'˜ júuˆ quiá'rˉ e catɨ́ɨngˉ Dseaˋ Jmáangˉ.
54002005	Dsʉco̱' joˋ seengˋguɨ Fidiéeˇ i̱ fɨ́ɨngˊguɨ, co̱' jaamˋ Fidiéeˇ i̱ seengˋ; jo̱guɨ jaˋ seengˋ fɨ́ɨngˊ i̱ quɨ́ɨ'˜ jmɨɨ˜ i̱ ɨ́ɨˋ í'ˋ uíi'˜ quiá'ˉ dseaˋ jmɨgüíˋ fɨˊ quiniˇ Fidiéeˇ, co̱' jí̱i̱'˜ Dseaˋ Jmáamˉbing' i̱ quɨ́ɨ'˜ jmɨɨ˜ jméˉ lajo̱.
54002006	Jo̱ íbˋ dseaˋ i̱ cajáng'ˋ 'ñia'ˊ carˋ cajúiñˉ e laco̱' niquírˉ cuaiñ˜ quiá'ˉ jalé'ˋ dseeˉ quiá'ˉ jaléng'ˋ dseaˋ jmɨgüíˋ, jo̱ jalé'ˋ e jo̱ cajmijnéemˋ Fidiéeˇ mɨ˜ catɨ́ˋ í'ˋ lajo̱.
54002007	Jo̱ uíi'˜ e jo̱ba' e ca'náangˉ Fidiéeˇ jnea˜ e lɨ́ɨnˊn jaangˋ dseaˋ apóoˆ i̱ quie̱ˊ júuˆ quiá'ˉ Dseaˋ Jmáangˉ jo̱guɨ i̱ ni'ˊ júuˆ quiá'ˉ dseaˋ do. Jo̱ casíiñˋ jnea˜ e laco̱' ni'éeˆe jaléng'ˋ dseaˋ i̱ jaˋ lɨ́ɨngˊ dseaˋ Israel e júuˆ seaˋ contøøngˉ e catɨ́ɨngˉ Dseaˋ Jmáangˉ jo̱guɨ jial nijáng'ˋ yaaiñ˜ fɨˊ jaguóˋ Fidiéeˇ cajo̱. Jo̱ dseáng'ˉ já'ˉ e júuˆ e cafá'ˉa na, co̱' jaˋ jmɨgóoˋo.
54002008	Jo̱ lajo̱ba' iing˜ jnea˜ e jaléng'ˋ dseaˋ güɨjmifém'ˊbre Fidiéeˇ fɨˊ doñiˊ jié'ˋ fɨˊ lɨ˜ seeiñˋ e ɨˊ dsíirˊ jmang'ˉ e guiʉ́ˉ jo̱guɨ e o̱' guíiñˉ o̱'guɨ e jɨ́ɨiñˋ cajo̱.
54002009	Jo̱guɨ lajo̱bɨ iing˜ jnea˜ cajo̱ e jaléng'ˋ dseamɨ́ˋ güɨquí'ˊbre sɨ̱'rˆ laco̱' catɨ́ɨngˉ, jo̱guɨ e jaˋ 'néˉ fa' e cá̱rˋ 'mɨ'ˊ e 'gooˋ e to̱o̱˜ jalé'ˋ e 'mo'ˆ, o̱'guɨ 'néˉ fa' e nijmɨ'ɨɨng˜ 'ñia'rˊ e nijmérˉ e jlo'ˆguɨ jñʉguir˜ o̱'guɨ 'néˉ e cá̱rˋ jalé'ˋ ñíˆ e 'mo'ˆ eáangˊ lafa' cunéeˇ o̱si cu̱u̱˜ e 'mo'ˆ eáangˊ o̱'guɨ sɨ̱'rˆ e 'mo'ˆ eáangˊ cajo̱.
54002010	Jo̱ dsʉ' jaˋ 'néˉ jmérˉ lajo̱, co̱' lɨ́'ˆ lɨˊ 'néˉ e jmérˉ jmang'ˉ e guiʉ́bˉ laco̱' catɨ́ɨngˉ e jmóoˋ jaléng'ˋ dseamɨ́ˋ i̱ dseáng'ˉ nɨjáng'ˋ yaang˜ fɨˊ jaguóˋ Fidiéeˇ.
54002011	Jo̱ lajaléng'ˋ dseamɨ́ˋ 'néˉ e núˉbre lajalé'ˋ e eˊ dseaˋ quiá'ˉ Dseaˋ Jmáangˉ e jaˋ séerˋ teáˋ jí̱i̱'˜ co̱o̱ˋ, jo̱guɨ cajo̱ 'néˉ e nʉ́ʉ'˜bre lají̱i̱'˜ e ta˜ e sɨ'íˆ e nijmitir˜.
54002012	Jo̱ o̱'guɨ jnea˜ cuøøˉ fɨˊ e jaléng'ˋ dseamɨ́ˋ ni'érˉ fɨˊ lɨ˜ sɨseáng'ˊ dseaˋ o̱'guɨ e nisórˋ yʉ́'ˆguɨ laco̱' dseañʉ'ˋ, co̱' iing˜ jnea˜ e tiibˉ nijé̱rˉ mɨ˜ nitɨ́ˉ lɨ˜ sɨseáng'ˊ dseaˋ quiá'ˉ e nijmiféiñ'ˊ Fidiéeˇ.
54002013	Dsʉco̱' cuǿøngˋ Adámbing' i̱ cajméaangˋ Fidiéeˇ, jo̱guɨba' cajmeáaiñˋ i̱ dseamɨ́ˋ i̱ siiˋ Eva do.
54002014	Jo̱guɨ o̱' Adán i̱ calɨgǿngˋ, co̱' i̱ dseamɨ́ˋ i̱ siiˋ Eva do, íbˋ i̱ calɨgǿngˋ quiá'ˉ fii˜ i̱ 'lɨng'ˆ do ie˜ jo̱, jo̱guɨ mɨ˜ calɨgǿiñˋ quiá'ˉ i̱ 'lɨng'ˆ do, jo̱b mɨ˜ ca'uíingˉ dseeˉ fɨˊ jmɨgüíˋ la.
54002015	Dsʉ' nileámˋ jaléng'ˋ dseamɨ́ˋ jee˜ dseeˉ quiá'rˉ song nijmitir˜ lají̱i̱'˜ e jmóoˋ jaangˋ niquiá'ˆ dseaˋ, jo̱guɨ song e ngocángˋ dsíirˊ nijáng'ˋ yaaiñ˜ fɨˊ jaguóˋ Dseaˋ Jmáangˉ e jaˋ lɨtúngˉ dsíirˊ jo̱guɨ song nijmi'neáaiñˋ jaléng'ˋ dseaˋ rúiñ'ˋ, jo̱guɨ cajo̱ song seeiñˋ laco̱' catɨ́ɨngˉ e jmóoˋ dseaˋ i̱ cuíingˋ Dseaˋ Jmáangˉ.
54003001	Jo̱ lajo̱b fɨ́ɨˉguɨ́ɨ 'nʉˋ, Timoteo, jo̱ dseáng'ˉ e jáb'ˉ e júuˆ la: song jaangˋ dseaˋ iiñ˜ e nicá̱rˋ nifɨˊ quiá'ˉ dseaˋ quiá'ˉ Dseaˋ Jmáangˉ, jo̱ba' co̱o̱ˋ ta˜ guiʉ́bˉ jǿørˉ e iiñ˜ nijmérˉ jóng.
54003002	Co̱' i̱ dseaˋ i̱ quie̱ˊ nifɨˊ do 'néˉ jmérˉ jmang'ˉ e guiʉ́bˉ e laco̱' jaˋ cuǿøngˋ e nicuǿ'ˉ dseaˋ dseeˉ írˋ. Jo̱guɨ jaˋ 'néˉ e seengˋ fɨ́ɨngˊ dseamɨ́ˋ quiá'rˉ, jo̱guɨ 'néˉ e iʉ˜ dsíirˊ có̱o̱'˜ jalé'ˋ ta˜ quiá'rˉ jo̱guɨ e guiing˜ dsíirˊ có̱o̱'˜ jalé'ˋ ta˜ e nijmérˉ, jo̱guɨ 'néˉ e nijmɨ'góˋ dseaˋ írˋ. Jo̱guɨ 'néˉ e sɨtɨ́ɨiñˇ e cuǿ'rˉ lɨ́'ˆ doñiˊ i̱i̱ˋ dseaˋ e nidǿiñ'ˉ jo̱guɨ lɨ˜ nijéiñ'ˉ mɨ˜ i̱i̱ˋ guilíingˉ fɨˊ quiá'rˉ; jo̱guɨ eáangˊ 'néˉ tɨɨiñˋ e e'rˊ jaléng'ˋ dseaˋ cajo̱;
54003003	jo̱ jaˋ cuǿøngˋ fa' e lɨ́ɨiñˊ jaangˋ dseaˋ íingˊ o̱'guɨ e jmóorˋ ta˜ tɨ́ɨngˊ có̱o̱'˜ dseaˋ rúiñ'ˋ, co̱' 'néˉ e lɨ́ɨiñˊ jaangˋ dseaˋ i̱ jmɨcó̱o̱'˜ dseaˋ rúng'ˋ, jo̱guɨ e jaˋ 'nóorˋ mɨ́ɨ'˜; jo̱guɨ 'néˉ e lɨ́ɨiñˊ jaangˋ dseaˋ i̱ jaˋ dsináangˊ cuuˉ cajo̱.
54003004	Jo̱ i̱ dseaˋ íˋ 'néˉ e tɨɨmˋbre quiʉ'rˊ ta˜ sɨnʉ́ʉˆ quiá'rˉ, jo̱guɨ 'néˉ e quiʉ'rˊ ta˜ røøˋ jaléng'ˋ jó̱o̱rˊ e laco̱' nijmitiñ'˜ røøˋ jalé'ˋ ta˜ huɨ̱́'ˋ;
54003005	dsʉco̱' song jaangˋ dseañʉ'ˋ jaˋ tɨɨiñˋ quiʉ'rˊ ta˜ røøˋ sɨnʉ́ʉˆ quiá'rˉ, jo̱ba' ¿jial nilí'rˋ e niquiʉ́'rˉ ta˜ jaléng'ˋ dseaˋ quiá'ˉ Dseaˋ Jmáangˉ jóng?
54003006	Jo̱ lajo̱b lɨ́ɨˊ, co̱' i̱ dseaˋ i̱ quie̱ˊ nifɨˊ do jaˋ cuǿøngˋ e lɨ́ɨiñˊ jaangˋ dseaˋ i̱ táˋ caquɨ́'ˉ cajíng'ˋ 'ñia'ˊ e ca'uíiñˉ dseaˋ quiá'ˉ Dseaˋ Jmáangˉ, co̱' jial fɨng cabíingˉ Fidiéeˇ írˋ uíi'˜ e cajmɨjløng'ˆ 'ñia'rˊ lɨ́'ˆ laco̱' calɨ́ˉ có̱o̱'˜ fii˜ i̱ 'lɨng'ˆ malɨɨ˜guɨ eáangˊ.
54003007	Jo̱guɨ 'néˉ e lɨ́ɨiñˊ jaangˋ dseaˋ i̱ catɨ́ɨngˉ e nijmɨ'góˋ i̱ dseaˋ i̱ jaˋ lɨ́ɨngˊ dseaˋ quiá'ˉ Dseaˋ Jmáangˉ do írˋ, jo̱ lajo̱ba' jaˋ nicuǿ'ˉ dseaˋ dseeˉ írˋ o̱'guɨ nijmɨgǿøngˋ fii˜ i̱ 'lɨng'ˆ írˋ cajo̱.
54003008	Jo̱guɨ lana iin˜n fá'ˆa quiá'ˉ jaléng'ˋ dseaˋ i̱ jmóoˋ ta˜ néeˊ ni˜ jaléng'ˋ dseaˋ quiá'ˉ Dseaˋ Jmáangˉ. Jo̱ jaléng'ˋ íˋ 'néˉ lɨ́ɨiñˊ dseañʉ'ˋ i̱ guiúngˉ i̱ jmɨ'góˋ dseaˋ quiá'ˉ, jo̱guɨ 'néˉ e quie̱rˊ jmang'ˆ júuˆ e já'ˉ, jo̱guɨ jaˋ cuǿøngˋ fa' e nijmérˉ ta˜ ɨ̱́'ˋ o̱'guɨ e jmérˉ ta˜ jmɨgǿøngˋ dseaˋ cajo̱ e laco̱' nilí'rˋ cuuˉ.
54003009	Jo̱guɨ 'néˉ e dseáng'ˉ e jáb'ˉ lɨ́ɨiñˋ carˋ ngocángˋ dsíirˊ e júuˆ quiá'ˉ Dseaˋ Jmáangˉ e já'ˉ lɨ́ɨˋnaa' do, jo̱guɨ 'néˉ ñiˊbre jnang˜ e guiʉ́ˉ e nijmérˉ.
54003010	Dsʉ' la'uii˜ jang'ˉ 'néˉ ñíiñˋ co̱o̱ˋ ta˜jiʉb e fɨˊ lɨ˜ seáng'ˊ dseaˋ, jo̱ song guiʉ́ˉ nijmérˉ e ta˜ jo̱, jo̱guɨba' nɨcuǿøngˋ e nilíiñˉ dseaˋ i̱ néeˊ ni˜ dseaˋ quiá'ˉ Dseaˋ Jmáangˉ.
54003011	Jo̱guɨ lajo̱bɨ jaléng'ˋ dseamɨ́ˋ quiá'ˉ jaléng'ˋ i̱ dseañʉ'ˋ i̱ néeˊ ni˜ jaléng'ˋ dseaˋ quiá'ˉ Dseaˋ Jmáangˉ 'néˉ e lɨ́ɨiñˊ dseamɨ́ˋ i̱ catɨ́ɨngˉ e nijmɨ'góˋ dseaˋ írˋ, jo̱guɨ 'néˉ e jaˋ quie̱rˊ jalé'ˋ adseeˋ, jo̱guɨ dseáng'ˉ eáangˊ 'néˉ e iʉ˜ dsíirˊ có̱o̱'˜ jalé'ˋ ta˜ jmóorˋ, jo̱guɨ 'néˉ e éerˋ laco̱' catɨ́ɨngˉ có̱o̱'˜ jalé'ˋ e jo̱.
54003012	Jo̱ i̱ dseañʉ'ˋ i̱ néeˊ ni˜ do jaˋ cuǿøngˋ fa' e seengˋ fɨ́ɨngˊ dseamɨ́ˋ quiá'rˉ, jo̱guɨ 'néˉ e tɨɨiñˋ quiʉ'rˊ ta˜ røøˋ jaléng'ˋ jó̱o̱rˊ có̱o̱'˜guɨ jaléng'ˋ dseaˋ sɨnʉ́ʉˆ quiá'rˉ i̱ caguiaangˉguɨ.
54003013	Dsʉco̱' mɨ˜ jmóoˋ jaléng'ˋ i̱ dseaˋ i̱ néeˊ ni˜ do røøˋ jalé'ˋ ta˜ quiá'rˉ, jo̱ba' lɨ́'ˋbre e jmɨ'góˋ jaléng'ˋ dseaˋ írˋ jo̱guɨ e eáangˊguɨ lɨta˜ dsíirˊ e teáaiñˉ teáˋ fɨˊ guiʉ́ˉ có̱o̱'˜ Dseaˋ Jmáangˉ.
54003014	Jo̱ eáamˊ iin˜n e ninii˜i fɨˊ na lajeeˇ lajmɨnábˉ e nimáang˜tú̱u̱ 'nʉˋ calé'ˋ catú̱ˉ; dsʉ' lana jmo'ˊo e jiˋ la,
54003015	dsʉco̱' song cacøøngˉguɨ́ɨ e jaˋ mɨˊ guiéeˊe fɨˊ na, jo̱ba' nɨñíˆba' jial 'néˉ éeˋ jaléng'ˋ dseaˋ quiá'ˉ Dseaˋ Jmáangˉ i̱ lɨ́ɨngˊ laco̱' dseaˋ sɨnʉ́ʉˆ quiá'ˉ Fidiéeˇ i̱ jí̱'ˋ jo̱guɨ i̱ seengˋ contøøngˉ do. Jo̱ jaléng'ˋ i̱ dseaˋ íˋbing' i̱ se̱'ˊ teáˋ jo̱guɨ e jmɨ'ǿ'rˋ lají̱i̱'˜ e júuˆ já'ˉ e cajméeˋ Fidiéeˇ la'eáangˊ có̱o̱'˜ Dseaˋ Jmáangˉ.
54003016	Jo̱ dseáng'ˉ eáamˊ laniingˉ 'gøng'ˊ jalé'ˋ e júuˆ jo̱ e jaˋ cajmijnéengˋ Fidiéeˇ lamɨ˜ jéengˊguɨ do.Jo̱ lalab lɨ́ɨˊ e júuˆ jo̱: Dseaˋ Jmáangˉ cajmijnéeiñˋ 'ñia'rˊ fɨˊ jmɨgüíˋ la e lɨ́ɨiñˊ jaangˋ dseaˋ la jneaa˜aa', jo̱ e Jmɨguíˋ quiá'ˉ Fidiéeˇ do cuøˊ li˜ e Dseaˋ Jmáangˉ lɨ́ɨiñˊ jaangˋ dseaˋ i̱ jaˋ røøngˋ dseeˉ jí̱i̱'˜ co̱o̱ˋ. Jo̱ cangámˉ jaléng'ˋ ángeles írˋ. Jo̱ eáangˊ cani'ˉ júuˆ quiá'rˉ fɨˊ la'úngˉ fɨˊ jmɨgüíˋ, jo̱guɨ i̱ fɨ́ɨmˊ eáangˊ já'ˉ calɨ́ngˉ júuˆ quiá'rˉ, jo̱ cangám'ˉtu̱r fɨˊ ñifɨ́ˉ calé'ˋ catú̱ˉ.
54004001	Jo̱ dseáng'ˉ lɨ́'ˆ laco̱' fé'ˋ Jmɨguíˋ quiá'ˉ Fidiéeˇ e mɨ˜ tɨˊ lɨ˜ jaquiéengˊ e ni'íingˉ jmɨgüíˋ, jo̱ ie˜ jo̱ nilɨseengˋ i̱ lɨɨng˜ dseaˋ i̱ nitʉ́ˋ e teáaiñˉ fɨˊ guiʉ́ˉ có̱o̱'˜ Dseaˋ Jmáangˉ, co̱' nijmérˉ nʉ́ʉ'r˜ lají̱i̱'˜ júuˆ e ni'éˉ jalé'ˋ guíˋ 'lɨ'ˆ e jmɨgóoˋ; jo̱ jalé'ˋ e nijmɨgóoˋ do jáaˊ quiá'ˉ jaléng'ˋ i̱ 'lɨm'ˆ.
54004002	Jo̱ jaléng'ˋ i̱ dseaˋ i̱ eˊ jalé'ˋ e júuˆ jo̱ lɨ́ɨiñˊ dseaˋ i̱ jmɨcaang˜ jo̱guɨ i̱ adseeˋ cajo̱, jo̱ lají̱i̱'˜ e ɨˊ dsíirˊ do jaˋ quɨ́ɨ'˜ jmɨɨ˜ e nilɨñirˊ su guiʉ́ˉ o̱si jaˋ dseengˋ é, co̱' contøømˉ jmóorˋ jalé'ˋ e jaˋ dseengˋ e co̱o̱bˋ mɨ˜ jáb'ˉ nilíiñˋ e guiʉ́bˉ jalé'ˋ e jmóorˋ do.
54004003	Jo̱ jaléng'ˋ i̱ dseaˋ lala quiʉ'rˊ ta˜ e jaˋ cuǿøngˋ nicúng'ˋ dseaˋ guóorˋ o̱'guɨ cuǿøngˋ e nidǿ'ˉ dseaˋ lɨ́'ˆ doñiˊ eeˋ jmiñiˇ; dsʉ' Fidiéeˇbing' i̱ cuø'ˊ fɨˊ jaléng'ˋ dseaˋ i̱ nɨlɨ́ɨngˊ dseaˋ quiá'rˉ i̱ nɨcuíiˋ jalé'ˋ júuˆ já'ˉ quiá'rˉ cajo̱ e cuǿømˋ dǿiñ'ˉ do doñiˊ eeˋ jmiñiˇ, lɨfa' 'néˉ e niñíiñˋ gui'máam'ˇ quiá'ˉ jalé'ˋ e jo̱.
54004004	Dsʉco̱' guiʉ́bˉ lajɨˋ e cajméeˋ Fidiéeˇ fɨˊ jmɨgüíˋ la, jo̱ba' jaˋ cuǿøngˋ fa' e nifé'ˆnaa' e jaˋ dseengˋ song ni'íing'˜naa' jalé'ˋ e jo̱ e cuǿøˉnaa' gui'máang'ˇ Fidiéeˇ.
54004005	Co̱' la'eáangˊ có̱o̱'˜ e júuˆ quiá'ˉ Fidiéeˇ e fé'ˋ dseaˋ mɨ˜ féiñ'ˊ dseaˋ do, lɨgüeam'ˆ jalé'ˋ e jo̱.
54004006	Jo̱ song ni'é'ˆ jaléng'ˋ dseaˋ quiá'ˉ Dseaˋ Jmáangˉ e júuˆ la, jo̱guɨ eáamˊ tɨˊ o'ˊ e jmɨtɨ́ɨmˋbɨ' e júuˆ quiá'ˉ e teáangˉ dseaˋ teáˋ có̱o̱'˜ Dseaˋ Jmáangˉ jo̱guɨ jalé'ˋ e júuˆ jlo'ˆ e nɨcañí'ˉ jmɨtɨ́ɨn'ˋ, jo̱ba' ni'uíin'ˆ jóng jaangˋ dseaˋ i̱ jmóoˋ guiʉ́ˉ lají̱i̱'˜ e iing˜ Dseaˋ Jmáangˉ.
54004007	Jo̱ dsʉ' 'nʉˋ 'néˉ jmée'ˆ e jaˋ já'ˉ lɨ́ɨn'ˋ jalé'ˋ júuˆ e jaˋ e uiing˜ seaˋ lɨ́'ˆ laco̱'guɨ la fé'ˋ i̱ lɨɨng˜ dseaˋ áangˊ quíˉnaa'; co̱' lɨ́'ˆ lɨˊ 'néˉ e nijmɨ'úun'ˋ e jmɨ'gooˋbɨ' Fidiéeˇ carˋ ngocángˋ o'ˊ có̱o̱'˜ jalé'ˋ e jmoo'ˋ jo̱guɨ có̱o̱'˜ jalé'ˋ e fó'ˋ, co̱' e lajo̱ba' e íingˆ ta˜ quíi'ˉ.
54004008	Jo̱ íimˆjiʉ ta˜ quiá'ˉ dseaˋ mɨ˜ jmóorˋ e cuø'rˊ bíˋ ngúuˊ táaiñˋ, jo̱ dsʉ' eáangˊguɨ íingˆ ta˜ fɨng e jmɨ'góˋ dseaˋ Fidiéeˇ carˋ ngocángˋ dsíirˊ, dsʉco̱' e jo̱ eáamˊ íingˆ ta˜ quiá'rˉ fɨˊ jmɨgüíˋ la jo̱guɨ fɨˊ jmɨgüíˋ co̱o̱ˋ cajo̱.
54004009	Jo̱ lajaléb'ˋ e fá'ˋa na dseáng'ˉ lajam'ˉba' e já'ˉ, jo̱ba' lajɨɨmˋ dseaˋ 'néˉ e jáb'ˉ nilíiñˋ e júuˆ jo̱ cajo̱.
54004010	Jo̱ uiing˜ e lajo̱ba' e cuø'ˊ bíˋ yee˜naa' jo̱guɨ eáamˊ íing'˜naa' iihuɨ́ɨˊ jee˜ e ta˜ la, co̱' nɨta˜ dsiˋnaa' có̱o̱'˜ i̱ Fidiéeˇ i̱ jí̱'ˋ do e íˋbing' i̱ láangˋ dseaˋ jee˜ dseeˉ quiá'rˉ, lɨfa' eáangˊguɨ jee˜ jaléng'ˋ dseaˋ i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ.
54004011	Jo̱ lajalé'ˋ e júuˆ la 'néˉ fɨ́'ˆ jaléng'ˋ dseaˋ jo̱guɨ 'néˉ é'ˆre cajo̱.
54004012	Jo̱ jie˜ mɨˊ cuø'ˊ fɨˊ uø'ˊ fa' e nijméˉ dseaˋ e jaˋ já'ˉ lɨ́ɨiñˋ júuˆ quíi'ˉ dsʉ' uíi'˜ e sɨmim'ˋbɨ' laco̱'guɨ yaaiñ˜. Co̱' lɨ́'ˆ lɨˊ 'néˉ e nisín'ˋ nifɨˊ jee˜ jaléng'ˋ dseaˋ quiá'ˉ Dseaˋ Jmáangˉ có̱o̱'˜ lajalé'ˋ e fó'ˋ jo̱guɨ có̱o̱'˜ lajalé'ˋ e jmoo'ˋ jo̱guɨ có̱o̱'˜ jial 'neáan'ˋ dseaˋ rún'ˋ. Jo̱guɨ 'néˉ e sin'ˊ teáˋ fɨˊ guiʉ́ˉ có̱o̱'˜ Dseaˋ Jmáangˉ jo̱guɨ e jmée'ˆ jmang'ˉ e guiʉ́ˉ e laco̱' jaˋ ni'ee'˜ dseeˉ.
54004013	Jo̱ lajeeˇ e jaˋ mɨˊ guiéeˊe fɨˊ na, cuǿø'˜ bíˋ uø'ˊ e ni'ɨ́'ˆ jalé'ˋ júuˆ quiá'ˉ Fidiéeˇ fɨˊ lɨ˜ seáng'ˊ dseaˋ, jo̱guɨ cuǿø'˜guɨ' bíˋ jaléng'ˋ i̱ dseaˋ íˋ có̱o̱'˜ e júuˆ jo̱, jo̱guɨ ée'˜guɨr cajo̱.
54004014	Jo̱guɨ jmée'˜ ta˜ røøˋ lají̱i̱'˜ e tɨɨn'ˋ ngán'ˋ e cacuø'ˊ Fidiéeˇ 'nʉˋ mɨ˜ caquidsiˊ jaléng'ˋ yʉ́ʉ'˜ dseaˋ cǿøng'˜ quiá'ˉ dseaˋ quiá'ˉ Dseaˋ Jmáangˉ guóorˋ fɨˊ moguí'ˆ jo̱ lajeeˇ jo̱ fé'rˋ júuˆ quiá'ˉ dseaˋ do.
54004015	Jo̱guɨ quie̱ˊ cuente røøˋ có̱o̱'˜ jalé'ˋ e na, jo̱ lajo̱ba' cuǿøngˋ e nilɨñiˊ dseaˋ jiéng'ˋ jial jmɨcuáan'ˋ e sin'ˊ teáˋ có̱o̱'˜ júuˆ quiá'ˉ Dseaˋ Jmáangˉ.
54004016	Jo̱ tɨ́ɨngˊ có̱o̱'˜ lajalé'ˋ e jmoo'ˋ jo̱guɨ có̱o̱'˜ lajalé'ˋ e e'ˊ dseaˋ jiéng'ˋ cajo̱, jo̱guɨ jaˋ jmɨtúngˉ o'ˊ e sin'ˊ teáˋ có̱o̱'˜ júuˆ quiá'ˉ Dseaˋ Jmáangˉ. Jo̱ song jmitíˆba' lajalé'ˋ e júuˆ na, jo̱ba' Fidiéeˇ nileángˉ 'nʉˋ jee˜ jalé'ˋ dseeˉ quíi'ˉ, jo̱guɨ lajo̱b nijmérˉ cajo̱ có̱o̱'˜ jaléng'ˋ dseaˋ i̱ núuˋ jo̱guɨ nʉ́ʉ'˜ júuˆ quíi'ˉ.
54005001	Jo̱ fɨ́ɨˉguɨ́ɨ 'nʉˋ, Timoteo, jie˜ mɨˊ jmoo'ˋ e jíin'ˉ jaléng'ˋ dseaˋ cǿøng'˜, co̱' lɨ́'ˆ lɨˊ 'néˉ e cuǿ'ˆre bíˋ có̱o̱'˜ júuˆ røøˋ lafa' mɨ˜ sɨɨn'˜ có̱o̱'˜ tiquíiˆba'. Jo̱guɨ 'néˉ sɨɨn'˜ røøˋ có̱o̱'˜ jaléng'ˋ sɨming'ˋ e lafa' sɨɨn'˜ có̱o̱'˜ rún'ˋ dseaˋ ngáang'˜ có̱o̱'˜ba'.
54005002	Jo̱guɨ 'néˉ jmɨ'goo'ˋ jaléng'ˋ dseamɨ́ˋ i̱ nɨdseáangˉ lafa' niquíiˆba', jo̱guɨ cajo̱ 'néˉ jmɨ'goo'ˋ jaléng'ˋ sɨmɨ́ˆ e lafa' rúm'ˋba' jo̱ jaˋ cuǿøngˋ e ɨ́ˆ a'ˊ e gaˋ có̱o̱'r˜.
54005003	Jo̱guɨ cajo̱ jmɨ'goo'ˋ jaléng'ˋ dseamɨ́ˋ 'nɨ́ɨˉ i̱ jaˋ seengˋ i̱ nijmɨcó̱o̱'˜ quiá'rˉ có̱o̱'˜ jalé'ˋ e 'nérˉ.
54005004	Jo̱ song i̱ dseamɨ́ˋ 'nɨ́ɨˉ do seengˋ jó̱o̱rˊ o̱si guieer˜ é, jo̱ba' íˋbing' i̱ catɨ́ɨngˉ i̱ 'néˉ nijméˉ íˆ írˋ e laco̱' nijmɨtɨ́ɨiñˋ do la'uii˜ jial e 'néˉ nijmɨcó̱o̱'r˜ jaléng'ˋ dseaˋ sɨnʉ́ʉˆ quiá'rˉ jo̱guɨ jial e nijmérˉ lɨ́'ˆ laco̱' cato̱'ˋ fɨ́ɨngˋ sejmiirˋ írˋ, dsʉco̱' lajo̱ba' e guiʉ́ˉ jo̱guɨ cajo̱ lajo̱ba' e iáangˋ dsíiˊ Fidiéeˇ.
54005005	Jo̱ i̱ dseamɨ́ˋ i̱ dseáng'ˉ já'ˉ i̱ 'nɨ́ɨngˉ i̱ jaˋ i̱ seengˋ i̱ nijméˉ íˆ írˋ, dsʉ' nɨtab˜ dsíirˊ e Fidiéeˇbing' i̱ nijméˉ íˆ írˋ contøøngˉ, jo̱ba' yejí̱bˉ féiñ'ˊ dseaˋ do jo̱guɨ uǿøˋ jmɨ́ɨbˋ mɨ'rˊ dseaˋ do jmɨ'eeˇ e nijmɨcó̱o̱'˜reiñ'.
54005006	Dsʉ' i̱ dseamɨ́ˋ 'nɨ́ɨˉ i̱ suungˋ la jmang'ˉ e jlo'ˆ e seaˋ fɨˊ jmɨgüíˋ la lɨ́ɨiñˊ lafa' nɨ'lɨɨm˜bre có̱o̱'˜ jalé'ˋ e lɨ́ˋ dsíirˊ do.
54005007	Jo̱ fɨ́ɨˉguɨ́ɨ 'nʉˋ, Timoteo, íiˉ 'gooˋ có̱o̱'˜ jaléng'ˋ dseaˋ quiá'ˉ Dseaˋ Jmáangˉ e júuˆ e nɨcafá'ˉa na e laco̱' jaˋ cuǿøngˋ nicuǿ'ˉ dseaˋ dseeˉ írˋ.
54005008	Jo̱ song i̱i̱ˋ dseaˋ jaˋ guiing˜ dsíirˊ fa' e nijmɨcó̱o̱'r˜ dseaˋ rúiñ'ˋ lɨ́'ˆ la quie̱ˊ cartɨˊ dseaˋ sɨnʉ́ʉˆ quiá'rˉ jaˋ iiñ˜ fa' e nijmérˉ lajo̱, jo̱ba' i̱ dseaˋ íˋ nɨcatʉ́ˋbre lají̱i̱'˜ e siñ'ˊ teáˋ fɨˊ guiʉ́ˉ có̱o̱'˜ Dseaˋ Jmáangˉ, jo̱ dseáng'ˉ gaˋguɨb lɨ́ɨˊ quiá'rˉ laco̱'guɨ jaangˋ dseaˋ i̱ jaˋ mɨˊ já'ˉ lɨ́ɨngˋ júuˆ quiá'ˉ dseaˋ do.
54005009	Jo̱ lají̱i̱'˜ dseamɨ́ˋ 'nɨ́ɨˉ i̱ nɨtaang˜ fɨˊ ni˜ jiˋ quiá'ˉ e nilɨcó̱o̱'r˜ có̱o̱'˜ jalé'ˋ e 'nérˉ 'néˉ e ngolíiñˉ lɨ́ɨˊguɨ laco̱' sesenta ji̱i̱ˋ jo̱guɨ e jaamˋ dseañʉ'ˋ quiá'rˉ calɨséngˋ lajeeˇ cateáaiñˋ fɨˊ jmɨgüíˋ la.
54005010	Jo̱ i̱ dseamɨ́ˋ 'nɨ́ɨˉ do 'néˉ e ñibˊ dseaˋ e lɨ́ɨiñˊ jaangˋ dseaˋ i̱ guiúngˉ có̱o̱'˜ jalé'ˋ e guiʉ́ˉ e nɨcajméerˋ; lafa' song nɨcato̱'ˋ fɨ́ɨiñˋ røøˋ jaléng'ˋ jó̱o̱rˊ, jo̱guɨ song nɨca'éerˋ e guiʉ́ˉ có̱o̱'˜ jaléng'ˋ dseaˋ i̱ guilíingˉ fɨˊ quiá'rˉ, jo̱guɨ song nɨcaru̱'rˊ tɨɨˉ jaléng'ˋ dseaˋ quiá'ˉ Dseaˋ Jmáangˉ, jo̱guɨ song nɨcajmɨcó̱o̱'r˜ jaléng'ˋ dseaˋ i̱ nɨca'íng'ˋ iihuɨ́ɨˊ, lɨ́'ˆ lajeeˇ lajɨˋ e guiʉ́ˉ e nɨcacuø'ˊ bíˋ 'ñia'rˊ e nɨcajméerˋ.
54005011	Jo̱guɨ jaˋ 'néˉ fa' e nitáang'˜ fɨˊ ni˜ jiˋ do jaléng'ˋ i̱ dseamɨ́ˋ 'nɨ́ɨˉ i̱ jaˋ mɨˊ ngolíingˉ sesenta ji̱i̱ˋ e laco̱' nilɨcó̱o̱'r˜ có̱o̱'˜ jalé'ˋ e 'nérˉ; dsʉco̱' co̱o̱bˋ mɨ˜ nilɨ'iiñ˜ e nidsihuíiñˉ có̱o̱'˜ júuˆ quiá'ˉ Dseaˋ Jmáangˉ, jo̱ iiñ˜ e nicúm'ˋtu̱r guóorˋ calé'ˋ catú̱ˉ,
54005012	jo̱ba' dseebˉ nilɨseaˋ quiá'rˉ jóng quiá'ˉ e jaˋ nijmitir˜ lají̱i̱'˜ e sɨ'íˆ e catɨ́ɨiñˉ e nijmérˉ.
54005013	Jo̱guɨ cajo̱ jmóorˋ ta˜ ngɨˊ la gui˜ 'nʉ́ʉˊ e o̱' e ta˜, jo̱ lajo̱ba' e uíingˉ e lɨfɨ́iñ'ˉ; jo̱guɨ o̱' jí̱i̱'˜ e lɨfɨ́iñ'ˉ do cajo̱, co̱' ngɨrˊ ta˜ quie̱ˊ adseeˋ lɨ́'ˆ doñiˊ lacaangˋ jié'ˋ lɨ˜ jaˋ catɨ́ɨiñˉ, jo̱guɨ fé'rˋ jalé'ˋ júuˆ e jaˋ catɨ́ɨngˉ nijmérˉ lajo̱.
54005014	Jo̱ba' iing˜ jnea˜ e nicúm'ˋtu̱ guooˋ calé'ˋ catú̱ˉ jaléng'ˋ dseamɨ́ˋ 'nɨ́ɨˉ i̱ bíˋbɨ dsíiˊ, jo̱guɨ e nilɨseengˋ jó̱o̱rˊ, jo̱guɨ e niquiʉ́'ˉbre ta˜ røøˋ sɨnʉ́ʉˆ quiá'rˉ, jo̱ lajo̱ba' jí̱i̱'˜ jaangˋ dseaˋ cuǿøngˋ nicuǿ'ˉreiñ' dseeˉ.
54005015	Dsʉco̱' seemˋ i̱ lɨɨng˜ dseamɨ́ˋ 'nɨ́ɨˉ i̱ nɨca'naamˋ yaang˜ fɨˊ guiʉ́ˉ có̱o̱'˜ Dseaˋ Jmáangˉ jo̱ nɨcanaaiñˋ e síng'ˋ yaaiñ˜ fɨˊ gaˋ có̱o̱'˜ fii˜ i̱ 'lɨng'ˆ.
54005016	Jo̱ jaléng'ˋ dseaˋ quiá'ˉ Dseaˋ Jmáangˉ i̱ seengˋ dseamɨ́ˋ 'nɨ́ɨˉ jee˜ dseaˋ sɨnʉ́ʉˆ quiá'rˉ, güɨjméeˋbreiñ' íˆ, jo̱ lajo̱ba' jaˋ 'néˉ e nicá̱ˋ i̱ dseaˋ quiá'ˉ Dseaˋ Jmáangˉ i̱ caguiaangˉguɨ do ta˜ e nijmɨcó̱o̱'˜reiñ' có̱o̱'˜ jalé'ˋ e 'néiñˉ.
54005017	Jo̱guɨ jaléng'ˋ dseaˋ cǿøng'˜ i̱ quiʉ'ˊ ta˜ røøˋ jee˜ jaléng'ˋ dseaˋ quiá'ˉ Dseaˋ Jmáangˉ 'néˉ e niquíbˋ e 'léeiñ'˜ laco̱' catɨ́ɨngˉ, dsʉ' eáangˊguɨ guíingˋ 'néˉ líˋ lajo̱ có̱o̱'˜ jaléng'ˋ dseaˋ i̱ jmóoˋ ta˜ guiaˊ jo̱guɨ ta˜ eˊ júuˆ quiá'ˉ Fidiéeˇ.
54005018	Dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ: “Jaˋ jnɨ́'ˆ mo'ooˉ jó'ˋ núuˆ quíi'ˉ lajeeˇ e ø'ˊre' cuɨ'ieeˋ.” Jo̱guɨ fé'ˋguɨ cajo̱: “Jaangˋ dseaˋ i̱ jmóoˋ ta˜ dseáng'ˉ 'néˉ quíbˋ e 'léeiñ'˜ laco̱' catɨ́ɨngˉ.”
54005019	Jo̱guɨ jaˋ jmijíi'ˇ cajo̱ fɨng song jmóoˋ dseaˋ dseeˉ quiá'ˉ jaangˋ lajeeˇ i̱ dseaˋ cǿøng'˜ i̱ quie̱ˊ nifɨˊ quiá'ˉ dseaˋ quiá'ˉ Dseaˋ Jmáangˉ song jaˋ mɨˊ caguilíingˉ gángˉ gaangˋ dseaˋ jiéng'ˋ i̱ tíiˊ ni˜ i̱ nija̱'ˉ júuˆ røøˋ cuaiñ˜ quiá'ˉ jalé'ˋ e jo̱.
54005020	Jo̱guɨ jaléng'ˋ dseaˋ quiá'ˉ Dseaˋ Jmáangˉ i̱ jaˋ quiʉ'ˊ dsíiˊ e jmóoˋbɨr jalé'ˋ e 'lɨ'ˆ, jo̱ba' 'néˉ fɨ́'ˆre fɨˊ quiniˇ jaléng'ˋ dseaˋ quiá'ˉ Dseaˋ Jmáangˉ e jaˋ dseengˋ jalé'ˋ e jmóorˋ do, jo̱ lajo̱ba' ni'ɨ́ˉ 'góˋ quiá'ˉ i̱ caguiaangˉguɨ i̱ iing˜ jméˉ lajo̱.
54005021	Jo̱ba' fɨ́ɨˉguɨ́ɨ 'nʉˋ, Timoteo, jalé'ˋ e júuˆ la fɨˊ quiniˇ Fidiéeˇ quíˉii' jo̱guɨ fɨˊ quiniˇ Dseaˋ Jmáangˉ có̱o̱'˜guɨ fɨˊ quiniˇ jaléng'ˋ ángeles, e dseáng'ˉ 'nébˉ e contøømˉ tó̱o̱ˋ o'ˊ jalé'ˋ e júuˆ e nɨcafɨ́ɨˉɨ 'nʉˋ la, jo̱ jaˋ jmo'ˊ cuente jalé'ˋ e fé'ˋ dseaˋ, jo̱ co̱o̱ˋ gui'náb'ˆ 'néˉ ɨ'ˆ í'ˋ.
54005022	Jo̱guɨ jie˜ mɨˊ quidsi'ˋ guóo'ˋ fɨˊ mogui˜ jí̱i̱'˜ jaangˋ dseaˋ lajmɨnáˉ e jaˋ mɨˊ ca'íiˋ o'ˊ røøˋ, jo̱ lajo̱ba' jaˋ niquɨn'ˆ jee˜ dseeˉ quiá'ˉ i̱ dseaˋ íˋ, jo̱guɨ jmɨ'úun'ˋ e jaˋ nitén'ˋ fɨˊ ni˜ dseeˉ.
54005023	Jo̱ fɨ́ɨˉguɨ́ɨ 'nʉˋ, Timoteo, e mɨ˜ jaˋ 'gooˋ dseengˋ tu'ˋ jo̱ jaˋ u'ˆ layaang˜ jmɨɨˋ, co̱' guiʉ́ˉguɨ ni'u'ˆ capí'ˆ jmɨ́'ˆ mɨ́'ˆ huɨɨngˋ jǿ'ˆ e nɨcó'ˊ.
54005024	Jo̱ seabˋ dseeˉ quiá'ˉ i̱ lɨɨng˜ dseaˋ e dsifɨbˊ lɨñiˊ dseaˋ nʉ́'ˉguɨ e nitɨ́ˉ fɨˊ lɨ˜ nitɨdsiˊ í'ˋ quiá'rˉ, dsʉ' seaˋbɨ dseeˉ cajo̱ e jaˋ lɨñiˊ dseaˋ cartɨˊ mɨ˜ niguiéeˉ i̱ dseaˋ i̱ óoˋ dseeˉ do fɨˊ quiniˇ dseata˜.
54005025	Jo̱ lajo̱b lɨ́ɨˊ có̱o̱'˜ jalé'ˋ e guiʉ́ˉ e cajméeˋ dseaˋ, seaˋba' e dsifɨbˊ lɨlí'rˆ, jo̱ seaˋbɨ cajo̱ e jaˋ nilɨlí'rˆ dsifɨˊ jo̱ cøøngˋguɨ nilɨlí'rˆ, dsʉco̱' jaˋ cuǿøngˋ fa' lɨ́'ˆ nijé̱ˉ lajo̱ e sɨ'maangˇ.
54006001	Jo̱guɨ jaléng'ˋ dseaˋ quiá'ˉ Dseaˋ Jmáangˉ i̱ jmóoˋ ta˜ quiá'ˉ dseaˋ 'néˉ e eáamˊ nijmɨ'górˋ fiir˜ e lɨ˜ jmóorˋ ta˜ do, jo̱ lajo̱ba' jaˋ ni'uíingˉ e nifé'ˋ dseaˋ gaˋ uii˜ quiá'ˉ Fidiéeˇ jo̱guɨ uii˜ quiá'ˉ júuˆ quiá'rˉ cajo̱.
54006002	Jo̱guɨ song i̱ lɨɨng˜ dseaˋ quiá'ˉ Dseaˋ Jmáangˉ i̱ jmóoˋ ta˜ quiá'ˉ dseaˋ do seengˋ fiir˜ i̱ lɨ́ɨngˊ dseaˋ quiá'ˉ Dseaˋ Jmáangˉ cajo̱, jo̱ jie˜ mɨˊ tʉ́rˋ e jmɨ'góˋreiñ', dsʉco̱' røøbˋ teáaiñˉ fɨˊ guiʉ́ˉ có̱o̱'˜ Dseaˋ Jmáangˉ. Co̱' lɨ́'ˆ lɨˊ 'néˉ e nijmitir˜ røøˋguɨ jalé'ˋ ta˜ quiʉ'ˊ i̱ fiir˜ do, dsʉco̱' dseaˋ quiá'ˉ Dseaˋ Jmáangˉ i̱ 'neáangˋ rúng'ˋ lɨ́ɨngˊ i̱ dseaˋ i̱ íng'ˋ e ta˜ e jmóoˋ i̱ dseaˋ i̱ jmóoˋ ta˜ quiá'rˉ do. Jo̱ba' fɨ́ɨˉguɨ́ɨ 'nʉˋ, Timoteo, ée'˜guɨ dseaˋ jalé'ˋ e júuˆ na jo̱guɨ síi'˜guɨr cajo̱ e güɨjmiti˜bre lají̱i̱'˜ e júuˆ jo̱.
54006003	Jo̱ song seengˋ i̱ eˊ júuˆ e jié'ˋguɨ e jaˋ cǿøngˋ røøˋ có̱o̱'˜ jalé'ˋ júuˆ e ca'eˊ Dseaˋ Jmáangˉ jo̱guɨ có̱o̱'˜ jalé'ˋ júuˆ quiá'ˉ jial nilɨseengˋ dseaˋ cøøngˋ có̱o̱'˜ Fidiéeˇ,
54006004	jo̱ba' i̱ dseaˋ íˋ lɨ́ɨiñˊ jaangˋ i̱ jløm'ˆ i̱ jaˋ e tɨɨngˋ jí̱i̱'˜ co̱o̱ˋ. Co̱' dseáˋ lafa' jmohuɨ́ɨˊ quiá'rˉ e jmóorˋ ta˜ tɨ́ɨngˊ júuˆ quiá'rˉ e jaˋ cuø'rˊ júuˆ rúiñ'ˋ có̱o̱'˜ lɨ˜ doñiˊ e sɨ́ɨiñˋ; jo̱ fɨˊ jo̱b lɨ˜ uíingˉ jalé'ˋ dsihuɨ́ɨˊ jo̱guɨ e jaˋ seeiñˋ røøˋ jo̱guɨ e jmiguíiñˉ dseaˋ rúiñ'ˋ jo̱guɨ e jaˋ seaˋ júuˆ ta˜ dsíiˊ quiá'ˉ rúiñ'ˋ,
54006005	jo̱guɨ jmóorˋ ta˜ tɨ́ɨngˊ e jaˋ guiéngˉ jee˜ jaléng'ˋ dseaˋ rúiñ'ˋ, co̱' jmang'ˉ jalé'ˋ e 'lɨ'ˆba' ɨˊ dsíirˊ, jo̱guɨ jaˋ cuíirˋ lají̱i̱'˜ júuˆ seaˋ contøøngˉ e catɨ́ɨngˉ Dseaˋ Jmáangˉ, jo̱ jmáiñ'ˋ ta˜ e júuˆ jo̱ e laco̱' nilí'rˋ cuuˉ. Jo̱ jie˜ mɨˊ jmoo'ˋ e niquɨn'ˆ jee˜ jaléng'ˋ i̱ dseaˋ íˋ.
54006006	Jo̱ e jáb'ˉ dseáng'ˉ lajo̱b lɨ́ɨˊ, co̱' eáamˊ jlo'ˆ jo̱guɨ eáamˊ quíingˊ cajo̱ e júuˆ quiá'ˉ Fidiéeˇ quiá'ˉ jial nilɨseengˋ dseaˋ cøøngˋ có̱o̱'r˜, dsʉ' lɨ́ɨˊ lajo̱ jí̱i̱'˜ quiá'ˉ jaléng'ˋ dseaˋ i̱ jmi'iáangˋ dsíiˊ có̱o̱'˜ jí̱i̱'˜ e seaˋ quiá'ˉbre.
54006007	Dsʉco̱' jí̱i̱'˜ co̱o̱ˋ jaˋ eeˋ mɨˊ seaˋ quíˉnaa' mɨ˜ calɨséngˋnaa' fɨˊ jmɨgüíˋ la, jo̱guɨ jí̱i̱'˜ co̱o̱ˋ jaˋ e cuǿøngˋ líˋ léˆnaa' fɨˊ jmɨgüíˋ la mɨ˜ nidseá'ˆnaa' fɨˊ jmɨgüíˋ co̱o̱ˋ;
54006008	jo̱guɨ song seabˋ jalé'ˋ e quiee˜naa' jo̱guɨ jalé'ˋ sɨ̱́'ˋnaa', jo̱ba' có̱o̱'˜ jí̱i̱'˜ e jo̱b 'néˉ e nijmi'iáangˋ dsiˋnaa'.
54006009	Jo̱ dsʉ' jaléng'ˋ dseaˋ i̱ eáangˊ iing˜ jmeáng'ˋ yaang˜ e nilɨseaˋ cuuˉ quiá'rˉ, jaˋ té'rˋ e iiñ˜ nijmérˉ jalé'ˋ e jaˋ dseengˋ e laco̱' nilí'rˋ e cuuˉ do. Jo̱ jo̱b lɨ˜ uíingˆ e nisi'ˊ fɨˊ gaˋ quiá'rˉ e nijmérˉ jalé'ˋ e jaˋ uiing˜ seaˋ jo̱guɨ eáangˊ 'léeˊ quiá'rˉ cajo̱. Jo̱ mɨ˜ jmóoˋ dseaˋ jalé'ˋ e jo̱, jo̱b lɨ˜ uíingˆ e íingˉ quiá'ˉ dseaˋ jo̱guɨ e nidsilíiñˋ fɨˊ lɨ˜ 'lɨ'ˆ mɨ˜ nitɨ́ˉ oor˜ quiá'rˉ.
54006010	Dsʉco̱' mɨ˜ dseáng'ˉ eáangˊ dsináangˊ dseaˋ cuuˉ, jo̱b lɨ˜ uiing˜ quiá'rˉ e iiñ˜ nijmérˉ jalé'ˋ e 'lɨ'ˆ; jo̱guɨ i̱ lɨɨng˜ dseaˋ nɨcatʉ́ˋbre e teáaiñˉ fɨˊ guiʉ́ˉ có̱o̱'˜ Dseaˋ Jmáangˉ dsʉ' uíi'˜ e jmóorˋ lajo̱, jo̱ba' lana eáamˊ jaˋ juguiʉ́ˉ nɨseeiñˋ.
54006011	Jo̱ fɨ́ɨˉguɨ́ɨ 'nʉˋ, Timoteo, 'nʉˋ i̱ lɨ́ɨngˊ dseaˋ quiá'ˉ Fidiéeˇ, jmihuíingˆ uø'ˊ quiá'ˉ jalé'ˋ e 'lɨ'ˆ na. Jo̱ güɨlɨseemˋba' fɨˊ jmɨgüíˋ la e ee'ˇ jmang'ˉ e guiʉ́ˉ, jo̱guɨ contøømˉ 'néˉ guiing˜ o'ˊ e jme'ˆ jí̱i̱'˜ e iáangˋ dsíiˊ Fidiéeˇ jo̱guɨ e sin'ˊ teáˋ có̱o̱'˜ júuˆ quiá'rˉ jo̱guɨ e jmi'neáan'ˋ dseaˋ rún'ˋ jo̱guɨ e féng'ˊ o'ˊ có̱o̱'˜ jalé'ˋ iihuɨ́ɨˊ e íin'˜ jo̱guɨ e jaˋ jmɨjløng'ˆ uø'ˊ có̱o̱'˜ dseaˋ rún'ˋ.
54006012	Jo̱guɨ cuǿø'˜ bíˋ uø'ˊ e contøøngˉ sín'ˉ teáˋ fɨˊ guiʉ́ˉ có̱o̱'˜ Dseaˋ Jmáangˉ; jo̱guɨ jie˜ mɨˊ tiun'ˊ jalé'ˋ e júuˆ na, jo̱ba' nitin'˜ fɨˊ lɨ˜ guiʉ́ˉ mɨ˜ nijúun'ˉ, dsʉco̱' uiing˜ e lajo̱ba' e catǿ'ˉ Fidiéeˇ 'nʉˋ, jo̱guɨ uiing˜ e jo̱ba' cajo̱ cajmeeˉ 'nʉˋ júuˆ fɨˊ quiniˇ fɨ́ɨngˊ dseaˋ e dseáng'ˉ e já'ˉba' e sin'ˊ teáˋ có̱o̱'˜ Dseaˋ Jmáangˉ.
54006013	Jo̱guɨ lana fɨ́ɨˉguɨ́ɨ 'nʉˋ, Timoteo, fɨˊ quiniˇ Fidiéeˇ i̱ cuøˊ e jí̱'ˋ dseaˋ fɨˊ jmɨgüíˋ la, jo̱guɨ cajo̱ fɨˊ quiniˇ Dseaˋ Jmáangˉ i̱ café'ˋ juguiʉ́ˉ quiá'ˉ Fidiéeˇ fɨˊ quiniˇ Poncio Pilato,
54006014	jo̱ba' fɨ́ɨˉguɨ́ɨ 'nʉˋ e jméeˆba' nʉ́ʉ'˜ jalé'ˋ e nifɨ́ɨˆɨ 'nʉˋ, jo̱ jaˋ jmɨsɨ́ɨn'ˆ jalé'ˋ e jo̱ có̱o̱'˜ e jié'ˋ, jo̱ lajo̱ba' jaˋ e uiing˜ seaˋ e nijɨɨn'˜. Jo̱ jmeeˉbɨ' lajo̱ cartɨˊ mɨ˜ nitɨ́ˉ í'ˋ e nigüéengˉtu̱ Fíiˋnaa' Dseaˋ Jmáangˉ fɨˊ jmɨgüíˋ la.
54006015	Jo̱ nijméˉ Fidiéeˇ lajo̱ mɨ˜ nitɨ́ˉ e í'ˋ jo̱, dsʉco̱' jí̱i̱'˜ íbˋ dseaˋ i̱ güeang'ˆ jo̱guɨ i̱ néeˊ ni˜ lajalé'ˋ có̱o̱'˜ lajaléng'ˋ jo̱guɨ i̱ niingˉguɨ eáangˊ jee˜ jaléng'ˋ dseaˋ mogui˜, jo̱guɨ jí̱i̱'˜ íbˋ Fii˜ féng'ˊ quiá'ˉ jaléng'ˋ dseaˋ quiʉ'ˊ ta˜ cajo̱.
54006016	Jo̱guɨ jí̱i̱'˜ íbˋ i̱ jaˋ tó̱o̱ˋ jmɨɨ˜ e nijúuiñˉ, jo̱guɨ contøømˉ seeiñˋ e guiiñ˜ lɨ˜ jlo'ˆ jneáˋ jɨˋ e jí̱i̱'˜ jaangˋ dseaˋ jmɨgüíˋ cuǿøngˋ líˋ dsiquiéeiñˊ fɨˊ jo̱, o̱'guɨ jí̱i̱'˜ jaangˋ dseaˋ mɨˊ cangáaiñˋ dseaˋ do o̱'guɨ lí'rˋ fa' e niníiñˉ dseaˋ do cajo̱. ¡Jo̱ majmifém'ˊbaa're lata˜, co̱' jí̱i̱'˜ íbˋ dseaˋ i̱ 'gøng'ˊ! Jo̱ lajo̱b nilíˋ.
54006017	Jo̱ fɨ́ɨˉguɨ́ɨ 'nʉˋ, Timoteo, e júuˆ la: Síi'˜ jaléng'ˋ dseaˋ i̱ eáangˊ seaˋ cuuˉ fɨˊ jmɨgüíˋ la e jaˋ güɨjmɨjløng'ˆ yaaiñ˜ e eáangˊ ta˜ dsíirˊ có̱o̱'˜ jalé'ˋ cuuˉ quiá'rˉ, dsʉco̱' jalé'ˋ e jo̱ seabˋ mɨ˜ jaˋ eeˋ quíingˊ jí̱i̱'˜ co̱o̱ˋ. Dsʉ' jaˋ 'néˉ jmérˉ lajo̱, co̱' lɨ́'ˆ lɨˊ 'néˉ jmérˉ e ta˜ dsíirˊ jí̱i̱'˜ có̱o̱'˜ Fidiéebˇ, co̱' jí̱i̱'˜ íˋbing' dseáng'ˉ i̱ cuøˊ jalé'ˋ e 'néˉnaa' quiá'ˉ e se̱e̱ˉnaa' fɨˊ jmɨgüíˋ la.
54006018	Jo̱ síi'˜ jaléng'ˋ i̱ dseaˋ seaˋ cuuˉ do e güɨjméeˋbre jmang'ˉ jalé'ˋ e guiʉ́ˉ, jo̱guɨ e eáangˊ güɨjmɨcó̱o̱'r˜ jaléng'ˋ dseaˋ rúiñ'ˋ, jo̱guɨ e contøøngˉ guiing˜ dsíirˊ e nijmɨcó̱o̱'r˜ có̱o̱'˜ jalé'ˋ e seaˋ quiá'rˉ jaléng'ˋ dseaˋ i̱ jaˋ seaˋ jalé'ˋ e 'néˉ.
54006019	Jo̱guɨ song nijmɨcó̱o̱'˜ i̱ dseaˋ seaˋ cuuˉ do jaléng'ˋ dseaˋ rúiñ'ˋ có̱o̱'˜ jalé'ˋ e seaˋ quiá'rˉ, jo̱ba' seaˋ uiing˜ quiá'rˉ e nitíiñ'˜ fɨˊ lɨ˜ guiʉ́ˉ mɨ˜ nijúuiñˉ e nilɨseeiñˋ juguiʉ́ˉ júuˆ røøˋ lata˜.
54006020	Jo̱ fɨ́ɨˉguɨ́ɨ 'nʉˋ, Timoteo, jie˜ mɨˊ jmɨtúngˉ o'ˊ lají̱i̱'˜ ta˜ e nɨca'íin'˜ quiá'ˉ Fidiéeˇ. Jo̱guɨ jie˜ mɨˊ já'ˉ nuu'ˋ jalé'ˋ júuˆ 'lɨ'ˆ e jaˋ uiing˜ seaˋ, o̱'guɨ e jmée'ˆ ta˜ jɨ́ɨngˋ có̱o̱'˜ jaléng'ˋ dseaˋ i̱ jíng'ˉ e tɨɨiñˋ ngáiñ'ˋ.
54006021	Dsʉco̱' i̱ lɨɨng˜ dseaˋ i̱ já'ˉ nɨcalɨ́ngˉ e júuˆ jmɨgóoˋ do nɨcatʉ́ˋbre e já'ˉ lɨ́ɨiñˋ júuˆ quiá'ˉ Dseaˋ Jmáangˉ. Jo̱ mɨ́ɨ'˜ɨ Fíiˋnaa' Fidiéeˇ e ni'ɨ́rˉ güea'ˆ quiá'rˉ fɨˊ lɨ˜ seengˋna'. Jo̱ lajo̱b nilíˋ. Jo̱ lanab jí̱i̱'˜ fé'ˋ jiˋ la'uii˜ quiá'ˉ Paaˉ e catɨ́ɨngˉ Timoteo.
55001001	Jnea˜ Paaˉ, jo̱ jaangˋ dseaˋ apóoˆ i̱ jmóoˋ ta˜ ni'ˊ júuˆ quiá'ˉ Dseaˋ Jmáangˉ lɨ́ɨnˊn, co̱' lajo̱b iáangˋ dsíiˊ Fidiéeˇ cajméerˋ có̱o̱'˜ jnea˜. Jo̱ la'eáangˊ e nɨseenˉ cøøngˋ có̱o̱'˜ Fíiˋnaa' Jesús, jo̱ba' Fidiéeˇ nɨcacuø'rˊ jnea˜ e nilɨseenˉ cøøngˋ có̱o̱'r˜ lata˜ lɨ́'ˆ laco̱' lɨ́ɨˊ júuˆ quiá'rˉ e nɨcacuørˊ lamɨ˜ jéengˊguɨ.
55001002	Jo̱ jmo'ˊo e jiˋ la e catɨ́ɨngˉ 'nʉˋ, Timoteo, co̱' lɨn'ˊ lafa' jó̱o̱ˋo̱ i̱ eáangˊ iin˜n. Jo̱ mɨ́ɨ'˜ɨ Tiquíˆnaa' Fidiéeˇ jo̱guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ fɨˊ lɨ˜ táan'ˋ jo̱guɨ e nilíˋ fɨ́ɨˉ lɨ́ɨiñˉ 'nʉˋ jo̱guɨ e nicuǿ'rˉ 'nʉˋ e nilɨseen'ˋ juguiʉ́ˉ júuˆ røøˋ.
55001003	Jo̱ laco̱o̱ˋ née'˜ mɨ˜ fǿn'ˋn Fidiéeˇ, dséng'ˊ dsiiˉ 'nʉˋ, Timoteo, jo̱ uǿøˋ jmɨ́ɨbˋ cuǿøˉø gui'máang'ˇ dseaˋ do uii˜ quíi'ˉ. Jo̱ dseáng'ˉ lají̱i̱'˜ e iing˜ Fidiéeˇ jmóoˋo lɨ́'ˆ laco̱'guɨ la cajméeˋ jaléng'ˋ 'lɨɨ˜ dseaˋ áangˊ quiéˉe, jo̱ tab˜ dsiiˉ e guiʉ́bˉ jmóoˋo jalé'ˋ e ta˜ jo̱ fɨˊ quiniˇ Fidiéeˇ.
55001004	Jo̱ tó̱o̱bˋ dsiiˉ jial fɨ'íˆ calɨ́n'ˉ mɨ˜ ca'í'ˆ júuˆ rú'ˋnaa', jo̱ba' iim˜baa máangˊtú̱u̱ 'nʉˋ calé'ˋ catú̱ˉ e laco̱' nilɨ'iáangˋtu̱ dsiiˉ.
55001005	Jo̱ tó̱o̱bˋ dsiiˉ cajo̱ e dseáng'ˉ e lajam'ˉba' teáˋ sin'ˊ có̱o̱'˜ júuˆ quiá'ˉ Dseaˋ Jmáangˉ e ngocángˋ o'ˊ. Co̱' la'uii˜ cajméeˋ lajo̱ i̱ niyúng'ˊ quíi'ˉ i̱ siiˋ Loida jo̱guɨ niquíi'ˆ i̱ siiˋ Eunice, jo̱ tab˜ dsiiˉ e lajo̱b nɨlɨ́ɨngˊ 'nʉˋ cajo̱.
55001006	Jo̱ba' fɨ́ɨˉguɨ́ɨ 'nʉˋ, Timoteo, jmeáang'˜guɨ' ta˜ lají̱i̱'˜ e quɨ́ɨ'˜ jmɨɨ˜ e cangɨ́ɨngˋ quiá'ˉ Fidiéeˇ mɨ˜ caquidsiiˉ guóoˋo fɨˊ yʉ́'ˆ moguí'ˆ.
55001007	Dsʉco̱' Fidiéeˇ jaˋ cacuø'rˊ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, Jmɨguíˋ quiá'rˉ e laco̱' nijmóˆnaa' 'gó'ˋnaa', co̱' cacuø'rˊ jneaa˜aa' Jmɨguíˋ quiá'rˉ e 'gøng'ˊ e laco̱' quɨ́ɨ'˜naa' jmɨɨ˜ jo̱guɨ e nijmi'neáangˋ rú'ˋnaa' jo̱guɨ e lajang'ˉ ɨˊ dsiˋnaa' røøˋ có̱o̱'˜ jalé'ˋ e jmooˉnaa'.
55001008	Jo̱ba' jaˋ jmoo'ˋ e ɨ'ˋ lɨ́ɨn'ˉ e niguiá'ˆ júuˆ jalé'ˋ e cajméeˋ Fíiˋnaa' Jesús, o̱'guɨ jmoo'ˋ ɨ'ˋ lɨ́ɨn'ˉ uii˜ quiéˉe cajo̱ dsʉ' uíi'˜ e sɨjnɨ́ɨnˇn fɨˊ dsíiˊ 'nʉñíˆ dsʉ' e guiaaˉ júuˆ quiá'ˉ dseaˋ do. Dsʉ' lɨ́'ˆ lɨˊ 'néˉ e guiabˊ o'ˊ e ni'íin'˜ jalé'ˋ iihuɨ́ɨˊ lɨ́'ˆ laco̱' la íin'˜ jnea˜ uíi'˜ e guiaˋnaa' júuˆ quiá'ˉ Dseaˋ Jmáangˉ quiá'ˉ jial laangˋ dseaˋ jee˜ jalé'ˋ dseeˉ quiá'rˉ. Jo̱ Fidiéeˇbing' i̱ jmɨcó̱o̱'˜ 'nʉˋ có̱o̱'˜ bíˋ quiá'rˉ jee˜ jalé'ˋ e dsingɨ́ɨn'ˉ do.
55001009	Jo̱ Fidiéebˇ dseaˋ i̱ caleáangˋ jneaa˜aa' jee˜ dseeˉ quíˉii' jo̱ nɨcatǿ'rˉ jneaa˜aa' e laco̱' dseáng'ˉ lajang'ˆ ni'uíingˉnaa' dseaˋ quiá'rˉ i̱ jmóoˋ jmang'ˆ e iiñ˜. Jo̱ lají̱i̱'˜ nʉ́'ˉguɨ e nɨtɨro̱o̱ˇ jmɨgüíˋba' e ca'ɨ́ˋ dsíirˊ e nijmérˉ lajo̱; dsʉ' jaˋ cajméerˋ lajo̱ uíi'˜ e nɨcajmóˆoo' e guiʉ́ˉ, co̱' cajméerˋ lajo̱ uíi'˜ e lajo̱b calɨ'iiñ˜ jo̱guɨ co̱' eáamˊ guiúiñˉ có̱o̱'˜ jneaa˜aa' la'eáangˊ có̱o̱'˜ Dseaˋ Jmáangˉ.
55001010	Jo̱ lana Fidiéeˇ nɨcajmilir˜ e eáamˊ guiúiñˉ có̱o̱'˜ jneaa˜aa', co̱' casíiñˋ Dseaˋ Jmáangˉ fɨˊ jmɨgüíˋ la e laco̱' nileáiñˉ jneaa˜aa' jee˜ jalé'ˋ dseeˉ quíˉii' jo̱guɨ e ca'íimˉbre bíˋ quiá'ˉ 'móˉ cajo̱. Jo̱ la'eáangˊ có̱o̱'˜ e júuˆ e quiá'ˉ jial laangˋ dseaˋ jee˜ jalé'ˋ dseeˉ quiá'rˉ do, cajmijnéengˋ Fidiéeˇ jee˜ jneaa˜aa' jial e nilɨse̱e̱ˉnaa' cøøngˋ có̱o̱'r˜ lata˜.
55001011	Jo̱ Fidiéeˇbing' i̱ nɨca'náangˉ jnea˜ e laco̱' niguiaaˉ jalé'ˋ e júuˆ na, jo̱guɨ e nɨcasíiñˋ jnea˜ e lɨ́ɨnˊn jaangˋ dseaˋ apóoˆ jo̱guɨ e lɨ́ɨnˊn jaangˋ tɨfa'ˊ i̱ eˊ jalé'ˋ e júuˆ jo̱.
55001012	Jo̱ uiing˜ e jo̱ba' e dsingɨ́ɨnˉn iihuɨ́ɨˊ lana. Dsʉ' jaˋ jmóoˋo ɨ'ˋ lɨ́ɨnˉn cuaiñ˜ quiá'ˉ jalé'ˋ e jo̱, dsʉco̱' dseáng'ˉ lajam'ˉ nɨcuíinˋn Dseaˋ Jmáangˉ jo̱ fɨˊ jaguóˆbre nɨcajáang'˜ 'ñiá'ˋa. Jo̱guɨ eáamˊ nɨta˜ dsiiˉ e quɨ́ɨ'˜bre jmɨɨ˜ e ni'méiñˉ jalé'ˋ ta˜ e nɨcangɨ́ɨnˋn quiá'rˉ cartɨˊ mɨ˜ nijáaˊtu̱r calé'ˋ catú̱ˉ fɨˊ jmɨgüíˋ la.
55001013	Jo̱ fɨ́ɨˉguɨ́ɨ 'nʉˋ, Timoteo, jmeeˉ e quie̱ˊ nifɨˊ quíi'ˉ jalé'ˋ e nɨca'éeˉe 'nʉˋ lamɨ˜ jéengˊguɨ e quiá'ˉ jial teáangˉ dseaˋ teáˋ có̱o̱'˜ júuˆ quiá'ˉ Dseaˋ Jmáangˉ jo̱guɨ jial jmi'neáangˋ dseaˋ rúiñ'ˋ.
55001014	Jo̱guɨ la'eáangˊ có̱o̱'˜ Jmɨguíˋ quiá'ˉ Fidiéeˇ e seengˋ jee˜ jneaa˜aa', jmeeˉ íˆ lají̱i̱'˜ e juguiʉ́ˉ quiá'ˉ Dseaˋ Jmáangˉ e nɨcaguiarˊ fɨˊ jaguó'ˋ.
55001015	Jo̱ nɨñíbˆ 'nʉˋ guiʉ́ˉ e jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ lɨ˜ se̱'ˊ Asia catiúumˉbre jnea˜; jo̱ jee˜ íˋ quíing'˜ i̱ dseaˋ i̱ siiˋ Figelo có̱o̱'˜guɨ Hermógenes.
55001016	Jo̱ mɨ́ɨ'˜ɨ Fíiˋnaa' Dseaˋ Jmáangˉ e nilíˋ fɨ'ˋ lɨ́ɨiñˉ jaléng'ˋ dseaˋ sɨnʉ́ʉˆ quiá'ˉ i̱ dseañʉ'ˋ i̱ siiˋ Onesíforo, dsʉco̱' jmiguiʉbˊ ya̱'ˊ cajmɨcó̱o̱'r˜ jnea˜, co̱' cajárˉ e jajmitíi'r˜ dsiiˉ, jo̱guɨ jaˋ cajméerˋ ɨ'ˋ lɨ́ɨiñˉ uíi'˜ quiéˉe dsʉ' uíi'˜ e sɨjnɨ́ɨnˇn.
55001017	Co̱' mɨ˜ cagüéiñˉ fɨˊ la fɨˊ Roma, jo̱ dsifɨˊ lajo̱b canaaiñˋ 'náiñ'ˊ jnea˜ carˋ cadséiñ'ˋ jnea˜, jo̱ jaˋ cajmi'íñ'ˊ jí̱i̱'˜ capí'ˆ lajeeˇ jo̱.
55001018	Jo̱ba' mɨ́ɨ'˜ɨ Fidiéeˇ uii˜ quiá'ˉ i̱ Onesíforo do e nilíˋ fɨ'ˋ lɨ́ɨngˉneiñ' mɨ˜ nitɨ́ˉ jmɨɨ˜ e nijáaˊtu̱ Dseaˋ Jmáangˉ fɨˊ jmɨgüíˋ la. Jo̱ nɨñíbˆ 'nʉˋ guiʉ́ˉ e eáamˊ cajmɨcó̱o̱'˜ i̱ dseaˋ do jneaa˜aa' lajeeˇ cataang˜naa' fɨˊ Éfeso.
55002001	Jo̱ fɨ́ɨˉguɨ́ɨ 'nʉˋ, Timoteo i̱ lɨ́ɨngˊ lafa' jó̱o̱ˋo̱, teáˋ sin'ˊ uø'ˊ e fɨˊ nɨsin'ˊ la'eáangˊ có̱o̱'˜ e bíˋ e nɨcangɨ́ɨn'ˋ quiá'ˉ Dseaˋ Jmáangˉ.
55002002	Jo̱guɨ jalé'ˋ júuˆ e canʉ́ʉ'ˉ e nɨcafá'ˉ jnea˜ fɨˊ quiniˇ jaléng'ˋ dseaˋ fɨ́ɨngˊ, jo̱ba' fɨ́ɨˉɨ 'nʉˋ lana e ni'é'ˆ dseaˋ jiéng'ˋ e júuˆ jo̱. Jo̱ 'néˉ jmée'ˆ lajo̱ jí̱i̱'˜ có̱o̱'˜ dseaˋ i̱ ta˜ o'ˊ có̱o̱'˜, lɨ́'ˆ lajaléng'ˋ dseaˋ i̱ li˜ quɨ́ɨ'˜ jmɨɨ˜ e ni'é'rˉ jaléng'ˋ dseaˋ jiéng'ˋ.
55002003	Jo̱guɨ jmeeˉ té'ˋ có̱o̱'˜ jalé'ˋ iihuɨ́ɨˊ e dsingɨ́ɨn'ˉ uíi'˜ e lɨn'ˊ dseaˋ quiá'ˉ Dseaˋ Jmáangˉ lɨ́'ˆ laco̱'guɨ la jmóoˋ jaangˋ 'léeˉ té'rˋ có̱o̱'˜ jalé'ˋ e dsingɨ́ɨiñˉ.
55002004	Dsʉco̱' jí̱i̱'˜ jaangˋ 'léeˉ, e lajeeˇ e jmóorˋ ta˜, catɨ́ɨngˉ e nijmérˉ nʉ́ʉ'r˜ lají̱i̱'˜ ta˜ quiʉ'ˊ jaangˋ dseaˋ jiéng'ˋ i̱ jaˋ lɨ́ɨngˊ fiir˜, co̱' lají̱i̱'˜ fii˜bre 'néˉ e nijmi'iáaiñˋ dsíiñ'ˊ.
55002005	Jo̱guɨ lajo̱bɨ cajo̱, fa' jaangˋ dseaˋ cóoˋ bǿø'˜, jaˋ catɨ́ɨngˉ e ni'íñ'ˋ lají̱i̱'˜ e calɨ́'rˉ do fɨng song jaˋguɨ cajmitir˜ røøˋ laco̱'guɨ jí̱i̱'˜ e sɨ'íˆ e cóoˋ dseaˋ.
55002006	Jo̱guɨ lajo̱bɨ cajo̱, fa' jaangˋ dseaˋ jmóorˋ ta˜ jenuuˋ, catɨ́ɨmˉbre e ni'íñ'ˋ guiéeˆ quiá'rˉ la'uii˜ mɨ˜ niróˋ jalé'ˋ e jnirˊ.
55002007	Jo̱ba' fɨ́ɨˉguɨ́ɨ 'nʉˋ, Timoteo, íiˋ o'ˊ røøˋ lají̱i̱'˜ e júuˆ e fɨ́ɨˉɨ 'nʉˋ lana, jo̱ lajo̱ba' Fíiˋnaa' Dseaˋ Jmáangˉ nijmɨcó̱o̱'r˜ 'nʉˋ e ningán'ˋ røøˋ lají̱i̱'˜ e júuˆ na.
55002008	Jo̱ contøøngˉ jmiguién'ˊ o'ˊ jalé'ˋ e cangongɨ́ɨngˉ Dseaˋ Jmáangˉ, i̱ dseaˋ i̱ cají̱'ˊtu̱ la'uii˜ jee˜ jaléng'ˋ 'lɨɨ˜, jo̱guɨ i̱ lɨ́ɨngˊ dseaˋ sɨju̱ˇ dseata˜ dseaˋ féng'ˊ Daví'ˆ; jo̱ lanab jí̱i̱'˜ lɨ́ɨˊ júuˆ e guiaˋ jnea˜ quiá'ˉ jial laangˋ dseaˋ jee˜ jalé'ˋ dseeˉ quiá'rˉ.
55002009	Jo̱guɨ uíi'˜ e guiaaˉ júuˆ laba' e íin'˜n jalé'ˋ iihuɨ́ɨˊ, jo̱ jɨˋguɨ e 'ñúum'˜baa iuunˉ fɨˊ dsíiˊ 'nʉñíˆ lafa' jaangˋ dseaˋ i̱ nɨca'léeˊ; dsʉ' e júuˆ quiá'ˉ Dseaˋ Jmáangˉ e guiaaˉ la jaˋ lɨ́ɨˊ fa' e jaˋ cuǿøngˋ lɨñiˊ dseaˋ dsʉco̱' jaˋ jié'ˋ sɨjnɨˊ quiá'ˉ.
55002010	Jo̱ uíi'˜ e lajo̱b lɨ́ɨˊ, jo̱ba' jmóoˋbaa té'ˋe có̱o̱'˜ jalé'ˋ e iihuɨ́ɨˊ la e laco̱' jaléng'ˋ dseaˋ i̱ nɨcaguíng'ˋ Fidiéeˇ i̱ nilíingˉ dseaˋ quiá'rˉ nilí'rˋ e nileáiñˋ jee˜ jalé'ˋ dseeˉ quiá'rˉ jo̱ nilɨseeiñˋ fɨˊ ñifɨ́ˉ lata˜ la'eáangˊ có̱o̱'˜ Fíiˋnaa' Dseaˋ Jmáangˉ.
55002011	Jo̱ dseáng'ˉ e jáb'ˉ lají̱i̱'˜ e júuˆ e fɨ́ɨˉɨ 'nʉˋ la: Song nijú̱u̱ˉnaa' uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' nilɨse̱e̱ˉbaa' có̱o̱'r˜ lata˜ cajo̱.
55002012	Jo̱guɨ song jmooˉbaa' té'ˋnaa' có̱o̱'˜ jalé'ˋ iihuɨ́ɨˊ e ngɨ́ɨngˋnaa', jo̱ba' ni'ɨ́ˉbaa' í'ˋ røøˋ có̱o̱'r˜ fɨˊ jmɨgüíˋ co̱o̱ˋ. Jo̱guɨ song fé'ˆnaa' e jaˋ cuíingˋnaa'r, jo̱ba' lajo̱b nijíñ'ˉ cajo̱ e jaˋ cuíiñˋ jneaa˜aa' mɨ˜ tɨˊ lɨ˜ jo̱.
55002013	Jo̱guɨ song jmooˉnaa' e jaˋ já'ˉ lɨ́ɨngˋnaa' júuˆ quiá'rˉ, dsʉ' írˋ contøømˉ jmitirˇ jalé'ˋ e nɨcajíñ'ˉ, co̱' jaˋ cuǿøngˋ fa' e jaˋ jmitir˜ jalé'ˋ júuˆ quiá'rˉ.
55002014	Jo̱ fɨ́ɨˉguɨ́ɨ 'nʉˋ, Timoteo, jmiguién'ˊ dsíiˊ jaléng'ˋ dseaˋ quiá'ˉ Dseaˋ Jmáangˉ jalé'ˋ júuˆ e nifá'ˆa la, jo̱ liúung'˜ jaléng'ˋ íˋ fɨˊ quiniˇ Fidiéeˇ e jaˋ güɨquíñ'ˊ e tɨ́ɨngˊ júuˆ quiá'rˉ có̱o̱'˜ lɨ́'ˆ doñiˊ eeˋ júuˆ. Dsʉco̱' jalé'ˋ e júuˆ jo̱ jaˋ e ta˜ íingˆ jí̱i̱'˜ co̱o̱ˋ; jo̱ lɨco̱' 'léebˊ jo̱guɨ jmóoˋ e dsicam'ˊ jaléng'ˋ i̱ dseaˋ i̱ núuˋ jalé'ˋ e jo̱.
55002015	Jo̱ jmeeˉ quijí̱ˉ carˋ ngocángˋ o'ˊ e nilɨ'iáangˋ dsíiˊ Fidiéeˇ có̱o̱'˜ jalé'ˋ ta˜ jmoo'ˋ, jo̱ lajo̱ba' jaˋ nilíˋ ɨ'ˋ lɨ́ɨn'ˉ quiá'ˉ jalé'ˋ e jo̱. Jo̱guɨ ée'˜ røøˋ jaléng'ˋ dseaˋ júuˆ seaˋ contøøngˉ quiá'ˉ Fidiéeˇ.
55002016	Jo̱guɨ jie˜ mɨˊ jmoo'ˋ fa' e quɨ́n'ˋ jee˜ jaléng'ˋ dseaˋ i̱ fé'ˋ jalé'ˋ júuˆ e jaˋ uiing˜ seaˋ; dsʉco̱' jaléng'ˋ dseaˋ i̱ jmóoˋ lajo̱, eáangˊguɨ dsihuíiñˉ quiá'ˉ Fidiéeˇ laco̱o̱ˋ jmɨɨ˜ laco̱o̱ˋ jmɨɨ˜,
55002017	jo̱guɨ eáamˊ ni'rˊ jalé'ˋ e júuˆ 'lɨ'ˆ e erˊ do lɨ́'ˆ laco̱' lɨ́ɨˊ co̱o̱ˋ jmohuɨ́ɨˊ e dsicuángˋ jmɨnáˉ. Jo̱ lajo̱b cangongɨ́ɨngˉ i̱ dseañʉ'ˋ i̱ siiˋ Himeneo có̱o̱'˜guɨ i̱ siiˋ Fileto,
55002018	co̱' i̱ dseaˋ gángˉ la nɨcacá̱rˉ fɨˊ gaˋ lajeeˇ e cuíiñˋ Dseaˋ Jmáangˉ, jo̱ lana nɨngɨrˊ fé'rˋ júuˆ e nɨcají̱b'ˊtu̱ jaléng'ˋ dseaˋ i̱ nɨcajúngˉ. Jo̱ có̱o̱'˜ jalé'ˋ e júuˆ e fé'rˋ do, nɨcalɨgǿmˋ i̱ lɨɨng˜ dseaˋ i̱ já'ˉ lɨ́ɨngˋ e júuˆ e seaˋ contøøngˉ quiá'ˉ Fidiéeˇ.
55002019	Dsʉ' Fidiéeˇ lafa' catá̱'rˉ co̱o̱ˋ tɨɨˉ fɨɨˋ quiá'ˉ 'nʉ́ʉˊ e té'ˋ huǿøˉ e jaˋ ni'íingˉ, jo̱ e tɨɨˉ fɨɨˋ do lɨ́ɨˊ la lɨ́ɨˊ e júuˆ la e jaˋ tó̱o̱ˋ jmɨɨ˜ ni'íingˉ, jo̱ lalab fé'ˋ: “Jo̱ nɨcuíimˋ Fíiˋnaa' Fidiéeˇ jaléng'ˋ dseaˋ i̱ lɨ́ɨngˊ dseaˋ quiá'rˉ”; jo̱guɨ fé'ˋbɨ cajo̱: “Jaléng'ˋ dseaˋ i̱ jíng'ˉ e lɨ́ɨiñˊ dseaˋ quiá'ˉ Fíiˋnaa' Fidiéeˇ 'néˉ nitʉ́ˋbre e joˋ jmérˉ jalé'ˋ e jaˋ dseengˋ e lamɨ˜ jmóorˋ do.”
55002020	Dsʉco̱' fa' co̱o̱ˋ dsíiˊ sɨnʉ́ʉˆ quiá'ˉ jaangˋ dseaˋ i̱ seaˋ cuuˉ, o̱' lajɨˋ e jmáiñ'ˋ ta˜ do lɨ́ɨˊ có̱o̱'˜ cunéeˇ o̱'guɨ có̱o̱'˜ cuteeˋ, co̱' seabˋ cajo̱ e lɨ́ɨˊ có̱o̱'˜ 'maˋ jo̱guɨ có̱o̱'˜ guóo'˜. Dsʉ' e lɨɨng˜ e jmáiñ'ˋ ta˜ do jmáiñ'ˋ ta˜ mɨ˜ jmóorˋ jmɨɨ˜ laniingˉ, jo̱guɨ e lɨɨng˜guɨ e do jmáiñ'ˋ ta˜ contøøngˉ.
55002021	Jo̱ song jaangˋ dseaˋ contøøngˉ jmɨ'úuiñˋ e laco̱' jaˋ nitéiñ'ˋ fɨˊ ni˜ dseeˉ, jo̱ba' ni'uíiñˉ jaangˋ i̱ sɨ'íingˆ jo̱guɨ i̱ íingˆ ta˜ quiá'ˉ Fidiéeˇ. Jo̱ Fidiéeˇbing' i̱ nijmeáng'ˋ ta˜ írˋ e laco̱' nijmérˉ jmang'ˉ e guiʉ́ˉ.
55002022	Jo̱ fɨ́ɨˉguɨ́ɨ 'nʉˋ jie˜ mɨˊ quɨ́n'ˋ jee˜ jalé'ˋ e jaˋ dseengˋ e lɨtɨ́ɨngˋ jaléng'ˋ sɨming'ˋ có̱o̱'˜ sɨmɨ́ˆ e jmóorˋ, jo̱ teáˋguɨ sin'ˊ uø'ˊ e jmóoˋ jmang'ˆ jalé'ˋ e guiʉ́ˉ, jo̱ e já'ˉguɨ lɨ́ɨn'ˋ júuˆ quiá'ˉ Dseaˋ Jmáangˉ, jo̱guɨ e jmi'neáangˋguɨ' jaléng'ˋ dseaˋ rún'ˋ, jo̱guɨ e seengˋguɨ' juguiʉ́ˉ júuˆ røøˋ. Jo̱ jmeeˉ jalé'ˋ e jo̱ co̱lɨɨng˜ có̱o̱'˜ jaléng'ˋ dseaˋ i̱ 'náng'ˊ Fidiéeˇ e ngocángˋ dsíirˊ.
55002023	Jo̱guɨ jie˜ mɨˊ quɨ́n'ˋ jee˜ jalé'ˋ júuˆ íiˊ e jaˋ uiing˜ seaˋ, co̱' nɨñíˆba' guiʉ́ˉ e jalé'ˋ e júuˆ jo̱ quié̱e̱ˊ jí̱i̱'˜ ta˜ jɨ́ɨmˋ.
55002024	Jo̱ jaangˋ dseaˋ i̱ jmóoˋ lají̱i̱'˜ e iing˜ Fíiˋnaa' Dseaˋ Jmáangˉ jaˋ cuǿøngˋ e ningɨ́rˉ ta˜ tɨ́ɨngˊ có̱o̱'˜ jaléng'ˋ dseaˋ, co̱' o̱' lajo̱ e catɨ́ɨngˉ e nijmérˉ. Co̱' lɨ́'ˆ lɨˊ 'néˉ jmérˉ jmang'ˉ e guiʉ́ˉ có̱o̱'˜ lɨ́'ˆ doñiˊ i̱i̱ˋ dseaˋ, jo̱guɨ 'néˉ e quɨ́ɨ'˜bre jmɨɨ˜ jial ni'é'rˉ dseaˋ, jo̱guɨ 'néˉ e féng'ˊ dsíiˊbre có̱o̱'˜ jaléng'ˋ dseaˋ rúiñ'ˋ,
55002025	jo̱guɨ 'néˉ e jaˋ jmɨjløng'ˆ 'ñia'rˊ mɨ˜ liúiñ'ˋ jaléng'ˋ dseaˋ i̱ jaˋ jíi'˜ júuˆ quiá'ˉ Dseaˋ Jmáangˉ; jo̱ la'eáangˊ có̱o̱'˜ e jo̱, jangámˉ nijmɨcó̱o̱'˜ Fidiéeˇ quiá'ˉ jaléng'ˋ i̱ dseaˋ íˋ e laco̱' niquɨ́'ˉ jíng'ˋ yaaiñ˜ fɨˊ quiniˇ dseaˋ do, jo̱guɨ e nijá'ˉ líiñˋ júuˆ quiá'ˉ Dseaˋ Jmáangˉ,
55002026	jo̱ lajo̱ba' ni'ɨ́ɨˉtu̱ dsíirˊ røøˋ e laco̱' nijmihuíingˉ yaaiñ˜ có̱o̱'˜ fii˜ i̱ 'lɨng'ˆ, dsʉco̱' íˋbing' i̱ lamɨ˜ 'mé'ˊ quiá'rˉ e jmóorˋ lɨ́'ˆ doñiˊ eeˋ e iing˜ íˋ.
55003001	Jo̱guɨ fɨ́ɨˉguɨ́ɨ 'nʉˋ, Timoteo, 'néˉ ñíˆba' e mɨ˜ nɨjaquiéengˊ e tɨˊ lɨ˜ ni'íingˉ jmɨgüíˋ, eáamˊ huɨ́ɨngˊ nilíˋ.
55003002	Dsʉco̱' jaléng'ˋ dseaˋ i̱ nilɨseengˋ ie˜ jo̱ lɨco̱' nijmijíiñˉ jí̱i̱'˜ yaam˜bre jo̱ joˋ jmijíiñˉ jaléng'ˋ dseaˋ jiéng'ˋguɨ, jo̱guɨ eáamˊ nilíˋ dsináaiñˊ cuuˉ, jo̱guɨ nijmɨjløng'ˆ yaaiñ˜, jo̱guɨ eáangˊ nijmɨráangˉ yaaiñ˜ có̱o̱'˜ jalé'ˋ e nɨcajméerˋ. Jo̱guɨ gabˋ nifé'rˋ quiá'ˉ dseaˋ jo̱guɨ quiá'ˉ Fidiéeˇ cajo̱, jo̱guɨ jaˋ nijmérˉ nʉ́ʉ'r˜ có̱o̱'˜ jalé'ˋ ta˜ quiʉ'ˊ sejmiirˋ, jo̱guɨ jaˋ nicuǿ'rˉ gui'máang'ˇ dseaˋ mɨ˜ eeˋgo̱ ngɨ́ɨiñˋ o̱'guɨ nijmɨ'górˋ Dseaˋ Jmáangˉ có̱o̱'˜ jalé'ˋ júuˆ quiá'ˉ dseaˋ do cajo̱.
55003003	Jo̱guɨ jaˋ nijmi'neáaiñˋ o̱'guɨ nilíˋ fɨ́ɨˉ lɨ́ɨiñˉ jaléng'ˋ dseaˋ, jo̱guɨ nifé'rˋ júuˆ adseeˋ e 'nɨ́ɨiñˋ jaléng'ˋ dseaˋ rúiñ'ˋ, jo̱guɨ jaˋ téengˉ yaaiñ˜ e iiñ˜ nijmérˉ lají̱i̱'˜ e 'lɨ'ˆ e lɨ́ˋ dsíirˊ, jo̱guɨ eáamˊ nijmérˉ saangˋ dsíirˊ có̱o̱'˜ jaléng'ˋ dseaˋ rúiñ'ˋ, jo̱guɨ nijmérˉ e 'ní'ˋ níimˉbre lajalé'ˋ e guiʉ́ˉ e jmóoˋ dseaˋ.
55003004	Jo̱guɨ gabˋ nifé'rˋ e 'nɨ́ɨiñˋ jaléng'ˋ dseaˋ i̱ seengˋ røøˋ có̱o̱'r˜, jo̱guɨ eáangˊ nilɨteáˋ dsíirˊ e nijmérˉ jalé'ˋ e gaˋ e lɨ́ˋ dsíirˊ, jo̱guɨ eáangˊ nijmérˉ e nijmɨjløng'ˆ yaaiñ˜ có̱o̱'˜ jalé'ˋ e ɨˊ dsíirˊ e tɨ́ɨiñˉ, jo̱guɨ eáangˊguɨ ni'nó'rˊ jalé'ˋ e jmi'iáangˋ dsíirˊ e lafa' nijmiféiñ'ˊ Fidiéeˇ.
55003005	Jo̱guɨ có̱o̱'˜ jalé'ˋ e jmóoˋ i̱ dseaˋ do, eáangˊ nijmɨgǿøiñˋ jaléng'ˋ dseaˋ e lɨ́ɨiñˊ dseaˋ quiá'ˉ Dseaˋ Jmáangˉ, dsʉ' dseáng'ˉ jaˋ já'ˉ e lɨ́ɨiñˊ lajo̱, co̱' jaˋ jmóorˋ laco̱' catɨ́ɨngˉ e jmóoˋ dseaˋ quiá'ˉ Dseaˋ Jmáangˉ i̱ seengˋ la'eáangˊ có̱o̱'˜ e 'gøng'ˊ quiá'ˉ dseaˋ do. Jo̱ba' fɨ́ɨˉguɨ́ɨ 'nʉˋ, Timoteo, jie˜ mɨˊ jmoo'ˋ fa' e niquɨn'ˆ jee˜ jaléng'ˋ i̱ dseaˋ lana.
55003006	Dsʉco̱' i̱ lɨɨng˜ i̱ dseaˋ la'íˋ lɨco̱' jmóorˋ ta˜ ngɨˊ quiá'ˉ dseaˋ jo̱ jmɨgǿøiñˋ jaléng'ˋ dseamɨ́ˋ i̱ jaˋ huɨ́ɨngˊ tøng'ˋ fɨˊ ni˜ dseeˉ. Jo̱ jaléng'ˋ i̱ dseamɨ́ˋ íˋ eáamˊ røøiñˋ dseeˉ, co̱' lɨco̱' jmóorˋ lají̱i̱'˜ e gaˋ e lɨ́ˋ dsíirˊ yaam˜bre,
55003007	jo̱ contøømˉ tɨˊ dsíirˊ jmɨtɨ́ɨiñˋ mɨ˜ eeˋgo̱ júuˆ 'mɨ́ɨˉ seaˋ, dsʉ' dseáng'ˉ jaˋ tó̱o̱ˋ jmɨɨ˜ e quɨ́ɨ'r˜ jmɨɨ˜ fa' e ningáiñ'ˋ e júuˆ já'ˉ quiá'ˉ Fidiéeˇ e catɨ́ɨngˉ Dseaˋ Jmáangˉ.
55003008	Jo̱ba' fɨ́ɨˉguɨ́ɨ 'nʉˋ e júuˆ la, e lɨ́'ˆ laco̱' cajméeˋ i̱ dseaˋ láangˋ gángˉ i̱ calɨséngˋ malɨɨ˜ do i̱ siiˋ Janes có̱o̱'˜guɨ Jambres ie˜ lamɨ˜ cajníiñˊ quiá'ˉ Moi˜, jo̱ lajo̱b cajo̱ nijméˉ jaléng'ˋ i̱ dseaˋ i̱ seengˋ mɨ˜ nɨjaquiéengˊ e tɨˊ lɨ˜ ni'íingˉ jmɨgüíˋ, co̱' nijnímˉbre quiá'ˉ e júuˆ já'ˉ quiá'ˉ Fidiéeˇ e catɨ́ɨngˉ Dseaˋ Jmáangˉ. Jo̱ jaléng'ˋ i̱ dseaˋ íˋ lɨ́ɨiñˊ dseaˋ i̱ ɨˊ dsíiˊ jmang'ˉ e 'lɨ'ˆ jo̱guɨ i̱ nɨcajgiéengˉ dsíiˊ e teáaiñˉ teáˋ fɨˊ guiʉ́ˉ có̱o̱'˜ Dseaˋ Jmáangˉ.
55003009	Jo̱ dsʉ' jaˋ huí̱i̱ˉ dsilíiñˉ có̱o̱'˜ e jmɨgóorˋ do, co̱' jalém'ˋ dseaˋ nilɨñirˊ guiʉ́ˉ e jaléng'ˋ i̱ dseaˋ la'íˋ jaˋ ɨˊ dsíirˊ røøˋ lɨ́'ˆ laco̱' calɨ́ˉ có̱o̱'˜ i̱ dseaˋ gángˉ i̱ siiˋ Janes có̱o̱'˜guɨ Jambres ie˜ lamɨ˜ cajníiñˊ quiá'ˉ Moi˜ do.
55003010	Dsʉ' 'nʉˋ, Timoteo, guiʉ́bˉ nɨñí'ˆ lají̱i̱'˜ júuˆ e éeˉe dseaˋ, jo̱guɨ jial seenˉ røøˋ laco̱' seengˋ dseaˋ quiá'ˉ Dseaˋ Jmáangˉ, jo̱guɨ nɨñíˆbɨ' cajo̱ lají̱i̱'˜ e ɨˊ dsiiˉ e nijmee˜e, jo̱guɨ jial já'ˉ lɨ́ɨnˋn e nɨsín'ˉn teáˋ có̱o̱'˜ júuˆ quiá'ˉ Dseaˋ Jmáangˉ e carˋ ngocángˋ dsiiˉ, jo̱guɨ jial féng'ˊ dsiiˉ có̱o̱'˜ jaléng'ˋ dseaˋ jiéng'ˋ, jo̱guɨ jial e 'neáanˋn jaléng'ˋ dseaˋ rún'ˋn, jo̱guɨ jial nɨcateá'ˉa có̱o̱'˜ jalé'ˋ iihuɨ́ɨˊ e nɨca'íin'˜n. Jo̱guɨ nɨñíˆbɨ' cajo̱ e cateá'ˉbaa có̱o̱'˜ jalé'ˋ e gaˋ e nɨcajmeáng'ˋ dseaˋ jnea˜ fɨˊ Antioquía có̱o̱'˜guɨ fɨˊ Iconio jo̱guɨ fɨˊ Listra; dsʉ' cateá'ˉbaa, co̱' Fíiˋnaa' Dseaˋ Jmáamˉbing' i̱ caleáangˋ jnea˜ jee˜ jalé'ˋ e jo̱.
55003012	Dsʉ' dseáng'ˉ e jáb'ˉ jalé'ˋ e la, e jaléng'ˋ dseaˋ i̱ iing˜ seengˋ e sɨ'naaiñˋ jee˜ jalé'ˋ e 'lɨ'ˆ uíi'˜ e lɨ́ɨiñˊ dseaˋ quiá'ˉ Dseaˋ Jmáangˉ, jo̱ba' 'néˉ nidsingɨ́ɨmˉbre iihuɨ́ɨˊ e jmó'ˋ dseaˋ quiá'rˉ.
55003013	Jo̱ dsʉ' jaléng'ˋ dseaˋ i̱ jmóoˋ gaˋ jo̱guɨ i̱ jmɨgǿøngˋ jaléng'ˋ dseaˋ rúng'ˋ, gaˋguɨb nidsijéeˊ quiá'rˉ laco̱o̱ˋ jmɨɨ˜ jo̱guɨ eáamˊ nijmɨgǿøiñˋ jaléng'ˋ dseaˋ rúiñ'ˋ lɨ́'ˆ laco̱' jmɨgǿøiñˋ yaaiñ˜.
55003014	Dsʉ' fɨ́ɨˉguɨ́ɨ 'nʉˋ, Timoteo, teáˋ sing'ˊ uø'ˊ lɨ́'ˆ laco̱' jmoo'ˋ có̱o̱'˜ jalé'ˋ e nɨcajmɨtɨ́ɨn'ˋ, co̱' dseáng'ˉ nɨñíˆba' e dseáng'ˉ jáb'ˉ jalé'ˋ e jo̱. Jo̱guɨ nɨñíˆbɨ' guiʉ́ˉ cajo̱ i̱˜ dseaˋ i̱ ca'e'ˊ 'nʉˋ jalé'ˋ e jo̱,
55003015	co̱ e júuˆ güeang'ˆ quiá'ˉ Fidiéeˇ e nɨñí'ˆ catɨˊ ie˜ lamɨ˜ jiuun'˜ do, e jo̱ba' e nilɨ'íingˆ ta˜ quíi'ˉ e nilɨñí'ˆ jial e nileán'ˋ có̱o̱'˜ jalé'ˋ dseeˉ quíi'ˉ la'eáangˊ e nɨcajáang'˜ uø'ˊ fɨˊ jaguóˋ Dseaˋ Jmáangˉ.
55003016	Jo̱ lajɨbˋ e júuˆ quiá'ˉ Fidiéeˇ cajme'ˊ dseaˋ la'eáangˊ có̱o̱'˜ 'ñiab'ˊ Jmɨguíˋ quiá'ˉ Fidiéeˇ; jo̱ jalé'ˋ e júuˆ jo̱ eáamˊ íingˆ ta˜ e e'ˊ jneaa˜aa' jmang'ˉ jalé'ˋ e já'ˉ, jo̱guɨ e jmɨcó̱o̱'˜ jneaa˜aa' e lɨne˜naa' mɨ˜ eeˉnaa' dseeˉ jo̱guɨ jial cuǿøngˋ e nisíng'ˉtú̱u̱' teáˋ fɨˊ guiʉ́ˉ có̱o̱'˜ Dseaˋ Jmáangˉ; jo̱guɨ e'ˊ jneaa˜aa' cajo̱ jial e nijmóˆoo' lají̱i̱'˜ e iing˜ dseaˋ do.
55003017	Jo̱ jalé'ˋ e júuˆ jo̱ íingˆ ta˜ e laco̱' jaangˋ dseaˋ quiá'ˉ Fidiéeˇ néeˊ guiʉ́ˉ quiá'rˉ laco̱' catɨ́ɨngˉ, jo̱ lajo̱ba' cuǿøngˋ nijmérˉ jalé'ˋ e guiʉ́ˉ.
55004001	Jo̱ba' fɨ́ɨˉguɨ́ɨ 'nʉˋ, Timoteo, fɨˊ quiniˇ Fidiéeˇ jo̱guɨ fɨˊ quiniˇ Fíiˋnaa' Dseaˋ Jmáangˉ i̱ nijáaˊtu̱ mɨ˜ tɨˊ lɨ˜ ni'íingˉ jmɨgüíˋ e laco̱' niquidsirˊ í'ˋ røøˋ jo̱ nicá̱rˋ nifɨˊ quiá'ˉ lajaangˋ lajaangˋ dseaˋ, jaˋ e lɨ́ɨˊ su seengˋguɨr o̱si nɨjúmˉbre é,
55004002	jo̱ fɨ́ɨˉɨ 'nʉˋ carˋ ngocángˋ dsiiˉ e niguiáˆbɨ' júuˆ quiá'ˉ Dseaˋ Jmáangˉ jee˜ jaléng'ˋ dseaˋ; jo̱ dseáng'ˉ jmɨ'úungˋ e jme'ˆ lajo̱ mɨ˜ li˜ seaˋ fɨˊ o̱si mɨ˜ jaˋ seaˋ é. Jo̱guɨ 'néˉ jmɨtáˆba' dsíiˊ jaléng'ˋ dseaˋ i̱ jaˋ 'gooˋ já'ˉ lɨ́ɨngˋ júuˆ quiá'ˉ Dseaˋ Jmáangˉ, jo̱guɨ 'néˉ ɨ́ɨˆba' 'gooˋ mɨ˜ jmóorˋ doñiˊ eeˋ e jaˋ dseengˋ, jo̱guɨ 'néˉ cuǿ'ˉbɨr bíˋ e laco̱' nilɨtíi'˜ dsíirˊ, jo̱ 'néˉ é'ˆre lajo̱ dseáng'ˉ e féng'ˊ óoˊba'.
55004003	Dsʉco̱' co̱o̱bˋ mɨ˜ nitɨ́ˉ í'ˋ e joˋ té'ˋ dseaˋ e núurˋ lají̱i̱'˜ júuˆ niguo'ˆ quiá'ˉ Fidiéeˇ; dsʉco̱' ie˜ jo̱ lɨ́'ˆ iiñ˜ e nijmitir˜ lají̱i̱'˜ ta˜ quiʉ'rˊ yaam˜bre, jo̱guɨ nijmérˉ quijí̱ˉ cabøø˜ tɨfa'ˊ i̱ ni'éˉ quiá'rˉ lɨ́'ˆ doñiˊ eeˋ jalé'ˋ e iiñ˜ ninúrˉ.
55004004	Jo̱guɨ joˋ iiñ˜ fa' e ninúrˉ lají̱i̱'˜ e júuˆ niguo'ˆ do, co̱' lají̱i̱'˜ júuˆ cuento quiá'ˉ dseaˋ áamˊba' iiñ˜ e ninúrˉ.
55004005	Dsʉ' e laba' fɨ́ɨˉguɨ́ɨ 'nʉˋ, Timoteo, jang'ˉ íiˋ o'ˊ røøˋ mɨ˜ eeˋgo̱ nijme'ˆ, jo̱guɨ jmeeˉ té'ˋbɨ' có̱o̱'˜ jalé'ˋ iihuɨ́ɨˊ e dsingɨ́ɨn'ˉ, jo̱guɨ cuǿø'˜bɨ bíˋ uø'ˊ e quiá'ˉ niguiáˆguɨ' júuˆ e quiá'ˉ jial laangˋ dseaˋ jee˜ jalé'ˋ dseeˉ quiá'rˉ, jo̱guɨ jmiti˜ røøˋ jalé'ˋ ta˜ e nɨcangɨ́ɨngˋ.
55004006	Jo̱ tɨˊ lɨ˜ nitɨ́bˉ í'ˋ e nijngáng'ˉ dseaˋ jnea˜, co̱' nɨjaquiéemˊ oor˜ quiéˉe e tɨˊ lɨ˜ nijúunˉn.
55004007	Jo̱ teábˋ eáangˊ nɨcasín'ˉn fɨˊ guiʉ́ˉ có̱o̱'˜ Dseaˋ Jmáangˉ, jo̱guɨ lana nɨcatɨ́bˋ í'ˋ e nɨcadsínˉn có̱o̱'˜ jalé'ˋ ta˜ quiéˉe, jo̱ jí̱i̱'˜ cateáˋ jaˋ calɨtúngˉ dsiiˉ có̱o̱'˜ júuˆ quiá'ˉ Dseaˋ Jmáangˉ.
55004008	Jo̱ lana nɨsɨjeengˇ jnea˜ e ni'íin'˜n lají̱i̱'˜ e catɨ́ɨnˉn.Jo̱ Fidiéeˇ, i̱ dseaˋ i̱ quidsiˊ í'ˋ røøˋ, íbˋ i̱ nicuǿ'ˉ jnea˜ e jo̱ uíi'˜ e nɨca'íñ'ˋ jnea˜ e lɨ́ɨnˊn jaangˋ dseaˋ i̱ jaˋ røøngˋ dseeˉ fɨˊ quinirˇ. Jo̱ o̱' jí̱i̱'˜ jnea˜ ni'íin'˜n e jo̱, co̱' lajo̱b ni'íng'ˋ cajo̱ jaléng'ˋ dseaˋ i̱ nigüɨjeengˇ e iáangˋ dsíirˊ e nijáaˊtu̱ Dseaˋ Jmáangˉ calé'ˋ catú̱ˉ fɨˊ jmɨgüíˋ la mɨ˜ nitɨ́ˉ í'ˋ lajo̱.
55004009	Jo̱ fɨ́ɨˉguɨ́ɨ 'nʉˋ, Timoteo, e jmeeˉ úungˋ e niñíiˊba' lajmɨnábˉ e niñi'ee'˜ jnea˜;
55004010	dsʉ' i̱ dseañʉ'ˋ i̱ siiˋ Demas do eáangˊguɨ catɨˊ dsíirˊ e nijmérˉ jalé'ˋ e jmóoˋ dseaˋ fɨˊ jmɨgüíˋ la, jo̱ uiing˜ e jo̱ba' nɨcatiúuiñˉ jnea˜, jo̱guɨ lana nɨcangórˉ fɨˊ Tesalónica fɨˊ lɨ˜ se̱'ˊ Macedonia. Jo̱ i̱ dseañʉ'ˋ i̱ siiˋ Crescente nɨcangórˉ fɨˊ lɨ˜ se̱'ˊ Galacia, jo̱guɨ i̱ siiˋ Tito nɨcangórˉ fɨˊ lɨ˜ se̱'ˊ Dalmacia.
55004011	Jo̱ lají̱i̱'˜ Lucasbing' i̱ táangˋ có̱o̱'˜ jnea˜ fɨˊ la lana. Jo̱guɨ fɨ́ɨˉɨ 'nʉˋ e nigüɨ́'ném'ˊba' Marcos jo̱ nijǿømˆba'r fɨˊ la mɨ˜ niñi'ˊ, dsʉco̱' lɨɨm˜ eeˋ ta˜ nilɨ'íiñˆ quiéˉe có̱o̱'˜ jalé'ˋ ta˜ guiaˊ júuˆ quiá'ˉ Dseaˋ Jmáangˉ e jmóoˋo fɨˊ la.
55004012	Jo̱guɨ nɨcasɨ́ɨnˉn i̱ dseañʉ'ˋ i̱ siiˋ Tíquico do fɨˊ na fɨˊ Éfeso.
55004013	Jo̱ fɨ́ɨˉɨ 'nʉˋ, Timoteo, e mɨ˜ niñíiˊtu̱' calé'ˋ catú̱ˉ fɨˊ la, jo̱ cá̱ˆgo̱' e 'mɨjñʉ́ˋ iʉ˜ luuˉ do quiéˉe e casee˜e fɨˊ quiá'ˉ i̱ dseañʉ'ˋ i̱ siiˋ Carpo i̱ seengˋ fɨˊ Troas; jo̱guɨ cá̱ˆbɨ' cajo̱ jalé'ˋ jiˋ quiéˉe, jo̱ dsʉ' e laniingˉguɨ eáangˊ e 'néˉ cá̱'ˆ e majíˋ e sɨbéengˋ e lɨ˜ to̱o̱˜ júuˆ quiéˉe do.
55004014	Jo̱ fɨ́ɨˉguɨ́ɨ 'nʉˋ uii˜ quiá'ˉ jaangˋ dseañʉ'ˋ i̱ lɨ́ɨngˊ tɨñíˆ i̱ siiˋ Jaangˉ e eáamˊ gaˋ nɨca'éerˋ có̱o̱'˜ jnea˜; dsʉ' Fidiéeˇbing' i̱ niquɨ́'ˆ laco̱' catɨ́ɨngˉ quiá'rˉ có̱o̱'˜ jalé'ˋ e gaˋ e nɨcajméerˋ do.
55004015	Jo̱ uíi'˜ e jo̱ba' e fɨ́ɨˉɨ 'nʉˋ e jmeáang'˜ íˆ uø'ˊ có̱o̱'˜ i̱ dseañʉ'ˋ do, dsʉco̱' eáamˊ gaˋ 'ní'ˋ níiñˉ júuˆ quiá'ˉ Dseaˋ Jmáangˉ e guiaˋnaa'.
55004016	Jo̱guɨ la'uii˜ née'˜ mɨ˜ cangóˉo fɨˊ quiniˇ dseata˜ i̱ quidsiˊ í'ˋ e laco̱' nijmɨ'ǿng'ˆ 'ñiá'ˋa, jí̱i̱'˜ jaangˋ dseaˋ jaˋ i̱ cajmɨcó̱o̱'˜ jnea˜ ie˜ jo̱, co̱' lajɨɨmˋ dseaˋ catiúuiñˉ jnea˜. Jo̱ mɨ́ɨ'˜ɨ Fidiéeˇ uii˜ quiá'ˉ jaléng'ˋ i̱ dseaˋ íˋ e jaˋ güɨjme'rˉ cuente có̱o̱'˜ jalé'ˋ e cajméeiñ'ˋ do.
55004017	Dsʉ' eáamˊ cajmɨcó̱o̱'˜ Fíiˋnaa' Dseaˋ Jmáangˉ jnea˜, jo̱guɨ cacuø'rˊ jnea˜ jalé'ˋ bíˋ quiá'rˉ e laco̱' cateáˉ dsiiˉ e caguiaaˉ júuˆ quiá'rˉ e quiá'ˉ jial laangˋ dseaˋ jee˜ jalé'ˋ dseeˉ quiá'rˉ; jo̱ lajo̱ba' canúuˉ jaléng'ˋ dseaˋ i̱ jaˋ lɨ́ɨngˊ dseaˋ Israel jalé'ˋ e júuˆ jo̱. Jo̱ Fíiˋnaa' Dseaˋ Jmáamˉbing' i̱ caleáangˋ jnea˜ ie˜ jo̱ jee˜ jaléng'ˋ i̱ dseaˋ i̱ 'ní'ˋ níiˉ quiéˉe fa' laco̱' mɨ˜ laangˋ jaangˋ dseaˋ e jaˋ cu'ˋ ie'ˋ quiá'rˉ;
55004018	jo̱guɨ dseaˋ íˋbɨ cajo̱ i̱ nileángˉ jnea˜ jee˜ jalé'ˋ e 'lɨ'ˆ, jo̱guɨ dseaˋ íˋbɨ cajo̱ i̱ nito̱'ˋ fɨ́ɨngˋ jnea˜ cartɨˊ mɨ˜ nitǿørˋ jnea˜ fɨˊ lɨ˜ quiʉ'rˊ ta˜ fɨˊ ñifɨ́ˉ quiá'rˉ. ¡Jo̱guɨ majmifém'ˊbaa' dseaˋ do carˋ ngongɨ́ɨˋ jmɨɨ˜! Jo̱ lajo̱b 'néˉ líˋ.
55004019	Jo̱ lɨ˜ jaˋ quiéengˊ niguéngˋ fɨ́ɨˉguɨ́ɨ 'nʉˋ, Timoteo, e guicó̱o̱b'ˇ i̱ dseamɨ́ˋ i̱ siiˋ Prisca có̱o̱'˜guɨ i̱ dseañʉ'ˋ quiá'rˉ i̱ siiˋ Aquila, jo̱guɨ guicó̱o̱b'ˇ cajo̱ jaléng'ˋ dseaˋ sɨnʉ́ʉˆ quiá'ˉ i̱ dseañʉ'ˋ i̱ siiˋ Onesíforo.
55004020	Jo̱ i̱ dseañʉ'ˋ i̱ siiˋ Erasto do, dob caje̱rˊ fɨˊ Corinto, jo̱guɨ i̱ dseañʉ'ˋ i̱ siiˋ Trófimo, dob caseaan˜nre e dsée'r˜ fɨˊ Mileto.
55004021	Jo̱ fɨ́ɨˉɨ 'nʉˋ e nijmɨ'úungˋ quíi'ˉ e niñi'ˊ fɨˊ la nʉ́'ˉguɨ e nitɨ́ˉ ji̱i̱ˋ güíiˉ. Jo̱ i̱ dseañʉ'ˋ i̱ siiˋ Eubulo jo̱guɨ Pudente jo̱guɨ Lino có̱o̱'˜guɨ i̱ dseamɨ́ˋ i̱ siiˋ Claudia, lɨ́'ˆ lajaléng'ˋ dseaˋ quiá'ˉ Dseaˋ Jmáangˉ i̱ caguiaangˉguɨ i̱ seengˋ fɨˊ la, guiéiñ'ˊ júuˆ guicó̱o̱'ˇ quíi'ˉ.
55004022	Jo̱ güɨlɨseemˋ Fíiˋnaa' Dseaˋ Jmáangˉ contøøngˉ có̱o̱'˜ 'nʉˋ. Jo̱guɨ mɨ́ɨ'˜ɨ Fidiéeˇ e ni'ɨ́rˉ güea'ˆ quiá'rˉ fɨˊ lɨ˜ seengˋna', dseaˋ lɨ́ɨngˊna' dseaˋ quiá'ˉ Dseaˋ Jmáangˉ. Jo̱ lanab jí̱i̱'˜ fé'ˋ jiˋ catɨ́ˋ tú̱ˉ quiá'ˉ Paaˉ e catɨ́ɨngˉ Timoteo.
56001001	Jnea˜ Paaˉ lɨ́ɨnˊn jaangˋ dseaˋ i̱ jmóoˋ lají̱i̱'˜ e iing˜ Fidiéeˇ, jo̱guɨ lɨ́ɨnˊn cajo̱ jaangˋ dseaˋ apóoˆ i̱ jmóoˋ ta˜ ni'ˊ júuˆ quiá'ˉ Dseaˋ Jmáangˉ. Jo̱ ooˉ e ta˜ la e laco̱' ni'éeˆe jaléng'ˋ dseaˋ i̱ nɨcaguíng'ˋ Fidiéeˇ lamɨ˜ jéengˊguɨ e quiá'ˉ jial nijáng'ˋ yaaiñ˜ fɨˊ jaguóˋ dseaˋ do, jo̱guɨ jial nilɨñirˊ lají̱i̱'˜ e júuˆ e seaˋ contøøngˉ quiá'ˉ Fidiéeˇ e laco̱' nijmérˉ dseáng'ˉ laco̱' iing˜ dseaˋ do.
56001002	Jo̱ nɨtab˜ dsiˋnaa' e nilɨseemˉbaa' cøøngˋ có̱o̱'˜ Fidiéeˇ lata˜, co̱' lajo̱b júuˆ e cacuøˊ Fidiéeˇ lamɨ˜ jéengˊguɨ lají̱i̱'˜ mɨ˜ nʉ́'ˉguɨ e nitɨro̱o̱ˇ jmɨgüíˋ, jo̱ dseaˋ do dseáng'ˉ jaˋ fé'ˋbre júuˆ ta˜ júuˆ.
56001003	Jo̱ lana nɨcatɨ́bˋ í'ˋ e nɨcacuø'rˊ jneaa˜aa' e nilɨne˜naa' lají̱i̱'˜ e júuˆ ta˜ dsíiˊ do, jo̱ cajméerˋ lajo̱ la'eáangˊ có̱o̱'˜ e júuˆ quiá'rˉ e guiaaˉ, co̱' lajo̱b ta˜ caquiʉ'rˊ e nijmee˜e. Jo̱ dseaˋ íbˋ i̱ láangˋ jneaa˜aa' jee˜ jalé'ˋ dseeˉ quíˉii'.
56001004	Jo̱ jmo'ˊo e jiˋ la e catɨ́ɨngˉ 'nʉˋ, Tito, jo̱ lafa' jó̱o̱ˋbaa lɨn'ˊ, co̱' lajɨˋ góˉbaa' já'ˉ lɨ́ɨˋnaa' júuˆ quiá'ˉ Dseaˋ Jmáangˉ. Jo̱ mɨ́ɨ'˜ɨ Tiquíˆnaa' Fidiéeˇ jo̱guɨ Fíiˋnaa' Dseaˋ Jmáangˉ i̱ láangˋ jneaa˜aa' jee˜ jalé'ˋ dseeˉ quíˉii' do, e güɨ'ɨ́ɨˋbre güea'ˆ quiá'rˉ fɨˊ lɨ˜ seen'ˋ, jo̱guɨ e nicuǿ'rˉ 'nʉˋ e nilɨseen'ˋ juguiʉ́ˉ júuˆ røøˋ.
56001005	Jo̱ caseaan˜n 'nʉˋ e fɨˊ ni˜ guóo'˜ uǿˉ e ró̱o̱ˋ fɨˊ ni˜ jmɨñí'ˆ do e siiˋ Creta e laco̱' nijmité'ˊ røøˋ lají̱i̱'˜ e ta˜ e 'néˉ nilɨti˜guɨ do, jo̱guɨ e fɨˊ laco̱o̱ˋ fɨɨˋ ni'nan'ˆ dseaˋ cǿøng'˜ i̱ ninéˉ ni˜ dseaˋ quiá'ˉ Dseaˋ Jmáangˉ lɨ́'ˆ laco̱'guɨ jí̱i̱'˜ e nɨcafɨ́ɨˉɨ 'nʉˋ lamɨ˜ jéengˊguɨ.
56001006	Jo̱ i̱ dseaˋ i̱ ni'nang'ˆ do 'néˉ e røøbˋ seeiñˋ e lɨ́'ˆ laco̱' jaˋ cuǿøngˋ fa' e nicuǿ'ˉ dseaˋ dseeˉ írˋ, jo̱guɨ jaˋ cuǿøngˋ fa' e seengˋ fɨ́ɨngˊ dseamɨ́ˋ quiá'rˉ, jo̱guɨ jaléng'ˋ jó̱o̱rˊ 'néˉ e jáb'ˉ lɨ́ɨiñˋ júuˆ quiá'ˉ Dseaˋ Jmáangˉ, jo̱guɨ 'néˉ e jaˋ jméiñ'ˉ do saangˋ dsíirˊ, jo̱guɨ 'néˉ jmérˉ nʉ́ʉ'˜bre có̱o̱'˜ jalé'ˋ ta˜ quiʉ'ˊ dseaˋ cǿøng'˜ quiá'rˉ cajo̱.
56001007	Co̱' jaléng'ˋ i̱ dseaˋ i̱ néeˊ ni˜ do, íbˋ dseaˋ i̱ néeˊ ni˜ jalé'ˋ ta˜ quiá'ˉ Fidiéeˇ, jo̱ba' dseáng'ˉ la guíimˋ 'néˉ e jmérˉ lají̱i̱'˜ e guiʉ́ˉ e laco̱' jaˋ cuǿøngˋ fa' e nicuǿ'ˉ dseaˋ dseeˉ írˋ. Jo̱guɨ jaˋ 'néˉ fa' e ráaiñˉ uii˜ quiá'rˉ o̱'guɨ lɨ́ɨiñˊ dseaˋ i̱ 'ní'ˋ dsíiˊ, o̱'guɨ cuǿøngˋ fa' e jmérˉ ta˜ ɨ̱́'ˋ méeˊ, o̱'guɨ fa' e jmérˉ ta˜ jɨ́ɨngˋ ta˜ tɨ́ɨngˊ, o̱'guɨ fa' e jmérˉ e dsináaiñˊ cuuˉ tá'ˆ seaˋ.
56001008	Dsʉco̱' o̱' lajo̱ e 'néˉ jmérˉ, co̱' lɨ́'ˆ lɨˊ 'néˉ e eáamˊ guiʉ́ˉ ni'íñ'ˋ jaléng'ˋ dseaˋ i̱ guilíingˉ fɨˊ quiá'rˉ, jo̱guɨ 'néˉ e tɨˊ dsíirˊ jmóorˋ lají̱i̱'˜ e guiʉ́ˉ, jo̱guɨ 'néˉ e quie̱rˊ júuˆ røøˋ contøøngˉ, jo̱guɨ 'néˉ e éerˋ røøˋ contøøngˉ, jo̱guɨ 'néˉ e jmérˉ dseáng'ˉ lají̱i̱'˜ e tɨˊ dsíiˊ Fidiéeˇ jo̱guɨ contøøngˉ iʉ˜ dsíirˊ e jmitir˜ jalé'ˋ e quɨ́'ˉ tɨ́ɨiñˋ jmóorˋ.
56001009	Jo̱ jaléng'ˋ i̱ dseaˋ i̱ néeˊ ni˜ do eáamˊ teáˋ 'néˉ teáaiñˉ có̱o̱'˜ e júuˆ seaˋ contøøngˉ quiá'ˉ Fidiéeˇ lɨ́'ˆ laco̱' jí̱i̱'˜ e nɨca'éeˉere lamɨ˜ jéengˊguɨ, jo̱ lajo̱ba' cuǿøngˋ e nijmitíi'r˜ dsíiˊ jaléng'ˋ dseaˋ jiéng'ˋ có̱o̱'˜ e júuˆ jo̱, jo̱guɨ e nisɨ́'rˋ jaléng'ˋ dseaˋ i̱ 'ní'ˋ níingˉ júuˆ quiá'ˉ Dseaˋ Jmáangˉ e jaˋ dseengˋ laco̱' jmóoiñ'ˋ do.
56001010	Jo̱ba' fɨ́ɨˉɨ 'nʉˋ, Tito, jalé'ˋ e júuˆ na, dsʉco̱' fɨ́ɨmˊ dseaˋ seeiñˋ i̱ jaˋ iing˜ nijméˉ nʉ́ʉ'˜ e júuˆ quiá'ˉ Dseaˋ Jmáangˉ do, jo̱guɨ fé'rˋ jalé'ˋ júuˆ e jaˋ ooˉ ni˜ seaˋ e lɨ́'ˆ laco̱' có̱o̱'˜ e jo̱ jmóorˋ e jmɨgǿøiñˋ jaléng'ˋ dseaˋ. Jo̱ jee˜ i̱ dseaˋ íˋ quíing'˜ jaléng'ˋ dseaˋ i̱ jíng'ˉ e dseáng'ˉ la guíimˋba' 'néˉ e nilɨti˜ lají̱i̱'˜ e quɨ́'ˉ tɨ́ɨngˋ dseaˋ Israel.
56001011	Jo̱ jaléng'ˋ i̱ dseaˋ íˋ 'néˉ e ni'ɨ́ˉ tiibˉ mo'oorˉ, dsʉco̱' eáamˊ cǿøiñˉ dsíiˊ dseaˋ jɨˋguɨ latøøngˉ co̱o̱ˋ sɨnʉ́ʉˆ e laco̱' jmɨgǿøngˋneiñ', co̱' e'ˊreiñ' jalé'ˋ e jaˋ catɨ́ɨngˉ ni'érˉ e lɨ́'ˆ laco̱' lɨ'rˋ cuuˉ tá'ˆ seaˋ.
56001012	Jo̱ malɨɨ˜guɨ eáangˊ calɨséngˋ jaangˋ dseaˋ i̱ eáangˊ tɨɨngˋ fé'ˋ e fɨˊ Creta na, jo̱ lalab fé'rˋ e éeiñˋ dseaˋ góorˋ jo̱ jíñ'ˉ: “Jaléng'ˋ dseaˋ góoˋo dseaˋ seengˋ fɨˊ Creta contøømˉ quie̱rˊ júuˆ adseeˋ, jo̱guɨ lɨ́ɨiñˊ lafa' jó'ˋ núuˆ, co̱' dsíng'ˉ sooˋ dsíirˊ jo̱guɨ dsíng'ˉ cúiñˆ, jo̱guɨ eáamˊ iiñ˜ e tá'ˉ séiñˋ cajo̱.”
56001013	Jo̱ dseáng'ˉ e já'ˉba' e lɨ́ɨngˊ i̱ dseaˋ seengˋ fɨˊ na laco̱' cajíng'ˉ i̱ dseaˋ íˋ. Jo̱ uíi'˜ jo̱ba' fɨ́ɨˉɨ 'nʉˋ, Tito, e dseáng'ˉ có̱o̱'˜ júuˆ teábˋ 'néˉ liúun'˜ jaléng'ˋ i̱ dseaˋ íˋ, jo̱ lajo̱ba' e nidsicuángˋguɨ quiá'rˉ e teáaiñˉ teáˋ có̱o̱'˜ júuˆ quiá'ˉ Dseaˋ Jmáangˉ.
56001014	Jo̱ 'néˉ liúum'˜ba're cajo̱ e laco̱' jaˋ nijmɨ'górˋ jalé'ˋ júuˆ cuento e jmi'uíingˉ jaléng'ˋ dseaˋ Israel, o̱'guɨ jalé'ˋ ta˜ quiʉ'ˊ jaléng'ˋ dseaˋ i̱ nɨcatʉ́ˋ e teáaiñˉ teáˋ có̱o̱'˜ e júuˆ seaˋ contøøngˉ quiá'ˉ Fidiéeˇ.
56001015	Jo̱ jaléng'ˋ dseaˋ i̱ ɨˊ dsíiˊ jmang'ˉ e guiʉ́ˉ, jo̱ba' lajɨbˋ e nírˋ guiʉ́bˉ cajo̱; dsʉ' jaléng'ˋguɨ dseaˋ i̱ jaˋ já'ˉ lɨ́ɨngˋ júuˆ quiá'ˉ Dseaˋ Jmáangˉ jo̱guɨ ɨˊ dsíirˊ jmang'ˉ e 'lɨ'ˆ, jo̱ba' lajɨbˋ e nírˋ do 'lɨb'ˆ cajo̱, dsʉco̱' jí̱i̱'˜ jaˋ lí'rˋ gui'rˆ su dseengˋ o̱si jaˋ dseengˋ lajalé'ˋ e 'lɨ'ˆ e ɨˊ dsíirˊ do.
56001016	Jo̱guɨ fé'rˋ e cuíimˋbre Fidiéeˇ, dsʉ' o̱' já'ˉ e lɨ́ɨiñˊ lajo̱, co̱' jmang'ˉ jalé'ˋ e jaˋ dseemˋba' jmóorˋ; jo̱ jaˋ iiñ˜ jmérˉ nʉ́ʉ'r˜ jalé'ˋ ta˜ huɨ̱́'ˋ, jo̱guɨ dseáng'ˉ jaˋ quɨ́ɨ'˜bre jmɨɨ˜ fa' e nijmérˉ co̱o̱ˋ e guiʉ́ˉ.
56002001	Jo̱ fɨ́ɨˉguɨ́ɨ 'nʉˋ, Tito, e lajalé'ˋ júuˆ e e'ˊ dseaˋ 'néˉ e cǿømˋ røøˋ có̱o̱'˜ júuˆ quiá'ˉ Fidiéeˇ.
56002002	Jo̱ 'néˉ é'ˆ jaléng'ˋ dseaˋ cǿøng'˜ e jaˋ 'néˉ jmérˉ ta˜ ɨ̱́'ˋ, jo̱guɨ e 'néˉ érˉ røøˋ có̱o̱'˜ jalé'ˋ e jmóorˋ, jo̱guɨ e 'néˉ iʉ˜ dsíirˊ e jmitir˜ có̱o̱'˜ jalé'ˋ e quɨ́'ˉ tɨ́ɨiñˋ jmóorˋ, jo̱guɨ e 'néˉ e jmi'neáaiñˋ jaléng'ˋ dseaˋ rúiñ'ˋ, jo̱guɨ e 'néˉ cajo̱ e nicuǿ'ˉ bíˋ yaaiñ˜ e laco̱' nijmérˉ té'rˋ có̱o̱'˜ jalé'ˋ iihuɨ́ɨˊ e íñ'ˋ.
56002003	Jo̱ 'néˉ é'ˆbɨ' cajo̱ jaléng'ˋ dseamɨ́ˋ i̱ nɨdseáangˉ e 'néˉ érˉ laco̱' iing˜ Fidiéeˇ, jo̱guɨ 'néˉ e jaˋ ngɨrˊ ta˜ quie̱ˊ adseeˋ, o̱'guɨ 'néˉ jmérˉ ta˜ ɨ̱́'ˋ méeˊ cajo̱. Co̱' lɨ́'ˆ lɨˊ 'néˉ e ni'é'rˉ dseaˋ jmang'ˉ jalé'ˋ e guiʉ́bˉ,
56002004	jo̱guɨ 'néˉ é'ˆba' jaléng'ˋ dseamɨ́ˋ i̱ lɨ'eáangˆguɨ e 'néˉ nijmi'neáaiñˋ jaléng'ˋ dseañʉ'ˋ quiá'rˉ có̱o̱'˜guɨ jaléng'ˋ jó̱o̱rˊ;
56002005	jo̱guɨ 'néˉ é'ˆbɨr cajo̱ e iʉ˜ dsíirˊ e jmitir˜ có̱o̱'˜ jalé'ˋ e quɨ́'ˉ tɨ́ɨiñˋ jmóorˋ, jo̱guɨ 'néˉ e ɨˊ dsíiñ'ˊ contøøngˉ jmang'ˉ e guiʉ́ˉ, jo̱guɨ 'néˉ e iʉ˜ dsíirˊ có̱o̱'˜ jalé'ˋ ta˜ seaˋ fɨˊ sɨnʉ́ʉˆ quiá'rˉ, jo̱guɨ 'néˉ e eáamˊ guiúiñˉ có̱o̱'˜ dseañʉ'ˋ quiá'rˉ jo̱guɨ e nijmérˉ nʉ́ʉ'r˜ jalé'ˋ ta˜ quiʉ'ˊ dseaˋ do cajo̱, jo̱ lajo̱ba' jí̱i̱'˜ jaangˋ dseaˋ cuǿøngˋ líˋ fé'rˋ gaˋ uii˜ quiá'ˉ júuˆ quiá'ˉ Fidiéeˇ.
56002006	Jo̱ fɨ́ɨˉguɨ́ɨ 'nʉˋ, Tito, e 'néˉ liúun'˜ jaléng'ˋ sɨming'ˋ, jo̱ fɨ́'ˆre e jang'ˉ 'néˉ ni'ɨ́ˉ dsíirˊ røøbˋ mɨ˜ eeˋgo̱ nijmérˉ.
56002007	Jo̱guɨ 'nʉbˋ, Tito, dseaˋ 'néˉ ee'ˉ røøˋ laco̱' catɨ́ɨngˉ fɨˊ quiniˇ jaléng'ˋ dseaˋ. Jo̱guɨ mɨ˜ e'ˊ dseaˋ, 'néˉ jmée'ˆ có̱o̱'˜ jmang'ˉ júuˆ røøˋ, jo̱guɨ jaˋ fɨ́'ˆre júuˆ e sɨcáng'ˋ;
56002008	jo̱guɨ 'néˉ é'ˆre có̱o̱'˜ júuˆ já'ˉ quiá'ˉ Fidiéeˇ e laco̱' jí̱i̱'˜ jaangˋ dseaˋ cuǿøngˋ líˋ fé'rˋ gaˋ uii˜ quíi'ˆ. Jo̱ lajo̱ba' nilíˋ ɨ'ˋ lɨ́ɨngˉ jaléng'ˋ i̱ dseaˋ i̱ 'ní'ˋ níiˉ quíˉnaa', dsʉco̱' joˋ niguié'rˊ júuˆ gaˋ e nifé'rˋ uii˜ quiá'ˉ jalé'ˋ júuˆ quíˉnaa'.
56002009	Jo̱ lajo̱b fɨ́ɨˉguɨ́ɨ 'nʉˋ, Tito, síi'˜go̱ jaléng'ˋ dseaˋ i̱ jmóoˋ ta˜ e güɨjméeˋbre nʉ́ʉ'r˜ có̱o̱'˜ jalé'ˋ ta˜ quiʉ'ˊ fiir˜, jo̱guɨ e güɨjmɨ'úumˋbre e nijmérˉ jmang'ˉ e guiʉ́ˉ có̱o̱iñ'˜ do, co̱' jaˋ catɨ́ɨngˉ e niñírˉ júuˆ 'ní'ˋ quiáiñ'ˉ do.
56002010	Jo̱guɨ 'néˉ fɨ́'ˆre cajo̱ e jaˋ güɨjméerˋ ɨ̱ɨ̱ˋ, jo̱ lajo̱ba' tab˜ dsíiˊ dseaˋ có̱o̱'r˜ contøøngˉ. Jo̱ mɨ˜ niníˋ dseaˋ jiéng'ˋ jial seeiñˋ, jo̱ba' guiʉ́ˉ nifé'ˋ dseaˋ quiá'ˉ e júuˆ jlo'ˆ quiá'ˉ Fidiéeˇ, dseaˋ i̱ láangˋ jneaa˜aa' jee˜ jalé'ˋ dseeˉ quíˉii'.
56002011	Jo̱ 'néˉ se̱e̱ˉnaa' lajo̱, dsʉco̱' Fidiéeˇ nɨcajmijnéemˋbre e jaˋ cǿøngˋ có̱o̱'˜ jial tíiˊ 'neáaiñˋ jneaa˜aa', jo̱ jee˜ jo̱ quiéengˋ e cuǿøngˋ líˋ leáiñˉ dseaˋ jee˜ jalé'ˋ dseeˉ quiá'rˉ.
56002012	Jo̱ dsʉco̱' eáamˊ 'neáangˋ Fidiéeˇ jneaa˜aa', jo̱ uiing˜ e jo̱ba' e joˋ ii˜naa' e nijmóˆguɨ́ɨ' jalé'ˋ e 'lɨ'ˆ có̱o̱'˜guɨ jalé'ˋ e gaˋ e jmóoˋ dseaˋ fɨˊ jmɨgüíˋ la, co̱' lɨ́'ˆ lɨˊ ii˜naa' e se̱e̱ˉnaa' fɨˊ jmɨgüíˋ la e jang'ˉ ni'ɨ́ɨˉ dsiˋnaa' røøˋ mɨ˜ eeˋgo̱ nijmóˆoo', jo̱guɨ e se̱e̱ˉnaa' e eeˉnaa' lají̱i̱'˜ e guiʉ́ˉ, jo̱guɨ e jmóˆnaa' lají̱i̱'˜ e iing˜ Fidiéeˇ.
56002013	Jo̱ lajeeˇ jo̱, sɨjeengˇnaa' e nitɨ́ˉ e jmɨɨ˜ iáangˋ dsíiˊ mɨ˜ nijáaˊtu̱ fɨˊ jmɨgüíˋ la Fíiˋnaa' Dseaˋ Jmáangˉ i̱ lɨ́ɨngˊ Fidiéeˇ i̱ láangˋ jneaa˜aa' jee˜ jalé'ˋ dseeˉ quíˉii'. Jo̱ mɨ˜ nijáarˊ, jo̱guɨba' nijnéngˉ jial dseáng'ˉ jlo'ˆ e jaˋ cǿøngˋ có̱o̱'˜ lɨ́ɨiñˊ.
56002014	Jo̱ dseaˋ íˋbing' i̱ cajáng'ˋ 'ñia'ˊ e cajúiñˉ cuaiñ˜ quíˉii' e laco̱' caleáaiñˋ jneaa˜aa' jee˜ jalé'ˋ e 'lɨ'ˆ. Jo̱ ca'naaiñˋ jneaa˜aa' jee˜ jalé'ˋ dseeˉ quíˉii' e laco̱' nilíiˉnaa' dseáng'ˉ dseaˋ quiá'rˉ i̱ iing˜ Jméˆ jmang'ˉ e guiʉ́ˉ.
56002015	Jo̱ba' fɨ́ɨˉguɨ́ɨ 'nʉˋ, Tito, e é'ˆbɨ' dseaˋ e júuˆ e nɨcafá'ˉa na, jo̱guɨ cuǿø'˜bɨguɨr bíˋ cajo̱, jo̱guɨ íiˉ 'gooˋ laco̱' catɨ́ɨngˉ mɨ˜ eeˋgo̱ jmóorˋ e jaˋ dseengˋ, co̱' lajo̱b ta˜ sɨnʉ́'ˆ. Jo̱ song jmoo'ˋ lajo̱, jo̱ba' nijmɨ'góbˋ dseaˋ jalé'ˋ júuˆ e e'ˋ jóng.
56003001	Jo̱ fɨ́ɨˉguɨ́ɨ 'nʉˋ, Tito, e jmiguiéng'ˊgo̱ dsíiˊ jaléng'ˋ dseaˋ quiá'ˉ Dseaˋ Jmáangˉ e jaˋ güɨséerˋ teáˋ có̱o̱'˜ jaléng'ˋ dseata˜ o̱si có̱o̱'˜ jaléng'ˋ dseaˋ quie̱ˊ nifɨˊ é, jo̱guɨ e güɨjméeˋbre nʉ́ʉ'r˜ contøøngˉ có̱o̱'˜ lajalé'ˋ ta˜ quiʉiñ'ˊ, jo̱guɨ e iʉ˜ dsíirˊ contøøngˉ có̱o̱'˜ lají̱i̱'˜ ta˜ e guiʉ́ˉ e catɨ́ɨngˉ nijmérˉ.
56003002	Jo̱guɨ 'néˉ fɨ́'ˆbɨ jaléng'ˋ i̱ dseaˋ íˋ e jaˋ güɨfé'rˋ gaˋ uii˜ quiá'ˉ lɨ́'ˆ doñiˊ i̱i̱ˋ dseaˋ, jo̱guɨ jaˋ güɨjméerˋ ta˜ jɨ́ɨngˋ, jo̱guɨ e güɨjméeˋbre guiúiñˉ có̱o̱'˜ jaléng'ˋ dseaˋ rúiñ'ˋ, jo̱guɨ cajo̱ jaˋ güɨjméerˋ e jløiñ'ˆ có̱o̱'˜ lɨ́'ˆ doñiˊ i̱i̱ˋ dseaˋ.
56003003	Jo̱ lalab lamɨ˜ lɨ́ɨˊ jneaa˜aa' ie˜ lamɨ˜ jéengˊguɨ do, co̱' saamˋ dsiˋnaa' có̱o̱'˜ júuˆ quiá'ˉ Fidiéeˇ, jo̱guɨ jaˋ nʉ́ʉ'˜naa' e júuˆ jo̱ cajo̱, jo̱guɨ dseáng'ˉ jmang'ˉ fɨˊ gabˋ té̱e̱ˆnaa', jo̱guɨ jmooˉnaa' lají̱i̱'˜ ta˜ quiʉ'ˊ yee˜baa' có̱o̱'˜guɨ lajalé'ˋ e jaˋ dseengˋ e tɨˊ dsiˋnaa'. Jo̱guɨ lamɨ˜ jmooˉnaa' jmang'ˉ e gaˋ, jo̱guɨ e lamɨ˜ dsihuɨ́ɨngˊnaa' có̱o̱'˜ jaléng'ˋ dseaˋ, jo̱guɨ lamɨ˜ 'ní'ˋ neeng˜naa' jaléng'ˋ dseaˋ rú'ˋnaa' jo̱guɨ lajo̱b lamɨ˜ lɨ́ɨngˊ íˋ có̱o̱'˜ jneaa˜aa' cajo̱.
56003004	Jo̱ ie˜ lamɨ˜ jmooˉnaa' jalé'ˋ e jaˋ dseengˋ do, lajeeˇ jo̱b mɨ˜ cajmijnéengˋ Fidiéeˇ i̱ láangˋ jneaa˜aa' jee˜ jalé'ˋ dseeˉ quíˉii' jial tíiˊ e guiúiñˉ jo̱guɨ jial tíiˊ e 'neáaiñˋ jaléng'ˋ dseaˋ.
56003005	Jo̱ uíi'˜ e lajo̱b lɨ́ɨiñˉ có̱o̱'˜ jneaa˜aa', jo̱ba' nɨcaleáaiñˋ jneaa˜aa' jee˜ jalé'ˋ dseeˉ quíˉii', dsʉ' o̱fa' uíi'˜ e jneaa˜aa' cajméˆnaa' co̱o̱ˋ e guiʉ́ˉ. Jo̱ cajméerˋ lajo̱ có̱o̱'˜ jneaa˜aa' la'eáangˊ e nɨca'íiñˉ dseeˉ quíˉii', jo̱ba' lana nɨlɨ́ɨˊnaa' lafa' dseaˋ i̱ nɨcalɨséngˋtú̱u̱ calé'ˋ catú̱ˉ, jo̱guɨ cajo̱ la'eáangˊ có̱o̱'˜ e Jmɨguíˋ quiá'rˉ dob e nɨlɨ́ɨˊnaa' lajo̱.
56003006	Jo̱ la'eáangˊ có̱o̱'˜ Fíiˋnaa' Dseaˋ Jmáangˉ i̱ caleáangˋ jneaa˜aa' jee˜ jalé'ˋ dseeˉ quíˉii', nɨcacuøb'ˊ Fidiéeˇ jneaa˜aa' Jmɨguíˋ quiá'rˉ lalíingˋ.
56003007	Jo̱ uíi'˜ e eáamˊ 'neáangˋ Fidiéeˇ jneaa˜aa', jo̱ba' nɨcajméerˋ có̱o̱'˜ jneaa˜aa' e lɨ́ɨˊnaa' dseaˋ i̱ jaˋ røøngˋ dseeˉ fɨˊ quinirˇ, jo̱ nɨcacuø'rˊ jneaa˜aa' e nɨta˜ dsiˋnaa' e ni'íing'˜naa' lají̱i̱'˜ e sɨjeengˇnaa' do e nilɨse̱e̱ˉnaa' cøøngˋ có̱o̱'r˜ lata˜.
56003008	Jo̱ fɨ́ɨˉguɨ́ɨ 'nʉˋ, Tito, dseáng'ˉ e jáb'ˉ jalé'ˋ e júuˆ e nɨcafá'ˉa na, jo̱ uíi'˜ jo̱ba' iin˜n e jaˋ tʉ́'ˆ e fɨ́'ˆ dseaˋ jalé'ˋ e jo̱ e laco̱' jaléng'ˋ dseaˋ i̱ dseáng'ˉ lajang'ˆ nijá'ˉ lɨ́ɨngˋ e júuˆ quiá'ˉ Fidiéeˇ 'néˉ cuǿ'ˉ dsíirˊ e nijmérˉ contøøngˉ jalé'ˋ e guiʉ́ˉ. Jo̱ eáamˊ jlo'ˆ e júuˆ jo̱ jo̱guɨ eáamˊ íingˆ ta˜ cajo̱ quiá'ˉ lɨ́'ˆ doñiˊ i̱i̱ˋ dseaˋ.
56003009	Jo̱guɨ e lab iin˜n fɨ́ɨˉguɨ́ɨ 'nʉˋ, Tito, e jie˜ mɨˊ quɨ́n'ˋ jee˜ jaléng'ˋ dseaˋ i̱ fé'ˋ júuˆ í̱i̱ˊ e jaˋ uiing˜ seaˋ jo̱guɨ jee˜ jalé'ˋ júuˆ e quɨ́'ˉ tɨ́ɨngˋ jaléng'ˋ dseaˋ áangˊ, jo̱guɨ jie˜ mɨˊ jmoo'ˋ ta˜ jɨ́ɨngˋ ta˜ tɨ́ɨngˊ uíi'˜ e júuˆ quiʉ'ˊ ta˜ quiá'ˉ Moi˜, dsʉco̱' jalé'ˋ e jo̱ jaˋ eeˋ ta˜ íingˆ jí̱i̱'˜ co̱o̱ˋ jo̱guɨ jaˋ eeˋ uiing˜ seaˋ cajo̱.
56003010	Jo̱guɨ song jaangˋ dseaˋ jmóorˋ 'niiñˋ lajeeˇ la'ó'ˋ dseaˋ quiá'ˉ Dseaˋ Jmáangˉ, jo̱ba' tú̱ˉ 'nɨˊ ya̱'ˊ síi'˜go̱r e jaˋ güɨjméerˋ lajo̱. Jo̱guɨ song jaˋ nʉ́ʉ'r˜ jí̱i̱'˜ co̱o̱ˋ e júuˆ quíi'ˉ do, jo̱ba' guiiñˉ jee˜ 'nʉ́'ˋ.
56003011	Jo̱ có̱o̱'˜ jí̱i̱'˜ e jo̱b nilɨñí'ˆ guiʉ́ˉ e i̱ dseaˋ íˋ nɨcajgiéemˉ dsíirˊ jo̱guɨ 'ñia'ˊbre nɨnaangˋ beáng'ˊ dseeˉ 'ñia'rˊ.
56003012	Jo̱guɨ mɨ˜ nisɨ́ɨnˆn fɨˊ na i̱ Artemas o̱si i̱ Tíquico é, jo̱ba' jmeeˉ úungˋ jóng e niguó'ˆ fɨˊ Nicópolis e nigüɨ'ee'˜ jnea˜, dsʉco̱' fɨˊ jo̱b nɨca'ɨ́ˋ dsiiˉ e ningɨɨn˜n lajeeˇ ji̱i̱ˋ güíiˉ.
56003013	Jo̱guɨ i̱ dseaˋ quidsiˊ í'ˋ i̱ siiˋ Zenas có̱o̱'˜guɨ i̱ Apolos jmɨcó̱o̱'˜bre có̱o̱'˜ jalé'ˋ e 'nérˉ lɨ́'ˆ jié'ˋ jí̱i̱'˜ lɨ˜ quɨ́ɨ'˜ jmɨɨ˜ e jme'ˆ, jo̱ lajo̱ba' seabˋ jalé'ˋ e 'nérˉ e laco̱' cuǿøngˋ e niguilíiñˉ fɨˊ lɨ˜ sɨ'íˆ e ngolíiñˉ.
56003014	Jo̱ 'néˉ e nijmɨtɨ́ɨngˋ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ e nijmérˉ jmang'ˉ e guiʉ́ˉ jo̱guɨ e nijmɨcó̱o̱'r˜ jaléng'ˋ dseaˋ i̱ 'néˉ quiá'ˉ lajo̱, jo̱ lajo̱ba' nilɨ'íingˆ ta˜ quiá'rˉ lajeeˇ e taaiñ˜ fɨˊ jmɨgüíˋ la.
56003015	Jo̱ lajɨɨmˋ dseaˋ quiá'ˉ Dseaˋ Jmáangˉ i̱ taang˜ có̱o̱'˜ jnea˜ fɨˊ la guiéiñ'ˊ júuˆ guicó̱o̱'ˇ quíi'ˉ. Jo̱guɨ jnea˜ guiéen'˜n júuˆ guicó̱o̱'ˇ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ na cajo̱. Jo̱ güɨ'ɨ́bˆ Fidiéeˇ güea'ˆ quiá'rˉ jee˜ jaléng'ˋ 'nʉ́'ˋ.Jo̱ lajo̱b nilíˋ. Jo̱ lanab jí̱i̱'˜ fé'ˋ jiˋ quiá'ˉ Paaˉ e catɨ́ɨngˉ Tito.
57001001	Jnea˜ Paaˉ, jo̱ fɨˊ 'nʉñíbˆ sɨjnɨ́ɨnˇn dsʉ' uíi'˜ e guiaaˉ júuˆ quiá'ˉ Dseaˋ Jmáangˉ. Jo̱ sɨ́ɨnˋn e jiˋ la co̱lɨɨng˜ có̱o̱'˜ jaangˋguɨ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ siiˋ Timoteo. Jo̱ fɨˊ ni˜ e jiˋ la to̱o̱˜ júuˆ quiéˉe e catɨ́ɨngˉ 'nʉˋ, Filemón, co̱' lɨn'ˊ jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ 'neáangˋnaa' eáangˊ jo̱guɨ i̱ jmóoˋ ta˜ co̱lɨɨng˜ có̱o̱'˜ jnea'ˆ jee˜ ta˜ guiaˊ júuˆ quiá'ˆ Dseaˋ Jmáangˉ.
57001002	Jo̱guɨ catɨ́ɨmˉ e jiˋ la cajo̱ jaléng'ˋ dseaˋ quiá'ˉ Dseaˋ Jmáangˉ i̱ seáng'ˊ fɨˊ quíi'ˉ e jmiféiñ'ˊ Fidiéeˇ, jo̱guɨ lajo̱bɨ cajo̱ catɨ́ɨmˉ i̱ dseamɨ́ˋ i̱ siiˋ Apia có̱o̱'˜guɨ i̱ dseañʉ'ˋ i̱ siiˋ Arquipo. Jo̱ i̱ dseañʉ'ˋ na eáamˊ cuø'ˊ bíˋ 'ñia'rˊ jee˜ ta˜ e cangɨ́ɨiñˋ quiá'ˉ Dseaˋ Jmáangˉ lɨ́'ˆ laco̱'guɨ la jmóoˋ jnea'ˆ.
57001003	Jo̱ mɨ́ɨ'˜naa' Tiquíˆii' Fidiéeˇ jo̱guɨ Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ 'nʉ́'ˋ jo̱guɨ e nicuǿ'rˉ 'nʉ́'ˋ juguiʉ́ˉ júuˆ røøˋ.
57001004	Jo̱ laco̱o̱ˋ ya̱'ˊ mɨ˜ fǿn'ˋn Fíiˋi Fidiéeˇ, contøømˉ cuǿøˉøre gui'máang'ˇ uii˜ quíi'ˉ, Filemón,
57001005	dsʉco̱' nɨca'íim'˜baa júuˆ quiá'ˉ jial tíiˊ e 'neáan'ˋ jaléng'ˋ dseaˋ rún'ˋ dseaˋ quiá'ˉ Dseaˋ Jmáangˉ jo̱guɨ jial já'ˉ lɨ́ɨn'ˋ júuˆ quiá'ˉ Dseaˋ Jmáangˉ cajo̱.
57001006	Jo̱ uíi'˜ e já'ˉ lɨ́ɨˋnaa' e júuˆ jo̱, jo̱ba' mɨ́ɨ'˜ɨ Fidiéeˇ e nicuǿ'rˉ 'nʉˋ e guiʉ́ˉguɨ ningán'ˋ jial tíiˊ jlo'ˆ niguo'ˆ e ngɨ́ɨngˋnaa' quiá'ˉ Fidiéeˇ la'eáangˊ e se̱e̱ˉnaa' cøøngˋ có̱o̱'˜ Dseaˋ Jmáangˉ.
57001007	Jo̱ uíi'˜ e 'neáan'ˋ jaléng'ˋ dseaˋ rún'ˋ, jo̱ba' eáamˊ iáangˋ dsiiˉ jo̱guɨ nɨcatíi'˜tu̱ dsiiˉ cajo̱, co̱' la'eáangˊ có̱o̱'˜ 'nʉbˋ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ nɨcalɨtíib'˜tu̱ dsíirˊ calé'ˋ catú̱ˉ.
57001008	Jo̱ co̱' eáamˊ 'neáan'ˋ jaléng'ˋ dseaˋ rún'ˋ jo̱guɨ uíi'˜ e co̱o̱bˋ fɨˊ tɨ́'ˉnaa' có̱o̱'˜ Dseaˋ Jmáangˉ, jo̱ba' lɨ́nˉn e seabˋ fɨˊ quiéˉe e nifɨ́ɨˆɨ 'nʉˋ co̱o̱ˋ e 'néˉ jme'ˆ. Dsʉ' jaˋ iin˜n jmeeˉ lajo̱, co̱' lɨ́nˉn e guiʉ́ˉguɨ e nimɨ́ɨ'˜ɨ 'nʉˋ jmɨ'eeˇ uíi'˜ e eáangˊ 'neáanˋn 'nʉˋ. Jo̱ba' jnea˜, Paaˉ, mɨ́ɨ'˜ɨ 'nʉˋ co̱o̱ˋ jmɨ'eeˇ, nañiˊ fa' jaangˋ dseaˋ fém'ˊ nɨlɨ́ɨnˊn, jo̱ lana lab iuunˉ sɨjnɨ́ɨnˇn fɨˊ dsíiˊ 'nʉñíˆ dsʉ' uíi'˜ e guiaaˉ júuˆ quiá'ˉ Dseaˋ Jmáangˉ.
57001010	Jo̱ba' mɨ́ɨ'˜ɨ 'nʉˋ e jmɨ'eeˇ jo̱ cuaiñ˜ quiá'ˉ i̱ dseañʉ'ˋ i̱ siiˋ Onésimo, co̱' i̱ dseaˋ la, lajeeˇ iuunˉ jnea˜ fɨˊ la, jáb'ˉ nɨcalɨ́iñˉ júuˆ quiá'ˉ Dseaˋ Jmáangˉ, jo̱ba' lana lafa' jó̱o̱ˋbaa nɨca'uíiñˉ.
57001011	Jo̱ lamɨ˜ jéengˊguɨ i̱ Onésimo la lamɨ˜ lɨ́ɨiñˊ jaangˋ dseaˋ i̱ jmóoˋ ta˜ quíi'ˉ e jaˋ 'léeiñ'˜ i̱ jaˋ 'ga'ˊ lɨˊ ta˜ íingˆ quíi'ˉ. Jo̱ dsʉ' lanaguɨ, eáamˊ nɨ'íiñˆ ta˜ quíi'ˉ jo̱guɨ quiéˉ jnea˜ cajo̱.
57001012	Jo̱ niguiéem'˜tú̱u̱re có̱o̱'˜ 'nʉˋ calé'ˋ catú̱ˉ fɨˊ na, jo̱ có̱o̱'˜ e guiʉ́bˉ 'néˉ íin'˜re lɨ́'ˆ laco̱'guɨ la jmoo'ˋ có̱o̱'˜ jnea˜.
57001013	Jo̱ eáamˊ lamɨ˜ iing˜ jnea˜ e nijé̱ˉguɨr fɨˊ la có̱o̱'˜ jnea˜ e laco̱' nijmɨcó̱o̱'r˜ jnea˜ cuaiñ˜ quíi'ˉ lajeeˇ e iuunˉ e sɨjnɨ́ɨnˇn fɨˊ la uíi'˜ e guiaaˉ júuˆ quiá'ˉ Dseaˋ Jmáangˉ.
57001014	Dsʉ' jaˋ iing˜ jnea˜ jmeeˉ laco̱' tɨ́ɨnˋn 'ñiá'ˋa fa' e nijé̱ˉguɨr có̱o̱'˜ jnea˜ fɨˊ la, co̱' jang'ˉ iing˜ jnea˜ e nɨsɨɨ˜naa' røøˋ, jo̱ lajo̱ba' jaˋ cuǿøngˋ fo'ˆ fa' e nijmɨcó̱o̱'˜ jnea˜ e laguidseaangˆ, co̱' iing˜ jnea˜ e nijme'ˆ jié'ˋ jí̱i̱'˜ e iáangˋ óoˊba'.
57001015	Jo̱ jangámˉ i̱ Onésimo la ca'naaiñˋ quíi'ˉ e huǿøbˉjiʉ e lɨ́'ˆ laco̱' lanaguɨ nitíing'˜tu̱r jo̱ nilɨseeiñˋ có̱o̱'˜ 'nʉˋ contøøngˉ.
57001016	Dsʉ' joˋ 'néˉ jmeáan'˜re lafa' jaangˋ dseaˋ i̱ jmóoˋ ta˜ quíi'ˉ i̱ jaˋ 'léen'˜, co̱' 'néˉ e guiʉ́ˉguɨb nijmeáan'˜re laco̱' jaangˋ i̱ dseaˋ la'íˋ, co̱' lana nɨlɨ́ɨiñˊ jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ 'neáangˋnaa' eáangˊ. Jo̱ jnea˜, eáamˊ 'neáanˋnre, dsʉ' 'nʉˋ, eáangˊguɨ nilɨ'neáan'ˋre, dsʉ' o̱' uíi'˜ e nɨlɨ́ɨngˊtu̱r jaangˋ dseaˋ i̱ nijméˉ ta˜ quíi'ˉ, co̱' lana nɨlɨ́ɨmˊbre cajo̱ jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ.
57001017	Jo̱ lajo̱b lɨ́ɨˊ, uíi'˜ e lɨ́ɨˊnaa' dseaˋ quiá'ˉ Dseaˋ Jmáangˉ, jo̱ba' íim'˜ i̱ Onésimo la có̱o̱'˜ e guiʉ́ˉ lɨ́'ˆ lafa' mɨ˜ íin'˜ jnea˜.
57001018	Jo̱guɨ song lɨɨng˜ eeˋ nɨca'léerˊ quíi'ˉ o̱si eeˋ nɨcarøøiñˋ quíi'ˉ é, jo̱ba' jneab˜ niquɨ́ˉɨ cuaiñ˜ quiá'rˉ.
57001019	Jnea˜ Paaˉ jmo'ˊo e júuˆ la có̱o̱'˜ layaang˜ guóoˋo. Jo̱guɨ dseáng'ˉ e jáb'ˉ, jneab˜ niquɨ́ˉɨ jalé'ˋ e nɨcarøøngˋ i̱ Onésimo la quíi'ˉ. Jo̱ lɨ́nˉn e jaˋ ngɨɨ˜lɨ fa' 'néˉ e nijmiguién'ˊn o'ˊ e lafa' 'nʉbˋ røøn'ˋ quiéˉe, dsʉco̱' la'eáangˊ jnea˜ba' e calɨ́n'ˉ dseaˋ quiá'ˉ Dseaˋ Jmáangˉ.
57001020	Jo̱ mɨ́ɨ'˜ɨ 'nʉˋ lajo̱ uíi'˜ e co̱o̱bˋ fɨˊ tɨ́'ˉnaa' có̱o̱'˜ Dseaˋ Jmáangˉ, jo̱ba' jmeeˉgo̱ uíi'˜ diée˜ e ni'íim'˜ba' i̱ Onésimo la có̱o̱'˜ júuˆ røøˋ uíi'˜ e lɨn'ˊ dseaˋ quiá'ˉ Dseaˋ Jmáangˉ; jo̱ mɨ˜ nijme'ˆ lajo̱, jo̱ba' eáamˊ nilɨ'iáangˋ dsiiˉ jóng.
57001021	Jo̱ guiéen'˜n e jiˋ la quíi'ˉ e catɨ́ɨn'ˉ, dsʉco̱' dseáng'ˉ nɨtab˜ dsiiˉ e nijmitíˆba' e jmɨ'eeˇ e nɨcamɨ́ɨ'˜ɨ 'nʉˋ, jo̱guɨ nɨñíˆbɨ́ɨ cajo̱ e jmiguiʉˊguɨb nijmée'ˆ laco̱' jí̱i̱'˜ e nɨcafá'ˉa na.
57001022	Jo̱guɨ jmeeˉgo̱ uíi'˜ diée˜ quíi'ˉ e niguiá'ˆ guiʉ́ˉ jié'ˋ fɨˊ lɨ˜ nija̱a̱ˉ fɨˊ na, dsʉco̱' nɨtab˜ dsiiˉ e nijmitib˜ Fidiéeˇ lají̱i̱'˜ e nɨcamɨ́ɨ'˜na're uii˜ quiéˉe e nicuǿ'rˉ jnea˜ fɨˊ e ninii˜tú̱u̱ fɨˊ na e ni'eeˇe 'nʉ́'ˋ calé'ˋ catú̱ˉ.
57001023	Jo̱ lɨ˜ ngóoˊ cadséngˉguɨ fɨ́ɨˉɨ 'nʉˋ, Filemón, e guiéng'ˊ i̱ Epafras la júuˆ guicó̱o̱'ˇ quíi'ˉ, jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ sɨjnɨ́ɨngˇ co̱lɨɨng˜ có̱o̱'˜ jnea˜ fɨˊ la uíi'˜ e guiaˋnaa' júuˆ quiá'ˉ Fíiˋnaa' Dseaˋ Jmáangˉ.
57001024	Jo̱guɨ lajo̱bɨ cajo̱ i̱ dseaˋ quiá'ˉ Dseaˋ Jmáangˉ caguiaangˉguɨ i̱ seengˋ fɨˊ la i̱ nɨcajmɨcó̱o̱'˜ jnea˜ jee˜ ta˜ e guiaˊ júuˆ quiá'ˉ Dseaˋ Jmáangˉ guiéiñ'ˊ júuˆ guicó̱o̱'ˇ quíiˉna' cajo̱; jo̱ jaléng'ˋ i̱ dseaˋ la siirˋ Marcos jo̱guɨ Aristarco jo̱guɨ Demas có̱o̱'˜guɨ Lucas.
57001025	Jo̱ mɨ́ɨ'˜naa' Fíiˋnaa' Dseaˋ Jmáangˉ e ni'ɨ́rˉ güea'ˆ quiá'rˉ jee˜ jaléng'ˋ 'nʉ́'ˋ. Jo̱ lajo̱b nilíˋ. Jo̱ lanab jí̱i̱'˜ fé'ˋ jiˋ quiá'ˉ Paaˉ e catɨ́ɨngˉ Filemón.
58001001	Lají̱i̱'˜ lamalɨ'ˋguɨ eáangˊ, jmiguiʉbˊ ya̱'ˊ cangɨ́ɨngˋ Fidiéeˇ júuˆ quiá'rˉ fɨˊ quiniˇ jaléng'ˋ dseaˋ áangˊ quíˉii' la'eáangˊ có̱o̱'˜ fɨ́ɨngˊ dseaˋ i̱ café'ˋ cuaiñ˜ quiá'rˉ. Jo̱ jalé'ˋ e júuˆ e ca'íng'ˋ jaléng'ˋ i̱ dseaˋ do, jmaquíimˊ lɨ́ɨˊ jial ca'íñ'ˋ lajaangˋ lajaaiñˋ.
58001002	Jo̱ dsʉ' lanaguɨ, lajeeˇ lɨ˜ ngóoˊ cadséngˉ, Fidiéeˇ cangɨ́ɨiñˋ júuˆ quiá'rˉ condséeˊ quíˉii' la'eáangˊ có̱o̱'˜ i̱ Jó̱o̱rˊ camɨ́ɨng'˜ do. Jo̱guɨ la'eáangˊ có̱o̱'˜ i̱ Jó̱o̱rˊ do cajo̱ cajméerˋ latøøngˉ yʉ́'ˆ jmɨgüíˋ có̱o̱'˜guɨ guóo'˜ uǿˉ latɨˊ mɨ˜ uiing˜, jo̱guɨ nɨcangɨ́ɨiñˋ fɨˊ jaguóˋ i̱ Jó̱o̱rˊ camɨ́ɨng'˜ do dseáng'ˉ lajalé'ˋba' e seaˋ fɨˊ jo̱.
58001003	Jo̱guɨ i̱ Jó̱o̱rˊ camɨ́ɨng'˜ do, íbˋ i̱ dseáng'ˉ jɨng'ˋ güeang'ˆ i̱ 'gøng'ˊ quiá'rˉ, jo̱guɨ dseáng'ˉ laco̱' lɨ́ɨiñˊ 'ñia'ˊbre lɨ́ɨngˊ dseaˋ do cajo̱; jo̱ íbˋ i̱ néeˊ ni˜ lajalé'ˋ e seaˋ có̱o̱'˜ lajaléng'ˋ i̱ seengˋ la'eáangˊ có̱o̱'˜ e júuˆ 'gøng'ˊ quiá'rˉ. Jo̱ mɨ˜ cangɨ́ˋ e nɨcajáng'ˋ 'ñia'rˊ e laco̱' nɨcaleáaiñˋ jneaa˜aa' jee˜ jalé'ˋ dseeˉ quíˉii', nɨcangám'ˉtu̱r fɨˊ ñifɨ́ˉ, jo̱ lana dob nɨguiiñ˜ lɨ́'ˆ lɨˊ dséeˊ cáangˋ lɨ˜ lɨ́ɨˊ é̱e̱ˆ quiá'ˉ Fidiéeˇ.
58001004	Jo̱ Fidiéeˇ cajméerˋ e 'gøng'ˊguɨ i̱ Jó̱o̱rˊ camɨ́ɨng'˜ do laco̱'guɨ jaléng'ˋ ángeles, co̱' nɨcangɨ́ɨiñˋ quiá'ˉ dseaˋ do e lɨ́ɨiñˊ jaangˋ dseaˋ i̱ niingˉguɨ laco̱'guɨ lɨ́ɨngˊ jaléng'ˋ ángeles i̱ lɨ́ɨngˊ jí̱i̱'˜ guotɨɨˉ Fidiéeˇ.
58001005	Co̱' Fidiéeˇ jí̱i̱'˜ co̱o̱ˋ ya̱'ˊ jaˋ cajíñ'ˉ e sɨ́'rˋ jí̱i̱'˜ jaangˋ ángel lala: 'Nʉbˋ dseáng'ˉ lɨn'ˊ Jó̱o̱ˋo̱; jo̱guɨ jmɨɨ˜ na nijmee˜e e nilɨñiˊ dseaˋ e jneab˜ lɨ́ɨnˊn Tiquíi'ˆ.  Jo̱guɨ cajo̱ jaˋ cajíñ'ˉ lala e éeiñˋ jí̱i̱'˜ jaangˋ ángel: Jneab˜ nilíinˉn Tiquiá'ˆ dseaˋ do, jo̱guɨ dseaˋ do nilíiñˉ Jó̱o̱ˋo̱.
58001006	Jo̱ fé'ˋbɨ Fidiéeˇ fɨˊ lɨ˜ jié'ˋ cuaiñ˜ quiá'ˉ i̱ Jó̱o̱rˊ camɨ́ɨng'˜ do ie˜ mɨ˜ cacuǿøngˋneiñ' do fɨˊ jmɨgüíˋ la, jo̱ lalab cajíñ'ˉ: 'Néˉ nijmifém'ˊ jaléng'ˋ ángeles quiéˉe i̱ Jó̱o̱ˋo̱ na.
58001007	Jo̱guɨ cajíng'ˉguɨr cajo̱ cuaiñ˜ quiá'ˉ jaléng'ˋ ángeles mɨ˜ cajíñ'ˉ lala: Jmóoˋo e jaléng'ˋ ángeles quiéˉe lɨ́ɨiñˊ laco̱' guíˋ, jo̱guɨ jmóoˋo e lajaléiñ'ˋ do lɨ́ɨiñˊ laco̱' mɨ˜ sǿng'ˊ niingˉ jɨˋ.
58001008	Jo̱guɨ dsʉ' jíng'ˉguɨ Fidiéeˇ uii˜ quiá'ˉ i̱ Jó̱o̱rˊ camɨ́ɨng'˜ do mɨ˜ fé'rˋ lala: 'Nʉbˋ lɨ́ɨngˊ Fidiéeˇ, jo̱guɨ carˋ ngongɨ́ɨˋ jmɨɨ˜ba' e nicá̱'ˆ nifɨˊ quiá'ˉ jaléng'ˋ dseaˋ quíi'ˉ, jo̱guɨ dseáng'ˉ røøbˋ ɨ́ɨ'ˋ í'ˋ quiá'ˉ jaléng'ˋ dseaˋ do cajo̱.
58001009	Jo̱guɨ eáamˊ tɨˊ a'ˊ jalé'ˋ e guiʉ́ˉ, jo̱guɨ eáamˊ 'ní'ˋ man'ˊ jalé'ˋ e 'lɨ'ˆ; jo̱ uíi'˜ jo̱ba' jnea˜, i̱ lɨ́ɨngˊ Fidiéeˇ quíi'ˉ, caguíin'˜n 'nʉˋ jo̱ cajméˉe lajo̱ e laco̱' nilɨ'iáangˋguɨ o'ˊ laco̱'guɨ lajaléng'ˋ dseaˋ i̱ seengˋ røøˋ có̱o̱'˜ 'nʉˋ.
58001010	Jo̱guɨ jím'ˉbɨguɨ Fidiéeˇ cajo̱ cuaiñ˜ quiá'ˉ i̱ Jó̱o̱rˊ do mɨ˜ fé'rˋ lala: Janú'ˋ 'nʉˋ, Fíiˋi, 'nʉbˋ cajmee'ˉ e catɨro̱o̱ˇ jmɨgüíˋ latɨˊ mɨ˜ uiing˜, jo̱guɨ 'nʉˋbɨ cajo̱ dseaˋ cajmee'ˉ yʉ́'ˆ jmɨgüíˋ.
58001011	Jo̱ jalé'ˋ e jo̱ tó̱o̱bˋ jmɨɨ˜ ni'íingˉ, dsʉ' 'nʉˋ, latab˜ seen'ˋ. Co̱' jalé'ˋ e jo̱ niguiábˋ mɨ˜ nitɨ́ˉ í'ˋ laco̱'guɨ la dseaˋ lɨ́'ˆ doñiˊ eeˋ 'mɨ'ˊ;
58001012	jo̱guɨ nijmée'ˆ laco̱' tú̱ˉ ju'ˊ jalé'ˋ e jo̱ laco̱'guɨ mɨ˜ júng'ˋ dseaˋ co̱o̱ˋ 'mɨ'ˊ, jo̱guɨ nijmɨsɨ́ɨn'ˆ jalé'ˋ e jo̱ laco̱'guɨ mɨ˜ jmɨsɨ́ɨngˉ dseaˋ sɨ̱'rˆ. Dsʉ' 'nʉˋguɨ, røøbˋ lɨn'ˊ contøøngˉ, co̱' jaˋ sɨsɨ́ɨn'ˆ jí̱i̱'˜ capí'ˆ, jo̱guɨ cajo̱ jaˋ tó̱o̱ˋ jmɨɨ˜ fa' e ni'íin'ˉ.
58001013	Jo̱ jí̱i̱'˜ co̱o̱ˋ née'˜ jaˋ cajíng'ˉ Fidiéeˇ fa' sɨ́'rˋ jaléng'ˋ ángeles quiá'rˉ mɨ˜ fé'rˋ lala: Níˋ lɨ́'ˆ lɨˊ dséeˊ laco̱' guiin˜n, cartɨˊ nijmee˜e e jaléng'ˋ dseaˋ i̱ 'ní'ˋ níingˉ 'nʉˋ nisí'rˋ uǿˉ jnir˜ fɨˊ quiní'ˆ e laco̱' nijmɨ'górˋ 'nʉˋ.
58001014	Jo̱ jaléng'ˋ ángeles dseaˋ jmɨguíbˋ lɨ́ɨiñˊ i̱ jmóoˋ lají̱i̱'˜ ta˜ e iing˜ Fidiéeˇ, jo̱guɨ jaléng'ˋ íbˋ cajo̱ i̱ sɨ́ɨngˋ Fidiéeˇ i̱ jmɨcó̱o̱'˜ jaléng'ˋ dseaˋ i̱ cangɨ́ɨngˋ e nileáiñˋ jee˜ jalé'ˋ dseeˉ quiá'rˉ.
58002001	Jo̱ co̱' lajo̱b lɨ́ɨˊ, jo̱ba' eáangˊguɨ guíingˋ 'néˉ e nicuǿø'˜ bíˋ yee˜naa' e nijmɨ'gooˉnaa' lají̱i̱'˜ júuˆ e nɨcajá'ˉ lɨ́ɨˋnaa' do e laco̱' jaˋ ni'nángˋnaa' lají̱i̱'˜ fɨˊ guiʉ́ˉ lɨ˜ nɨté̱e̱ˉnaa' có̱o̱'˜ Dseaˋ Jmáangˉ.
58002002	Jo̱ dseáng'ˉ røøbˋ ɨ́ɨˋ í'ˋ jalé'ˋ e júuˆ e cacuøˊ Fidiéeˇ lamɨ˜ jéengˊguɨ la'eáangˊ có̱o̱'˜ jaléng'ˋ ángeles, jo̱ba' jaléng'ˋ dseaˋ i̱ jaˋ cajmɨ'góˋ o̱'guɨ cajméerˋ nʉ́ʉ'r˜ jalé'ˋ e júuˆ jo̱, dseáng'ˉ iihuɨ́ɨbˊ ca'íñ'ˋ laco̱' catɨ́ɨngˉ.
58002003	Jo̱ dseáng'ˉ jaˋ nileángˋnaa' jee˜ jalé'ˋ iihuɨ́ɨˊ e catɨ́ɨˉnaa' do song jmɨtúmˉbɨ dsiˋnaa' e júuˆ e cacuøˊ i̱ Jó̱o̱rˊ camɨ́ɨng'˜ do e quiá'ˉ jial laangˋ dseaˋ jee˜ jalé'ˋ dseeˉ quiá'rˉ. Co̱' 'ñiab'ˊ Fíiˋnaa' dseáng'ˉ cacuørˊ e júuˆ jo̱ la'uii˜, jo̱ mɨ˜ cangɨ́ˋguɨ lajo̱, cajme'ˊ jneaa˜aa' júuˆ jaléng'ˋ dseaˋ i̱ canúuˉ e júuˆ jo̱, jo̱ casɨ́'rˉ jneaa˜aa' e dseáng'ˉ lajo̱b cangojéeˊ.
58002004	Jo̱ lajo̱bɨ Fidiéeˇ cajo̱ cajméerˋ e calɨta˜ dsiˋnaa' e dseáng'ˉ jáb'ˉ e júuˆ jo̱ la'eáangˊ có̱o̱'˜ jalé'ˋ e li˜ e cajméerˋ co̱lɨɨng˜guɨ có̱o̱'˜ jalé'ˋ e 'gøng'ˊ e dsigáˋ dsíiˊ dseaˋ e quɨ́ɨ'˜ jmɨɨ˜ jmóorˋ, jo̱guɨ cajméeˋbɨr cajo̱ e ta˜ dsiˋnaa' e lajo̱, co̱' cacuø'rˊ jneaa˜aa' Jmɨguíˋ quiá'rˉ lajaangˋ lajaangˋnaa' jmaquíingˊ lɨ́'ˆ laco̱' la iáangˋ dsíirˊ 'ñia'rˊ.
58002005	Jo̱ jaˋ cacuø'ˊ Fidiéeˇ jaléng'ˋ ángeles quiá'rˉ ta˜ fa' e ninéˉ niñ'˜ lajalé'ˋ e seaˋ fɨˊ jmɨgüíˋ lɨ́'ˆ laco̱'guɨ jí̱i̱'˜ e sɨɨ˜naa' lana.
58002006	Dsʉ' o̱' lajo̱, co̱' lalab fé'ˋ fɨˊ ni˜ jiˋ quiá'rˉ lɨ˜ fé'ˋ jaangˋ cuaiñ˜ quiá'ˉ dseaˋ jmɨgüíˋ: Fidiéeˇ, ¿e˜ lɨ́ɨngˊ dseaˋ jmɨgüíˋ e laco̱' eáangˊ iin'˜ e nijmɨcó̱o̱'ˇre?, jo̱guɨ ¿e˜ lɨ́ɨngˊ dseaˋ dseeˉ dseaˋ quiˊ e laco̱' ninéˉ ní'ˆre?
58002007	Jo̱ lajeeˇ cateáˋba' cajmée'ˉ e jaˋguɨ niingˉ dseaˋ jmɨgüíˋ laco̱' jaléng'ˋ ángeles; jo̱ mɨ˜ cangɨ́ˋ jo̱, cacuǿø'˜re co̱o̱ˋ ta˜ e jlo'ˆ e niingˉ, jo̱guɨ cajmée'ˉ e cajmɨ'góˋ dseaˋ írˋ,
58002008	jo̱ cacuǿø'˜re ta˜ e canéˉ nir˜ lajalé'ˋ e seaˋ fɨˊ jmɨgüíˋ.  Jo̱ mɨ˜ cacuøˊ Fidiéeˇ e néeˊ ni˜ dseaˋ jmɨgüíˋ jalé'ˋ e jo̱, jí̱i̱'˜ co̱o̱ˋ jaˋ e caséerˊ ca'ˊ fa' e jaˋ canéˉ niñ'˜. Dsʉ' doñiˊ fa' e cajméerˋ lajo̱, dsʉ' jaˋ mɨˊ ne˜bɨ́ɨ' fa' e nɨnéeˊ ni˜ dseaˋ dseáng'ˉ laco̱' sɨ'íˆ.
58002009	Dsʉ' e já'ˉ, nɨneˋbaa' e Fidiéeˇbing' cajmeáangˋ Jesús jaˋguɨ fa' dseáng'ˉ niiñˉ laco̱'guɨ jaléng'ˋ ángeles lajeeˇ e calɨ́iñˉ dseaˋ jmɨgüíˋ. Jo̱ co̱' eáamˊ 'neáangˋ Fidiéeˇ jneaa˜aa', jo̱ba' cajméerˋ e cajúngˉ Jesús cuaiñ˜ quíˉii'. Jo̱ la'eáangˊ có̱o̱'˜ e iihuɨ́ɨˊ e cangɨ́ɨngˋ Jesús mɨ˜ cajúiñ'ˉ do, jo̱ba' lana nɨne˜naa' e nɨcajméeˋ Fidiéeˇ e dseaˋ do ca'uíiñˉ jaangˋ dseaˋ 'gøng'ˊ i̱ 'néˉ nijmɨ'góˋ jaléng'ˋ dseaˋ jmɨgüíˋ jo̱guɨ i̱ 'néˉ nijmiféng'ˊ dseaˋ cajo̱.
58002010	Jo̱ Fidiéebˇ dseaˋ cajméerˋ lajalé'ˋ e seaˋ fɨˊ latøøngˉ jmɨgüíˋ, jo̱guɨ la'eáangˊ có̱o̱'˜ íˋbre cajo̱ e seaˋbɨ jalé'ˋ e seaˋ. Jo̱ co̱' iiñ˜ e lajaléng'ˋ dseaˋ i̱ nɨlɨ́ɨngˊ dseaˋ quiá'rˉ nilɨseengˋ cøøngˋ có̱o̱'r˜ lata˜ fɨˊ ñifɨ́ˉ fɨˊ lɨ˜ niingˉ 'gøiñ'ˊ, jo̱ba' la'eáangˊ có̱o̱'˜ e iihuɨ́ɨˊ e cangɨ́ɨngˋ Dseaˋ Jmáangˉ mɨ˜ cajúiñˉ, Fidiéeˇ cajméerˋ e ca'uíingˉ dseaˋ do dseáng'ˉ laco̱' sɨ'íˆ. Jo̱ lajo̱ba' ca'uíingˉ Dseaˋ Jmáangˉ jaangˋ i̱ íingˉ dseeˉ quiá'ˉ jaléng'ˋ dseaˋ quiá'rˉ.
58002011	Jo̱ cajméeˋ i̱ Jó̱o̱rˊ camɨ́ɨng'˜ do e nɨlɨ́ɨˊnaa' dseaˋ i̱ joˋ røøngˋguɨ dseeˉ fɨˊ quiniˇ Fidiéeˇ lɨ́'ˆ la lɨ́ɨiñˊ 'ñia'rˊ; jo̱ba' co̱lɨɨng˜ có̱o̱'˜ i̱ Jó̱o̱rˊ do cajméeˋ Fidiéeˇ e nɨlɨ́ɨˊnaa' lafa' co̱o̱bˋ sɨnʉ́ʉˆ có̱o̱'r˜, co̱' jaamˋ Tiquíˆnaa' nɨseengˋ. Jo̱ uii˜ jo̱ba' jaˋ e ɨ'ˋ lɨ́ɨngˉ i̱ Jó̱o̱ˊ Fidiéeˇ do jí̱i̱'˜ co̱o̱ˋ e sɨ́'rˋ jaléng'ˋ dseaˋ quiá'rˉ, rú'ˋu,
58002012	co̱' lalab fé'rˋ fɨˊ ni˜ jiˋ quiá'ˉ Fidiéeˇ: Nifɨ́ɨˆɨ jaléng'ˋ rún'ˋn jial lɨ́ɨngˊ 'nʉˋ, jo̱guɨ ni'øøˉ quiá'ˉ e jmifén'ˊn 'nʉˋ jee˜ jaléng'ˋ dseaˋ i̱ seáng'ˊ e jmiféiñ'ˊ 'nʉˋ.
58002013	Jo̱ lalab cajíng'ˉguɨr cajo̱: Dseáng'ˉ fɨˊ jaguóˋ Fidiéebˇ seenˉ, co̱' íbˋ dseaˋ i̱ quie̱ˊ nifɨˊ quiéˉe.  Jo̱guɨ jím'ˉbɨguɨr cajo̱ lala: Lab seenˉ co̱lɨɨng˜ có̱o̱'˜ jaléng'ˋ dseaˋ quiéˉe i̱ lɨ́ɨngˊ jó̱o̱ˋo̱ i̱ nɨcacuøng'ˊ Fidiéeˇ jnea˜.
58002014	Jo̱ jaléng'ˋ jneaa˜aa', dseaˋ lɨ́ɨˊnaa' dseaˋ jmɨgüíˋ, røøbˋ seaˋ ngúuˊ táangˋnaa' có̱o̱'˜guɨ jmɨ'øøngˉnaa'. Jo̱ lajo̱b cajo̱ mɨ˜ cajáˉ Jesús fɨˊ jmɨgüíˋ la, seabˋ ngúuˊ táaiñˋ có̱o̱'˜guɨ jmɨ'øøiñˉ lɨ́'ˆ laco̱'guɨ la lɨ́ɨngˊ dseaˋ jmɨgüíˋ. Jo̱ dseaˋ do ca'uíiñˉ lajo̱ e laco̱' la'eáangˊ có̱o̱'˜ e cajúiñˉ e lɨ́ɨiñˊ jaangˋ dseaˋ jmɨgüíˋ, ca'íiñˉ bíˋ quiá'ˉ fii˜ i̱ 'lɨng'ˆ i̱ lɨ́ɨngˊ fii˜ quiá'ˉ 'móˉ.
58002015	Jo̱ la'eáangˊ e nɨca'íingˉ Jesús bíˋ quiá'ˉ i̱ fii˜ i̱ 'lɨng'ˆ do, jo̱ba' nicaleáamˋbre jaléng'ˋ dseaˋ jmɨgüíˋ i̱ lɨ́'ˆ jó'ˋ jmɨɨ˜ táangˋ fɨˊ jmɨgüíˋ e 'gó'rˋ nijúuiñˉ.
58002016	Co̱' dseáng'ˉ e jáb'ˉ e jaˋ cajáˉ Jesús fɨˊ jmɨgüíˋ la e laco̱' nijmɨcó̱o̱'r˜ jaléng'ˋ ángeles, dsʉ' cajáˉbre e laco̱' nijmɨcó̱o̱'r˜ jaléng'ˋ dseaˋ i̱ lɨ́ɨngˊ sɨju̱ˇ 'lɨɨ˜ yʉ́ʉ'˜ Abraham.
58002017	Jo̱ e laco̱' nijmɨcó̱o̱'˜ Jesús jaléng'ˋ i̱ dseaˋ rúiñ'ˋ dseaˋ jmɨgüíˋ do, jo̱ba' la guíimˋ 'néˉ e ca'uíiñˉ røøbˋ laco̱' dseaˋ do. Jo̱ uíi'˜ lajo̱ba' ca'uíiñˉ fɨˊ quiniˇ Fidiéeˇ jaangˋ jmidseaˋ i̱ laniingˉguɨ eáangˊ i̱ éeˋ røøˋ lata˜ jo̱guɨ i̱ eáangˊ fɨ́ɨˉ lɨ́ɨngˉ i̱ dseaˋ rúiñ'ˋ dseaˋ jmɨgüíˋ do, jo̱guɨ cajáng'ˋ 'ñia'rˊ e cajúiñˉ fɨˊ dse'ˋ crúuˆ e laco̱' ni'íingˉ jalé'ˋ dseeˉ quiá'ˉ dseaˋ jmɨgüíˋ.
58002018	Jo̱ lɨ́'ˆ laco̱' cangɨ́ɨngˊ Jesús jee˜ jalé'ˋ iihuɨ́ɨˊ e laco̱' nitéiñ'ˋ fɨˊ ni˜ dseeˉ, dsʉ' jaˋ calɨ́ˉ lajo̱, jo̱ba' lana dseaˋ do nɨcuǿømˋ nijmɨcó̱o̱'r˜ jneaa˜aa' mɨ˜ ngɨɨngˇnaa' jee˜ jalé'ˋ e jo̱ e laco̱' jaˋ nijiʉ́'ˋnaa' fɨˊ ni˜ dseeˉ.
58003001	Jo̱ co̱' lajo̱b lɨ́ɨˊ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ nɨcatǿ'ˉ Fidiéeˇ e laco̱' ni'uíingˉna' dseaˋ quiá'rˉ, jo̱ba' 'néˉ jmiguiém'ˊ áaˊna' carˋ ngocángˋ óoˊna' e Jesús i̱ casíingˋ Fidiéeˇ fɨˊ jmɨgüíˋ la cuaiñ˜ quiá'rˉ, ca'uíiñˉ jaangˋ jmidseaˋ i̱ laniingˉguɨ jee˜ jaléng'ˋ jmidseaˋ e laco̱' nifé'rˋ fɨˊ quiniˇ Fidiéeˇ dseaˋ guiing˜ fɨˊ ñifɨ́ˉ uii˜ quíˉii', dseaˋ já'ˉ lɨ́ɨˋnaa' júuˆ quiá'rˉ.
58003002	Jo̱ dseáng'ˉ eáamˊ røøˋ éeˋ Jesús jalé'ˋ ta˜ e cangɨ́ɨiñˋ quiá'ˉ Tiquiá'rˆ Fidiéeˇ, jo̱guɨ røøˋ ca'éeˋ Moi˜ cajo̱ lají̱i̱'˜ ta˜ e cajméerˋ jee˜ jaléng'ˋ dseaˋ quiá'ˉ Fidiéeˇ.
58003003	Dsʉ' eáangˊguɨ catɨ́ɨngˉ e nijmɨ'góˋ dseaˋ Jesús laco̱'guɨ Moi˜ lɨ́'ˆ laco̱'guɨ la lɨ́ɨˊ quiá'ˉ jaangˋ dseaˋ i̱ néeˊ ni˜ co̱o̱ˋ sɨnʉ́ʉˆ eáangˊguɨ catɨ́ɨngˉ e nijmɨ'góˋ dseaˋ i̱ dseaˋ íˋ laco̱'guɨ e 'nʉ́ʉˊ do 'ñia'ˊ.
58003004	Jo̱ dseaˋ jmɨgüíˋbing' jmo'ˊ jalé'ˋ 'nʉ́ʉˊ, jo̱ dsʉ' Fidiéeˇbing' i̱ cajméeˋ lajalé'ˋ e seaˋ fɨˊ la'úngˉ.
58003005	Jo̱ dseáng'ˉ røøbˋ dseáng'ˉ ca'éeˋ Moi˜ lají̱i̱'˜ ta˜ e ca'íñ'ˋ quiá'ˉ Fidiéeˇ jee˜ jaléng'ˋ dseaˋ quiá'ˉ dseaˋ do; jo̱ jalé'ˋ ta˜ e cajméerˋ do quiá'ˉ e fé'rˋ fɨˊ quiniˇ jaléng'ˋ dseaˋ jalé'ˋ e nijméˉ Fidiéeˇ cøøngˋguɨ.
58003006	Jo̱ dsʉ' Dseaˋ Jmáangˉ dseáng'ˉ røøbˋ éerˋ ta˜ quiá'rˉ e lɨ́ɨiñˊ Jó̱o̱ˊ Fidiéeˇ e néeˊ nir˜ dseaˋ quiá'ˉ Tiquiá'rˆ. Jo̱ jnea'ˆbɨ dseaˋ lɨ́ɨˊnaa' i̱ dseaˋ quiá'ˉ dseaˋ do song já'ˉbɨ lɨ́ɨˋnaa' júuˆ quiá'rˉ carˋ ngocángˋ dsiˋnaa', jo̱guɨ song sɨjeengˇnaa' e nɨta˜ dsiˋnaa' e niñíingˋnaa' lají̱i̱'˜ e catɨ́ɨngˉnaa' mɨ˜ nitɨ́ˉ í'ˋ lajo̱.
58003007	Jo̱ lɨ́'ˆ laco̱' fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ Jmɨguíˋ quiá'rˉ lala: Jo̱ song lana ninúuˆna' lají̱i̱'˜ júuˆ quiá'ˉ Fidiéeˇ,
58003008	jo̱ba' jaˋ jmooˋna' saangˋ áaˊna' laco̱'guɨ cajméeˋ dseaˋ áangˊ quíiˉna', dseaˋ Israel, mɨ˜ cajméerˋ saangˋ dsíirˊ có̱o̱'˜ Fidiéeˇ ie˜ lamɨ˜ cangɨrˊ fɨˊ jee˜ uǿˉ quiʉ̱́ˋ, mɨ˜ calɨ'iiñ˜ calɨñirˊ jial tíiˊ féng'ˊ dsíiˊ Fidiéeˇ có̱o̱'˜ jaléng'ˋ dseaˋ do.
58003009	Jo̱ fé'ˋbɨ Fidiéeˇ: Jo̱ ie˜ jo̱ jaléng'ˋ 'lɨɨ˜ dseaˋ áangˊ quíiˉna' contøømˉ cajméerˋ e calɨ'iiñ˜ e calɨñirˊ e su dseáng'ˉ já'ˉba' e quɨ́ɨ'˜ɨ jmɨɨ˜ e nijmɨcó̱o̱'ˇo̱re, doñiˊ fa' lajeeˇ e cangɨˊ jaléng'ˋ i̱ dseaˋ do fɨˊ jee˜ uǿˉ quiʉ̱́ˋ cangáˉbre jalé'ˋ e guiʉ́ˉ e quɨ́ɨ'˜ɨ jmɨɨ˜ e cajméˉe có̱o̱'r˜ lajeeˇ tu̱lóˉ ji̱i̱ˋ.
58003010	Jo̱ba' ie˜ jo̱ eáamˊ calɨguíinˉn có̱o̱'˜ jaléng'ˋ i̱ dseaˋ íˋ jo̱ cafɨ́ɨˉɨre lala: “Contøømˉ i̱ dseaˋ quiéˉe la jaˋ mɨˊ ca'íñ'ˋ e jnea˜ quie̱e̱ˉ nifɨˊ quiá'rˉ o̱'guɨ iiñ˜ e nijmitir˜ jalé'ˋ júuˆ quiéˉe.”
58003011	Jo̱ co̱' eáamˊ sɨguíinˆn quiá'ˉ jaléng'ˋ i̱ dseaˋ quiéˉe do, jo̱ba' cacuǿˋø júuˆ quiéˉe quiá'ˉ i̱ dseaˋ do lala: “Dseáng'ˉ jaˋ niñíiñˋ e nijmi'íñ'ˊ e seeiñˋ cøøngˋ có̱o̱'˜ jnea˜ laco̱' ngóoˊ jmɨɨ˜”.
58003012	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jmiñiingˇ óoˊna' e laco̱' jí̱i̱'˜ jaangˋ 'nʉ́'ˋ jaˋ nijméeˆna' saangˋ áaˊna' có̱o̱'˜ Fidiéeˇ e laco̱' nijmɨtúngˉ áaˊna' fɨˊ lɨ˜ nɨteáangˉna' có̱o̱'r˜, co̱' jí̱i̱'˜ dseaˋ íbˋ i̱ já'ˉ i̱ cuøˊ e se̱e̱ˉnaa' fɨˊ jmɨgüíˋ la.
58003013	Co̱' lajeeˇ lana, lajeeˇ e fém'ˊbɨ dsíiˊ Fidiéeˇ, lɨ́'ˆ lɨˊ 'néˉ e cuǿ'ˆguɨ bíˋ rúm'ˋba' laco̱o̱ˋ jmɨɨ˜ laco̱o̱ˋ jmɨɨ˜ e laco̱' jí̱i̱'˜ jaangˋ 'nʉ́'ˋ jaˋ nijmɨgǿøngˋ yaang˜na' e niténg'ˋna' fɨˊ ni˜ dseeˉ, co̱' fɨng song cajmeeˇna' lajo̱, jo̱ba' ni'uíingˉna' e saamˋtu̱ óoˊna' có̱o̱'˜ Fidiéeˇ jóng.
58003014	Jo̱ lata˜ nilɨse̱e̱ˉnaa' cøøngˋ có̱o̱'˜ Dseaˋ Jmáangˉ song teáˋbɨ té̱e̱ˉnaa' lají̱i̱'˜ fɨˊ guiʉ́ˉ lɨ˜ nɨté̱e̱ˉnaa' có̱o̱'r˜ lata˜ se̱e̱ˉnaa' fɨ˜ jmɨgüíˋ la lɨ́'ˆ laco̱'guɨ nɨcajméeˉnaa' latɨˊ mɨ˜ uiing˜.
58003015	Jo̱ lalab fé'ˋguɨ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Jo̱ song lana ninúuˆna' júuˆ quiá'ˉ Fidiéeˇ, jo̱ba' jaˋ jmooˋna' saangˋ áaˊna' laco̱'guɨ cajméeˋ dseaˋ áangˊ quíiˉna' dseaˋ Israel malɨɨ˜guɨ eáangˊ mɨ˜ cajméerˋ saangˋ dsíirˊ có̱o̱'˜ Fidiéeˇ lajeeˇ cangɨrˊ fɨˊ jee˜ uǿˉ quiʉ̱́ˋ.
58003016	Jo̱ ¿i̱˜ i̱ dseaˋ i̱ cajméeˋ saangˋ dsíiˊ có̱o̱'˜ Fidiéeˇ mɨ˜ cangɨ́ˋ e canúurˉ júuˆ quiá'ˉ dseaˋ do? Co̱' jaléng'ˋ dseaˋ Israel i̱ ca'uǿøngˋ Moi˜ fɨˊ Egipto, dseaˋ íˋbing' i̱ cajméeˋ saangˋ dsíiˊ có̱o̱'˜ Fidiéeˇ.
58003017	Jo̱guɨ ¿i̱˜ có̱o̱'˜ jaléng'ˋ dseaˋ cajméeˋ Fidiéeˇ guíiñˉ lajeeˇ tu̱lóˉ ji̱i̱ˋ? Có̱o̱'˜ jaléng'ˋ i̱ dseaˋ íbˋ, co̱' íˋbing' i̱ cabeáng'ˋ dseeˉ yaang˜ ie˜ jo̱, jo̱ba' cajúiñˉ tá'ˉ jáiñˋ fɨˊ jee˜ uǿˉ quiʉ̱́ˋ cartɨˊ cadsémˉbre.
58003018	Jo̱guɨ ¿i̱˜ có̱o̱'˜ jaléng'ˋ dseaˋ i̱ cacuø'ˊ Fidiéeˇ júuˆ quiá'rˉ e jaˋ nijmi'íñ'ˊ e seeiñˋ cøøngˋ có̱o̱'˜ dseaˋ do? Có̱o̱'˜ jaléng'ˋ íbˋ cajo̱, co̱' jaˋ cajméerˋ nʉ́ʉ'r˜ júuˆ quiá'ˉ dseaˋ do.
58003019	Jo̱ lajo̱b calɨlí'ˆnaa' e jaˋ calɨ́'ˆ jaléng'ˋ i̱ dseaˋ do fa' e nijmi'íñ'ˊ e seeiñˋ cøøngˋ có̱o̱'˜ Fidiéeˇ, co̱' jaˋ já'ˉ calɨ́iñˉ júuˆ quiá'ˉ dseaˋ do.
58004001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', e lajeeˇ e seaˋbɨ fɨˊ quíˉii' e jmi'íng'ˊnaa' e se̱e̱ˉnaa' cøøngˋ có̱o̱'˜ Fidiéeˇ, jo̱ba' lajeeˇ jo̱ 'néˉ e nijmiñiimˇ dsiˋnaa' e laco̱' jí̱i̱'˜ jaangˋ jneaa˜aa' ni'nángˋnaa' fa' e jaˋ ni'íing'˜naa' e jo̱.
58004002	Co̱' nɨcaguiabˊ dseaˋ júuˆ fɨˊ jee˜ jneaa˜aa' quiá'ˉ jial láangˋ Fidiéeˇ dseaˋ jee˜ jalé'ˋ dseeˉ quiá'rˉ lɨ́'ˆ laco̱' jí̱i̱'˜ júuˆ e canúuˉ jaléng'ˋ i̱ dseaˋ i̱ cangɨˊ fɨˊ jee˜ uǿˉ quiʉ̱́ˋ do malɨɨ˜guɨ eáangˊ. Dsʉ' jaˋ e ta˜ calɨ'íingˆ jí̱i̱'˜ co̱o̱ˋ e jo̱ quiá'ˉ i̱ dseaˋ íˋ, co̱' jaˋ já'ˉ calɨ́iñˉ e júuˆ e canúurˉ do o̱'guɨ calɨnʉ́ʉ'r˜ cajo̱.
58004003	Jo̱ dsʉ' jneaa˜guɨ́ɨ', dseaˋ nɨjá'ˉ lɨ́ɨˋɨɨ' júuˆ quiá'rˉ, niñíimˋbaa' e nijmi'íng'ˊnaa' e se̱e̱ˉnaa' cøøngˋ có̱o̱'˜ Fidiéeˇ, jo̱ o̱' laco̱' i̱ dseaˋ i̱ éengˋ Fidiéeˇ fɨˊ ni˜ jiˋ quiá'rˉ mɨ˜ fé'rˋ lala: Jo̱ co̱' eáamˊ sɨguíinˆn quiá'ˉ jaléng'ˋ i̱ dseaˋ i̱ saangˋ dsíiˊ do, jo̱ba' cacuǿˋø júuˆ quiéˉe quiá'ˉ i̱ dseaˋ do lala, e dseáng'ˉ jaˋ niñíiñˋ e nijmi'íñ'ˊ e seeiñˋ cøøngˋ có̱o̱'˜ jnea˜ laco̱' ngóoˊ jmɨɨ˜.  Jo̱ cajíng'ˉ Fidiéeˇ lajo̱ nañiˊ fa' cartɨˊ mɨ˜ canaangˋ uiiñ˜ jmɨgüíˋba' catáiñ'ˊ jalé'ˋ ta˜ quiá'rˉ e cajméerˋ latøøngˉ jmɨgüíˋ.
58004004	Co̱' nɨne˜baa' e lajalé'ˋba' ninéeˊ guiʉ́ˉ quiá'ˉ Fidiéeˇ lamɨ˜ uiing˜ lɨ́'ˆ laco̱' la fé'ˋ fɨˊ ni˜ jiˋ quiá'rˉ lɨ́'ˆ fé'ˋ lala: Jo̱ lajeeˇ jñʉ́ʉˉ jmɨɨ˜ catób'ˊ jalé'ˋ ta˜ quiá'ˉ Fidiéeˇ, jo̱ba' cajmi'ím'ˊbre mɨ˜ catɨ́ˋ e jmɨɨ˜ guiéˉ do.
58004005	Jo̱ lalab cajíng'ˉguɨ Fidiéeˇ cajo̱ fɨˊ ni˜ jiˋ quiá'rˉ cuaiñ˜ quiá'ˉ jaléng'ˋ i̱ dseaˋ i̱ cajméeˋ saangˋ dsíiˊ có̱o̱'r˜ do: Jaˋ niñíingˋ i̱ dseaˋ na e nijmi'íñ'ˊ e seeiñˋ cøøngˋ có̱o̱'˜ jnea˜ laco̱' ngóoˊ jmɨɨ˜.
58004006	Jo̱ jaléng'ˋ i̱ dseaˋ i̱ canúuˉ lamɨ˜ jéengˊguɨ júuˆ quiá'ˉ Fidiéeˇ e quiá'ˉ jial laangˋ dseaˋ jee˜ jalé'ˋ dseeˉ quiá'rˉ, dsʉ' jaˋ cangɨ́ɨiñˋ e seeiñˋ cøøngˋ có̱o̱'˜ Fidiéeˇ, co̱' saamˋ dsíirˊ cajméerˋ có̱o̱'˜ dseaˋ do. Dsʉ' latɨˊ lana tíiˊbɨ e ni'íng'ˋ dseaˋ e jo̱, co̱' cuøˊbɨ Fidiéeˇ fɨˊ e nijmi'íng'ˊ dseaˋ có̱o̱'r˜.
58004007	Jo̱ co̱' lajo̱b lɨ́ɨˊ, jo̱ba' Fidiéeˇ nɨcaté̱e̱rˋ co̱o̱ˋguɨ jmɨɨ˜ lɨ˜ lí'ˆ dseaˋ e ni'íñ'ˋ e seeiñˋ cøøngˋ có̱o̱'˜ dseaˋ do, jo̱ e jmɨɨ˜ jo̱b lɨ́ɨˊ lana. Co̱' Fidiéeˇ nɨcasɨ́'rˉ jneaa˜aa' la'eáangˊ có̱o̱'˜ júuˆ quiá'rˉ e cajme'ˊ dseata˜ Daví'ˆ fɨˊ ni˜ jiˋ ie˜ lamɨ˜ casúungˉ jmiguiʉˊ ji̱i̱ˋ e cajméeˋ dseaˋ Israel saangˋ dsíirˊ có̱o̱'˜ Fidiéeˇ: Jo̱ song lana ninúuˆna' lají̱i̱'˜ júuˆ quiá'ˉ Fidiéeˇ, jo̱ba' jaˋ jmooˋna' saangˋ áaˊna' có̱o̱'˜ dseaˋ do.
58004008	Co̱' faco̱' 'lɨɨ˜ yʉ́ʉ'˜ Josué cacuø'rˊ dseaˋ góorˋ dseaˋ Israel fɨˊ e nijmi'íñ'ˊ ie˜ jo̱ lɨ́'ˆ laco̱'guɨ cajíng'ˉ Fidiéeˇ lamɨ˜ jéengˊguɨ e nicuǿ'ˉreiñ', jo̱ba' jaˋ eeˋ ta˜ café'ˋ Fidiéeˇ e nilɨseaˋ co̱o̱ˋguɨ jmɨɨ˜ e nijmi'íng'ˊ dseaˋ lana faco̱' lajo̱.
58004009	Jo̱ co̱' lajo̱b lɨ́ɨˊ, jo̱ba' seaˋbɨ fɨˊ e niñíingˋ i̱ dseaˋ i̱ nɨjá'ˉ lɨ́ɨngˋ júuˆ quiá'ˉ Fidiéeˇ e nijmi'íñ'ˊ e seeiñˋ cøøngˋ có̱o̱'˜ dseaˋ do.
58004010	Co̱' jaléng'ˋ dseaˋ i̱ ngɨ́ɨngˋ e nijmi'íñ'ˊ e seeiñˋ cøøngˋ có̱o̱'˜ Fidiéeˇ, jo̱ba' nijmi'íñ'ˊ e nɨcatáiñ'ˋ jalé'ˋ e 'néˉ jmérˉ lɨ́'ˆ laco̱'guɨ cajmi'íng'ˊ Fidiéeˇ mɨ˜ cangɨ́ˋ e catáiñ'ˊ ta˜ quiá'rˉ e cajméerˋ latøøngˉ jmɨgüíˋ.
58004011	Jo̱ba' 'néˉ e nicuǿø'˜bɨ bíˋ yee˜naa' e laco̱' niñíingˋnaa' e nijmi'íng'ˊnaa' e se̱e̱ˉnaa' cøøngˋ có̱o̱'˜ Fidiéeˇ e laco̱' jí̱i̱'˜ jaangˋ jneaa˜aa' jaˋ nijmóˆoo' laco̱'guɨ cajméeˋ i̱ dseaˋ Israel do ie˜ malɨɨ˜guɨ do mɨ˜ jaˋ já'ˉ calɨ́iñˉ júuˆ quiá'ˉ Fidiéeˇ o̱'guɨ calɨnʉ́ʉ'r˜ e júuˆ quiá'ˉ dseaˋ do cajo̱.
58004012	Co̱' eáamˊ 'gøng'ˊ júuˆ quiá'ˉ Fidiéeˇ jo̱guɨ cuøˊ e seengˋ dseaˋ. Jo̱ eáangˊguɨ jlo'ˆ bíˋ quiá'ˉ jo̱guɨ íingˉguɨ ta˜ cajo̱ laco̱'guɨ co̱o̱ˋ ñisʉ̱'ˋ e 'méˉ lajɨˋ tú̱ˉ taangˋ, jo̱guɨ cuøˊ e ngáng'ˋ dseaˋ jial laco̱' catɨ́ɨngˉ e ɨˊ dsíirˊ fɨˊ dsíirˊ jo̱guɨ jial e ɨˊ dsíirˊ có̱o̱'˜ jmɨguíˋ quiá'rˉ; jo̱guɨ cuøˊ e lɨñiˊ dseaˋ su guiʉ́ˉ o̱si jaˋ dseengˋ jalé'ˋ e ɨˊ dsíirˊ jo̱guɨ su guiʉ́ˉ o̱si jaˋ dseengˋ jalé'ˋ e iiñ˜ nijmérˉ.
58004013	Jo̱ jí̱i̱'˜ co̱o̱ˋ e seaˋ fɨˊ la'úngˉ fɨˊ jmɨgüíˋ líˋ 'meáˉ dseaˋ e jaˋ ñiˊ Fidiéeˇ o̱si e jaˋ jǿørˉ é, co̱' jaléb'ˋ e jmooˉnaa' nɨñirˊ jo̱guɨ nɨjǿørˉ cajo̱, jo̱guɨ dseáng'ˉ fɨˊ quiniˇbre cajo̱ lɨ˜ ni'ɨ́ˉ í'ˋ røøˋ quíˉii' mɨ˜ nitɨ́ˉ í'ˋ lajo̱.
58004014	Jo̱ co̱' Jesús dseaˋ lɨ́ɨiñˊ Jó̱o̱ˊ Fidiéeˇ i̱ camɨ́ɨng'˜ do, jo̱guɨ íbˋ cajo̱ i̱ jmidseaˋ dseaˋ féng'ˊ i̱ laniingˉguɨ do quíˉii', jo̱ íbˋ dseaˋ i̱ nɨcangáng'ˉtu̱ fɨˊ ñifɨ́ˉ fɨˊ lɨ˜ guiing˜ Tiquiá'rˆ Fidiéeˇ, jo̱ba' 'néˉ e té̱e̱ˉnaa' teáˋ fɨˊ guiʉ́ˉ lɨ˜ nɨté̱e̱ˉnaa' e já'ˉ lɨ́ɨˋnaa' júuˆ quiá'ˉ dseaˋ do.
58004015	Jo̱ i̱ jmidseaˋ dseaˋ féng'ˊ i̱ laniingˉguɨ quíˉii' do quɨ́ɨ'˜bre jmɨɨ˜ e nilí'ˋ fɨ́ɨˉ lɨ́ɨiñˉ jneaa˜aa', dsʉco̱' nɨñiˊbre jial dseáng'ˉ huɨ́ɨngˊ se̱e̱ˉnaa' fɨˊ jmɨgüíˋ la e jaˋ nité'ˉnaa' fɨˊ ni˜ dseeˉ. Co̱' dseaˋ íˋ cajo̱ cangɨ́ɨmˊbre jee˜ jalé'ˋ iihuɨ́ɨˊ lajeeˇ cateáaiñˋ fɨˊ jmɨgüíˋ la, lɨfa' írˋ jí̱i̱'˜ co̱o̱ˋ dseeˉ jaˋ ca'éerˋ.
58004016	Jo̱ uíi'˜ e lajo̱b lɨ́ɨˊ, jo̱ba' nɨta˜ dsiˋnaa' e nidsiquiéengˇnaa' fɨˊ quiniˇ é̱e̱ˆ lɨ˜ guiing˜ Fidiéeˇ e laco̱' nilíˋ fɨ́ɨˉ lɨ́ɨiñˉ jneaa˜aa' jo̱guɨ e laco̱' nijmɨcó̱o̱'r˜ jneaa˜aa' mɨ˜ dseáng'ˉ 'néˉ quíˉii' lajo̱; dsʉco̱' i̱ dseaˋ íˋ eáangˊ 'neáaiñˋ jneaa˜aa' jo̱guɨ dsíng'ˉ eáangˊ guiúiñˉ có̱o̱'˜ jneaa˜aa' cajo̱.
58005001	Jo̱ jee˜ jaléng'ˋ dseaˋ jmɨgüíbˋ lɨ˜ 'náangˋ dseaˋ jaléng'ˋ jmidseaˋ laniingˉ e laco̱' ni'érˉ ta˜ quie̱ˊ júuˆ quiá'ˉ jaléng'ˋ dseaˋ do fɨˊ quiniˇ Fidiéeˇ, jo̱guɨ e niguiárˉ guiʉ́ˉ jalé'ˋ feá'ˉ e nicuǿ'rˉ Fidiéeˇ, jo̱guɨ e nijngáiñ'ˉ jaléng'ˋ jó'ˋ i̱ catɨ́ɨngˉ dseaˋ do e laco̱' ni'íingˉ dseeˉ quiá'ˉ jaléng'ˋ i̱ dseaˋ do.
58005002	Jo̱ co̱' jaléng'ˋ i̱ jmidseaˋ do ñiˊbre jial huɨ́ɨngˊ e jaˋ niténg'ˋ dseaˋ fɨˊ ni˜ dseeˉ, jo̱ba' tɨ́ɨmˉbre e nilíˋ fɨ́ɨˉ lɨ́ɨiñˉ jaléng'ˋ i̱ dseaˋ i̱ jaˋ ñiˊ e dseebˉ éerˋ có̱o̱'˜ jalé'ˋ e jmóorˋ do;
58005003	jo̱ co̱' dseaˋ dseeˉ dseaˋ quibˊ lɨ́ɨngˊ jaléng'ˋ i̱ jmidseaˋ do, jo̱ba' 'néˉ lɨɨng˜ e feá'ˉ niji̱'rˉ fɨˊ quiniˇ Fidiéeˇ e laco̱' ni'íingˉ dseeˉ quiá'rˉ yaaiñ˜ jo̱guɨ jalé'ˋ dseeˉ quiá'ˉ jaléng'ˋ dseaˋ caguiaangˉguɨ cajo̱.
58005004	Jo̱ jí̱i̱'˜ jaangˋ dseaˋ cuǿøngˋ líˋ jmeáng'ˋ 'ñia'rˊ e ni'érˉ e ta˜ 'gooˋ la e ni'uíiñˉ jaangˋ jmidseaˋ laniingˉ, co̱' Fidiéeˇbing' 'náangˋ dseaˋ e laco̱' ni'érˉ e ta˜ 'gooˋ jo̱ lɨ́'ˆ laco̱'guɨ cajméeˋ Fidiéeˇ có̱o̱'˜ i̱ jmidseaˋ la'uii˜ i̱ calɨséngˋ malɨɨ˜guɨ eáangˊ i̱ calɨsíˋ Aarón.
58005005	Jo̱ lajo̱b lɨ́ɨˊ cajo̱ có̱o̱'˜ Dseaˋ Jmáangˉ, co̱' o̱' 'ñia'rˊ dseaˋ ca'nángˉ 'ñia'rˊ e ni'érˉ e ta˜ 'gooˋ jo̱ e ca'uíiñˉ jmidseaˋ dseaˋ féng'ˊ i̱ laniingˉguɨ, dsʉco̱' Fidiéeˇbing' i̱ ca'náangˉ írˋ e ni'érˉ e ta˜ 'gooˋ jo̱ carˋ ngongɨ́ɨˋ jmɨɨ˜, co̱' 'ñiab'ˊ Fidiéeˇ dseaˋ cajíñ'ˉ lala malɨɨ˜guɨ eáangˊ: 'Nʉbˋ dseáng'ˉ lɨn'ˊ Jó̱o̱ˋo̱; jo̱guɨ jmɨɨ˜ na jneab˜ dseáng'ˉ lɨ́ɨnˊn Tiquíi'ˆ cajo̱.
58005006	Jo̱ cajím'ˉbɨguɨr cajo̱ fɨˊ ni˜ jiˋ quiá'rˉ mɨ˜ cajíñ'ˉ casɨ́'rˉ i̱ Jó̱o̱rˊ Dseaˋ Jmáangˉ do lala: Jo̱ carˋ ngongɨ́ɨˋ jmɨɨb˜ óo'ˋ ta˜ e lɨn'ˊ jmidseaˋ dseaˋ féng'ˊ i̱ laniingˉguɨ, lɨ́'ˆ laco̱' calɨ́ngˉ i̱ jmidseaˋ i̱ siiˋ Melquisedec ie˜ malɨɨ˜guɨ do.
58005007	Jo̱ lajeeˇ cateáangˋ Dseaˋ Jmáangˉ fɨˊ jmɨgüíˋ la, eáamˊ teáˋ caféeiñ'˜ Fidiéeˇ jo̱guɨ camɨ'rˊ dseaˋ do e ngocángˋ dsíirˊ carjɨˋ quɨ'ˊbre e quɨ́ɨ'˜ dseaˋ do jmɨɨ˜ e nileángˉneiñ' fɨˊ ni˜ 'móˆ; jo̱ uíi'˜ e cajmiti˜ Dseaˋ Jmáangˉ carˋ ngocángˋ dsíirˊ lají̱i̱'˜ e iing˜ Fidiéeˇ, jo̱ba' jáb'ˉ canúuˉ dseaˋ do lají̱i̱'˜ júuˆ quiá'rˉ.
58005008	Jo̱ doñiˊ fa' e Dseaˋ Jmáangˉ lɨ́ɨiñˊ dseáng'ˉ i̱ Jó̱o̱ˊ Fidiéeˇ camɨ́ɨng'˜ do, dsʉ' dseáng'ˉ 'néˉba' e cangongɨ́ɨiñˉ jalé'ˋ e iihuɨ́ɨˊ do e laco̱' calɨlí'rˆ jial 'néˉ jmérˉ nʉ́ʉ'r˜ mɨ˜ quiʉ'ˊ Tiquiá'rˆ ta˜ lajo̱.
58005009	Jo̱ mɨ˜ ca'uíiñˉ dseáng'ˉ laco̱' jí̱i̱'˜ e sɨ'íiñˆ quiá'ˉ Tiquiá'rˆ Fidiéeˇ, jo̱ba' nɨcuǿøngˋ leáiñˉ lata˜ jee˜ jalé'ˋ dseeˉ jaléng'ˋ i̱ dseaˋ i̱ jmóoˋ lají̱i̱'˜ e iing˜ dseaˋ do.
58005010	Jo̱ba' Fidiéeˇ ca'náaiñˉ dseaˋ do e óorˋ ta˜ 'gooˋ e lɨ́ɨiñˊ jmidseaˋ dseaˋ féng'ˊ i̱ laniingˉguɨ lɨ́'ˆ laco̱'guɨ calɨ́ngˉ i̱ jmidseaˋ i̱ siiˋ Melquisedec ie˜ malɨɨ˜guɨ do.
58005011	Jo̱ jmiguiʉˊbɨ jalé'ˋ e ii˜naa' e nisíi'˜guɨ́ɨ' 'nʉ́'ˋ uii˜ quiá'ˉ jalé'ˋ júuˆ e nɨcasɨɨ˜naa' na, lɨfa' huɨ́ɨmˊjiʉ quíˉnaa' e ni'éeˆnaa' 'nʉ́'ˋ e júuˆ jo̱, co̱' eáamˊ tá'ˉjiʉ ngáng'ˋ 'nʉ́'ˋ e júuˆ jo̱.
58005012	Jo̱ nɨngóobˊ eáangˊ e ca'íing'˜ 'nʉ́'ˋ júuˆ quiá'ˉ Dseaˋ Jmáangˉ, jo̱ba' lana nɨdsi˜ í'ˋ e nɨlɨ́ɨngˊna' tɨfab'ˊ quiá'ˉ e júuˆ jo̱; dsʉ' lɨ́'ˆ rɨquɨb'ˊ lɨ́ɨˊ quíiˉ 'nʉ́'ˋ lana, co̱' 'nʉ́'ˋ nɨ'neángˉtu̱' jaangˋ tɨfab'ˊ i̱ ni'é'ˉtu̱ 'nʉ́'ˋ jalé'ˋ júuˆ quiá'ˉ Fidiéeˇ e nɨcanʉ́ʉˆna' lamɨ˜ jéengˊguɨ. Co̱' lanaguɨ eáamˊ joˋ teáˋ teáangˉna' có̱o̱'˜ júuˆ quiá'ˉ Dseaˋ Jmáangˉ, co̱' nɨlɨ́ɨngˊna' lafa' yʉ̱ʉ̱ˋ pí'ˆ e jmang'ˆ fib'ˊ iing˜na' u'ˆna', jo̱ jaˋ iing˜na' cø'ˆna' laco̱' gø'ˊ dseaˋ cǿøng'˜.
58005013	Jo̱ jaléng'ˋ dseaˋ i̱ lɨ́ɨngˊ lafa' yʉ̱ʉ̱ˋ pí'ˆ i̱ ɨ̱́'ˋ jmang'ˆ fi'ˊ, lajo̱b lɨ́ɨngˊ jaléng'ˋ dseaˋ i̱ jaˋ lí'ˋ gui'ˊ su guiʉ́ˉ o̱si jaˋ dseengˋ jalé'ˋ e jmóorˋ do.
58005014	Dsʉ' jaléng'ˋ i̱ lɨ́ɨngˊ laco̱' dseaˋ cǿøng'˜, lafa' jmiñibˇ tɨ́ɨngˋ íˋ gø'rˊ, co̱' íˋbing' nɨtɨ́ɨngˋ gui'ˊ e˜ e guiʉ́ˉ jo̱guɨ e˜ e jaˋ dseengˋ, jo̱ nɨsɨtɨ́ɨmˇbre e jmóorˋ jí̱i̱'˜ e guiʉ́ˉ.
58006001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, maté̱e̱ˆguɨ́ɨ' fɨˊ guiʉ́ˉ lɨ˜ nɨté̱e̱ˆnaa' cartɨˊ ni'uíingˉnaa' dseáng'ˉ laco̱' sɨ'íˆ fɨˊ quiniˇ Fidiéeˇ. Jo̱ jaˋ jmɨtɨ́ɨˋtú̱u̱' lají̱i̱'˜ júuˆ tɨɨˉ fɨɨˋ quiá'ˉ Dseaˋ Jmáangˉ e canʉ́ˆnaa' la'uii˜ do quiá'ˉ jial quɨ́'ˉ jíng'ˋ yaang˜ dseaˋ fɨˊ quiniˇ Fidiéeˇ jo̱guɨ quiá'ˉ jial mɨ˜ tʉ́ˋ dseaˋ jalé'ˋ e 'lɨ'ˆ e si'ˊ jí̱i̱'˜ fɨˊ 'móˉ, jo̱guɨ jial já'ˉ lɨ́ɨngˋ dseaˋ júuˆ quiá'ˉ Fidiéeˇ,
58006002	o̱si jial mɨ˜ saangˋ dseaˋ jmɨɨˋ, o̱si e˜ uiing˜ mɨ˜ quidsiˊ dseaˋ guóorˋ fɨˊ yʉ́'ˆ mogui˜ jaléng'ˋ dseaˋ quiá'ˉ Dseaˋ Jmáangˉ, o̱si jial lɨ́ɨˊ mɨ˜ nijí̱'ˊtu̱ jaléng'ˋ dseaˋ quiá'ˉ Dseaˋ Jmáangˉ i̱ nɨcajúngˉ, o̱si jial mɨ˜ niquidsiˊ Fidiéeˇ í'ˋ quiá'ˉ jaléng'ˋ dseaˋ có̱o̱'˜ jalé'ˋ dseeˉ e nɨca'éerˋ.
58006003	Jo̱ majmóˆguɨ́ɨ' bíˋ e ni'uíingˉnaa' dseaˋ quiá'ˉ Dseaˋ Jmáangˉ dseáng'ˉ laco̱' sɨ'íˆ, lɨ́'ˆ jialco̱' iing˜ Fidiéeˇ e nilíiˉnaa'.
58006004	Jo̱ jaléng'ˋ i̱ dseaˋ i̱ cangɨ́ɨngˋ quiá'ˉ Fidiéeˇ e nɨjá'ˉ calɨ́iñˉ júuˆ quiá'ˉ Dseaˋ Jmáangˉ, jo̱guɨ e nɨcajmi'iáangˋ dsíirˊ có̱o̱'˜ lajalé'ˋ e guiʉ́ˉ e nɨcajméeˋ Fidiéeˇ có̱o̱'r˜, jo̱guɨ e nɨca'íñ'ˋ lají̱i̱'˜ e cuøˊ Jmɨguíˋ quiá'ˉ dseaˋ do,
58006005	jo̱guɨ e nɨñiˊbre jial tíiˊ dseáng'ˉ guiʉ́ˉ e júuˆ quiá'ˉ Fidiéeˇ jo̱guɨ jial tíiˊ 'gøng'ˊ e jmɨgüíˋ 'mɨ́ɨˉ e nilɨseaˋ ie˜ jo̱,
58006006	jo̱ jaléng'ˋ i̱ dseaˋ i̱ ca'íng'ˋ jalé'ˋ e na, jo̱ dsʉ' mɨ˜ cangɨ́ˋ jo̱, catʉ́ˋtu̱r lají̱i̱'˜ e nɨca'íñ'ˋ do, jo̱ba' joˋ quɨ́ɨ'˜ jmɨɨ˜ jóng e niquɨ́'ˉ jíng'ˋtu̱ yaaiñ˜ fɨˊ quiniˇ Fidiéeˇ, co̱' fɨng song jmóorˋ lajo̱, jo̱ba' lɨ́ɨˊ lafa' e íˋbre niteángˉtu̱r i̱ Jó̱o̱ˊ Fidiéeˇ camɨ́ɨng'˜ do fɨˊ dse'ˋ crúuˆ calé'ˋ catú̱ˉ, co̱' fɨng song jmóorˋ lajo̱, jo̱ba' nilǿøngˉtu̱r dseaˋ do jóng.
58006007	Jo̱ jaléng'ˋ dseaˋ i̱ ca'íng'ˋ júuˆ quiá'ˉ Dseaˋ Jmáangˉ do, jo̱ mɨ˜ cangɨ́ˋ jo̱ catʉ́ˋtu̱r fɨˊ teáaiñˉ, jo̱ba' i̱ dseaˋ íˋ lɨ́ɨiñˊ la lɨ́ɨˊ co̱o̱ˋ guóo'˜ uǿˉ e ca'íng'ˋ jalé'ˋ jmɨ́ɨˊ e tu̱u̱ˋ; jo̱ mɨ˜ niróˋ jalé'ˋ e cangojnea˜ e fɨˊ ni˜ guóo'˜ uǿˉ do, jo̱guɨb nilɨ'íingˆ ta˜ quiá'ˉ i̱ dseaˋ i̱ cajníˋ do;
58006008	jo̱ dsʉ' song e fɨˊ ni˜ guóo'˜ uǿˉ do ca'iáangˋ lají̱i̱'˜ 'mató̱o̱ˊ có̱o̱'˜guɨ jalé'ˋ onuuˋ guíiˉ, jo̱ba' jaˋ e ta˜ íingˆ jí̱i̱'˜ co̱o̱ˋ e uǿˉ do jóng; jo̱ba' lɨ́ɨˊ lafa' e tɨˊ lɨ˜ nijé̱b'ˉ Fidiéeˇ e güeang'ˆ quiá'rˉ e cata̱'rˊ e fɨˊ ni˜ guóo'˜ uǿˉ do, jo̱ ni'íimˉ cartɨˊ nicóˋ.
58006009	Dseaˋ rú'ˋnaa' dseaˋ quiá'ˉ Dseaˋ Jmáangˉ i̱ 'neáanˋn eáangˊ, dsʉ' doñiˊ fa' e nɨcafɨ́ɨˉɨ 'nʉ́'ˋ có̱o̱'˜ e júuˆ jo̱, dsʉ' o̱fa' nɨcafá'ˉa uii˜ quíiˆna', co̱' eáamˊ nita˜ dsiiˉ e dseáng'ˉ teábˋ teáangˉna' fɨˊ guiʉ́ˉ có̱o̱'˜ Dseaˋ Jmáangˉ e nileángˋna' jee˜ jalé'ˋ dseeˉ quíiˉna'.
58006010	Jo̱ dseáng'ˉ eáamˊ guiúngˉ Fidiéeˇ, jo̱ba' jaˋ quɨ́'ˉ jmɨɨ˜ fa' e ni'íingˉ dsíirˊ jalé'ˋ e guiʉ́ˉ e nɨcajmeeˉ 'nʉ́'ˋ e nɨcajmɨcó̱o̱'ˇna' jaléng'ˋ dseaˋ rúng'ˋna' dseaˋ quiá'ˉ Dseaˋ Jmáangˉ jo̱guɨ e nɨcajmi'neáangˋna' jaléng'ˋ íˋ cajo̱ lɨ́'ˆ laco̱'guɨ la jmooˋna' lana.
58006011	Jo̱ ii˜naa' e lajaangˋ lajaangˋ 'nʉ́'ˋ jméeˆbɨ' e iáangˋ óoˊna' e jmɨcó̱o̱'ˇ rúng'ˋna' lata˜ seengˋna', jo̱ lajo̱ba' niñíingˋna' lají̱i̱'˜ e nisɨjeengˇna' e catɨ́ɨngˉna' e nicuǿ'ˉ Fidiéeˇ 'nʉ́'ˋ mɨ˜ nitɨ́ˉ í'ˋ lajo̱.
58006012	Jo̱ jaˋ ii˜naa' e 'nʉ́'ˋ nijméeˆna' fɨ́ng'ˉna' e fɨˊ guiʉ́ˉ lɨ˜ nɨteáangˉna' có̱o̱'˜ Dseaˋ Jmáangˉ, co̱' lɨ́'ˆ lɨˊ 'néˉ e 'nʉ́'ˋ nijméeˆna' laco̱'guɨ la jmóoˋ jaléng'ˋ i̱ dseaˋ i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ e jaˋ lɨtúngˉ dsíirˊ doñiˊ eeˋ dsijéeˊ fɨˊ lɨ˜ nɨcasíng'ˋ yaaiñ˜, jo̱ la'eáangˊ e jo̱ba' e nɨdsijéeˊ guiʉ́ˉ quiá'rˉ e nɨnaaiñˋ íñ'ˋ lají̱i̱'˜ e catɨ́ɨiñˉ e nɨcajíng'ˉ Fidiéeˇ e nicuǿ'ˉreiñ' lamɨ˜ jéengˊguɨ.
58006013	Jo̱ ie˜ malɨɨ˜guɨ eáangˊ Fidiéeˇ cacuø'rˊ 'lɨɨ˜ yʉ́ʉ'˜ Abraham júuˆ quiá'rˉ, jo̱ e jo̱ dseáng'ˉ cajmitir˜ 'ñia'rˋ, co̱' jaˋ i̱i̱ˋ seengˋ i̱ 'gøng'ˊguɨ laco̱' írˋ i̱ nicuǿ'rˉ júuˆ quiá'rˉ 'ñia'rˊ.
58006014	Jo̱ e lab júuˆ e cacuø'rˊ dseaˋ do ie˜ jo̱ mɨ˜ cajíñ'ˉ lala: “E jáb'ˉ, jneab˜ nijmigüean'ˆn 'nʉˋ jo̱guɨ nijmee˜e e nilɨseengˋ i̱ 'leáangˉ dseaˋ sɨjú̱'ˆ.”
58006015	Jo̱ mɨ˜ ca'íng'ˋ 'lɨɨ˜ yʉ́ʉ'˜ Abraham e júuˆ jo̱, jo̱ba' cajéemˋbre e féng'ˊ dsíirˊ e nijmiti˜ Fidiéeˇ lají̱i̱'˜ e nɨcajíñ'ˉ; jo̱ mɨ˜ cangɨ́ˋ jo̱, ca'ím'ˋ 'lɨɨ˜ yʉ́ʉ'˜ Abraham lají̱i̱'˜ e nɨcajíng'ˉ Fidiéeˇ e nicuǿ'ˉreiñ' lamɨ˜ jéengˊguɨ do.
58006016	Co̱' mɨ˜ cuøˊ doñiˊ i̱i̱ˋ dseaˋ júuˆ quiá'rˉ e lɨɨng˜ e nijmitir˜, jo̱ba' e jo̱ jmóorˋ fɨˊ quiniˇ jaangˋguɨ dseaˋ i̱ niingˉguɨ laco̱' írˋ. Jo̱ mɨ˜ cuøˊ dseaˋ júuˆ quiá'rˉ fɨˊ quiniˇ jaangˋ dseaˋ i̱ niingˉguɨ, jo̱ba' la guíimˋ 'néˉ nijmitir˜ e júuˆ quiá'rˉ do.
58006017	Jo̱ co̱' Fidiéeˇ calɨ'iiñ˜ e cacuørˊ júuˆ quiá'rˉ condséebˊ fɨˊ quiniˇ jaléng'ˋ i̱ dseaˋ i̱ nɨsɨ'íingˆ e ni'íng'ˋ jalé'ˋ e nɨcajíñ'ˉ lamɨ˜ jéengˊguɨ e nicuø'ˊreiñ' do, jo̱ba' cacuørˊ júuˆ quiá'rˉ fɨˊ quinirˇ 'ñia'rˊ e jaˋ quɨ́'ˉ jmɨɨ˜ fa' e nijgiéengˉguɨ lají̱i̱'˜ e nɨcajíñ'ˉ lamɨ˜ jéengˊguɨ e nicuø'rˊ jaléng'ˋ dseaˋ, jo̱guɨ dseáng'ˉ 'néˉ e guiabˊ dsíirˊ e nijmitir˜ jalé'ˋ e jo̱ e jaˋ jmɨsɨ́ɨiñˉ jí̱i̱'˜ co̱o̱ˋ.
58006018	Jo̱ la'eáangˊ có̱o̱'˜ e tú̱ˉ íing'˜ júuˆ na e cacuøˊ Fidiéeˇ e jaˋ jmɨsɨ́ɨiñˉ jí̱i̱'˜ co̱o̱ˋ jo̱guɨ e já'ˉ lɨ́ɨˊ cajo̱, co̱' dseáng'ˉ jaˋ quie̱ˊbre júuˆ adseeˋ, jo̱ba' la'eáangˊ có̱o̱'˜ e tú̱ˉ íing'˜ júuˆ na nɨtab˜ dsiˋnaa' e íˋbre nito̱'ˋ fɨ́ɨiñˋ jneaa˜aa', jo̱guɨ nɨsɨtabˇ dsiˋnaa' cajo̱ e ni'íing'˜naa' lají̱i̱'˜ e catɨ́ɨˉnaa' e sɨjeengˇnaa' e nicuǿ'rˉ jneaa˜aa' lɨ́'ˆ laco̱'guɨ jí̱i̱'˜ júuˆ e nɨcacuø'rˊ jneaa˜aa' lamɨ˜ jéengˊguɨ.
58006019	Jo̱ la'eáangˊ có̱o̱'˜ e júuˆ ta˜ dsíiˊ na nɨté̱e̱ˉnaa' teáˋ fɨˊ guiʉ́ˉ có̱o̱'˜ Dseaˋ Jmáangˉ jo̱guɨ nɨtab˜ dsiˋnaa' có̱o̱'˜ dseaˋ do cajo̱; jo̱ e jo̱ lɨ́ɨˊ lafa' 'lo'ˆ ñíˆ quiá'ˉ co̱o̱ˋ móoˊ e quíng'ˋ dseaˋ teáˋ fɨˊ 'nɨ'ˋ jmɨñí'ˆ e laco̱' nijé̱ˉ tiiˉ e móoˊ do. Jo̱ nɨtab˜ dsiˋnaa' có̱o̱'˜ Jesús, jo̱ íbˋ dseaˋ i̱ nɨcangɨ́ɨngˊ fɨˊ lafa' 'mɨ'ˊ e íiˊ, jo̱guɨ lana dob guiiñ˜ fɨˊ lɨ˜ laniingˉ 'gøng'ˊ quiá'ˉ Fidiéeˇ fɨˊ ñifɨ́ˉ.
58006020	Co̱' jo̱b e fɨˊ e caneáaˊ Jesús lamɨ˜ jéengˊguɨ e laco̱' cuǿøngˋ e niguié'ˉnaa' dseáng'ˉ fɨˊ quiniˇ é̱e̱ˆ lɨ˜ guiing˜ Fidiéeˇ, jo̱ lajo̱ba' cangɨ́ɨiñˋ e óorˋ ta˜ 'gooˋ e ca'uíiñˉ i̱ jmidseaˋ dseaˋ féng'ˊ i̱ laniingˉguɨ quíˉii' carˋ ngongɨ́ɨˋ jmɨɨ˜ lɨ́'ˆ laco̱'guɨ calɨ́ngˉ i̱ jmidseaˋ i̱ siiˋ Melquisedec ie˜ malɨɨ˜guɨ do.
58007001	Jo̱ i̱ Melquisedec na calɨ́iñˉ dseata˜ dseaˋ féng'ˊ fɨˊ co̱o̱ˋ fɨɨˋ e calɨsíˋ Salem ie˜ lamɨ˜ jéengˊguɨ eáangˊ, jo̱guɨ calɨ́iñˉ cajo̱ jmidseaˋ laniingˉ quiá'ˉ Fidiéeˇ dseaˋ guiing˜ ñifɨ́ˉ. Jo̱ ie˜ jo̱ i̱ 'lɨɨ˜ yʉ́ʉ'˜ quíˉii' Abraham do nɨ'iuuiñˉ fɨˊ e jaiñ'ˊ fɨˊ lɨ˜ cangórˉ fɨˊ jee˜ 'niiˋ fɨˊ lɨ˜ calɨ́'rˉ jaléng'ˋ dseata˜ dseaˋ féng'ˊ i̱ seengˋ fɨˊ fɨɨˋ lɨ˜ jié'ˋ; jo̱ lajeeˇ jo̱b cangóˉ Melquisedec e cangojmijíng'ˊneiñ' jo̱ cajmigüeam'ˆbre cajo̱;
58007002	jo̱ mɨ˜ cangɨ́ˋ e jo̱, i̱ yʉ́ʉ'˜ Abraham do cacuø'rˊ i̱ Melquisedec do co̱o̱ˋ lajeeˇ guíˉ íing'˜ jalé'ˋ e calɨ́'rˉ jee˜ e 'niiˋ do. Jo̱ i̱ Melquisedec la guǿng'ˋ “jaangˋ dseata˜ dseaˋ féng'ˊ i̱ ɨ́ɨˋ í'ˋ laco̱' catɨ́ɨngˉ”; jo̱guɨ co̱' lɨ́ɨiñˊ dseata˜ dseaˋ féng'ˊ quiá'ˉ e fɨɨˋ do e siiˋ Salem e guǿng'ˋ “juguiʉ́ˉ júuˆ røøˋ”, jo̱ba' cajo̱ siiˋbre “jaangˋ dseata˜ dseaˋ féng'ˊ i̱ quie̱ˊ juguiʉ́ˉ júuˆ røøˋ”.
58007003	Jo̱ jí̱i̱'˜ co̱o̱ˋ jaˋ e ñiˊ dseaˋ quiá'ˉ i̱ Melquisedec do fa' i̱˜ calɨ́ngˉ niquiá'rˆ jo̱guɨ i̱˜ calɨ́ngˉ tiquiá'rˆ jo̱guɨ i̱˜ jaléng'ˋ 'lɨɨ˜ dseaˋ cǿøng'˜ quiá'rˉ caguiaangˉguɨ cajo̱; o̱'guɨ ñiˊ dseaˋ lɨ˜ cangáang'˜ i̱ Melquisedec do o̱'guɨ lɨ˜ cajúiñˉ. Jo̱ latab˜ lɨ́ɨiñˊ jmidseaˋ laniingˉ lɨ́'ˆ laco̱'guɨ la lɨ́ɨngˊ i̱ Jó̱o̱ˊ Fidiéeˇ camɨ́ɨng'˜ do e latab˜ lɨ́ɨiñˊ jmidseaˋ dseaˋ féng'ˊ i̱ laniingˉguɨ.
58007004	Jo̱ lana quie̱ˋna' cuante, dseaˋ rú'ˋnaa', jial tíiˊ laniingˉ calɨ́ngˉ i̱ Melquisedec do e jɨˋguɨ 'lɨɨ˜ yʉ́ʉ'˜ quíˉii' Abraham cacuø'rˊ dseaˋ do co̱o̱ˋ lajeeˇ guíˉ íing'˜ quiá'ˉ lajalé'ˋ e calɨ́'rˉ jee˜ 'niiˋ mɨ˜ catíiñˊ có̱o̱'˜ jaléng'ˋ dseata˜ dseaˋ féng'ˊ.
58007005	Jo̱ lɨ́'ˆ laco̱'guɨ la fé'ˋ e júuˆ quiʉ'ˊ ta˜ e caséeˊ Moi˜ malɨɨ˜guɨ eáangˊ e lají̱i̱'˜ dseaˋ i̱ teáang'˜ jee˜ 'lé'ˋ dseaˋ Israel i̱ siiˋ Levíbing' cuǿøngˋ lɨ́ɨngˊ jmidseaˋ, jo̱ lají̱i̱'˜ dseaˋ íˋbing' i̱ seaˋ fɨˊ quiá'ˉ i̱ ni'íng'ˋ quiá'ˉ jaléng'ˋ dseaˋ góorˋ co̱o̱ˋ lajeeˇ guíˉ íing'˜ lajalé'ˋ e seaˋ quiáiñ'ˉ, doñiˊ fa' e jaléng'ˋ i̱ dseaˋ do lɨ́ɨiñˊ dseaˋ sɨju̱ˇ 'lɨɨ˜ yʉ́ʉ'˜ Abraham lɨ́'ˆ laco̱'guɨ la lɨ́ɨiñˊ yaaiñ˜ cajo̱.
58007006	Jo̱ dsʉ' i̱ Melquisedec do jaˋ lɨ́ɨiñˊ dseaˋ sɨju̱ˇ 'lɨɨ˜ yʉ́ʉ'˜ Leví, dsʉ' ca'ím'ˋbre co̱o̱ˋ lajeeˇ guíˉ íing'˜ quiá'ˉ lajalé'ˋ e calɨ́'ˉ 'lɨɨ˜ yʉ́ʉ'˜ Abraham, jo̱guɨ cajmigüeam'ˆbre cajo̱. Jo̱guɨ té̱e̱ˊ óoˊna' cajo̱ e i̱ 'lɨɨ˜ yʉ́ʉ'˜ Abraham dobing' i̱ ca'íng'ˋ jalé'ˋ júuˆ lají̱i̱'˜ e cajíng'ˉ Fidiéeˇ e nicuǿ'ˉreiñ'.
58007007	Jo̱ jí̱i̱'˜ jaangˋ jaˋ cuǿøngˋ jíng'ˉ e o̱' lajo̱ e júuˆ la: Niingˉguɨ jaangˋ dseaˋ i̱ jmigüeang'ˆ jaangˋ dseaˋ rúng'ˋ laco̱'guɨ i̱ dseaˋ i̱ jmigüeang'ˆ írˋ do.
58007008	Jo̱ jaléng'ˋ jmidseaˋ quiá'ˉ dseaˋ Israel lɨ́ɨiñˊ sɨju̱ˇ quiá'ˉ 'lɨɨ˜ yʉ́ʉ'˜ Leví, jo̱ ím'ˋbre quiá'ˉ dseaˋ góorˋ co̱o̱ˋ lajeeˇ guíˉ íing'˜ quiá'ˉ lajalé'ˋ; jo̱ dsʉ' mɨ˜ nitɨ́ˉ í'ˋ e nijúuiñˉ, jo̱ba' júumˉbre jóng lɨ́'ˆ laco̱'guɨ doñiˊ i̱i̱ˋ dseaˋ jmɨgüíˋ; jo̱ dsʉ' lɨ́'ˆ laco̱' fé'ˋ fɨˊ ni˜ jiˋ quiá'ˉ Fidiéeˇ e lafa' seemˋbɨ i̱ Melquisedec do latɨˊ lana.
58007009	Jo̱ba' laco̱' cuǿøngˋ feˇee' e jaléng'ˋ jmidseaˋ i̱ lɨ́ɨngˊ dseaˋ sɨju̱ˇ Leví, dseaˋ íˋbing' íng'ˋ lana lají̱i̱'˜ e co̱o̱ˋ lajeeˇ guíˉ íing'˜ e catɨ́ɨiñ'ˉ do, jo̱ lɨ́ɨˊ lafa' e caquíibˊ jaléng'ˋ i̱ jmidseaˋ do e jo̱ e catɨ́ɨngˉ i̱ Melquisedec do ie˜ lamɨ˜ caquíiˊ yʉ́ʉ'˜ Abraham quiá'ˉ dseaˋ do.
58007010	Jo̱ e jáb'ˉ, jaˋ mɨˊ calɨsémˋbɨ i̱ Leví do ie˜ jo̱ ie˜ lamɨ˜ cacuø'ˊ Abraham i̱ Melquisedec do co̱o̱ˋ lajeeˇ guíˉ íing'˜ lají̱i̱'˜ e catɨ́ɨiñ'ˉ do; dsʉ' cuǿøngˋ feˇee' e jo̱bɨ lafa' nɨquie̱ˊ Abraham mɨjú̱ˋ quiá'ˉ jaléng'ˋ dseaˋ sɨju̱rˇ i̱ nilɨseengˋ cøøngˋguɨ, co̱' i̱ Leví do lɨ́ɨiñˊ jaangˋ dseaˋ sɨju̱ˇ dseaˋ do.
58007011	Jo̱ jaléng'ˋ dseaˋ Israel cangɨ́ɨiñˋ jalé'ˋ e júuˆ quiʉ'ˊ ta˜ quiá'ˉ Fidiéeˇ la'eáangˊ có̱o̱'˜ jaléng'ˋ jmidseaˋ i̱ lɨ́ɨngˊ dseaˋ sɨju̱ˇ Aarón i̱ lɨ́ɨngˊ sɨju̱ˇ yʉ́ʉ'˜ Leví do cajo̱. Jo̱ faco̱' e ta˜ e cajméeˋ jaléng'ˋ i̱ jmidseaˋ do íingˆ ta˜ e íingˉ dseeˉ e laco̱' lɨguiúngˉ dseaˋ fɨˊ quiniˇ Fidiéeˇ, jo̱ba' jaˋ 'neángˉ jmidseaˋ i̱ jiéng'ˋguɨ faco̱' lajo̱; dsʉ' dseáng'ˉ la guíimˋ 'neángˉ jaangˋguɨ jmidseaˋ lɨ́'ˆ laco̱' calɨ́ngˉ Melquisedec, jo̱ o̱' laco̱' lɨ́ɨngˊ i̱ jmidseaˋ sɨju̱ˇ Aarón do.
58007012	Co̱' mɨ˜ jmɨsɨ́ɨngˉ dseaˋ lají̱i̱'˜ ta˜ óoˋ jmidseaˋ, jo̱ba' 'néˉ jmɨsɨ́ɨmˉbre cajo̱ lají̱i̱'˜ e júuˆ quiʉ'ˊ ta˜ quiá'rˉ.
58007013	Jo̱ uii˜ quiá'ˉ Fíiˋnaa' fé'ˋ fɨˊ ni˜ jiˋ quiá'ˉ Fidiéeˇ e dseaˋ íˋ lɨ́ɨiñˊ sɨju̱ˇ quiá'ˉ co̱o̱ˋguɨ 'lé'ˋ dseaˋ quiá'ˉ dseaˋ Israel; jo̱ jí̱i̱'˜ jaangˋ dseaˋ jaˋ i̱ mɨˊ calɨ́ɨngˊ jmidseaˋ fɨˊ jee˜ e 'lé'ˋ jo̱ lamɨ˜ jéengˊguɨ.
58007014	Jo̱ nɨtab˜ dsiˋnaa' e Fíiˋnaa' Dseaˋ Jmáangˉ cajárˉ fɨˊ jee˜ 'lé'ˋ dseaˋ Israel i̱ siiˋ Judá, jo̱ jaˋ cajárˉ fɨˊ jee˜ 'lé'ˋ dseaˋ Israel i̱ siiˋ Leví; jo̱guɨ nɨneˇbɨ́ɨ' røøˋ cajo̱ e Moi˜ jaˋ cajíñ'ˉ jí̱i̱'˜ co̱o̱ˋ uii˜ quiá'ˉ e 'lé'ˋ dseaˋ Judá do ie˜ lamɨ˜ café'rˋ uii˜ quiá'ˉ jaléng'ˋ jmidseaˋ.
58007015	Jo̱ eáangˊguɨ nɨta˜ dsiˋnaa' røøˋ lana có̱o̱'˜ jalé'ˋ e nɨcafá'ˉa na, co̱' nɨcagüémˉ i̱ jmidseaˋ dseaˋ féng'ˊ i̱ laniingˉguɨ do i̱ cǿøngˋ laco̱' i̱ jmidseaˋ Melquisedec do, jo̱guɨ i̱ quíing'˜ jee˜ 'lé'ˋ lɨ˜ jié'ˋ laco̱'guɨ jee˜ 'lé'ˋ dseaˋ Leví.
58007016	Jo̱ Fíiˋnaa' calɨ́iñˉ jmidseaˋ dseaˋ féng'ˊ i̱ laniingˉguɨ dsʉ' o̱' uíi'˜ laco̱' ta˜ huɨ̱́'ˋ e 'néˉ güɨ'ɨ́ɨrˊ jee˜ dseaˋ sɨju̱ˇ quiá'ˉ dseaˋ Leví, co̱' calɨ́mˉbre jmidseaˋ dseaˋ féng'ˊ i̱ laniingˉguɨ dsʉ' la'eáangˊ có̱o̱'˜ e 'gøng'ˊ quiá'ˉ e seeiñˋ do e jaˋ tó̱o̱ˋ jmɨɨ˜ ni'íingˉ.
58007017	Co̱' lalab fé'ˋ Fidiéeˇ fɨˊ ni˜ jiˋ quiá'rˉ e éeiñˋ dseaˋ do: Jo̱ carˋ ngongɨ́ɨˋ jmɨɨb˜ oo'ˉ ta˜ e lɨn'ˊ jmidseaˋ dseaˋ féng'ˊ i̱ laniingˉguɨ lɨ́'ˆ laco̱' calɨ́ngˉ i̱ jmidseaˋ i̱ siiˋ Melquisedec ie˜ malɨɨ˜guɨ do.
58007018	Jo̱ Fidiéeˇ cab'ˊ caguiarˊ jalé'ˋ e júuˆ quiʉ'ˊ ta˜ e cacuø'rˊ Moi˜, co̱' e júuˆ jo̱ joˋ ta˜ íingˆ jo̱guɨ joˋ bíˋ seaˋ quiá'ˉ cajo̱ fa' e nijméˉ e nileángˋ dseaˋ jee˜ jalé'ˋ dseeˉ quiá'rˉ.
58007019	Jo̱ jalé'ˋ e júuˆ quiʉ'ˊ ta˜ e ca'íng'ˋ Moi˜ ie˜ lamɨ˜ jéengˊguɨ do jaˋ caquɨ́ɨ'˜ jmɨɨ˜ fa' e cajméeˋ e calɨséngˋ dseaˋ cøøngˋ có̱o̱'˜ Fidiéeˇ dseáng'ˉ laco̱' sɨ'íˆ. Jo̱ dsʉ' lana nɨseaˋ co̱o̱ˋ e nita˜ dsiˋnaa' e 'gøng'ˊguɨ e laco̱' nijmɨcó̱o̱'˜ jneaa˜aa' e niñíingˋna' e nilɨse̱e̱ˉnaa' cøøngˋ có̱o̱'˜ Fidiéeˇ.
58007020	Jo̱guɨ cajo̱ Fidiéeˇ cacuørˊ júuˆ ta˜ dsíiˊ quiá'ˉ e júuˆ jo̱ la'eáangˊ có̱o̱'˜ júuˆ quiá'rˉ e cacuø'rˊ 'ñia'rˊ ie˜ lamɨ˜ cajíñ'ˉ e Jesús ni'uíiñˉ jmidseaˋ dseaˋ féng'ˊ i̱ laniingˉguɨ. Dsʉ' i̱ jmidseaˋ caguiaangˉguɨ do jaˋ cacuø'ˊ Fidiéeˇ júuˆ quiá'rˉ 'ñia'rˊ e ni'uíiñ'ˉ do lajo̱.
58007021	Jo̱ Fíiˋnaa' Jesús ca'uíiñˉ jmidseaˋ dseaˋ féng'ˊ i̱ laniingˉguɨ uíi'˜ e cacuøˊ Fidiéeˇ júuˆ quiá'rˉ 'ñia'rˊ lɨ́'ˆ laco̱' la fé'ˋ fɨˊ ni˜ jiˋ quiá'rˉ lɨ˜ fé'ˋ lala: Fíiˋnaa' cacuørˊ júuˆ quiá'rˉ 'ñia'rˊ e 'néˉ nilɨti˜ jo̱ jaˋ quɨ́'ˉ jmɨɨ˜ fa' e nijgiéengˉguɨ e júuˆ jo̱.  Co̱' lalab fé'ˋ cuaiñ˜ quiá'ˉ i̱ Jó̱o̱rˊ camɨ́ɨng'˜ do: “Carˋ ngongɨ́ɨˋ jmɨɨb˜ lɨ́ɨngˊ 'nʉˋ jmidseaˋ dseaˋ féng'ˊ i̱ laniingˉguɨ lɨ́'ˆ laco̱' la lɨ́ɨngˊ i̱ Melquisedec do.”
58007022	Jo̱ co̱' Fidiéeˇ cacuørˊ e júuˆ quiá'rˉ 'ñia'rˊ do, jo̱ba' nɨtaaˉ dsiˋnaa' e Jesús tíiˊ nir˜ e júuˆ tɨguaˇ catɨ́ˋ tú̱ˉ do e 'gøng'ˊguɨ laco̱'guɨ júuˆ e cacuøˊ Fidiéeˇ lamɨ˜ jéengˊguɨ do.
58007023	Jo̱ jaléng'ˋ i̱ jmidseaˋ caguiaangˉguɨ do cajúmˉbre mɨ˜ catɨ́ˋ oor˜ quiá'rˉ, jo̱ba' i̱ jiém'ˋ caguáˋ é̱e̱ˆ quiá'rˉ.
58007024	Jo̱ dsʉ' Jesús latab˜ seeiñˋ, jo̱ba' latab˜ lɨ́ɨiñˊ jmidseaˋ dseaˋ féng'ˊ i̱ laniingˉguɨ, jo̱ uíi'˜ jo̱ba' joˋ 'neángˉguɨ jmidseaˋ i̱ jiéng'ˋguɨ i̱ ni'íingˋ é̱e̱ˆ quiá'rˉ.
58007025	Jo̱ co̱' lajo̱b lɨ́ɨngˊ Jesús, jo̱ba' la'eáangˊ íˋbre cuǿøngˋ e leáiñˉ jaléng'ˋ dseaˋ jee˜ jalé'ˋ dseeˉ quiáiñ'ˉ lata˜ e laco̱' nilɨseeiñˋ cøøngˋ có̱o̱'˜ Fidiéeˇ, co̱' carˋ ngongɨ́ɨˋ jmɨɨb˜ seeiñˋ e laco̱' mɨ'rˊ Fidiéeˇ cuaiñ˜ quiá'ˉ jaléng'ˋ dseaˋ.
58007026	Jo̱ba' Jesús lɨ́ɨiñˊ dseáng'ˉ i̱ jmidseaˋ dseaˋ féng'ˊ i̱ laniingˉguɨ do i̱ 'neángˉnaa' do, co̱' íˋbre dseaˋ caneáarˊ fɨˊ e laco̱' cuǿøngˋ nilɨse̱e̱ˉnaa' cøøngˋ có̱o̱'˜ Fidiéeˇ. Jo̱ dseáng'ˉ dseaˋ güeam'ˆ lɨ́ɨngˊ dseaˋ do fɨˊ quiniˇ Fidiéeˇ, jo̱ jí̱i̱'˜ co̱o̱ˋ dseeˉ jaˋ táaiñˋ, jo̱guɨ jaˋ lɨ́ɨiñˊ laco̱' la lɨ́ɨngˊ dseaˋ dseeˉ dseaˋ quiˊ. Jo̱ lana dob nɨguiiñ˜ fɨˊ ñifɨ́ˉ lɨ́'ˆ lɨˊ dséeˊ é̱e̱ˆ laco̱' guiing˜ Tiquiá'rˆ Fidiéeˇ.
58007027	Jo̱ Jesús jaˋ lɨ́ɨiñˊ laco̱'guɨ i̱ jmidseaˋ caguiaangˉguɨ i̱ calɨséngˋ lamɨ˜ jéengˊguɨ do, co̱' jaléng'ˋ jmidseaˋ íˋ laco̱o̱ˋ jmɨɨ˜ laco̱o̱ˋ jmɨɨb˜ 'néˉ jngáiñ'ˉ jaléng'ˋ jó'ˋ e quiá'ˉ nicuǿiñ'ˉ Fidiéeˇ, jo̱ lajo̱ba' ni'íingˉ dseeˉ quiá'rˉ la'uii˜, jo̱ mɨ˜ ningɨ́ˋ jo̱, 'néˉ nijméˉguɨr e laco̱' ni'íingˉ dseeˉ quiá'ˉ jaléng'ˋ dseaˋ rúiñ'ˋ. Dsʉ' Jesús co̱o̱ˋ née'˜ba' 'néˉ e cajáng'ˋ 'ñia'rˊ e laco̱' ni'íingˉ dseeˉ quiá'ˉ dseaˋ jmɨgüíˋ lata˜.
58007028	Jo̱ jalé'ˋ e júuˆ quiʉ'ˊ ta˜ e ca'íng'ˋ Moi˜ do dseaˋ dseeˉ dseaˋ quiˊbing' guíng'ˋ i̱˜ i̱ ni'uíingˉ jmidseaˋ laniingˉ; jo̱ e júuˆ e cacuøˊ Fidiéeˇ 'ñia'rˊ do e café'rˋ mɨ˜ cangɨ́ˋ e cacuø'rˊ Moi˜ jalé'ˋ e júuˆ quiʉ'ˊ ta˜ do lamɨ˜ jéengˊguɨ, jo̱ dsʉ' có̱o̱'˜ e júuˆ e café'ˋ Fidiéeˇ doba' ca'náaiñˉ i̱ Jó̱o̱rˊ camɨ́ɨng'˜ do e laco̱' ni'uíiñˉ jmidseaˋ dseaˋ féng'ˊ i̱ dseáng'ˉ laniingˉguɨ i̱ dseáng'ˉ lata˜ éeˋ ta˜ røøˋ có̱o̱'˜ lajalé'ˋ e cangɨ́ɨiñˋ quiá'ˉ Tiquiá'rˆ Fidiéeˇ.
58008001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e lab e uiing˜ e niingˉguɨ eáangˊ quiá'ˉ lají̱i̱'˜ e júuˆ e síi'˜naa' 'nʉ́'ˋ, e Jesúsbing' lɨ́ɨngˊ i̱ jmidseaˋ dseaˋ féng'ˊ i̱ laniingˉguɨ quíˉii', jo̱guɨ íbˋ cajo̱ i̱ nɨguiing˜ lana fɨˊ ñifɨ́ˉ lɨ́'ˆ lɨˊ dséeˊ laco̱' guiing˜ Fidiéeˇ dseaˋ laniingˉ 'gøiñ'ˊ.
58008002	Jo̱ guiiñ˜ fɨˊ jo̱ e éerˋ ta˜ e lɨ́ɨiñˊ jmidseaˋ dseaˋ féng'ˊ i̱ laniingˉguɨ, co̱' fɨˊ jo̱b dseáng'ˉ lɨ˜ lɨ́ɨˊ é̱e̱ˆ já'ˉ quiá'ˉ Fidiéeˇ fɨˊ lɨ˜ cajméerˋ 'ñia'rˊ jo̱ o̱' fɨˊ lɨ˜ cajméeˋ dseaˋ jmɨgüíˋ.
58008003	Jo̱ jaléng'ˋ jmidseaˋ laniingˉ sɨ'neaaiñˇ e nicuǿrˉ lají̱i̱'˜ feá'ˉ e catɨ́ɨngˉ Fidiéeˇ jo̱guɨ e nijngáiñ'ˉ jaléng'ˋ jó'ˋ e laco̱' nicuǿiñ'ˉ dseaˋ do; jo̱ lajo̱b lɨ́ɨˊ có̱o̱'˜ Fíiˋnaa' Dseaˋ Jmáangˉ, co̱' la guíimˋba' 'néˉ lɨɨng˜ eeˋ nɨcacuørˊ fɨˊ quiniˇ Fidiéeˇ uíi'˜ dseeˉ quiá'ˉ jaléng'ˋ dseaˋ jmɨgüíˋ.
58008004	Jo̱guɨ faco̱' írˋ táamˋbɨr fɨˊ jmɨgüíˋ la, jo̱ba' jaˋ quɨ́'ˉ jmɨɨ˜ jóng e lɨ́ɨiñˊ jmidseaˋ faco̱' lajo̱, co̱' fɨˊ jmɨgüíˋ la nɨseemˋ jmidseaˋ i̱ cuǿøngˋ li˜ cuǿˉ feá'ˉ fɨˊ quiniˇ Fidiéeˇ lɨ́'ˆ laco̱'guɨ e ta˜ e caquiʉ'ˊ Fidiéeˇ e cajme'ˊ Moi˜ fɨˊ ni˜ jiˋ quiá'rˉ.
58008005	Co̱' jalé'ˋ ta˜ e cajméeˋ jaléng'ˋ i̱ jmidseaˋ do fɨˊ jmɨgüíˋ la, rúm'ˋjiʉ lɨ́'ˆ laco̱'guɨ la lɨ́ɨˊ fɨˊ ñifɨ́ˉ, co̱' cajméerˋ lajo̱ fɨˊ jmɨgüíˋ la e lɨ́'ˆ laco̱' cuøˊ li˜ e quiá'ˉ jial dseáng'ˉ lɨ́ɨˊ fɨˊ ñifɨ́ˉ. Jo̱ nɨne˜baa' røøˋ e jalé'ˋ e la e lɨco̱' cuøˊ lib˜; dsʉco̱' ie˜ malɨɨ˜guɨ do, ie˜ lamɨ˜ caquiʉ'ˊ Fidiéeˇ ta˜ quiá'ˉ Moi˜ e nijméiñ'ˉ co̱o̱ˋ 'nʉ́ʉˊ 'mɨ'ˊ fɨˊ lɨ˜ jmiféng'ˊ jaléng'ˋ dseaˋ Israel Fidiéeˇ, jo̱ ie˜ jo̱ casɨ́'rˉ Moi˜ lala: “Moi˜, quie̱ˋ cuente røøˋ, jo̱ jmée'˜ e 'nʉ́ʉˊ jo̱ lɨ́'ˆ laco̱'guɨ jí̱i̱'˜ e nɨca'éeˉe 'nʉˋ e fɨˊ yʉ́'ˆ mó'ˋ Sinaí do.”
58008006	Jo̱ dsʉ' Jesús i̱ lɨ́ɨngˊ jmidseaˋ dseaˋ féng'ˊ i̱ laniingˉguɨ quíˉii' do, íbˋ dseaˋ i̱ nɨca'íng'ˋ e ta˜ e 'gøng'ˊguɨ eáangˊ laco̱'guɨ e ta˜ quiá'ˉ jaléng'ˋ jmidseaˋ i̱ seengˋ fɨˊ jmɨgüíˋ la; co̱' dseaˋ íbˋ i̱ caneáaˊ fɨˊ e laco̱' cuǿøngˋ e dseáng'ˉ nilɨseengˋ dseaˋ jmɨgüíˋ cøøngˋ có̱o̱'˜ Fidiéeˇ lata˜. Jo̱ cajméerˋ lajo̱ la'eáangˊ có̱o̱'˜ e júuˆ e cajmɨrǿˋ Fidiéeˇ cøøngˋguɨ do, co̱' e jo̱ 'gøng'ˊguɨ laco̱'guɨ e júuˆ tɨguaˇ e cacuø'rˊ Moi˜ lamɨ˜ jéengˊguɨ do. Jo̱ e júuˆ e cajmɨrǿrˋ cøøngˋguɨ do lɨ́ɨˊ co̱o̱ˋ júuˆ tɨɨˉ fɨɨˋ e guiʉ́ˉguɨ, co̱' eáangˊguɨ cuøˊ e ta˜ dsíiˊ dseaˋ.
58008007	Jo̱ faco̱' calɨ'íingˆ ta˜ dseáng'ˉ laco̱' sɨ'íˆ e júuˆ tɨguaˇ la'uii˜ e cacuøˊ Fidiéeˇ malɨɨ˜guɨ do, jo̱ba' joˋ calɨ'néˉguɨ jóng e júuˆ tɨguaˇ e cacuøˊ Fidiéeˇ cøøngˋguɨ do faco̱' lajo̱.
58008008	Jo̱ dsʉ' mɨ˜ calɨlí'ˆ Fidiéeˇ e jaˋ jíi'˜ jaléng'ˋ i̱ dseaˋ quiá'rˉ do e júuˆ tɨguaˇ la'uii˜ quiá'rˉ do, jo̱ba' cajmiquím'ˉ dsíirˊ có̱o̱iñ'˜ do, jo̱ lalab cajíñ'ˉ fɨˊ ni˜ jiˋ quiá'rˉ: Lalab fá'ˋa: Niguiéebˊ jmɨɨ˜ mɨ˜ nicuǿøˆø jaléng'ˋ dseaˋ Judá có̱o̱'˜guɨ jaléng'ˋ dseaˋ Israel caguiaangˉguɨ co̱o̱ˋguɨ júuˆ tɨguaˇ e 'mɨ́ɨˉ.
58008009	Jo̱ e júuˆ tɨguaˇ e 'mɨ́ɨˉ e nicuǿøˆø i̱ dseaˋ íˋ e jiéb'ˋ lɨ́ɨˊ laco̱' e júuˆ tɨguaˇ la'uii˜ do e cacuǿøˉø jaléng'ˋ dseaˋ áangˊ quiá'rˉ mɨ˜ cacá̱ˋa̱ nifɨˊ quiá'rˉ e ca'uøønˉre fɨˊ ni˜ guóo'˜ uǿˉ quiá'ˉ dseaˋ Egipto; jo̱ dsʉco̱' jaléng'ˋ i̱ dseaˋ áangˊ quiá'rˉ do jaˋ calɨnʉ́ʉ'r˜ lají̱i̱'˜ júuˆ tɨguaˇ e cacuǿøˉøre do, jo̱ba' ca'náamˉ 'ñiá'ˋa quiá'rˉ jóng.
58008010	Jo̱ e lab e júuˆ tɨguaˇ e 'mɨ́ɨˉ e nicuǿøˆø dseaˋ Israel mɨ˜ niguiéeˊ e jmɨɨ˜ jo̱: Nicuǿøˆø jaléng'ˋ i̱ dseaˋ íˋ e laco̱' ni'ɨ́ˉ dsíirˊ røøˋ lají̱i̱'˜ júuˆ quiʉ'ˊ ta˜ quiéˉe jo̱guɨ e ni'íñ'ˋ carˋ ngocángˋ dsíirˊ jalé'ˋ e júuˆ jo̱ cajo̱. Jo̱guɨ dseaˋ do nijmiféiñ'ˊ jnea˜, co̱' jí̱i̱'˜ jneab˜ nilíinˉn Fidiéeˇ quiá'rˉ, jo̱guɨ jí̱i̱'˜ íbˋ nilíingˉ dseaˋ quiéˉe cajo̱.
58008011	Jo̱ba' ie˜ jo̱ joˋ 'néˉguɨ fa' e nijmeá'ˉguɨ dseaˋ júuˆ rúiñ'ˋ jial laco̱' nijmicuíiñˋ jnea˜, co̱' lajɨɨmˋ dseaˋ nilɨcuíiñˋ jnea˜ ie˜ jo̱, nañiˊ fa' lɨ́ɨiñˊ dseaˋ niingˉ o̱si jaˋ lɨ́ɨiñˊ lajo̱ é.
58008012	Jo̱ ie˜ jo̱ ni'íim˜baa dseeˉ quiá'rˉ uii˜ quiá'ˉ jalé'ˋ e gaˋ e nɨcajméerˋ, jo̱ joˋ nijmiguiéng'ˊguɨ dsiiˉ jalé'ˋ dseeˉ e nɨca'éerˋ lamɨ˜ jéengˊguɨ.
58008013	Jo̱ mɨ˜ fé'ˋ Fidiéeˇ e nicuǿrˉ e júuˆ tɨguaˇ e 'mɨ́ɨˉ do, jo̱ba' cuøˊ li˜ jóng e nɨcadseábˉ bíˋ quiá'ˉ e júuˆ tɨguaˇ e la'uii˜ do e cacuørˊ lamɨ˜ jéengˊguɨ do; jo̱guɨ jalé'ˋ e nɨyʉ́ʉ'˜ jo̱guɨ e joˋ ta˜ íingˆ, capí'ˆba' 'néˉguɨ quiá'ˉ e tɨˊ lɨ˜ ni'íingˉ conguiaˊ.
58009001	Jo̱guɨ lanaguɨ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e mɨ˜ cacuøˊ Fidiéeˇ e júuˆ tɨguaˇ quiá'rˉ lamɨ˜ jéengˊguɨ do, jo̱ cacuørˊ e júuˆ jo̱ e laco̱' jial 'néˉ jméˉ dseaˋ mɨ˜ jmiféiñ'ˊ Fidiéeˇ, jo̱ jalé'ˋ e jo̱ 'néˉ jmérˉ fɨˊ co̱o̱ˋ dsíiˊ 'nʉ́ʉˊ 'mɨ'ˊ e cajme'ˊ yaang˜ dseaˋ jmɨgüíˋ.
58009002	Jo̱ e 'nʉ́ʉˊ 'mɨ'ˊ do quiéengˋ tú̱ˉ jnɨ́ɨng'˜, jo̱ e jnɨ́ɨng'˜ la'uii˜ do, fɨˊ jo̱b lɨ˜ si'ˊ e ñíˆ cunéeˇ e fɨˊ lɨ˜ tée'˜ candíiˆ e cooˋ do; jo̱ fɨˊ jo̱b cajo̱ fɨˊ lɨ˜ si'ˊ co̱o̱ˋ mes˜ fɨˊ lɨ˜ néeˊ iñí'ˆ güeang'ˆ e catɨ́ɨngˉ Fidiéeˇ. Jo̱ e jnɨ́ɨng'˜ la'uii˜ la siiˋ É̱e̱ˆ lɨ˜ Güeang'ˆ quiá'ˉ Fidiéeˇ.
58009003	Jo̱ e jnɨ́ɨng'˜ e catɨ́ˋ tú̱ˉ quiá'ˉ e 'nʉ́ʉˊ do lɨ́ɨˊ có̱o̱'˜ co̱o̱ˋ 'mɨ'ˊ fé'ˋ e niguo'ˆ e íiˊ e fɨˊ dsíiˊ 'nʉ́ʉˊ do, jo̱ e fɨˊ dsíiˊ jo̱b lɨ˜ siiˋ É̱e̱ˆ e Laniingˉ Güeang'ˆ quiá'ˉ Fidiéeˇ.
58009004	Jo̱ e fɨˊ jo̱ seaˋ co̱o̱ˋ nife'ˋ e lɨ́ɨˊ có̱o̱'˜ layaang˜ cunéeˇ, jo̱ fɨˊ jo̱b lɨ˜ jɨ̱rˊ sʉ̱ˋ; jo̱ fɨˊ quiá̱'ˉ jo̱b cajo̱ si'ˊ e guóoˊ e fɨˊ lɨ˜ tée'˜ júuˆ tɨguaˇ quiá'ˉ Fidiéeˇ e caráaiñˋ lamɨ˜ jéengˊguɨ do, jo̱ e guóoˊ jo̱ sɨbé'ˋ dse'ˋ có̱o̱'˜ layaang˜ cunéeˇ. Jo̱ e fɨˊ dsíiˊ guóoˊ do iʉ˜ co̱o̱ˋ dsʉʉˉ e lɨ́ɨˊ có̱o̱'˜ layaang˜ cunéeˇ; jo̱ e fɨˊ dsíiˊ jo̱b lɨ˜ sɨ'maˇ capí'ˆ e maná e cacuø'ˊ Fidiéeˇ jaléng'ˋ dseaˋ Israel mɨ˜ cangɨiñ'ˊ do fɨˊ ni˜ guóo'˜ uǿˉ quiʉ̱́ˋ. Jo̱ fɨˊ dsíiˊ guóoˊ jo̱b cajo̱ fɨˊ lɨ˜ sɨ'maˇ e 'ma'uˇ quiá'ˉ 'lɨɨ˜ yʉ́ʉ'˜ Aarón e ca'iéeˋtu̱ má'ˆ quiá'ˉ calé'ˋ catú̱ˉ; jo̱guɨ e fɨˊ dsíiˊ guóoˊ jo̱b cajo̱ lɨ˜ iʉ˜ e cu̱u̱˜ e lɨ˜ to̱o̱˜ júuˆ tɨguaˇ quiá'ˉ Fidiéeˇ e cacuørˊ malɨɨ˜guɨ do.
58009005	Jo̱ e fɨˊ ni˜ e guóoˊ e sɨbé'ˋ cunéeˇ do teáangˉ gángˉ i̱ dsi˜ cuéeˊ, jo̱ e fɨˊ nʉ́'ˉ lɨ˜ dsi˜ cueiñ'ˊ do cuøˊ li˜ e dob seengˋ Fidiéeˇ, jo̱guɨ e fɨˊ nʉ́'ˉ jo̱b cajo̱ fɨˊ lɨ˜ íingˆ dseeˉ quiá'ˉ dseaˋ. Jo̱ dsʉ' lana joˋ ngɨɨ˜ lɨˊ fa' 'néˉguɨ e nifɨ́ɨˉguɨ́ɨ 'nʉ́'ˋ dseáng'ˉ la'uiing˜ cuaiñ˜ quiá'ˉ jalé'ˋ e jo̱.
58009006	Jo̱ mɨ˜ tɨˊ lɨ˜ cató'ˊ e guiaˊ dseaˋ guiʉ́ˉ lajalé'ˋ e ni'néˉ e fɨˊ dsíiˊ 'nʉ́ʉˊ 'mɨ'ˊ do, jo̱ba' jaléng'ˋ jmidseaˋ nɨcuǿømˋ dsitáaiñ'˜ jóng laco̱o̱ˋ jmɨɨ˜ laco̱o̱ˋ jmɨɨ˜ e fɨˊ e jnɨ́ɨng'˜ la'uii˜ quiá'ˉ e 'nʉ́ʉˊ 'mɨ'ˊ do e laco̱' niguiárˉ guiʉ́ˉ lají̱i̱'˜ e feá'ˉ e catɨ́ɨngˉ nicuǿ'rˉ Fidiéeˇ.
58009007	Jo̱guɨ e jnɨ́ɨng'˜ lɨ˜ catɨ́ˋ tú̱ˉ quiá'ˉ e 'nʉ́ʉˊ 'mɨ'ˊ do dseáng'ˉ lají̱i̱'˜ jmidseaˋ laniimˉbing' i̱ cuǿøngˋ líˋ íˋ e fɨˊ dsíiˊ jo̱ co̱o̱ˋ née'˜ laco̱o̱ˋ ji̱i̱ˋ; jo̱ba' mɨ˜ tɨˊ lɨ˜ nitɨ́ˉ í'ˋ e ni'írˋ e fɨˊ jo̱, 'néˉ e nɨquie̱rˊ feá'ˉ e lɨ́ɨˊ có̱o̱'˜ jmɨ˜ jó'ˋ núuˆ e laco̱' nicuǿ'rˉ Fidiéeˇ, jo̱ lajo̱ba' dseaˋ do ni'íiñˉ jalé'ˋ dseeˉ quiá'ˉ i̱ jmidseaˋ do 'ñia'rˊ có̱o̱'˜guɨ jalé'ˋ dseeˉ quiá'ˉ jaléng'ˋ dseaˋ góorˋ caguiaangˉguɨ mɨ˜ éeiñ'ˋ dseeˉ e jaˋ lɨlí'rˆ lajo̱.
58009008	Jo̱ có̱o̱'˜ jalé'ˋ e na, la'eáangˊ có̱o̱'˜ Jmɨguíˋ quiá'ˉ Fidiéeˇba' jmɨcó̱o̱'˜ jneaa˜aa' e laco̱' lɨne˜naa' e jaˋ mɨˊ seaˋ fɨˊ e ngɨ́ɨngˊ dseaˋ e catɨˊ dsíiˊ É̱e̱ˆ lɨ˜ Laniingˉ Güeang'ˆ do lajeeˇ e jmáangˋ ta˜ e fɨˊ lɨ˜ lɨ́ɨˊ jnɨ́ɨng'˜ la'uii˜ do.
58009009	Jo̱ lajaléb'ˋ e la cuøˊ co̱o̱ˋ li˜ quiá'ˉ jial lɨ́ɨˊ lana; dsʉco̱' jalé'ˋ e calɨ́ˉ e fɨˊ dsíiˊ 'nʉ́ʉˊ 'mɨ'ˊ do; fa' jaléng'ˋ jó'ˋ i̱ cajíng'ˋ jmidseaˋ fɨˊ quiniˇ Fidiéeˇ có̱o̱'˜guɨ jalé'ˋ e feá'ˉ e jié'ˋguɨ e cacuø'rˊ Fidiéeˇ, jo̱ dsʉ' jalé'ˋ e jo̱ jaˋ quɨ́ɨ'˜ jmɨɨ˜ fa' e nilɨguiʉ́ˉ dsíiˊ dseaˋ i̱ jmiféng'ˊ Fidiéeˇ có̱o̱'˜ jalé'ˋ e feá'ˉ do dseáng'ˉ laco̱' sɨ'íˆ fɨˊ quiniˇ dseaˋ do.
58009010	Co̱' jalé'ˋ e quɨ́'ˉ tɨ́ɨngˋ dseaˋ fɨˊ quiniˇ Fidiéeˇ la'eáangˊ e júuˆ tɨguaˇ la'uii˜ do e cacuø'ˊ dseaˋ do lamɨ˜ jéengˊguɨ do, dsʉ' e jo̱ quiʉ'ˊ ta˜ jí̱i̱'˜ quiá'ˉ jalé'ˋ e jmóobˋ dseaˋ, fa' jalé'ˋ e gø'ˊ dseaˋ có̱o̱'˜guɨ jalé'ˋ e ɨ̱́'ˋ dseaˋ o̱si jalé'ˋ e jié'ˋguɨ é, e laco̱' nilɨguiʉ́ˉ dsíiˊ dseaˋ laco̱' sɨ'íˆ fɨˊ quiniˇ Fidiéeˇ; jo̱ dsʉ' jalé'ˋ e jo̱ íingˆ ta˜ jí̱i̱'˜ cartɨˊ mɨ˜ nicuǿˉ Fidiéeˇ e júuˆ tɨguaˇ e 'mɨ́ɨˉ do.
58009011	Jo̱ dsʉ' lana nɨcagüémˉ Dseaˋ Jmáangˉ e nɨlɨ́ɨiñˊ i̱ jmidseaˋ dseaˋ féng'ˊ i̱ laniingˉguɨ e laco̱' nijmɨcó̱o̱'r˜ jneaa˜aa' e niñíingˋnaa' jalé'ˋ e guiʉ́ˉ e sɨ'íiˆnaa' quiá'ˉ Fidiéeˇ. Jo̱ e fɨˊ lɨ˜ éerˋ e ta˜ 'gooˋ e cangɨ́ɨiñˋ do, fɨˊ jo̱b lɨ˜ 'gøng'ˊguɨ jo̱guɨ niingˉguɨ cajo̱, co̱' o̱' dseaˋ jmɨgüíˋ i̱ cajme'ˊ, o̱'guɨ cajme'rˊ có̱o̱'˜ e seaˋ fɨˊ jmɨgüíˋ cajo̱.
58009012	Dsʉ' lanaguɨ nɨcangɨ́ɨmˊ Dseaˋ Jmáangˉ, jo̱ba' dob niguiiñ˜ e fɨˊ É̱e̱ˆ lɨ˜ Laniingˉ Güeang'ˆ do dsʉ' o̱' uíi'˜ e cacuørˊ fɨˊ quiniˇ Fidiéeˇ jmɨ'øøngˉ jo'chí'ˆ o̱si jmɨ'øøngˉ güɨtáˆ jiuung˜ é, co̱' cangɨ́ɨmˊbre fɨˊ jo̱ dsʉ' la'eáangˊ e cacuørˊ jmɨ'øøiñˉ 'ñia'ˊbre, jo̱ lajo̱ba' calɨ́'rˉ e nɨleáangˋnaa' jee˜ dseeˉ quíˉii' lata˜.
58009013	Dsʉ' e jáb'ˉ, e lajeeˇ e jmáangˋ ta˜ e júuˆ tɨguaˇ la'uii˜ e cacuøˊ Fidiéeˇ lamɨ˜ jéengˊguɨ do, ie˜ lamɨ˜ jmáangˋ ta˜ jalé'ˋ jmɨ'øøngˉ güɨtáˆ jiuung˜ có̱o̱'˜guɨ jo'chí'ˆ co̱lɨɨng˜guɨ có̱o̱'˜ faˋ quiá'ˉ jaangˋ güɨtáˆ iee˜ mɨ˜ ningɨ́ˋ e cángˋne' fɨˊ nife'ˋ, jo̱ba' có̱o̱'˜ jalé'ˋ e jo̱ seabˋjiʉ capí'ˆ bíˋ e laco̱' nijlɨ́ɨbˉ Fidiéeˇ dseeˉ quiá'ˉ dseaˋ, jo̱ lajo̱ba' nilɨguiúiñˉ lajeeˇ cateáˋ fɨˊ quiniˇ dseaˋ do.
58009014	Jo̱ e já'ˉ, e jalé'ˋ e jmɨ'øøngˉ jó'ˋ do óobˋjiʉ bíˋ, jo̱ dsʉ' e jmɨ'øøngˉ Dseaˋ Jmáangˉ 'ñia'rˊ do dseáng'ˉ eáangˊguɨ laniingˉ 'gøng'ˊ jo̱guɨ eáangˊguɨ óoˋ bíˋ cajo̱, co̱' dseáng'ˉ conguiabˊ íingˉ dseeˉ quíˉii' fɨˊ quiniˇ Fidiéeˇ lata˜. Co̱' la'eáangˊ có̱o̱'˜ Jmɨguíˋ quiá'ˉ Fidiéeˇ e seaˋ lata˜ do, Dseaˋ Jmáangˉ, dseaˋ jaˋ dseeˉ røøiñˋ jí̱i̱'˜ co̱o̱ˋ, cajáng'ˋ 'ñia'rˊ e cajúiñˉ jo̱guɨ cacuørˊ jmɨ'øøiñˉ. Jo̱guɨ la'eáangˊ e jmɨ'øøiñˉ do calɨlí'ˆnaa' e joˋ 'néˉ nijmóˆguɨ́ɨ' jí̱i̱'˜ co̱o̱ˋ e lamɨ˜ quɨ́'ˉ tɨ́ɨngˋnaa' jmooˉnaa' do e sí'ˊ jí̱i̱'˜ fɨˊ 'móˉ, jo̱ lajo̱ba' cuǿøngˋ nijmóˆoo' dseáng'ˉ laco̱' iing˜ Fidiéeˇ i̱ dseaˋ i̱ seengˋ carˋ ngongɨ́ɨˋ jmɨɨ˜.
58009015	Jo̱ la'eáangˊ e cajáng'ˋ 'ñia'ˊ Dseaˋ Jmáangˉ e cajúiñˉ fɨˊ dse'ˋ crúuˆ, jo̱ba' nɨseabˋ fɨˊ quíˉii' e nilɨse̱e̱ˉnaa' cøøngˋ có̱o̱'˜ Fidiéeˇ la'eáangˊ có̱o̱'˜ e júuˆ tɨguaˇ e 'mɨ́ɨˉ do, jo̱ lajo̱ba' ni'íingˉ e iihuɨ́ɨˊ e catɨ́ɨˉnaa' do uíi'˜ jalé'ˋ dseeˉ quíˉii' lɨ́'ˆ laco̱' la fé'ˋ fɨˊ ni˜ e júuˆ tɨguaˇ la'uii˜ do. Jo̱ la'eáangˊ có̱o̱'˜ e cajúngˉ Dseaˋ Jmáangˉ do, jo̱ba' jalém'ˋ dseaˋ i̱ nɨcaguíng'ˋ Fidiéeˇ i̱ ni'uíingˉ dseaˋ quiá'rˉ cuǿøngˋ e nilí'rˋ e ni'íñ'ˋ jalé'ˋ e guiʉ́ˉ e catɨ́ɨiñˉ lɨ́'ˆ laco̱'guɨ jí̱i̱'˜ júuˆ e nɨcacuøˊ Fidiéeˇ lamɨ˜ jéengˊguɨ do.
58009016	Jo̱ faco̱' jaangˋ dseaˋ iiñ˜ ningɨ́iñˉ jalé'ˋ e seaˋ quiá'rˉ fɨˊ jaguóˋ jaangˋguɨ dseaˋ mɨ˜ ningɨ́ˋ e nijúuiñˉ, dsʉ' jaˋ cuǿøngˋ e ni'íng'ˋ i̱ dseaˋ íˋ jalé'ˋ e jo̱ lajeeˇ e seemˋbɨ i̱ dseaˋ i̱ nicuǿˉ do, co̱' jang'ˉ 'néˉ lɨta˜ dsíiˊ song nɨcajúngˉ i̱ dseaˋ i̱ nicuǿˉ e do, jo̱guɨba' nɨcuǿøngˋ e ningɨ́ngˉ fɨˊ jaguóˋ i̱ dseaˋ i̱ catɨ́ɨngˉ do.
58009017	Co̱' jaˋ bíˋ seaˋ e ningɨ́ngˉ fɨˊ jaguóˋ i̱ dseaˋ i̱ catɨ́ɨngˉ jalé'ˋ e jo̱ lajeeˇ e seemˋbɨ i̱ dseaˋ i̱ nicuǿˉ do, dsʉ' mɨ˜ ningɨ́ˋ e nijúumˉ i̱ dseaˋ i̱ nicuǿˉ do, jo̱guɨba' nɨseaˋ fɨˊ e ni'íng'ˋ i̱ dseaˋ i̱ catɨ́ɨngˉ do.
58009018	Jo̱ co̱' lajo̱b lɨ́ɨˊ, jo̱ba' e júuˆ tɨguaˇ e cacuø'ˊ Fidiéeˇ dseaˋ lamɨ˜ jéengˊguɨ do la guíimˋ 'néˉ jmɨ'øøngˉ jó'ˋ núuˆ e laco̱' seaˋ bíˋ quiá'ˉ fɨˊ quiniˇ Fidiéeˇ.
58009019	Jo̱ ie˜ malɨɨ˜ do Moi˜ cajme'rˊ júuˆ jaléng'ˋ dseaˋ góorˋ dseaˋ Israel jalé'ˋ júuˆ quiʉ'ˊ ta˜ quiá'ˉ Fidiéeˇ e 'néˉ nijmitiñ'˜ do fɨˊ quiniˇ Fidiéeˇ; jo̱ mɨ˜ cangɨ́ˋ e café'rˋ e júuˆ jo̱, jo̱ba' cacá̱rˋ co̱o̱ˋ sɨɨˉ e sɨlɨ́ɨngˇ e 'ñʉ́ʉ'˜ ñiˊ yʉ̱́ʉ̱ˉ, jo̱ cajgiéerˉ jmɨ˜ jó'ˋ núuˆ e nɨsɨcang'ˆ có̱o̱'˜ jmɨɨˋ fɨˊ ni˜ lɨ˜ to̱o̱˜ júuˆ quiá'ˉ Fidiéeˇ e cajme'rˊ do, jo̱guɨ cajgiéeˉbre quiá'ˉ lajɨɨngˋ dseaˋ do cajo̱.
58009020	Jo̱ mɨ˜ cató'ˊ e jo̱, lalab cajíng'ˉ Moi˜ casɨ́'rˉ jaléng'ˋ i̱ dseaˋ góorˋ dseaˋ Israel do: “E jmɨ'øøngˉ la cuøˊ e tíiˊ ni˜ e júuˆ quiá'ˉ Fidiéeˇ e cacuø'rˊ jneaa˜aa' e dseáng'ˉ 'néˉ e nijmitíˆbaa'.”
58009021	Jo̱guɨ ca'éeˉbɨ Moi˜ e jmɨ'øøngˉ do cajo̱ fɨˊ dsíiˊ e 'nʉ́ʉˊ 'mɨ'ˊ güeang'ˆ lɨ˜ jmiféng'ˊ dseaˋ Fidiéeˇ có̱o̱'˜guɨ fɨˊ ni˜ jalé'ˋ e jmáangˋ ta˜ e fɨˊ dsíiˊ 'nʉ́ʉˊ do.
58009022	Jo̱ lɨ́'ˆ laco̱' la fé'ˋ júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜, e có̱o̱'˜ lají̱i̱'˜ jmɨˊba' lɨgüeang'ˆ lɨ́'ˆ doñiˊ eeˋ; jo̱guɨ cajo̱ jaˋ quɨ́'ˉ jmɨɨ˜ ni'íingˉ Fidiéeˇ dseeˉ song jaˋ catu̱u̱ˋ jmɨ'øøngˉ.
58009023	Jo̱ e 'nʉ́ʉˊ 'mɨ'ˊ güeang'ˆ lɨ˜ jmiféng'ˊ dseaˋ Fidiéeˇ có̱o̱'˜ jalé'ˋ e jmáangˋ ta˜ fɨˊ dsíiˊ jo̱ lɨ́ɨˊ lafa' rúm'ˋjiʉ có̱o̱'˜ jalé'ˋ e seaˋ fɨˊ ñifɨ́ˉ fɨˊ lɨ˜ guiing˜ Fidiéeˇ, jo̱ jalé'ˋ e seaˋ e fɨˊ dsíiˊ 'nʉ́ʉˊ do lɨgüeang'ˆ có̱o̱'˜ jmɨ'øøngˉ jó'ˋ núuˆ; jo̱ dsʉ' jalé'ˋguɨ e seaˋ fɨˊ ñifɨ́ˉ quiá'ˉ Fidiéeˇ dseáng'ˉ lajɨbˋ nigüeang'ˆ, jo̱ba' 'néˉ jmɨˊ e 'gøng'ˊguɨ laco̱' jmɨ˜ jó'ˋ núuˆ.
58009024	Jo̱ dsʉ' Fíiˋnaa' Dseaˋ Jmáangˉ jaˋ ca'írˉ fɨˊ É̱e̱ˆ Laniingˉ Güeang'ˆ quiá'ˉ e 'nʉ́ʉˊ 'mɨ'ˊ e cajme'ˊ dseaˋ jmɨgüíˋ, co̱' e 'nʉ́ʉˊ jo̱ lɨ́ɨˊ jí̱i̱'˜ lafa' co̱o̱ˋ e li˜ e seaˋ fɨˊ ñifɨ́ˉ fɨˊ lɨ˜ Laniingˉ Güeang'ˆ quiá'ˉ Fidiéeˇ. Co̱' Dseaˋ Jmáangˉ dseáng'ˉ fɨˊ ñifɨ́bˉ lɨ˜ caguiéiñ'ˉ, jo̱ lana dob nɨguiiñ˜ có̱o̱'˜ Fidiéeˇ e mɨ'rˊ dseaˋ do uii˜ quíˉii'.
58009025	Jo̱ laco̱o̱ˋ ji̱i̱ˋ laco̱o̱ˋ ji̱i̱ˋ jaléng'ˋ jmidseaˋ laniingˉ quiá'ˉ dseaˋ Israel 'néˉ e dsitáaiñ'˜ e fɨˊ É̱e̱ˆ lɨ˜ Laniingˉ Güeang'ˆ quiá'ˉ e 'nʉ́ʉˊ 'mɨ'ˊ do e dsijí̱i̱'r˜ jmɨ˜ jó'ˋ núuˆ fɨˊ quiniˇ Fidiéeˇ. Jo̱ dsʉ' jaˋ cajméeˋ Dseaˋ Jmáangˉ laco̱'guɨ cajméeˋ i̱ jmidseaˋ íˋ, co̱' co̱o̱ˋ ya̱'ˊba' ca'íˉ dseaˋ do fɨˊ É̱e̱ˆ lɨ˜ nɨgüeang'ˆguɨ fɨˊ ñifɨ́ˉ e cacuørˊ jmɨ'øøiñˉ, jo̱ jaˋ ca'írˉ jmiguiʉˊ ya̱'ˊ.
58009026	Co̱' faco̱' lajo̱b lɨ́ɨˊ, jo̱ba' jmiguiʉbˊ ya̱'ˊ catɨ́ˋ jóng e cajúngˉ Dseaˋ Jmáangˉ ie˜ lamɨ˜ catɨro̱o̱ˇ jmɨgüíˋ faco̱' lajo̱; dsʉ' lajeeˇ lana jo̱ cartɨˊ mɨ˜ niguiáˋ jmɨgüíˋ, co̱o̱ˋ née'˜ba' dseáng'ˉ cagüéngˉ dseaˋ do fɨˊ jmɨgüíˋ la, jo̱guɨ co̱o̱ˋ néeb'˜ cajo̱ e cajáng'ˋ 'ñia'rˊ e cajúiñˉ e laco̱' ni'íingˉ conguiaˊ jalé'ˋ dseeˉ quiá'ˉ dseaˋ jmɨgüíˋ.
58009027	Jo̱ co̱' co̱o̱ˋ née'˜ba' e júungˉ jaléng'ˋ dseaˋ, jo̱ mɨ˜ ningɨ́ˋ jo̱, niguilíiñˋ fɨˊ quiniˇ Fidiéeˇ e laco̱' nitɨdsiˊ í'ˋ quiá'rˉ uii˜ quiá'ˉ jalé'ˋ e nɨcajméerˋ lajeeˇ ie˜ lamɨ˜ seengˋguɨr fɨˊ jmɨgüíˋ la,
58009028	jo̱ lajo̱b Fíiˋnaa' Dseaˋ Jmáangˉ co̱o̱ˋ née'˜ba' sɨ'íiñˆ quiá'ˉ Tiquiá'rˆ Fidiéeˇ e cajáng'ˋ 'ñia'rˊ e cajúiñˉ e laco̱' conguiaˊ ca'íiñˉ jalé'ˋ dseeˉ quiá'ˉ i̱ fɨ́ɨngˊ dseaˋ jmɨgüíˋ. Jo̱ mɨ˜ nijáaˊtu̱r fɨˊ jmɨgüíˋ la calé'ˋ catú̱ˉ, joˋ nijáarˊ fa' e nijúungˉtu̱r uíi'˜ dseeˉ quiá'ˉ dseaˋ jmɨgüíˋ, co̱' nijáaˊbre dsʉ' e jaleaaiñ˜ jaléng'ˋ dseaˋ quiá'rˉ i̱ nisɨjeengˇ írˋ i̱ nɨsɨtaˇ dsíiˊ e nigüéengˉtu̱r calé'ˋ catú̱ˉ.
58010001	Jo̱ e júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜ do cuøˊ li˜ e laco̱' lɨñiˊjiʉ dseaˋ jalé'ˋ e guiʉ́ˉ e nidsijéeˊ cøøngˋguɨ, dsʉ' o̱' dseáng'ˉ jial laco̱' lɨ́ɨˊ e jo̱. Jo̱ba' jalé'ˋ e feá'ˉ e cuøˊ jaléng'ˋ i̱ jmidseaˋ do laco̱o̱ˋ ji̱i̱ˋ laco̱o̱ˋ ji̱i̱ˋ jaˋ quɨ́ɨ'˜ jmɨɨ˜ fa' dseáng'ˉ e nilɨguiʉ́ˉ dsíiˊ dseaˋ dseáng'ˉ laco̱' sɨ'íˆ fɨˊ quiniˇ Fidiéeˇ.
58010002	Co̱' faco̱' e júuˆ quiʉ'ˊ ta˜ quiá'ˉ Fidiéeˇ do dseáng'ˉ e já'ˉ quɨ́ɨ'˜ jmɨɨ˜ e ni'íingˉ jalé'ˋ dseeˉ quiá'ˉ dseaˋ, jo̱ba' joˋ ɨ́ˉ dsíiˊ dseaˋ jóng e lɨ́ɨiñˊ dseaˋ óoˋ dseeˉ, jo̱guɨ nitʉ́ˋbre cajo̱ e nicuǿrˉ jmɨ˜ jó'ˋ núuˆ uíi'˜ dseeˉ quiá'rˉ faco̱' lajo̱.
58010003	Jo̱ uiing˜ e dsica̱rˊ e jmɨ˜ jó'ˋ núuˆ do fɨˊ quiniˇ Fidiéeˇ laco̱o̱ˋ ji̱i̱ˋ laco̱o̱ˋ ji̱i̱ˋ e lɨ́'ˆ laco̱' jmiguiéng'ˊ dsíirˊ laco̱o̱ˋ ji̱i̱ˋ e lɨ́ɨmˊbɨr dseaˋ óoˋ dseeˉ.
58010004	Co̱' dseáng'ˉ e jáb'ˉ, e jmɨ˜ güɨtáˆ jiuung˜ do có̱o̱'˜guɨ jmɨ˜ jaléng'ˋ jo'chí'ˆ dseáng'ˉ jaˋ quɨ́ɨ'˜ jmɨɨ˜ fa' e ni'íingˉ jalé'ˋ dseeˉ quiá'ˉ dseaˋ jmɨgüíˋ.
58010005	Jo̱ co̱' jaˋ quɨ́ɨ'˜ jmɨɨ˜ yaang˜ e jmɨ'øøngˉ jó'ˋ do e ni'íingˉ dseeˉ quiá'ˉ dseaˋ, jo̱ba' mɨ˜ cagüéngˉ Fíiˋnaa' Dseaˋ Jmáangˉ fɨˊ jmɨgüíˋ la, lalab casɨ́'rˉ Tiquiá'rˆ Fidiéeˇ: Jo̱ co̱' jaˋ tɨˊ óoˊ 'nʉˋ e ji̱'ˊ dseaˋ jmɨ'øøngˉ jó'ˋ 'lɨɨ˜ fɨˊ quiní'ˆ o̱'guɨ e ji̱'ˊ dseaˋ lɨ́'ˆ doñiˊ eeˋ feá'ˉ e laco̱' jmiféiñ'ˊ 'nʉˋ, jo̱ba' 'nʉˋ nɨcacuǿø'˜ jnea˜ ngúuˊ táanˋn có̱o̱'˜guɨ jmɨ'øønˉ e laco̱' nijmitiiˉ lají̱i̱'˜ e iing˜ 'nʉˋ, Fíiˋi Fidiéeˇ.
58010006	Jo̱ co̱' jaˋ tɨˊ óoˊ 'nʉˋ mɨ˜ jíng'ˋ dseaˋ jó'ˋ núuˆ i̱ nɨcacáangˉ fɨˊ nife'ˋ o̱si jalé'ˋ feá'ˉ e jié'ˋguɨ e cuø'ˊ dseaˋ 'nʉˋ e laco̱' ni'íin'ˉ dseeˉ quiá'rˉ,
58010007	jo̱ba' lalab cafá'ˉa: “Lab cagüénˉn fɨˊ jmɨgüíˋ la e laco̱' nijmitiiˉ jí̱i̱'˜ laco̱' iing˜ 'nʉˋ, Fíiˋi Fidiéeˇ, lɨ́'ˆ laco̱'guɨ la fé'ˋ fɨˊ ni˜ jiˋ quíi'ˉ lɨ˜ fé'ˋ cuaiñ˜ quiéˉe.”
58010008	Jo̱ nɨcajíng'ˉ Dseaˋ Jmáangˉ e jaˋ iing˜ Fidiéeˇ o̱'guɨ tɨˊ dsíirˊ e ji̱'ˊ dseaˋ jmɨ'øøngˉ jó'ˋ núuˆ fɨˊ quinirˇ o̱'guɨ jalé'ˋ feá'ˉ quiá'ˉ jaléng'ˋ jó'ˋ i̱ nɨcacáangˉ fɨˊ nife'ˋ e laco̱' ni'íingˉ dseaˋ do dseeˉ quiá'ˉ dseaˋ. Jo̱ cajíñ'ˉ lajo̱ doñiˊ fa' e lajo̱b ta˜ quiʉ'ˊ fɨˊ ni˜ jiˋ quiá'ˉ Fidiéeˇ e cacuø'rˊ Moi˜ ie˜ malɨɨ˜guɨ do, e dseáng'ˉ lajo̱b guíingˋ 'néˉ jméˉ dseaˋ jmɨgüíˋ.
58010009	Jo̱ cajím'ˉbɨguɨ Dseaˋ Jmáangˉ cajo̱ e casɨ́'rˉ Tiquiá'rˆ Fidiéeˇ lala: “Teaa˜, lana lab nɨcagüénˉn fɨˊ jmɨgüíˋ la e laco̱' nijmee˜e dseáng'ˉ jí̱i̱'˜ laco̱' e iing˜ 'nʉˋ.” Jo̱ laco̱' cuǿøngˋ feˇee' e mɨ˜ cagüéngˉ Dseaˋ Jmáangˉ fɨˊ jmɨgüíˋ la, caséerˊ co̱o̱ˋ e guiʉ́ˉguɨ jo̱guɨ e 'gøng'ˊguɨ eáangˊ cajo̱, jo̱guɨ cab'ˊ ca'naangˋ e feá'ˉ e lamɨ˜ quɨ́'ˉ tɨ́ɨngˋ dseaˋ jmóorˋ lamɨ˜ jéengˊguɨ do.
58010010	Jo̱ uíi'˜ e Dseaˋ Jmáangˉ nɨcajmitir˜ lají̱i̱'˜ e iing˜ Fidiéeˇ e cajáng'ˋ 'ñia'rˊ co̱o̱ˋ née'˜ e cajúiñˉ fɨˊ dse'ˋ crúuˆ e laco̱' ni'íingˉ dseeˉ quíˉii' lata˜, jo̱ba' uíi'˜ e jo̱ Fidiéeˇ nɨcajméerˋ e nɨlɨ́ɨˊnaa' dseaˋ guiúngˉ fɨˊ quinirˇ.
58010011	Jo̱ lajalém'ˋ jmidseaˋ quiá'ˉ dseaˋ Israel quɨ́'ˉ tɨ́ɨiñˋ e dsijíiñ'˜ jó'ˋ fɨˊ quiniˇ Fidiéeˇ laco̱o̱ˋ jmɨɨ˜ laco̱o̱ˋ jmɨɨ˜; jo̱ jmóorˋ lajo̱, co̱' lajo̱b júuˆ tɨguaˇ e cacuø'ˊ Fidiéeˇ írˋ lamɨ˜ jéengˊguɨ. Dsʉ' jalé'ˋ e jmóorˋ do, jaˋ quɨ́'ˉ jmɨɨ˜ fa' e ni'íingˉ jalé'ˋ dseeˉ e røøngˋ dseaˋ jmɨgüíˋ.
58010012	Jo̱ dsʉ' Dseaˋ Jmáangˉguɨ cajáng'ˋ 'ñia'rˊ e cajúiñˉ co̱o̱ˋ née'˜ 'ñiab'ˊ carta˜ ró̱o̱ˋ jmɨgüíˋ, jo̱ e jo̱ íingˆ ta˜ e ni'íingˉ dseeˉ quíˉii' lata˜. Jo̱ mɨ˜ cangɨ́ˋ e cajméerˋ e jo̱, cangám'ˉbre jóng jo̱ cangogüeárˋ lɨ́'ˆ lɨˊ dséeˊ laco̱' guiing˜ Tiquiá'rˆ Fidiéeˇ fɨˊ ñifɨ́ˉ.
58010013	Jo̱ fɨˊ jo̱b nɨguiiñ˜ lana e sɨjeeiñˇ e Tiquiá'rˆ Fidiéeˇ nijméˉ e nijmɨ'góˋ jaléng'ˋ dseaˋ i̱ 'ní'ˋ níiˉ quiá'rˉ jo̱guɨ e nisí'ˋ jaléng'ˋ dseaˋ do uǿˉ jnir˜ fɨˊ quiniñ'˜ e laco̱' nijmiféng'ˊneiñ'.
58010014	Jo̱ co̱o̱ˋ née'˜ 'ñia'ˊba' cajáng'ˋ 'ñia'rˊ e cajúiñˉ e laco̱' ca'íiñˉ dseeˉ quiá'ˉ jaléng'ˋ dseaˋ jmɨgüíˋ, jo̱ lajo̱ba' cajmigüeang'ˆneiñ' laco̱' sɨ'íˆ fɨˊ quiniˇ Fidiéeˇ carˋ ngongɨ́ɨˋ jmɨɨ˜.
58010015	Jo̱ lalab tíiˊ ni˜ Jmɨguíˋ quiá'ˉ Fidiéeˇ e jáb'ˉ e júuˆ la mɨ˜ fé'ˋ lala:
58010016	Jo̱ lalab jíng'ˉ Fíiˋnaa' Fidiéeˇ: Jo̱ e lab e júuˆ tɨguaˇ e 'mɨ́ɨˉ e nijmɨrøøˉ có̱o̱'˜ jaléng'ˋ dseaˋ Israel mɨ˜ niguiéeˊ e jmɨɨ˜ jo̱: Nicuǿøˆø jaléng'ˋ dseaˋ quiéˉe e nilɨñirˊ jalé'ˋ júuˆ quiʉ'ˊ ta˜ quiéˉe, jo̱guɨ nijmee˜e e nijmérˉ nʉ́ʉ'˜bre jalé'ˋ e júuˆ jo̱ laco̱' sɨ'íˆ.
58010017	Jo̱ dseáng'ˉ joˋ nijmiguiéng'ˊ dsiiˉ jalé'ˋ dseeˉ e nɨca'éerˋ fɨˊ quiniiˉ có̱o̱'˜guɨ jalé'ˋ dseeˉ e nɨca'éerˋ có̱o̱'˜ jaléng'ˋ dseaˋ rúiñ'ˋ, co̱' dseáng'ˉ latab˜ ni'íin˜n jalé'ˋ e dseeˉ jo̱.
58010018	Jo̱ co̱' dseáng'ˉ conguiabˊ nɨca'íingˉ Fidiéeˇ jalé'ˋ dseeˉ, jo̱ba' dseáng'ˉ joˋ 'néˉ fa' eeˋ lɨɨng˜ feá'ˉ niji̱'ˉguɨ dseaˋ fɨˊ quiniˇ dseaˋ do e laco̱' ni'íiñˉ jalé'ˋ dseeˉ.
58010019	Jo̱guɨ lana fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e có̱o̱'˜ e jmɨ'øøngˉ Dseaˋ Jmáangˉ e catu̱u̱ˋ fɨˊ dse'ˋ crúuˆ mɨ˜ cajúiñˉ cuaiñ˜ quíˉii', la'eáangˊ có̱o̱'˜ e jo̱ba' lana nɨseaˋ fɨˊ quíˉii' e nɨcuǿøngˋ e ningɨɨng˜naa' e jaˋ 'gó'ˋnaa' jí̱i̱'˜ capí'ˆ fɨˊ É̱e̱ˆ lɨ˜ Laniingˉ Güeang'ˆ fɨˊ lɨ˜ guiing˜ Fidiéeˇ fɨˊ ñifɨ́ˉ.
58010020	Co̱' la'eáangˊ e cajáng'ˋ 'ñia'ˊ Dseaˋ Jmáangˉ e cajúiñˉ fɨˊ dse'ˋ crúuˆ uii˜ quíˉii', jo̱ba' nɨcaneáaˊbre co̱o̱ˋ fɨˊ 'mɨ́ɨˉ e laco̱' cuǿøngˋ e ningɨɨng˜naa' fɨˊ lɨ˜ guiing˜ Fidiéeˇ, co̱' cajé̱b'ˋ e lafa' 'mɨ'ˊ e sɨjnɨˊ fɨˊ jo̱.
58010021	Jo̱ co̱' Jesús ca'uíiñˉ i̱ jmidseaˋ dseaˋ féng'ˊ i̱ laniingˉguɨ quíˉii' i̱ nɨquie̱ˊ nifɨˊ quiá'ˉ lajaléng'ˋ dseaˋ quiá'ˉ Fidiéeˇ,
58010022	jo̱ba' madsiquiéengˊnaa' có̱o̱'˜ Fidiéeˇ carˋ ngocángˋ dsiˋnaa' jo̱guɨ e nɨta˜ dsiˋnaa' e dseáng'ˉ nijmitib˜ dseaˋ do jalé'ˋ júuˆ quiá'rˉ. Jo̱ madsiquiéengˊnaa' có̱o̱'˜ Fidiéeˇ cajo̱ e joˋ røøˉnaa' dseeˉ jo̱guɨ e nɨlɨ́ɨˊnaa' lafa' dseaˋ sɨjgɨ́ɨngˆ có̱o̱'˜ jmɨɨˋ.
58010023	Jo̱ dseáng'ˉ teábˋ 'néˉ té̱e̱ˉnaa' fɨˊ guiʉ́ˉ lɨ˜ nɨté̱e̱ˉnaa' có̱o̱'˜ Dseaˋ Jmáangˉ, e dseáng'ˉ ta˜ dsiˋnaa' e jáb'ˉ júuˆ quiá'ˉ dseaˋ do, co̱' dseáng'ˉ nijmitib˜ Fidiéeˇ lají̱i̱'˜ júuˆ quiá'rˉ e nɨcacuø'rˊ jneaa˜aa' lamɨ˜ jéengˊguɨ do.
58010024	Jo̱ 'néˉ nijmɨ'úumˋbɨ́ɨ' jial e nijmɨcó̱o̱'ˇnaa' jaléng'ˋ dseaˋ rú'ˋnaa' e nijmi'neáaiñˋ rúiñ'ˋ jo̱guɨ jial e nijmérˉ jmang'ˆ e guiʉ́ˉ.
58010025	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e jaˋ dseengˋ fa' e nijmɨ'naangˉ yee˜ee' e jaˋ seáang'˜ rú'ˋnaa' lɨ́'ˆ laco̱' jmóoˋ i̱ lɨɨng˜ dseaˋ, co̱' o̱' lajo̱ e 'néˉ jmóˆ jneaa˜aa'; co̱' lɨ́'ˆ lɨˊ 'néˉ e nicuǿø'˜guɨ bíˋ rú'ˋbaa' e laco̱' jaˋ nitʉ́ˆʉʉ' fɨˊ lɨ˜ nité̱e̱ˉnaa' có̱o̱'˜ Dseaˋ Jmáangˉ, jo̱ eáangˊguɨ 'néˉ jmɨ'úungˋnaa' e jo̱ lana, co̱' nɨneeˉ jǿøˆbaa' e nɨjaquiéemˊ e tɨˊ lɨ˜ nigüéengˉtu̱ Fíiˋnaa' Dseaˋ Jmáangˉ fɨˊ jmɨgüíˋ la calé'ˋ catú̱ˉ.
58010026	Jo̱guɨ fǿn'ˋn 'nʉ́'ˋ, dseaˋ rú'ˋnaa', e song la eeˉbɨ́ɨ' dseeˉ e guita˜ dsiˋnaa' mɨ˜ cangɨ́ˋ e nɨcalɨcuíingˋnaa' Dseaˋ Jmáangˉ, jo̱ba' joˋ seaˋ feá'ˉ jóng e laco̱' cuǿøngˋ e ni'íingˉguɨ jalé'ˋ e dseeˉ jo̱ fɨng song jmooˉnaa' lajo̱.
58010027	Co̱' song la eeˉbɨ́ɨ' dseeˉ, jo̱ba' eáamˊ nisɨjéeˊ quíˉii' lají̱i̱'˜ iihuɨ́ɨˊ e nicuǿˉ Fidiéeˇ mɨ˜ tɨˊ lɨ˜ niquidsirˊ í'ˋ quiá'ˉ lajaangˋ lajaangˋ dseaˋ mɨ˜ nibíiñˉ jaléng'ˋ i̱ dseaˋ i̱ 'ní'ˋ níiˉ quiá'rˉ fɨˊ lɨ˜ cooˋ jɨˋ e jaˋ tó̱o̱ˋ jmɨɨ˜ yʉ'ˊ.
58010028	Jo̱guɨ nɨne˜baa' e mɨ˜ jaangˋ dseaˋ jaˋ jmitir˜ laco̱' catɨ́ɨngˉ e júuˆ quiʉ'ˊ ta˜ quiá'ˉ Fidiéeˇ e cajme'ˊ Moi˜, jo̱guɨ song seengˋ gángˉ si gaangˋ dseaˋ i̱ tíiˊ ni˜ quiá'ˉ lají̱i̱'˜ e dseeˉ e ca'éeˋ i̱ dseaˋ do, jo̱ba' dseáng'ˉ jaˋ mɨ́ɨˊ seabˋ jóng, co̱' dseáng'ˉ jaˋ fɨ'íbˆ 'néˉ júungˉ i̱ dseaˋ do uíi'˜ e dseeˉ e nɨca'éerˋ do.
58010029	Jo̱ dsʉ' iihuɨ́ɨˊ eáangˊguɨb ni'íng'ˋ jaléng'ˋ i̱ dseaˋ i̱ jmóoˋ ta˜ 'ní'ˋ níingˉ i̱ Jó̱o̱ˊ Fidiéeˇ camɨ́ɨng'˜ do có̱o̱'˜guɨ jaléng'ˋ i̱ dseaˋ i̱ jaˋ jmɨ'góˋ e jmɨ'øøngˉ dseaˋ do có̱o̱'˜guɨ jaléng'ˋ i̱ dseaˋ i̱ fé'ˋ gaˋ uii˜ quiá'ˉ Jmɨguíˋ quiá'ˉ Fidiéeˇ e 'neáangˋ jneaa˜aa' do cajo̱. Co̱' la'eáangˊ có̱o̱'˜ e jmɨ'øøngˉ dseaˋ dob e jmɨta˜ dsiˋnaa' e júuˆ tɨguaˇ e 'mɨ́ɨˉ e cacuøˊ Fidiéeˇ, jo̱guɨ la'eáangˊ có̱o̱'˜ e jmɨ'øøngˉ dseaˋ dob cajo̱ e calɨgüeang'ˆnaa' fɨˊ quiniˇ Fidiéeˇ.
58010030	Jo̱guɨ nɨne˜baa' e lalab cajíng'ˉ Fíiˋnaa': “Jneab˜ dseaˋ catɨ́ɨnˉn e ni'ɨɨ˜ɨ í'ˋ laco̱' catɨ́ɨngˉ jo̱guɨ e niquɨ́ɨ'˜ táaˊ lɨ́'ˆ jialco̱' éeˋ dseaˋ.” Jo̱guɨ cajím'ˉbɨguɨr cajo̱: “'Ñiá'ˋbaa dseaˋ niquidsiiˉ í'ˋ quiá'ˉ jaléng'ˋ dseaˋ jmɨgüíˋ.”
58010031	¡Jo̱ dseáng'ˉ eáamˊ gaˋ ni'íˋ fø'ˊ quiá'ˉ jaléng'ˋ i̱ dseaˋ røøngˋ dseeˉ mɨ˜ nɨ'ɨ́ˉ Fidiéeˇ i̱ seengˋ carˋ ngongɨ́ɨˋ jmɨɨ˜ í'ˋ quiá'rˉ!
58010032	Jo̱guɨ jmiguiéng'ˊ áaˊna' cajo̱ e ie˜ mɨ˜ táˋ já'ˉ calɨ́ngˉna' júuˆ quiá'ˉ Dseaˋ Jmáangˉ, jmiguiʉˊ íing'˜ iihuɨ́ɨˊ ca'íing'˜na', lɨfa' cajmeeˉba' té'ˋna' có̱o̱'˜ jalé'ˋ e jo̱, jo̱ jaˋ calɨtúngˉ óoˊna' lají̱i̱'˜ fɨˊ lɨ˜ nɨteáangˉna' có̱o̱'˜ Dseaˋ Jmáangˉ.
58010033	Jo̱ ie˜ jo̱, i̱ lɨɨng˜ 'nʉ́'ˋ gabˋ café'ˋ dseaˋ uii˜ quíiˆna' jo̱guɨ gabˋ cajmeáng'ˋ dseaˋ 'nʉ́'ˋ fɨˊ quiniˇ fɨɨˋ cajo̱. Jo̱ mɨ˜ cangáˉ dseaˋ quiá'ˉ Dseaˋ Jmáangˉ i̱ caguiaangˉguɨ e dsingɨ́ɨngˉna' lajo̱, jo̱ba' caquɨm'ˆbre cajo̱ e ca'íñ'ˋ iihuɨ́ɨˊ.
58010034	Jo̱guɨ eáamˊ calɨ́ˉ fɨ́ɨˉ lɨ́ɨngˉna' jaléng'ˋ dseaˋ rúng'ˋna' dseaˋ quiá'ˉ Dseaˋ Jmáangˉ i̱ cajnɨ́ngˉ fɨˊ dsíiˊ 'nʉñíˆ ie˜ jo̱, jo̱guɨ jaˋ calɨ́ngˉna' fɨ'íˆ mɨ˜ cajméeˋ dseaˋ ɨ̱ɨ̱ˋ jalé'ˋ e seaˋ quíiˉna', co̱' nɨñíˆba' guiʉ́ˉ e fɨˊ ñifɨ́bˉ nɨsɨjé̱e̱ˇ jalé'ˋ e jlo'ˆ quíiˉna' e jaˋ quɨ́'ˉ jmɨɨ˜ fa' e ni'íingˉ.
58010035	Jo̱ba' fɨ́ɨˉɨ 'nʉ́'ˋ lana e teáˋguɨ síng'ˋ yaang˜na' e jaˋ jmɨtúngˆ óoˊna' lají̱i̱'˜ fɨˊ nɨteáangˉna', dsʉco̱' la'eáangˊ có̱o̱'˜ e jo̱ba' e ni'íing'˜na' jalé'ˋ e jlo'ˆ e nicuǿ'ˉ Fidiéeˇ 'nʉ́'ˋ mɨ˜ nitɨ́ˉ í'ˋ lajo̱.
58010036	Jo̱guɨ fɨ́ɨˉguɨ́ɨ 'nʉ́'ˋ e la guíimˋba' 'néˉ e có̱o̱'˜ e féng'ˊ óoˊba' 'néˉ nijmitíˆna' lají̱i̱'˜ e iing˜ Fidiéeˇ e nijméeˆna', jo̱ lajo̱ba' cuǿøngˋ e ni'íing'˜na' lají̱i̱'˜ e nɨjíñ'ˉ e nicuǿ'rˉ 'nʉ́'ˋ lamɨ˜ jéengˊguɨ.
58010037	Co̱' lalab fé'rˋ fɨˊ ni˜ jiˋ quiá'rˉ: Jo̱ dseáng'ˉ lajeeˇ lajmɨnáˉ nijáaˊtu̱ fɨˊ jmɨgüíˋ la i̱ sɨ'íˆ nijáaˊ, jo̱ joˋ fa' dseáng'ˉ lɨ'ɨɨng˜guɨr eáangˊ.
58010038	Jo̱ doñiˊ i̱i̱ˋ dseaˋ i̱ jmóoˋ lají̱i̱'˜ e iing˜ jnea˜, jo̱ba' nilɨseeiñˋ la'eáangˊ e já'ˉ lɨ́ɨiñˋ júuˆ quiéˉe; jo̱ dsʉ' song i̱i̱ˋ dseaˋ ni'nángˋ 'ñia'rˊ lají̱i̱'˜ fɨˊ lɨ˜ nɨsiñ'ˊ có̱o̱'˜ jnea˜, jo̱ba' jnea˜, Fidiéeˇ, jaˋ iáangˋ dsiiˉ có̱o̱'˜ i̱ dseaˋ íˋ jóng.
58010039	Jo̱ dsʉ' jneaa˜aa' jaˋ lɨ́ɨˊnaa' dseaˋ i̱ jmɨ'nángˋ yaang˜ e fɨˊ guiʉ́ˉ lɨ˜ nɨté̱e̱ˉnaa' có̱o̱'˜ Dseaˋ Jmáangˉ e laco̱' nibíingˉ Fidiéeˇ jneaa˜aa' fɨˊ lɨ˜ 'lɨ'ˆ; dsʉco̱' jneaa˜aa' nɨlɨ́ɨˊnaa' dseaˋ i̱ nɨta˜ dsíiˊ có̱o̱'˜ Fidiéeˇ, jo̱ba' dseaˋ do nileáiñˉ jneaa˜aa' jee˜ jalé'ˋ dseeˉ quíˉii' la'eáangˊ e já'ˉ lɨ́ɨˋnaa' júuˆ quiá'rˉ.
58011001	Jo̱ e laba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e mɨ˜ jaangˋ dseaˋ dseáng'ˉ já'ˉ lɨ́ɨiñˋ júuˆ quiá'ˉ Fidiéeˇ, jo̱ba' dseáng'ˉ nɨtab˜ dsíirˊ jóng e nijmitib˜ dseaˋ do jalé'ˋ júuˆ e sɨ́'ˋreiñ', jo̱guɨ dseáng'ˉ lafa' nɨca'ím'ˋbre lají̱i̱'˜ e nɨcamɨrˊ do nañiˊ fa' jaˋ mɨˊ níˋrer.
58011002	Jo̱ eáamˊ calɨ'iáangˋ dsíiˊ Fidiéeˇ có̱o̱'˜ jaléng'ˋ 'lɨɨ˜ dseaˋ áangˊ quíˉnaa' uíi'˜ e jáb'ˉ calɨ́ngˉ jaléng'ˋ dseaˋ do júuˆ quiá'ˉ dseaˋ do.
58011003	Jo̱ uíi'˜ e já'ˉ lɨ́ɨˋnaa' júuˆ quiá'ˉ Fidiéeˇ, jo̱ba' nɨtab˜ dsiˋnaa' e la'eáangˊ có̱o̱'˜ júuˆ quiá'ˉbre cajméerˋ lajalé'ˋ e seaˋ fɨˊ la'úngˉ fɨˊ jmɨgüíˋ, jo̱ lɨ́'ˆ laco̱' cuǿøngˋ feˇee' e lajalé'ˋ e ne˜naa' lana ca'uíingˉ có̱o̱'˜ jalé'ˋ e jaˋ cuǿøngˋ ne˜naa'.
58011004	Jo̱ i̱ dseañʉ'ˋ i̱ calɨsíˋ Abel i̱ calɨséngˋ malɨɨ˜guɨ eáangˊ, la'eáangˊ e jáb'ˉ calɨ́iñˉ júuˆ quiá'ˉ Fidiéeˇ, jo̱ba' cacuø'ˊbre dseaˋ do co̱o̱ˋ feá'ˉ e guiʉ́ˉguɨ laco̱'guɨ e feá'ˉ e cacuø'ˊ i̱ rúiñ'ˋ i̱ calɨsíˋ Caín do, jo̱ ca'ím'ˋ Fidiéeˇ i̱ Abel do e lɨiñ'ˊ jaangˋ dseaˋ i̱ jaˋ røøngˋ dseeˉ, jo̱guɨ ca'ím'ˋbɨr lají̱i̱'˜ e cacuøiñ'ˊ do cajo̱. Jo̱ jaˋ e lɨ́ɨˊ e malɨɨb˜ eáangˊ nɨcajúngˉ i̱ Abel do, dsʉ' seaˋbɨ júuˆ quiá'rˉ latɨˊ lana la'eáangˊ e jáb'ˉ calɨ́iñˉ júuˆ quiá'ˉ Fidiéeˇ.
58011005	Jo̱guɨ la'eáangˊ e jáb'ˉ calɨ́ngˉ júuˆ quiá'ˉ Fidiéeˇ i̱ dseaˋ i̱ calɨsíˋ Enoc i̱ calɨséngˋ malɨɨ˜guɨ eáangˊ, jo̱ba' condséeˊ catǿ'ˉ Fidiéeˇ dseaˋ do fɨˊ ñifɨ́ˉ e jí̱i̱'˜ jaˋ cajúiñˉ. Jo̱ co̱' condséebˊ cangáiñ'ˉ fɨˊ ñifɨ́ˉ, jo̱ba' joˋ i̱i̱ˋ cangáˉguɨ quiá'rˉ mɨ˜ cangɨ́ˋ jo̱. Jo̱ lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ, e lajeeˇ e nʉ́'ˉguɨ nitǿøˋ dseaˋ do írˋ fɨˊ ñifɨ́ˉ, jmang'ˉ e calɨ'iáangˋ dsíiˊ Fidiéeˇ cajméerˋ.
58011006	Jo̱guɨ jaˋ quɨ́'ˉ jmɨɨ˜ e nijmóˆoo' e nilɨ'iáangˋ dsíiˊ Fidiéeˇ song jaˋ já'ˉ lɨ́ɨˋnaa' júuˆ quiá'rˉ, co̱' doñiˊ i̱i̱ˋ dseaˋ i̱ iing˜ nijáng'ˋ yaang˜ fɨˊ jaguóˋ Fidiéeˇ, jang'ˉ 'néˉ e jáb'ˉ nilíiñˋ e dseáng'ˉ seemˋ dseaˋ do, jo̱guɨ e cuø'ˊbre jmang'ˆ e guiʉ́ˉ jaléng'ˋ i̱ dseaˋ i̱ cuø'ˊ bíˋ yaang˜ i̱ iing˜ nijmicuíingˋ írˋ.
58011007	Jo̱ lajo̱b cajo̱ i̱ 'lɨɨ˜ yʉ́ʉ'˜ i̱ calɨsíˋ Noé, la'eáangˊ e jáb'ˉ calɨ́iñˉ júuˆ quiá'ˉ Fidiéeˇ, jo̱ba' jáb'ˉ calɨ́iñˉ mɨ˜ cajíng'ˉ Fidiéeˇ e nidsijéeˊ jalé'ˋ e iihuɨ́ɨˊ e nɨjaquiéengˊ e jí̱i̱'˜ jaˋ mɨˊ ñiˊ dseaˋ jéengˊguɨ, jo̱ Noé cajméeˋbre nʉ́ʉ'r˜ lají̱i̱'˜ júuˆ quiá'ˉ Fidiéeˇ ie˜ jo̱, jo̱ cajméerˋ co̱o̱ˋ móoˊ dséeˉ e ni'ɨ́'ˉ fɨˊ ni˜ jmɨɨˋ lɨ́'ˆ laco̱'guɨ la ta˜ e caquiʉ'ˊ Fidiéeˇ e nijmérˉ, jo̱ có̱o̱'˜ e jo̱b nilí'rˋ nileáiñˉ jaléng'ˋ dseaˋ sɨnʉ́ʉˆ quiá'rˉ mɨ˜ tɨˊ lɨ˜ nitʉ̱́ˋ e jmɨ́ɨˊ dsiing˜ do. Jo̱ co̱' jáb'ˉ calɨ́ngˉ Noé júuˆ quiá'ˉ Fidiéeˇ, jo̱ba' dseaˋ jaˋ røømˋ dseeˉ ca'uíiñˉ fɨˊ quiniˇ dseaˋ do, jo̱ dsʉ' jaléng'ˋ dseaˋ jmɨgüíˋ caguiaangˉguɨ ca'naamˋbre quiá'ˉ Fidiéeˇ lata˜.
58011008	Jo̱guɨ 'lɨɨ˜ yʉ́ʉ'˜ Abraham la'eáangˊ e jáb'ˉ calɨ́iñˉ júuˆ quiá'ˉ Fidiéeˇ, jo̱ba' cajméeˋbre nʉ́ʉ'r˜ mɨ˜ cajíng'ˉ dseaˋ do e 'néˉ nitʉ́rˋ góorˋ jo̱ nidsérˉ nidsigüeárˋ fɨˊ guóo'˜ uǿˉ fɨˊ lɨ˜ huí̱i̱ˆ fɨˊ lɨ˜ nɨcajíng'ˉ Fidiéeˇ e nicuǿ'ˉreiñ' lamɨ˜ jéengˊguɨ. Jo̱ba' cagüɨ'ɨ́ɨˊbre e fɨˊ góorˋ do co̱lɨɨng˜ có̱o̱'˜ jaléng'ˋ dseaˋ sɨnʉ́ʉˆ quiá'rˉ có̱o̱'˜guɨ jalé'ˋ e seaˋ quiá'rˉ e jí̱i̱'˜ jaˋ ñirˊ jie˜ fɨˊ lɨ˜ ngóorˊ.
58011009	Jo̱ la'eáangˊ e jáb'ˉ calɨ́iñˉ júuˆ quiá'ˉ Fidiéeˇ, jo̱ba' cangóˉbre cangogüeárˋ e fɨˊ guóo'˜ uǿˉ fɨˊ lɨ˜ cajíng'ˉ dseaˋ do lamɨ˜ jéengˊguɨ e nicuǿ'ˉreiñ' e nigüeárˋ lafa' dseaˋ i̱ jáaˊ fɨˊ lɨ˜ jié'ˋ. Jo̱ 'nʉ́ʉˊ 'mɨb'ˊ cajme'rˊ e caguárˋ, jo̱guɨ lajo̱b calɨ́ˉ 'nʉ˜ i̱ jó̱o̱rˊ i̱ siiˋ Isáaˊ do jo̱guɨ i̱ guieer˜ i̱ siiˋ Jacóoˆ do cajo̱, jo̱ lajɨˋ huáangˉ i̱ dseañʉ'ˋ na ca'ím'ˋbre lají̱i̱'˜ e cajíng'ˉ Fidiéeˇ e nicuǿ'ˉreiñ' lamɨ˜ jéengˊguɨ lɨ́'ˆ laco̱' ca'íng'ˋ dseaˋ cǿøng'˜ quiá'rˉ cajo̱.
58011010	Jo̱ i̱ 'lɨɨ˜ yʉ́ʉ'˜ Abraham do dseáng'ˉ lamɨ˜ sɨjeemˇbre e nigüeárˋ e fɨˊ fɨɨˋ 'mɨ́ɨˉ e jaˋ tó̱o̱ˋ jmɨɨ˜ ni'íingˉ e cajíng'ˉ Fidiéeˇ e nicuǿ'rˉ dseaˋ do. Jo̱ 'ñiab'ˊ Fidiéeˇ dseaˋ caguiarˊ guiʉ́ˉ jo̱guɨ cajme'rˊ e fɨɨˋ jo̱.
58011011	Jo̱ la'eáangˊ e já'ˉ calɨ́ngˉ Abraham júuˆ quiá'ˉ Fidiéeˇ, jo̱ba' caquɨ́ɨ'˜bre jmɨɨ˜ e calɨséngˋ jó̱o̱rˊ có̱o̱'˜ dseamɨ́ˋ quiá'rˉ i̱ siiˋ Sara, nañiˊ fa' eáamˊ nɨdseáaiñˉ lajɨˋ huáaiñˉ do. Jo̱ lajo̱b calɨ́ˉ, co̱' dseáng'ˉ jáb'ˉ calɨ́iñˉ e nijmitib˜ Fidiéeˇ lají̱i̱'˜ júuˆ e nɨcacuø'ˊreiñ' lamɨ˜ jéengˊguɨ.
58011012	Jo̱ jaˋ e lɨ́ɨˊ e eáamˊ nɨdseáangˉ 'lɨɨ˜ yʉ́ʉ'˜ Abraham mɨ˜ tɨˊ lɨ˜ canaangˋ e lɨseengˋ jó̱o̱rˊ, dsʉ' mɨ˜ cangɨ́ˋguɨ lajo̱, i̱ 'leáamˉ dseaˋ sɨju̱rˇ calɨséngˋ lɨ́'ˆ laco̱'guɨ la fɨ́ɨngˊ nʉ́ʉˊ i̱ sɨtǿng'ˉ fɨˊ yʉ́'ˆ jmɨgüíˋ mɨ˜ canʉʉˋ, o̱si lɨ́'ˆ laco̱' la jmiguiʉˊ tóo'˜ e néeˊ 'nɨ'ˋ jmɨñí'ˆ e jí̱i̱'˜ jaˋ quɨ́ɨ'˜ dseaˋ jmɨɨ˜ nijmi'írˆ.
58011013	Jo̱ jalém'ˋ i̱ dseaˋ íˋ cajúmˉbre mɨ˜ catɨ́ˋ í'ˋ lajo̱ quiá'ˉ lajaangˋ lajaaiñˋ, jo̱ jí̱i̱'˜ jaˋ mɨˊ ca'ím'ˋbɨr lají̱i̱'˜ e cajíng'ˉ Fidiéeˇ e nicuǿ'ˉreiñ' do lamɨ˜ jéengˊguɨ. Jo̱ co̱' jaléng'ˋ i̱ dseaˋ do jáb'ˉ calɨ́iñˉ júuˆ quiá'ˉ Fidiéeˇ, jo̱ba' lɨ́ɨˊ e lafa' ca'ím'ˋbre jalé'ˋ e jo̱; jo̱ có̱o̱'˜ jalé'ˋ e jo̱ cajméeˋ e iáamˋ dsíirˊ, co̱' calɨlí'ˆbre e o̱' dseáng'ˉ góorˋ fɨˊ jmɨgüíˋ la, co̱' lɨ́'ˆ cateáˋba' ngɨ́ɨngˊtear fɨˊ jmɨgüíˋ la lafa' jaangˋ dseaˋ i̱ iuungˉ fɨˊ.
58011014	Jo̱ jaléng'ˋ dseaˋ i̱ ɨˊ dsíiˊ e o̱' dseáng'ˉ góorˋ fɨˊ jmɨgüíˋ la, jo̱ba' cuøbˊ li˜ quiá'rˉ e sɨjeemˇbre e nidsilíiñˋ e fɨˊ fɨɨˋ 'mɨ́ɨˉ quiá'ˉ Fidiéeˇ.
58011015	Co̱' faco̱' jaléng'ˋ i̱ dseaˋ do guiim˜bɨ dsíirˊ uii˜ quiá'ˉ e fɨˊ lɨ˜ ca'uøøiñˋ do, jo̱ba' caquɨm'ˉtu̱r jóng e fɨˊ jo̱ faco̱' mɨ˜ cajméerˋ lajo̱.
58011016	Dsʉ' jaléng'ˋ i̱ dseaˋ íˋ eáangˊguɨb calɨ'iiñ˜ e nidsigüeárˋ e fɨˊ fɨɨˋ 'mɨ́ɨˉ e jlo'ˆ eáangˊ quiá'ˉ Fidiéeˇ e seaˋ fɨˊ ñifɨ́ˉ. Jo̱ uiing˜ e jo̱ba' Fidiéeˇ jaˋ jáaˊ e ɨ'ˋ lɨ́ɨiñˉ e lɨ́ɨiñˊ Fidiéeˇ quiá'ˉ i̱ dseaˋ do, co̱' nɨcaguiaˊbre guiʉ́ˉ e fɨɨˋ 'mɨ́ɨˉ jo̱ fɨˊ lɨ˜ nidsigüeáˋ i̱ dseaˋ quiá'rˉ do lata˜.
58011017	Jo̱guɨ la'eáangˊ e jáb'ˉ calɨ́ngˉ Abraham júuˆ quiá'ˉ Fidiéeˇ, jo̱ba' calɨnʉ́ʉ'˜bre lají̱i̱'˜ e camɨ'ˊ Fidiéeˇ írˋ mɨ˜ calɨ'iing˜ dseaˋ do e ñirˊ su dseáng'ˉ nijmiti˜ Abraham lají̱i̱'˜ e nɨcajíng'ˉ dseaˋ do e nijngáiñ'ˉ i̱ jó̱o̱rˊ Isáaˊ do e laco̱' nicuǿiñ'ˉ dseaˋ do. Jo̱ba' ie˜ jo̱ dseáng'ˉ nɨ'íiˊ ñijlɨɨ˜ quiá'rˉ e sɨ'íˆ nijngám'ˉbre i̱ jó̱o̱rˊ do, jo̱ jaˋ e lɨ́ɨˊ e Fidiéeˇ nɨcacuørˊ júuˆ quiá'rˉ lamɨ˜ jéengˊguɨ mɨ˜ cajíñ'ˉ lala:
58011018	“La'eáangˊ có̱o̱'˜ i̱ jó̱o̱'ˋ Isáaˊ nab nilɨseengˋ i̱ fɨ́ɨngˊ dseaˋ sɨjú̱'ˆ lɨ́'ˆ laco̱' júuˆ quiéˉe e cacuǿøˉø 'nʉˋ lamɨ˜ jéengˊguɨ.”
58011019	Jo̱ co̱' nɨñibˊ 'lɨɨ˜ yʉ́ʉ'˜ Abraham ie˜ jo̱ e quɨ́ɨb'˜ Fidiéeˇ jmɨɨ˜ nijmérˉ doñiˊ eeˋ jɨˋguɨ e nijmijí̱'rˊ jaléng'ˋ 'lɨɨ˜, jo̱ba' lajo̱b cuǿøngˋ líˋ feˇee' quiá'ˉ i̱ jó̱o̱rˊ Isáaˊ do e lafa' cají̱b'ˊtu̱iñ' do, co̱' jaˋ cajúiñˉ ie˜ jo̱, jo̱ e jo̱ lɨ́ɨˊ co̱o̱ˋ li˜ e nidsijéeˊ cøøngˋguɨ.
58011020	Jo̱guɨ la'eáangˊ e jáb'ˉ calɨ́ngˉ i̱ Isáaˊ do júuˆ quiá'ˉ Fidiéeˇ, jo̱ba' cacuø'ˊbre júuˆ quiá'rˉ i̱ jó̱o̱rˊ gángˉ do i̱ siiˋ Jacóoˆ jo̱guɨ i̱ siiˋ Esaú e guiʉ́bˉ nidsijéeˊ quiáiñ'ˉ do.
58011021	Jo̱guɨ la'eáangˊ e jáb'ˉ calɨ́ngˉ i̱ Jacóoˆ do júuˆ quiá'ˉ Fidiéeˇ, jo̱ba' lajeeˇ e tɨˊ lɨ˜ nijúuiñˉ, cajmigüeam'ˆbre lajaangˋ lajaangˋ i̱ guieer˜ i̱ lɨ́ɨngˊ jó̱o̱ˊ Séˆ do, jo̱ lajeeˇ jo̱ cajmiféiñ'ˊ Fidiéeˇ e sɨñúuiñˆ e cuó̱'ˋ 'ma'uˇ quiá'rˉ do.
58011022	Jo̱guɨ la'eáangˊ e jáb'ˉ calɨ́ngˉ i̱ Séˆ íˋ júuˆ quiá'ˉ Fidiéeˇ, jo̱ba' cajíñ'ˉ casɨ́'rˉ jaléng'ˋ dseaˋ sɨnʉ́ʉˆ quiá'rˉ lajeeˇ e nɨráaiñˋ e tɨˊ lɨ˜ nijúuiñˉ e fɨˊ Egipto do e ni'uǿmˋ jaléng'ˋ dseaˋ góorˋ dseaˋ Israel mɨ˜ nɨngóoˊguɨ ji̱i̱ˋ lajo̱, jo̱ nidsilíiñˋ fɨˊ guóo'˜ uǿˉ lɨ˜ nɨcajíng'ˉ Fidiéeˇ e nicuǿ'ˉreiñ' lamɨ˜ jéengˊguɨ. Jo̱guɨ casɨ́'ˉguɨ Séˆ jaléng'ˋ i̱ dseaˋ sɨnʉ́ʉˆ quiá'rˉ do e nicó̱o̱ˋbiñ' do e móoˋ teáaiñ'˜ fɨˊ co̱o̱ˋ dsíiˊ guóoˊ mɨ˜ tɨˊ lɨ˜ nitaiñ'ˉ fɨˊ e nidsilíiñˋ e fɨˊ jo̱, co̱' joˋ seengˋ i̱ Séˆ do mɨ˜ nitɨ́ˉ e í'ˋ jo̱.
58011023	Jo̱guɨ la'eáangˊ e jáb'ˉ calɨ́ngˉ sejmiiˋ Moi˜ júuˆ quiá'ˉ Fidiéeˇ, jo̱ba' ca'méemˋbre i̱ yʉ̱ʉ̱ˋ Moi˜ do quiá'rˉ lajeeˇ gaangˋ sɨ'ˋ mɨ˜ cangɨ́ˋ e calɨséiñ'ˋ do; co̱' calɨlí'ˆbre e Fidiéebˇ caguíng'ˋ i̱ yʉ̱ʉ̱ˋ do quiá'rˉ, jo̱guɨ jaˋ cajmɨ'górˋ lají̱i̱'˜ ta˜ caquiʉ'ˊ dseata˜ dseaˋ féng'ˊ ie˜ jo̱ e 'néˉ nijúungˉ jaléng'ˋ yʉ̱ʉ̱ˋ sɨñʉʉˆ quiá'ˉ dseaˋ Israel.
58011024	Jo̱guɨ la'eáangˊ e jáb'ˉ calɨ́ngˉ i̱ Moi˜ do júuˆ quiá'ˉ Fidiéeˇ, jo̱ba' mɨ˜ tɨˊ lɨ˜ cacuáiñˉ, jaˋ calɨ'iiñ˜ fa' e nifé'ˋ dseaˋ e calɨ́ˉ niquiá'rˆ i̱ dseamɨ́ˋ i̱ lɨ́ɨngˊ jó̱o̱ˊ dseata˜ dseaˋ féng'ˊ do, i̱ dseamɨ́ˋ i̱ cajmɨcuó̱o̱ˋ quiá'rˉ jí̱i̱'˜ ie˜ latɨˊ mɨ˜ cadséng'ˋneiñ' do e fɨˊ 'nɨ'ˋ guaˋ Nilo.
58011025	Jo̱ jaˋ calɨ'iiñ˜ fa' e calɨ́iñˉ dseaˋ sɨnʉ́ʉˆ quiá'ˉ i̱ dseata˜ dseaˋ féng'ˊ quiá'ˉ Egipto do, jo̱ có̱o̱'˜ dseaˋ góorˋ dseaˋ Israel cangotáaiñˉ, co̱' eáangˊguɨ calɨ'iiñ˜ e ni'íñ'ˋ iihuɨ́ɨˊ lɨ́'ˆ laco̱' la íng'ˋ dseaˋ góorˋ e lafa' e calɨséiñˋ juguiʉ́ˉ e nijmɨ'óo'r˜ cateáˋ jalé'ˋ e jaˋ dseengˋ e seaˋ fɨˊ jmɨgüíˋ la.
58011026	Co̱' ie˜ jo̱ ca'ɨ́ˋ dsíiˊ i̱ Moi˜ do e guiʉ́ˉguɨb ni'uíingˉ quiá'rˉ e ni'íñ'ˋ iihuɨ́ɨˊ uíi'˜ e sɨjeeiñˇ i̱ dseaˋ i̱ nisíngˉ Fidiéeˇ i̱ nileángˉ írˋ có̱o̱'˜guɨ jaléng'ˋ i̱ dseaˋ góorˋ dseaˋ Israel e lafa' e nilɨseeiñˋ juguiʉ́ˉ e nijmɨ'óo'r˜ jalé'ˋ e jlo'ˆ e seaˋ fɨˊ quiá'ˉ i̱ dseata˜ dseaˋ féng'ˊ quiá'ˉ Egipto do; jo̱ jaˋ cajméerˋ lajo̱, co̱' nɨtab˜ dsíirˊ e ni'ím'ˋbre lají̱i̱'˜ e catɨ́ɨiñˉ e nicuǿ'ˉ Fidiéeˇ írˋ.
58011027	Jo̱guɨ la'eáangˊ e jáb'ˉ calɨ́ngˉ i̱ Moi˜ do júuˆ quiá'ˉ Fidiéeˇ, jo̱ba' cagüɨ'ɨ́ɨˊbre có̱o̱'˜ jaléng'ˋ dseaˋ góorˋ e fɨˊ Egipto do e jí̱i̱'˜ jaˋ lí'rˆ 'gó'rˋ doñiˊ fa' dsíng'ˉ calɨguíingˉ i̱ dseata˜ dseaˋ féng'ˊ do; jo̱ jaˋ caquɨ́ɨiñ'ˉ tu̱caiñ'ˊ fɨˊ lɨ˜ nɨsiñ'ˊ, co̱' nʉ́ʉ'˜bre cajméerˋ laco̱' sɨ'íˆ júuˆ quiá'ˉ Fidiéeˇ lɨ́'ˆ laco̱' cuǿøngˋ feˇee' e fa' dseáng'ˉ lanab níiñˉ i̱ Fidiéeˇ i̱ seengˋ carˋ ngongɨ́ɨˋ jmɨɨ˜.
58011028	Jo̱guɨ la'eáangˊ e jáb'ˉ calɨ́iñˉ júuˆ quiá'ˉ Fidiéeˇ ie˜ jo̱, jo̱ba' co̱o̱ˋ jmɨɨ˜ nʉ́'ˉguɨ e ni'uǿiñˋ có̱o̱'˜ jaléng'ˋ dseaˋ góorˋ e fɨˊ Egipto do, cajméeˋbre nʉ́ʉ'r˜ júuˆ quiá'ˉ Fidiéeˇ mɨ˜ caquiʉ'ˊ dseaˋ do ta˜ quiá'ˉ lajaléng'ˋ dseaˋ Israel e nisúuiñ'ˉ capí'ˆ jmɨ˜ jó'ˋ núuˆ fɨˊ dse'ˋ jnɨ́ˆ quiá'rˉ lajaangˋ lajaaiñˋ, jo̱ lajo̱ba' jaˋ nijúungˉ i̱ jiuung˜ sɨñʉʉˆ la'uii˜ quiá'rˉ do mɨ˜ tɨˊ lɨ˜ ningɨ́ngˉ i̱ dseaˋ mojɨ́ɨˋ i̱ nijngáng'ˉ jaléng'ˋ i̱ jiuung˜ sɨñʉʉˆ la'uii˜ quiá'ˉ dseaˋ Egipto lɨ́'ˆ laco̱'guɨ la ta˜ caquiʉ'ˊ Fidiéeˇ lamɨ˜ jéengˊguɨ.
58011029	Jo̱guɨ la'eáangˊ e jáb'ˉ calɨ́ngˉ dseaˋ Israel júuˆ quiá'ˉ Fidiéeˇ, jo̱ba' mɨ˜ tɨˊ lɨ˜ ca'uøøiñˋ fɨˊ Egipto e cangotáaiñ'˜ fɨˊ, jo̱ lajeeˇ teáaiñ'˜ fɨˊ cacuo'rˊ e jmɨñí'ˆ e siiˋ mar Rojo lɨ́'ˆ lafa' mɨ˜ ngɨrˊ fɨˊ ni˜ guóo'˜ uǿˉ quiʉ̱́ˋ; jo̱ co̱' ngolíingˉ dseaˋ Egipto e ǿømˋbre dseaˋ do, jo̱ dsʉ' mɨ˜ tɨˊ lɨ˜ caguilíingˉ i̱ dseaˋ Egipto e nicuá'rˉ e jmɨɨ˜ jo̱, jo̱ lajeeˇ e nɨngolíiñˉ guiá'ˆ jóobˋ jmɨñí'ˆ mɨ˜ cajgó'rˋ jmɨɨˋ, jo̱ba' conguiabˊ cajúiñˉ lajɨɨiñˋ jóng.
58011030	Jo̱guɨ la'eáangˊ e jáb'ˉ calɨ́ngˉ dseaˋ Israel júuˆ quiá'ˉ Fidiéeˇ, jo̱ba' cangɨrˊ co̱o̱ˋ ya̱'ˊ laco̱o̱ˋ jmɨɨ˜ lajeeˇ guiéˉ jmɨɨ˜ fɨˊ lacúng'ˊ lajíingˋ e iáˋ cu̱u̱˜ e ñíiˊ eáangˊ e si'ˊ lacúng'ˊ e fɨɨˋ Jericó. Jo̱ mɨ˜ catɨ́ˋ e jmɨɨ˜ guiéˉ do, jo̱b mɨ˜ caquɨ́'ˉ e iáˋ cu̱u̱˜ do.
58011031	Jo̱guɨ la'eáangˊ e jáb'ˉ calɨ́ngˉ i̱ dseamɨ́ˋ i̱ calɨsíˋ Rahab do júuˆ quiá'ˉ Fidiéeˇ, jo̱ba' jaˋ cajúiñˉ co̱lɨɨng˜ có̱o̱'˜ i̱ dseaˋ góorˋ i̱ seengˋ fɨˊ Jericó do mɨ˜ tɨˊ lɨ˜ ca'íngˉ e fɨɨˋ jo̱; co̱' i̱ dseamɨ́ˋ do guiʉ́bˉ ca'íñ'ˋ co̱o̱ˋ tú̱ˉ mɨ́ɨng'˜ dseaˋ Israel i̱ caguilíingˉ fɨˊ quiá'rˉ lamɨ˜ jéengˊguɨ i̱ cangoquie̱ˋ cuente jial lɨ́ɨˊ e fɨˊ jo̱. Jo̱ i̱ Rahab do lamɨ˜ jmóorˋ ta˜ 'nɨ́ɨngˋ 'ñia'ˊ.
58011032	Jo̱ jmiguiʉˊbɨ seaˋ e 'néˉ fɨ́ɨˉɨ 'nʉ́'ˋ faco̱' dsitíing'˜ quiéˉe lajo̱: fa' jalé'ˋ júuˆ quiá'ˉ jaléng'ˋ i̱ dseaˋ la i̱ já'ˉ calɨ́ngˉ júuˆ quiá'ˉ Fidiéeˇ ie˜ malɨɨ˜guɨ eáangˊ do lɨ́'ˆ lajaléng'ˋ i̱ dseañʉ'ˋ la: jaangˋ i̱ calɨsíˋ Gedeón có̱o̱'˜guɨ jaangˋ i̱ calɨsíˋ Barac jo̱guɨ jaangˋ i̱ calɨsíˋ Sansón có̱o̱'˜guɨ jaangˋ i̱ calɨsíˋ Jefté jo̱guɨ jaangˋ i̱ calɨsíˋ dseata˜ Daví'ˆ có̱o̱'˜guɨ jaangˋ i̱ calɨsíˋ Samuel, jo̱guɨ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ cajo̱.
58011033	Jo̱ la'eáangˊ e jáb'ˉ calɨ́ngˉ jaléng'ˋ i̱ dseaˋ na júuˆ quiá'ˉ Fidiéeˇ, jo̱ba' calɨ́'ˆbre jalé'ˋ 'niiˋ e catíiñˊ có̱o̱'˜ dseaˋ jiéng'ˋ, jo̱guɨ ca'ɨ́ɨˉbre í'ˋ røøˋ jee˜ jaléng'ˋ dseaˋ, jo̱guɨ ca'ím'ˋbre jalé'ˋ e guiʉ́ˉ e cajíng'ˉ Fidiéeˇ e nicuǿ'ˉreiñ' lamɨ˜ jéengˊguɨ, jo̱guɨ caquɨ́ɨ'˜bre jmɨɨ˜ e caláaiñˉ e jaˋ cajmeáng'ˋ ie'ˋ írˋ jí̱i̱'˜ co̱o̱ˋ mɨ˜ cangotáaiñ'˜ fɨˊ jee˜ i̱ jó'ˋ íˋ.
58011034	Jo̱guɨ calɨsémˋbɨ cajo̱ i̱ lɨɨng˜ dseaˋ i̱ caquɨ́ɨ'˜ jmɨɨ˜ i̱ cayʉ'ˊ jɨˋ jo̱ jaˋ cacáaiñˉ có̱o̱'˜ e jɨˋ do, jo̱guɨ calɨsémˋbɨ i̱ caquɨ́ɨ'˜ jmɨɨ˜ i̱ caleáangˋ yaang˜ e jaˋ cajúiñˉ có̱o̱'˜ ñisʉ̱'ˋ, jo̱guɨ calɨsémˋbɨ dseaˋ i̱ caguáˉ føng'ˊ, jo̱ba' dseaˋ laniimˉ ca'uíiñˉ quiá'ˉ jalé'ˋ jee˜ 'niiˋ jo̱guɨ calɨ́'ˆbre jaléng'ˋ dseaˋ i̱ 'ní'ˋ níiˉ quiá'rˉ cajo̱.
58011035	Jo̱ calɨsémˋbɨ jaléng'ˋ dseamɨ́ˋ ie˜ jo̱ e la'eáangˊ e jáb'ˉ calɨ́iñˉ júuˆ quiá'ˉ Fidiéeˇ, jo̱ba' cangábˉtu̱r e cají̱'ˊtu̱ jaléng'ˋ dseaˋ sɨnʉ́ʉˆ quiá'rˉ mɨ˜ cangɨ́ˋ e nɨcajúiñˉ. Jo̱guɨ i̱ lɨɨng˜guɨ i̱ dseaˋ i̱ já'ˉ calɨ́ngˉ júuˆ quiá'ˉFidiéeˇ do ca'ím'ˋbre iihuɨ́ɨˊ e eáangˊ cartɨˊ cajúiñˉ, co̱' cajmeáangˋguɨ quiá'rˉ e cajúiñˉ e laco̱'guɨ e nileáiñˋ ni˜ 'móˉ fɨng catʉ́rˉ júuˆ quiá'ˉ Dseaˋ Jmáangˉ, co̱' calɨlí'ˆbre e guiʉ́ˉguɨb nidsijéeˊ quiá'rˉ mɨ˜ nijí̱'ˊtu̱r calé'ˋ catú̱ˉ fɨˊ ñifɨ́ˉ.
58011036	Jo̱guɨ i̱ lɨɨng˜ i̱ dseaˋ do eáamˊ gaˋ ca'éeˋ dseaˋ có̱o̱'r˜ co̱' cartɨˊ cabǿøngˉneiñ' jo̱guɨ calǿøngˉneiñ' cajo̱, jo̱guɨ i̱ lɨɨng˜guɨ ca'ñung'ˉ có̱o̱'˜ ñíˆ cadena, jo̱guɨ i̱ lɨɨng˜guɨ cajo̱ cangotáang'˜ fɨˊ dsíiˊ 'nʉñíˆ.
58011037	Jo̱guɨ i̱ lɨɨng˜guɨ i̱ dseaˋ i̱ já'ˉ calɨ́ngˉ júuˆ quiá'ˉ Fidiéeˇ do cajngab'ˊ dseaˋ quiá'rˉ có̱o̱'˜ layaang˜ cu̱u̱˜ o̱si cajméerˋ tú̱ˉ 'náang'˜ dseaˋ do có̱o̱'˜ ñíˆ sieer˜ é, o̱si cajúiñˉ e ca'iéiñˉ ñisʉ̱'ˋ é. Jo̱guɨ calɨsémˋbɨ i̱ dseaˋ íˋ cajo̱ i̱ jaˋ 'ga'ˊ lɨˊ calɨseáˋ jalé'ˋ e 'néˉ, jo̱guɨ cangɨrˊ fɨˊ la fɨˊ na e jí̱i̱'˜ loo˜ jó'ˋba' lɨ́ɨˊ sɨ̱'rˆ, jo̱guɨ eáamˊ gaˋ cajmeáng'ˋ jaléng'ˋ dseaˋ írˋ, jo̱guɨ cacuø'ˊreiñ' iihuɨ́ɨˊ e eáangˊ cajo̱.
58011038	Jo̱ jaléng'ˋ i̱ dseaˋ íˋ jí̱i̱'˜ jaˋ catɨ́ɨiñˉ e nidsingɨ́ɨiñˉ jalé'ˋ e iihuɨ́ɨˊ do e fɨˊ jmɨgüíˋ la fɨˊ lɨ˜ seengˋ dseaˋ dseeˉ dseaˋ quiˊ, jo̱ dsʉ' jaléng'ˋ i̱ dseaˋ íˋ eáamˊ ca'íñ'ˋ iihuɨ́ɨˊ e ngɨrˊ fɨˊ la fɨˊ na fɨˊ jee˜ mó'ˋ jo̱guɨ fɨˊ ni˜ guóo'˜ uǿˉ quiʉ̱́ˋ, jo̱guɨ e ja̱rˊ fɨˊ nʉ́'ˉ lɨ˜ sɨtá'ˉ 'looˋ cu̱u̱˜ fɨˊ lɨ˜ íiˊ quiá̱ˋ o̱si lacaangˋ lɨ˜ sɨtá'ˉ quiá̱ˋ fɨˊ 'náang'˜ uǿˉ é.
58011039	Jo̱ nañiˊ fa' ca'ím'ˋ Fidiéeˇ jaléng'ˋ i̱ dseaˋ do e lɨ́ɨiñˊ dseaˋ i̱ jaˋ røøngˋ dseeˉ fɨˊ quinirˇ uíi'˜ e jáb'ˉ calɨ́iñˉ júuˆ quiá'ˉ dseaˋ do, dsʉ' jí̱i̱'˜ jaangˋ i̱ dseaˋ do lajeeˇ taaiñ˜ fɨˊ jmɨgüíˋ la ca'íñ'ˋ lají̱i̱'˜ e nɨcajíng'ˉ Fidiéeˇ e nɨcuǿ'ˉreiñ' lamɨ˜ jéengˊguɨ quiá'ˉ e nisíñˉ jaangˋ i̱ nileángˉ írˋ jee˜ jalé'ˋ dseeˉ quiá'rˉ;
58011040	dsʉco̱' Fidiéeˇ nɨcagui'rˊ e guiʉ́ˉguɨ quíˉ jneaa˜aa', jo̱ba' jaléng'ˋ i̱ dseaˋ i̱ cajúngˉ lamɨ˜ jéengˊguɨ do jaˋ mɨˊ ca'íñ'ˋ lají̱i̱'˜ e nɨcajíng'ˉ Fidiéeˇ lamɨ˜ jéengˊguɨ e nicuǿ'ˉreiñ' cartɨˊ mɨ˜ niñíingˋnaa' lajalé'ˋnaa' e nɨcajíng'ˉ Fidiéeˇ e nicuǿ'rˉ jneaa˜aa' lamɨ˜ jéengˊguɨ.
58012001	Jo̱ co̱' fɨ́ɨmˊ jaléng'ˋ dseaˋ quiá'ˉ Fidiéeˇ i̱ nɨcalɨséngˋ ie˜ malɨ'ˋ do tíiˊ nir˜ fɨˊ quiniˇnaa' lana jial dseáng'ˉ já'ˉ calɨ́iñˉ júuˆ quiá'ˉ Fidiéeˇ e carˋ ngocángˋ dsíirˊ, jo̱ba' jneaa˜aa' lanaguɨ 'néˉ e nisée˜naa' cab'ˊ jalé'ˋ e jaˋ dseengˋ e jmóoˋ jí̱i̱ˊ quíˉii' jo̱guɨ jalé'ˋ dseeˉ e jnɨ́ɨngˊ quíˉii' e jaˋ cuøˊ fɨˊ e nijmóˆnaa' e guiʉ́ˉ, jo̱guɨ 'néˉ e nijmɨ'úungˋnaa' e teáˋguɨ nisíng'ˉnaa' lají̱i̱'˜ fɨˊ guiʉ́ˉ lɨ˜ nité̱e̱ˉnaa' lɨ́'ˆ laco̱' catɨ́ɨngˉ e nijméˉ jaléng'ˋ dseaˋ quiá'ˉ Dseaˋ Jmáangˉ.
58012002	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa', e lɨ́'ˆ laco̱' ca'éeˋ Jesús, lajo̱b 'néˉ quié̱ˆnaa' cuente e ni'eeˉnaa' cajo̱, co̱' la'eáangˊ dseaˋ dobing' canaangˋ e já'ˉ lɨ́ɨˋnaa' júuˆ quiá'ˉ Fidiéeˇ, jo̱guɨ la'eáangˊ íbˋ cajo̱ i̱ jmi'ié'ˋ e laco̱' sɨ'íˆ e já'ˉ lɨ́ɨˋnaa' do. Jo̱ Jesús jaˋ caquɨ́ɨiñ'ˉ tu̱caiñ'ˊ mɨ˜ ca'íñ'ˋ jalé'ˋ iihuɨ́ɨˊ lajeeˇ e catáiñˉ fɨˊ dse'ˋ crúuˆ nañiˊ fa' e eáamˊ gaˋ fɨ'ɨ'ˋ quiá'ˉ jaléng'ˋ dseaˋ i̱ júungˉ fɨˊ jo̱. Co̱' nɨñiˊbre e mɨ˜ ningɨ́ˋ e ni'íñ'ˋ e iihuɨ́ɨˊ jo̱, eáamˊ guiʉ́ˉ ni'uíingˉ quiá'rˉ; jo̱ e jáb'ˉ, lajo̱b calɨ́ˉ, co̱' lana dob nɨguiiñ˜ fɨˊ ñifɨ́ˉ lɨ́'ˆ lɨˊ dséeˊ laco̱' guiing˜ Tiquiá'rˆ Fidiéeˇ.
58012003	Jo̱ uíi'˜ jo̱ba' íiˋ óoˊna' jalé'ˋ e guiʉ́ˉ e cajméeˋ Jesús lajeeˇ e gaˋ cajmeáng'ˋ jaléng'ˋ dseaˋ dseeˉ dseaˋ quiˊ írˋ, jo̱ uíi'˜ jo̱ba' jaˋ 'néˉ fa' e nijmɨfɨ́ng'ˆ yaang˜na' o̱'guɨ fa' e nijmɨtúngˆ áaˊna' e teáangˉna' fɨˊ guiʉ́ˉ có̱o̱'r˜.
58012004	Co̱' 'nʉ́'ˋ jaˋ mɨˊ calɨ́ɨngˋna' fa' e nɨcajúngˉna' uíi'˜ e cuø'ˊna' bíˋ yaang˜na' e jaˋ nijiúng'ˋna' fɨˊ ni˜ dseeˉ.
58012005	Jo̱guɨ 'néˉ e tó̱o̱bˋ áaˊna' cajo̱ jalé'ˋ e cajíng'ˉ Fidiéeˇ fɨˊ ni˜ jiˋ quiá'rˉ e sɨ́'rˋ jaléng'ˋ 'nʉ́'ˋ, dseaˋ lɨ́ɨngˊna' jó̱o̱rˊ, co̱' lalab fé'rˋ fɨˊ ni˜ e jiˋ jo̱: Jó̱o̱ˋo̱, jaˋ jmoo'ˋ laan'ˋ mɨ˜ ɨ́ɨˋɨ 'gooˋ quíi'ˉ, o̱'guɨ jmɨtúngˆ o'ˊ cajo̱ mɨ˜ jíinˆn 'nʉˋ.
58012006	Co̱' ɨ́ɨbˋ jnea˜ 'gooˋ quiá'ˉ i̱ dseaˋ i̱ 'neáanˋn, jo̱guɨ røøbˋ quidsiiˉ í'ˋ cajo̱ quiá'ˉ i̱ dseaˋ i̱ lɨ́ɨngˊ jó̱o̱ˋo̱.
58012007	Jo̱ba' fɨ́ɨˉɨ 'nʉ́'ˋ e ni'íim'˜ba' lají̱i̱'˜ e 'gooˋ e ɨ́ɨˋ Fidiéeˇ, jo̱ lajo̱ba' dseaˋ do nito̱'ˋ fɨ́ɨmˋbre 'nʉ́'ˋ e lɨ́ɨngˊna' jó̱o̱rˊ; co̱' jaˋ jié'ˋ lɨ˜ seengˋ jaangˋ jó̱o̱ˊ dseaˋ i̱ jaˋ ɨ́ɨˋ tiquiá'ˆ 'gooˋ.
58012008	Co̱' song Fidiéeˇ jaˋ ɨ́ɨrˋ 'gooˋ quíiˉna' mɨ˜ 'néˉ lajo̱ lɨ́'ˆ laco̱' jmóorˋ có̱o̱'˜ jaléng'ˋ jó̱o̱rˊ, jo̱ba' cuǿøngˋ feˇee' jóng e jaléng'ˋ 'nʉ́'ˋ jaˋ lɨ́ɨngˊna' dseáng'ˉ jó̱o̱ˊ Fidiéeˇ jóng.
58012009	Co̱' ie˜ lamɨ˜ jiuung˜naa' do, ɨ́ɨbˋ tiquíˆii' 'gooˋ quíˉii' laco̱' catɨ́ɨngˉ, jo̱ba' jmɨ'gooˉbaa're. Jo̱ eáangˊguɨb 'néˉ e nijmɨ'gooˉnaa' Tiquíˆii' Fidiéeˇ dseaˋ guiing˜ ñifɨ́ˉ mɨ˜ ɨ́ɨrˋ 'gooˋ quíˉii', jo̱ lajo̱ba' nilí'ˋnaa' e nilɨse̱e̱ˉnaa' cøøngˋ có̱o̱'r˜ lata˜.
58012010	Jo̱ lajeeˇ e seengˉteáa' fɨˊ jmɨgüíˋ la, ɨ́ɨbˋ tiquíˆii' 'gooˋ cajo̱ lɨ́'ˆ laco̱' jí̱i̱'˜ e ɨˊ dsíirˊ e guiʉ́ˉguɨ quíˉii'. Dsʉ' Fidiéeˇguɨ ɨ́ɨˋbre 'gooˋ quíˉii' e lɨ́'ˆ laco̱' nilɨ'íingˆ ta˜ quíˉii' carˋ ngongɨ́ɨˋ jmɨɨ˜, jo̱ lajo̱ba' ni'uíingˉnaa' dseáng'ˉ dseaˋ guiúngˉ lɨ́'ˆ laco̱' lɨ́ɨiñˊ 'ñia'rˊ.
58012011	Dsʉ' e já'ˉ, jaˋ cuøˊ e iáangˋ dsiˋnaa' dseáng'ˉ ladsifɨˊ mɨ˜ ɨ́ɨˋ Fidiéeˇ 'gooˋ quíˉii', co̱' huɨ́ɨmˊjiʉ lɨ́ɨˊ lajeeˇ jo̱; jo̱ dsʉ' song ni'íing'˜naa' e jo̱ e jaˋ sée'˜naa' dseeˉ, jo̱ba' guiʉ́bˉ ni'uíingˉ quíˉii' jóng, co̱' lajo̱ba' e niñíingˋnaa' e nilɨse̱e̱ˉnaa' juguiʉ́ˉ có̱o̱'˜ Fidiéeˇ e jmooˉnaa' lají̱i̱'˜ e iing˜ dseaˋ do.
58012012	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, cuǿø'˜guɨ bíˋ yaang˜na' e laco̱' jaˋ nilɨtúngˉ áaˊna' mɨ˜ ɨˊ óoˊna' e eáamˊ huɨ́ɨngˊ lají̱i̱'˜ e fɨˊ guiʉ́ˉ lɨ˜ nɨteáangˉna',
58012013	jo̱guɨ jmɨ'úungˋna' e teáˋguɨ nisíng'ˉna' e fɨˊ jo̱, jo̱ lajo̱ba' cuǿøngˋ e nijmɨcó̱o̱'˜na' jaléng'ˋ i̱ dseaˋ rúng'ˋna' i̱ jaˋ 'gooˋ teáangˉ teáˋ e fɨˊ guiʉ́ˉ jo̱ e laco̱' teáˋguɨ nisíñ'ˉ fɨˊ jo̱.
58012014	Jo̱ jmɨ'úungˋna' e seengˋna' juguiʉ́ˉ júuˆ røøˋ có̱o̱'˜ jaléng'ˋ dseaˋ rúng'ˋna', jo̱guɨ jmɨ'úungˋna' cajo̱ e laco̱' jaˋ nijiúng'ˋna' fɨˊ ni˜ dseeˉ, co̱' jí̱i̱'˜ jaangˋ dseaˋ cuǿøngˋ lɨseeiñˋ cøøngˋ có̱o̱'˜ Fidiéeˇ song jaˋ ni'nángˋ 'ñia'rˊ jee˜ jalé'ˋ dseeˉ quiá'rˉ.
58012015	Jo̱ jmɨ'úungˋna' lajaléng'ˋna' e laco̱' jaˋ nitʉ́ˆna' lají̱i̱'˜ e guiʉ́ˉ e ngɨ́ɨngˋna' quiá'ˉ Fidiéeˇ. Jo̱ jaˋ cuø'ˊ fɨˊ yaang˜na' cajo̱ fa' e nijméeˆna' guíingˉna' uii˜ quiá'ˆ jaléng'ˋ dseaˋ rúng'ˋna', co̱' e jo̱ lɨ́ɨˊ lafa' e nɨlɨ́ɨngˊna' co̱o̱ˋ onuuˋ e guíiˉ; co̱' fɨng lɨ́ɨngˊna' lajo̱, jo̱ba' dseáam'˜ e ni'lee˜na' quiá'ˉ jaléng'ˋ dseaˋ rúng'ˋna' jo̱guɨ e nidsicuángˋguɨ dseeˉ quíiˉna' có̱o̱'˜ jaléng'ˋ dseaˋ caguiaangˉguɨ.
58012016	Jo̱ jí̱i̱'˜ jaangˋ 'nʉ́'ˋ jie˜ mɨˊ 'lee˜na' e nigüɨ́ngˋna' có̱o̱'˜ dseaˋ i̱ o̱' quíiˉna', jo̱guɨ jie˜ mɨˊ jmooˋna' e jaˋ nijmɨ'gooˋna' lají̱i̱'˜ ta˜ quiʉ'ˊ Fidiéeˇ lɨ́'ˆ laco̱' cajméeˋ jaangˋ dseañʉ'ˋ i̱ calɨsíˋ Esaú ie˜ malɨɨ˜guɨ eáangˊ mɨ˜ jaˋ cajmɨ'górˋ lají̱i̱'˜ e catɨ́ɨiñˉ quiá'ˉ Fidiéeˇ; co̱' i̱ dseañʉ'ˋ íˋ lɨ́ɨiñˊ sɨñʉʉˆ la'uii˜ quiá'ˉ tiquiá'rˆ, jo̱ dsʉ' catʉ́ˋbre e lɨ́ɨiñˊ lajo̱ ie˜ lamɨ˜ casiúiñˉ co̱o̱ˋ huɨ̱́ɨ̱ˊ e a˜ jmiñiˇ.
58012017	Jo̱ ñíbˆ 'nʉ́'ˋ guiʉ́ˉ e mɨ˜ cangɨ́ˋguɨ lajo̱, mɨ˜ calɨ'iing˜ tiquiá'rˆ e nicuǿ'ˉreiñ' lají̱i̱'˜ e catɨ́ɨiñ'ˉ do dsʉ' uíi'˜ e lɨ́ɨiñˊ jó̱o̱rˊ la'uii˜, dsʉ' jaˋ caquɨ́'ˉ jmɨɨ˜ fa' e ca'íng'ˋguɨr e jo̱, co̱' catʉ́ˋbre e lɨ́ɨiñˊ lajo̱ lají̱i̱'˜ lamɨ˜ jéengˊguɨ; jo̱ nañiˊ fa' eáamˊ camɨrˊ jmɨ'eeˇ cartɨˊ caqui'rˊ ie˜ jo̱, dsʉ' joˋ e mɨ́ɨˊ calɨseáˋ quiá'ˉ lají̱i̱'˜ e cajméerˋ do.
58012018	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e jaˋ caguiquiéengˊna' fɨˊ quiniˇ Fidiéeˇ laco̱'guɨ cajméeˋ dseaˋ áangˊ quíˉnaa' dseaˋ Israel ie˜ lamɨ˜ cangoquiéeiñˊ e fɨˊ tɨɨˉ mó'ˋ Sinaí ie˜ lamɨ˜ cangɨ́ɨiñˋ e júuˆ quiʉ'ˊ ta˜ quiá'ˉ Fidiéeˇ; co̱' ie˜ jo̱ e fɨˊ jee˜ mó'ˋ do uøøˋ niingˉ jɨˋ jo̱guɨ sɨbé'ˋ jníiˊ e nʉʉˋ sǿ'ˋ jo̱guɨ e eáangˊ ɨ́ɨˋ guíˋ jo̱guɨ e quie'ˋ güɨ'ñiáˆ cajo̱;
58012019	jo̱guɨ canúurˉ cajo̱ jial tíiˊ teáˋ ca'i̱i̱ˉ lúuˊ trompé'ˆ jo̱guɨ canúurˉ jial tíiˊ teáˋ canʉ́'ˋ luu˜ Fidiéeˇ. Jo̱ jaléng'ˋ dseaˋ i̱ canúuˉ luu˜ Fidiéeˇ ie˜ jo̱ camɨrˊ jmɨ'eeˇ e niquiúm'ˉ dseaˋ do lají̱i̱'˜ e fé'rˋ do,
58012020	co̱' ie˜ jo̱ dseáng'ˉ eáamˊ cafǿng'ˊ jaléng'ˋ i̱ dseaˋ do mɨ˜ canúurˉ e caquiʉ'ˊ Fidiéeˇ ta˜ lala: “Doñiˊ i̱i̱ˋ dseaˋ i̱ nisí'ˋ tɨɨˉ e fɨˊ mó'ˋ la 'néˉ nijúumˉbre có̱o̱'˜ layaang˜ cu̱u̱˜ o̱si có̱o̱'˜ ñisʉ̱'ˋ é, jo̱ jaˋ e lɨ́ɨˊ doñiˊ fa' jaangˋ jó'ˋ, lajo̱b 'néˉ líingˉne' cajo̱.”
58012021	Jo̱ dseáng'ˉ eáamˊ cafǿng'ˊ jaléng'ˋ dseaˋ áangˊ quíˉnaa' mɨ˜ cangárˉ jalé'ˋ e jo̱, co̱' jɨˋguɨ cartɨˊ Moi˜ cajíñ'ˉ ie˜ jo̱ e 'gó'rˋ cartɨˊ jléeiñˋ.
58012022	Jo̱ dsʉ' jaléng'ˋ 'nʉ́'ˋ jaˋ calɨ́ngˉna' lajo̱, co̱' nɨseabˋ fɨˊ quíiˉna' e nigüɨquiéengˊna' dseáng'ˉ condséeˊ e fɨˊ yʉ́'ˆ mó'ˋ Sión fɨˊ dseáng'ˉ lɨ˜ guiing˜ Fidiéeˇ i̱ seengˋ carˋ ngongɨ́ɨˋ jmɨɨ˜, jo̱ e fɨˊ jo̱b lɨ˜ siiˋ Jerusalén 'mɨ́ɨˉ e seaˋ fɨˊ ñifɨ́ˉ fɨˊ lɨ˜ sɨseáng'ˊ i̱ 'leáangˉ ángeles i̱ jmiféng'ˊ Fidiéeˇ.
58012023	Jo̱guɨ lana nɨseabˋ fɨˊ quíiˉna' e niseáng'ˊna' co̱lɨɨng˜ có̱o̱'˜ jaléng'ˋ dseaˋ quiá'ˉ Dseaˋ Jmáangˉ i̱ calɨséngˋ ie˜ malɨɨ˜guɨ do jo̱ i̱ nɨtaang˜ fɨˊ ni˜ jiˋ quiá'ˉ Fidiéeˇ fɨˊ ñifɨ́ˉ. Jo̱guɨ cajo̱ nɨseabˋ fɨˊ quíiˉna' e nigüɨquiéengˊna' fɨˊ quiniˇ Fidiéeˇ i̱ quidsiˊ í'ˋ laco̱' catɨ́ɨngˉ quiá'ˉ jaléng'ˋ dseaˋ jmɨgüíˋ; jo̱guɨ nɨseabˋ fɨˊ quíiˉna' e niseáng'ˊna' co̱lɨɨng˜ fɨˊ ñifɨ́ˉ có̱o̱'˜ jalé'ˋ jmɨguíˋ quiá'ˉ jaléng'ˋ dseaˋ i̱ nɨcaláangˉ jee˜ jalé'ˋ dseeˉ quiá'ˆ, jo̱ lana nɨlɨ́ɨiñˊ dseáng'ˉ laco̱' iing˜ Fidiéeˇ e lɨ́ɨiñˊ.
58012024	Jo̱ nɨseabˋ fɨˊ quíiˉna' cajo̱ e cuǿøngˋ e niguilíingˋna' dseáng'ˉ condséeˊ fɨˊ quiniˇ Fidiéeˇ fɨˊ lɨ˜ nɨguiing˜ Jesús lana, i̱ dseaˋ i̱ caneáaˊ e fɨˊ jo̱. Jo̱guɨ íbˋ dseaˋ cajo̱ i̱ cacuøˊ jmɨ'øøngˉ e laco̱' seaˋ fɨˊ quiá'ˉ jaléng'ˋ dseaˋ lana e nilɨseeiñˋ cøøngˋ có̱o̱'˜ Fidiéeˇ la'eáangˊ có̱o̱'˜ e júuˆ tɨguaˇ e 'mɨ́ɨˉ e cacuøˊ Fidiéeˇ; co̱' e jmɨ'øøngˉ Jesús do eáangˊguɨ laniingˉ laco̱'guɨ e jmɨ'øøngˉ Abel i̱ calɨséngˋ ie˜ malɨɨ˜guɨ do.
58012025	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e contøømˉ 'néˉ ñiing˜ óoˊna' e nijméeˆna' nʉ́ʉ'˜na' lají̱i̱'˜ júuˆ e sɨ́'ˋ Fidiéeˇ jneaa˜aa', dsʉco̱' ne˜baa' e ie˜ malɨɨ˜guɨ do jaléng'ˋ i̱ dseaˋ i̱ jaˋ calɨnʉ́ʉ'˜ júuˆ quiá'rˉ jaˋ caláaiñˉ jee˜ jalé'ˋ iihuɨ́ɨˊ. Jo̱guɨ jneaa˜aa' eáangˊguɨb jaˋ quɨ́ɨ'˜naa' jmɨɨ˜ fa' e nileángˋnaa' jee˜ jalé'ˋ iihuɨ́ɨˊ e catɨ́ɨˉnaa' song nijmóˆnaa' laangˋnaa' lají̱i̱'˜ e júuˆ e sɨ́'ˋ Fidiéeˇ jneaa˜aa' e cangɨ́ɨiñˋ có̱o̱'˜ Jó̱o̱rˊ Jesús fɨˊ jmɨgüíˋ la e jáaˊ tɨˊ ñifɨ́ˉ.
58012026	Jo̱ ie˜ malɨɨ˜ do e luu˜ Fidiéeˇ do cajméeˋ e cajléˉ guóo'˜ uǿˉ fɨˊ mó'ˋ Sinaí, dsʉ' lanaguɨ jíng'ˉ Fidiéeˇ e o̱' jí̱i̱'˜ guóo'˜ uǿˉ nijmérˉ e nijléˉtu̱, co̱' la quie̱ˊ tɨˊ yʉ́'ˆ jmɨgüíbˋ nijmérˉ e nijléˉ.
58012027	Jo̱ mɨ˜ fé'ˋ Fidiéeˇ e nijmérˉ e jo̱ calé'ˋ catú̱ˉ, jo̱ba' nɨñiˊ dseaˋ e ni'íimˉ dseaˋ do jalé'ˋ e cajméerˋ mɨ˜ caguiaˊ uiiñ˜ jmɨgüíˋ, jo̱ niséˉguɨr fɨˊ jmɨgüíˋ la lají̱i̱'˜ e jaˋ quɨ́'ˉ jmɨɨ˜ e ni'íingˉ.
58012028	Jo̱ jaˋ quɨ́'ˉ jmɨɨ˜ fa' e ni'íingˉ e Fidiéeˇ quie̱rˊ nifɨˊ quiá'ˉ jaléng'ˋ dseaˋ quiá'rˉ, jo̱ba' lana 'néˉ nicuǿø'˜baa' gui'máang'ˇ dseaˋ do jo̱guɨ e nijmiféng'ˊnaa'r e ngocángˋ dsiˋnaa' jo̱guɨ e nijmɨ'gooˉnaa'r e nijmóˆoo' jmang'ˉ jalé'ˋ e tɨˊ dsíirˊ.
58012029	Jo̱ba' majméˆnaa' lajo̱, co̱' Fidiéeˇ quíˉii' lɨ́ɨiñˊ lafa' co̱o̱ˋ jɨˋ e íingˉ conguiaˊ lajalé'ˋ.
58013001	Jo̱ lalab fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jaˋ tiúungˊna' e jmi'neáangˋna' jaléng'ˋ dseaˋ rúng'ˋna' lɨ́'ˆ laco̱' catɨ́ɨngˉ e jmóoˋ jaléng'ˋ dseaˋ quiá'ˉ Dseaˋ Jmáangˉ.
58013002	Jo̱guɨ íing'˜na' e iáangˋ óoˊna' jaléng'ˋ dseaˋ i̱ guilíingˉ fɨˊ quíiˉna' i̱ jalíingˉ fɨˊ lɨ˜ jié'ˋ, co̱' mɨ˜ cajméeˋ dseaˋ lajo̱ lamɨ˜ jéengˊguɨ, i̱ lɨɨng˜ i̱ dseaˋ i̱ caguilíingˉ fɨˊ quiá'rˉ do lɨ́ɨiñˊ ángeles e jí̱i̱'˜ jaˋ calɨlí'rˆ e lɨ́ɨiñ'ˊ do lajo̱.
58013003	Jo̱guɨ jmɨcó̱o̱'˜na' jaléng'ˋ dseaˋ i̱ sɨjnɨ́ɨngˇ fɨˊ dsíiˊ 'nʉñíˆ lɨ́'ˆ laco̱' iing˜na' e nijméˉ dseaˋ có̱o̱'˜ 'nʉ́'ˋ fa' mɨ˜ 'nʉ́'ˋ sɨjnɨ́ɨngˇna'. Jo̱guɨ jmɨcó̱o̱'˜na' cajo̱ jaléng'ˋ dseaˋ i̱ nɨcajmé'ˋ dseaˋ gaˋ quiá'ˉ lɨ́'ˆ laco̱'guɨ iing˜na' e ni'éˉ dseaˋ guiʉ́ˉ có̱o̱'˜ 'nʉ́'ˋ song cajmeáng'ˋ dseaˋ 'nʉ́'ˋ lajo̱.
58013004	Jo̱ lajaléng'ˋ 'nʉ́'ˋ eáamˊ 'néˉ e nijmɨ'gooˋna' quiá'ˉ e cung'ˊ guooˋ dseaˋ, jo̱guɨ jie˜ mɨˊ 'lee˜na' e güɨɨngˋna' có̱o̱'˜ dseañʉ'ˋ o̱si dseamɨ́ˋ i̱ o̱' quíiˉna'; co̱' Fidiéeˇ niquidsiˊ í'ˋ laco̱' catɨ́ɨngˉ quiá'ˉ jaléng'ˋ i̱ dseaˋ i̱ güɨɨngˋ có̱o̱'˜ dseañʉ'ˋ o̱si dseamɨ́ˋ mɨ˜ nʉ́'ˉguɨ e nicúng'ˉ guórˋ o̱si jaléng'ˋ i̱ dseaˋ i̱ jmóoˋ lajo̱ có̱o̱'˜ dseaˋ i̱ o̱' quiá'rˉ mɨ˜ ningɨ́ˋ e nicúng'ˉ guórˋ.
58013005	Jo̱ jaˋ jmooˋna' e eáangˊ suungˋna' jalé'ˋ cuuˉ, co̱' lɨ́'ˆ lɨˊ 'néˉ e nijmi'iáangˋ óoˊna' có̱o̱'˜ lají̱i̱'˜ capí'ˆ e seaˋ quíiˉba', co̱' lalab fé'ˋ Fidiéeˇ fɨˊ ni˜ jiˋ quiá'rˉ: “Jaˋ quɨ́'ˉ jmɨɨ˜ fa' e nijmihuíingˆ 'ñiá'ˋa có̱o̱'˜ 'nʉˋ o̱'guɨ fa' e nitiúun˜n 'nʉˋ cajo̱.”
58013006	Jo̱ba' lalab cuǿøngˋ fé'ˆnaa' e dseáng'ˉ ta˜ dsiˋnaa': Fíiˋi Fidiéebˇ dseaˋ i̱ jmɨcó̱o̱'˜ jnea˜; jo̱ba' jaˋ 'gó'ˋo jí̱i̱'˜ capí'ˆ eeˋ iing˜ dseaˋ jmɨgüíˋ nijmérˉ có̱o̱'˜ jnea˜.
58013007	Jo̱guɨ jmiguiéng'ˊ áaˊna' cajo̱ quiá'ˉ jaléng'ˋ dseaˋ rúng'ˋna' dseaˋ quiá'ˉ Dseaˋ Jmáangˉ i̱ nɨcajmɨcó̱o̱'˜ 'nʉ́'ˋ lamɨ˜ uii˜ quiá'ˉ jial já'ˉ calɨ́ngˉna' júuˆ quiá'ˉ Fidiéeˇ; jo̱guɨ íiˋ óoˊna' jial calɨséiñˋ cøøngˋ có̱o̱'˜ Fidiéeˇ cartɨˊ catɨ́ˋ í'ˋ e cajúiñˉ, jo̱ba' teáˋguɨ síng'ˋ yaang˜na' có̱o̱'˜ júuˆ quiá'ˉ Dseaˋ Jmáangˉ lɨ́'ˆ laco̱'guɨ cajméeˋ i̱ dseaˋ íˋ có̱o̱'˜ júuˆ quiá'ˉ dseaˋ do.
58013008	Jo̱ jaˋ sɨsɨ́ɨngˆ jí̱i̱'˜ capí'ˆ Fíiˋnaa' Dseaˋ Jmáangˉ, co̱' røøbˋ lɨ́ɨngˊ dseaˋ do latɨˊ lají̱i̱'˜ lamɨ˜ nʉ́'ˉguɨ e nitɨro̱o̱ˇ jmɨgüíˋ jo̱guɨ lana lɨ́'ˆ carˋ ngongɨ́ɨˋ jmɨɨ˜ lajo̱b lɨ́ɨngˊ dseaˋ do.
58013009	Jo̱ jaˋ cuø'ˊ fɨˊ yaang˜na' fa' e nijmɨ'gooˋna' jalé'ˋ júuˆ e jaˋ cǿøngˋ røøˋ có̱o̱'˜ júuˆ quiá'ˉ Dseaˋ Jmáangˉ. Co̱' eáangˊguɨ quíingˊ e té̱e̱ˉnaa' teáˋ fɨˊ guiʉ́ˉ có̱o̱'˜ Dseaˋ Jmáangˉ la'eáangˊ e 'neáangˋ Fidiéeˇ jneaa˜aa' e lafa' e jmitíˆnaa' júuˆ cuaiñ˜ quiá'ˉ jalé'ˋ e cuǿøngˋ o̱si e jaˋ cuǿøngˋ dǿ'ˉ dseaˋ é; co̱' jalé'ˋ e jo̱ jaˋ eeˋ ta˜ íingˆ jí̱i̱'˜ co̱o̱ˋ fa' e nijmɨcó̱o̱'˜ quíˉii' fɨˊ lɨ˜ nɨté̱e̱ˉnaa'.
58013010	Jo̱guɨ jneaa˜aa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, seabˋ lafa' feá'ˉ quíˉii' e jí̱i̱'˜naa' fɨˊ quiniˇ Fidiéeˇ mɨ˜ jmiféng'ˊnaa're. Jo̱ dsʉ' jaˋ fɨˊ seaˋ quiá'ˉ jaléng'ˋ jmidseaˋ i̱ lamɨ˜ ji̱'ˊ jalé'ˋ feá'ˉ fɨˊ quiniˇ Fidiéeˇ lamɨ˜ jéengˊguɨ fa' e nidǿ'rˉ e lafa' feá'ˉ quíˉii' do.
58013011	Co̱' ie˜ lamɨ˜ jéengˊguɨ do, e ta˜ quiá'ˉ jmidseaˋ laniingˉ quiá'ˉ dseaˋ Israel quiá'ˉ e nidsica̱rˊ jí̱i̱'˜ jmɨ˜ jó'ˋ catɨˊ É̱e̱ˆ lɨ˜ Laniingˉ Güeang'ˆ quiá'ˉ e 'nʉ́ʉˊ 'mɨ'ˊ e lɨ˜ jmiféng'ˊ jaléng'ˋ dseaˋ do Fidiéeˇ, jo̱ cuø'rˊ Fidiéeˇ e jo̱ e laco̱' la'uii˜ ni'íingˉ dseeˉ quiá'rˉ 'ñia'rˊ, jo̱guɨ mɨ˜ ningɨ́ˋ jo̱, ni'íingˉ dseeˉ quiá'ˉ jaléng'ˋ dseaˋ góorˋ; jo̱ dsʉ' i̱ jó'ˋ i̱ ca'uøøˋ jmɨ'øøngˉ do, cartɨˊ caluuˇ fɨɨbˋ dsijíiñˋ íˋ.
58013012	Jo̱ lajo̱b calɨ́ˉ có̱o̱'˜ Jesús cajo̱, fɨˊ caluuˇ fɨɨˋ Jerusalén cajúiñˉ e laco̱' có̱o̱'˜ e jmɨ'øøiñˉ e catu̱u̱ˋ do cajméerˋ có̱o̱'˜ jaléng'ˋ dseaˋ quiá'rˉ e joˋ røøngˋguɨiñ' dseeˉ.
58013013	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, 'néˉ e lafa' e nidséˆnaa' có̱o̱'˜ dseaˋ do fɨˊ caluuˇ fɨɨˋ e jaˋ ɨ'ˋ lɨ́ɨˉnaa' fa' jialguɨ la fé'ˋ dseaˋ gaˋ uii˜ quíˉii' lɨ́'ˆ laco̱'guɨ cajméeˋ dseaˋ có̱o̱'˜ dseaˋ do.
58013014	Co̱' jaˋ seaˋ quíˉii' fɨˊ jmɨgüíˋ la lɨ˜ se̱e̱ˉnaa' lata˜, dsʉ' sɨjeemˇbaa' e nilɨse̱e̱ˉnaa' e fɨˊ fɨɨˋ 'mɨ́ɨˉ quiá'ˉ Fidiéeˇ e néeˊ fɨˊ ñifɨ́ˉ quiá'rˉ, co̱' e jo̱b fɨɨˋ e seaˋ lata˜.
58013015	Jo̱ uíi'˜ e jo̱ba' contøømˉ 'néˉ jmiféng'ˊnaa' Fidiéeˇ la'eáangˊ có̱o̱'˜ Fíiˋnaa' Dseaˋ Jmáangˉ, jo̱ e lab lɨ́ɨˊ lafa' e feá'ˉ e 'néˉ e nijí̱i̱'˜naa' fɨˊ quiniˇ Fidiéeˇ. ¡Jo̱ contøømˉ 'néˉ e nijmiféng'ˊnaa're có̱o̱'˜ lajalé'ˋ e fé'ˋnaa'!
58013016	Jo̱ e laba' 'néˉ cajo̱ e contøøngˉ 'néˉ jméeˆna' e ni'eeˉna' guiʉ́ˉ có̱o̱'˜ jaléng'ˋ dseaˋ rúng'ˋna' jo̱guɨ e nijmɨcó̱o̱'ˇna'r có̱o̱'˜ jalé'ˋ e seaˋ quíiˉna'; dsʉ' jalé'ˋ e naba' lɨ́ɨˊ lafa' e feá'ˉ e nijí̱i̱'˜na' fɨˊ quiniˇ Fidiéeˇ e laco̱' cuøˊ e iáangˋ dsíirˊ.
58013017	Jo̱ 'nʉ́'ˋ, jmeeˉba' nʉ́ʉ'˜na' có̱o̱'˜ jaléng'ˋ dseaˋ quie̱ˊ nifɨˊ quíiˉna' jo̱guɨ jmɨ'gooˋna' dseaˋ do cajo̱, co̱' íbˋ dseaˋ i̱ néeˊ ni˜ 'nʉ́'ˋ contøøngˉ; co̱' nɨñibˊ i̱ dseaˋ do guiʉ́ˉ e fɨˊ quiniˇ Fidiéebˇ niguiéerˊ cuente jalé'ˋ e jmóorˋ có̱o̱'˜ 'nʉ́'ˋ. Jo̱guɨ cuǿø'˜ bíˋ yaang˜na' e guiʉ́ˉ ta˜ nijméeˆna' fɨˊ quiniˇ i̱ dseaˋ do, jo̱ jaˋ jmeáang'˜ yaang˜na' e nijméeˆna' laguidseaangˆ doñiˊ eeˋ jmooˋna', co̱' fɨng song jmooˋna' lajo̱, jo̱ba' jaˋ e ta˜ nilɨ'íingˆ quíiˉna' jí̱i̱'˜ co̱o̱ˋ jalé'ˋ e jo̱.
58013018	Jo̱ba' síi'˜naa' 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e nimɨ́ɨ'˜na' Fidiéeˇ uii˜ quíˉnaa'. Jo̱ nɨtab˜ dsiˋnaa' e Dseaˋ Jmáamˉbing' i̱ nɨca'íingˉ conguiaˊ jalé'ˋ dseeˉ quíˉnaa', jo̱ uíi'˜ jo̱ba' ii˜naa' e contøømˉ ni'eeˉnaa' e guiʉ́ˉ có̱o̱'˜ lɨ́'ˆ doñiˊ eeˋ jalé'ˋ e jmooˉnaa'.
58013019	Jo̱guɨ la guíimˋ mɨ́ɨ'˜ɨ 'nʉ́'ˋ cajo̱ e nifǿng'ˆna' Fidiéeˇ uii˜ quiéˉe e laco̱' dseaˋ do nicuǿ'rˉ jnea˜ fɨˊ e lajeeˇ lajmɨnáˉ nilɨseengˉtú̱u̱ có̱o̱'˜ 'nʉ́'ˋ calé'ˋ catú̱ˉ.
58013020	Jo̱ mɨ́ɨ'˜ɨ Fidiéeˇ i̱ cuøˊ e se̱e̱ˉnaa' juguiʉ́ˉ júuˆ røøˋ, jo̱guɨ i̱ cajméeˋ e cají̱'ˊtu̱ Fíiˋnaa' Jesús jee˜ jaléng'ˋ 'lɨɨ˜, jo̱guɨ i̱ jmóoˋ íˆ jneaa˜aa', dseaˋ lɨ́ɨˊnaa' lafa' jo'se'ˋ quiá'rˉ; jo̱ba' mɨ́ɨ'˜ɨ la'eáangˊ có̱o̱'˜ jmɨ'øøngˉ Dseaˋ Jmáangˉ e catu̱u̱ˋ fɨˊ dse'ˋ crúuˆ e tíiˊ ni˜ lata˜ e júuˆ tɨguaˇ e 'mɨ́ɨˉ e cajméeˋ Fidiéeˇ có̱o̱'˜ jneaa˜aa',
58013021	jo̱ba' mɨ́ɨ'˜ɨre e la'eáangˊ có̱o̱'˜ e jo̱b nijmérˉ e ni'uíingˉna' dseaˋ guiúngˉ i̱ éeˋ røøˋ laco̱' sɨ'íˆ, jo̱ lajo̱ba' cuǿøngˋ e jméeˆna' dseáng'ˉ lají̱i̱'˜ e iiñ˜; jo̱guɨ mɨ́ɨ'˜ɨ dseaˋ do e nijmérˉ lají̱i̱'˜ e iiñ˜ có̱o̱'˜ jneaa˜aa' e iáangˋ dsíirˊ la'eáangˊ có̱o̱'˜ i̱ Jó̱o̱rˊ Dseaˋ Jmáangˉ. ¡Jo̱ majmifém'ˊbaa' Dseaˋ Jmáangˉ lata˜! Jo̱ lajo̱b 'néˉ líˋ.
58013022	Jo̱ mɨ́ɨ'˜ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e ni'íim'˜ba' e féng'ˊ óoˊna' lají̱i̱'˜ capí'ˆ júuˆ cuøˊ bíˋ e nɨcafɨ́ɨˉɨ 'nʉ́'ˋ e fɨˊ ni˜ jiˋ quiéˉe la.
58013023	Jo̱guɨ jmóo'˜o 'nʉ́'ˋ júuˆ cajo̱ e i̱ dseaˋ rú'ˋuu' dseaˋ quiá'ˉ Dseaˋ Jmáangˉ i̱ siiˋ Timoteo nɨcagüɨ'ɨ́ɨˊbre fɨˊ dsíiˊ 'nʉñíˆ; jo̱ song cagüéiñˉ fɨˊ la lajmɨnáˉ, jo̱ba' nijǿømˆbaare fɨˊ na mɨ˜ ninii˜i ni'eeˇe 'nʉ́'ˋ jóng.
58013024	Jo̱guɨ guicó̱o̱b'ˇ jaléng'ˋ dseaˋ quiá'ˉ Dseaˋ Jmáangˉ i̱ quie̱ˊ nifɨˊ quíiˉna' fɨˊ na, lɨ́'ˆ lajaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ caguiaangˉguɨ i̱ seengˋ fɨˊ na. Jo̱guɨ guicó̱o̱'ˇbaa' jíng'ˉ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ la fɨˊ lɨ˜ se̱'ˊ Italia.
58013025	Jo̱ güɨ'íibˋ Fidiéeˇ güea'ˆ quiá'rˉ fɨˊ jee˜ 'nʉ́'ˋ lajaléng'ˋna'. Jo̱ lajo̱b nilíˋ.
59001001	Jnea˜ siiˉ Tiáa˜, jaangˋ dseaˋ i̱ jmóoˋ lají̱i̱'˜ e iing˜ Fidiéeˇ có̱o̱'˜guɨ Fíiˋnaa' Dseaˋ Jmáangˉ, jo̱ jmo'ˊo e jiˋ la e catɨ́ɨngˉ lajɨˋ guitu̱ˊ 'lé'ˋ dseaˋ Israel i̱ lɨ́ɨngˊ dseaˋ quiá'ˉ Dseaˋ Jmáangˉ i̱ sɨsooˇ sɨjǿngˆ fɨˊ la'úngˉ fɨˊ jmɨgüíˋ. Guicó̱o̱'ˇbaa' lajaangˋ lajaangˋna'.
59001002	Dseaˋ rú'ˋnaa' dseaˋ quiá'ˉ Dseaˋ Jmáangˉ, güɨlɨ'iáangˋ óoˊna' mɨ˜ íing'˜na' lɨ́'ˆ doñiˊ eeˋ e huɨ́ɨngˊ,
59001003	dsʉco̱' nɨñíbˆ 'nʉ́'ˋ guiʉ́ˉ e mɨ˜ móoˉna' jalé'ˋ e huɨ́ɨngˊ do, jo̱ba' eáangˊguɨ seaˋ bíˋ quíiˆna' e té'ˋna' fɨˊ guiʉ́ˉ lɨ˜ nɨteáangˋna' có̱o̱'˜ Dseaˋ Jmáangˉ.
59001004	Jo̱ co̱' jmɨ'úumˋba' e dseáng'ˉ té'ˋba' e nisíng'ˉna' teáˋguɨ e fɨˊ guiʉ́ˉ do có̱o̱'˜ jalé'ˋ e dsingɨ́ɨngˉna' do, jo̱ba' nilɨguiúngˉna' laco̱' sɨ'íˆ fɨˊ quiniˇ Fidiéeˇ.
59001005	Jo̱ song jaangˋ dseaˋ lajeeˇ la'ó'ˋ 'nʉ́'ˋ jaˋ ñirˊ e˜ nijmérˉ quiá'ˉ lɨ́'ˆ doñiˊ eeˋ, jo̱ba' 'néˉ e nimɨ́'rˉ Fidiéeˇ e nijmɨcó̱o̱'˜ quiá'rˉ e ni'ɨ́ˆ dsíirˊ e˜ jalé'ˋ e nijmérˉ quiá'ˉ jalé'ˋ e camɨrˊ do; co̱' íˋbing' cuø'ˊ jaléng'ˋ dseaˋ lalíingˋ jo̱guɨ e iáangˋ dsíirˊ mɨ˜ mɨ'ˊ dseaˋ írˋ e jmɨcó̱o̱iñ'˜ do quiá'rˉ, jo̱guɨ jaˋ e 'gaaiñˋ jí̱i̱'˜ co̱o̱ˋ quiá'ˉ jalé'ˋ e jo̱ cajo̱.
59001006	Dsʉ' mɨ˜ nimɨ́'rˉ Fidiéeˇ lajo̱, 'néˉ e jáb'ˉ nilíiñˋ e nijmɨcó̱o̱b'˜ dseaˋ do quiá'rˉ, jo̱guɨ jaˋ ɨ́ˆ dsíirˊ jí̱i̱'˜ co̱o̱ˋ fa' e dseaˋ do jaˋ nijmɨcó̱o̱'r˜ có̱o̱'˜ e jo̱; co̱' song i̱i̱ˋ dseaˋ jaˋ óorˋ júuˆ ta˜ dsíiˊ e nijmɨcó̱o̱'˜ Fidiéeˇ quiá'rˉ, jo̱ba' i̱ dseaˋ íˋ lɨ́ɨiñˊ lafa' jmɨɨˋ mɨ˜ dsiguíingˉ có̱o̱'˜ guíˋ fɨˊ la fɨˊ na.
59001007	Jo̱ i̱ dseaˋ i̱ lɨ́ɨngˊ lajo̱ jaˋ güɨ'íˋ dsíirˊ fa' lɨɨng˜ eeˋ nijmɨcó̱o̱'˜ Fidiéeˇ quiá'rˉ, co̱' jaˋ niñíiñˋ jí̱i̱'˜ co̱o̱ˋ e jo̱ quiá'ˉ dseaˋ do.
59001008	Co̱' i̱ dseaˋ la'íˋ, lana ɨˊ dsíirˊ co̱o̱ˋ jo̱guɨ dsa'óˋ e jiéb'ˋ nɨ'ɨˊ dsíirˊ, jo̱guɨ jaˋ iʉ˜ dsíirˊ có̱o̱'˜ jalé'ˋ e jmóorˋ do cajo̱.
59001009	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e i̱i̱ˋ lajeeˇ la'ó'ˋ 'nʉ́'ˋ i̱ jaˋ 'ga'ˊ lɨˊ seaˋ quiá'ˉ fɨˊ jmɨgüíˋ la, jo̱ba' 'néˉ e nijmi'iáamˋ dsíiˊ i̱ dseaˋ la'íˋ, co̱' Fidiéeˇbing' i̱ niseáng'ˊ i̱ dseaˋ do yʉ́'ˆ mɨ˜ nitɨ́ˉ oor˜ quiá'rˉ.
59001010	Jo̱guɨ lajo̱bɨ cajo̱ i̱i̱ˋ lajeeˇ la'ó'ˋ 'nʉ́'ˋ i̱ seaˋ cuuˉ, 'néˉ e nijmi'iáamˋ dsíiˊ dseaˋ do fɨng cajméeˋ Fidiéeˇ e nijgiáaiñˉ dseaˋ do, co̱' i̱ dseaˋ seaˋ cuuˉ do lɨ́ɨiñˊ lafa' co̱o̱ˋ líˆ quiá'ˉ lɨ́'ˆ doñiˊ eeˋ onuuˋ, co̱' jaˋ huǿøˉ té'ˋ e jí̱'ˋ.
59001011	Co̱' mɨ˜ nilɨguíiˉ ieeˋ, dsifɨˊ lajo̱b lɨfíng'ˆ líˆ quiá'ˉ e onuuˋ do, jo̱ dsifɨˊ ladob nité'ˋ fɨˊ ni˜ uǿˉ, jo̱guɨ íimˉ lají̱i̱'˜ e ia'ˊ do. Jo̱ lajo̱b lɨ́ɨˊ có̱o̱'˜ i̱ dseaˋ seaˋ cuuˉ, co̱' mɨ˜ nitɨ́ˉ oor˜ quiá'rˉ e nidséiñ'ˉ fɨˊ jmɨgüíˋ co̱o̱ˋ, catʉ́ˋbre lajalé'ˋ e seaˋ quiá'rˉ fɨˊ jmɨgüíˋ la.
59001012	Juguiʉ́ˉjiʉ quiá'ˉ jaléng'ˋ dseaˋ i̱ jmóoˋ té'ˋ có̱o̱'˜ jalé'ˋ huɨ́ɨngˊ e dsingɨ́ɨiñˉ uíi'˜ e jaˋ jmóorˋ jalé'ˋ e jaˋ dseengˋ, dsʉco̱' mɨ˜ ningɨ́ˋ e cajméerˋ e jo̱, jo̱guɨba' ni'íñ'ˋ lají̱i̱'˜ e guiʉ́ˉ e catɨ́ɨiñˉ e nilɨseeiñˋ cøøngˋ có̱o̱'˜ Fidiéeˇ lata˜, co̱' lajo̱b júuˆ cacuøˊ Fidiéeˇ lamɨ˜ jéengˊguɨ quiá'ˉ jaléng'ˋ dseaˋ i̱ jmi'neáangˋ írˋ.
59001013	Jo̱guɨ mɨ˜ iing˜ jaangˋ dseaˋ e nijmérˉ e jaˋ dseengˋ, jo̱ jaˋ güɨ'íˋ dsíirˊ e Fidiéeˇbing' i̱ jmóoˋ e iiñ˜ e nijmérˉ lajo̱, co̱' Fidiéeˇ jaˋ catɨ́ɨiñˉ jí̱i̱'˜ capí'ˆ fa' e nijmérˉ e jaˋ dseengˋ, o̱'guɨ jmóorˋ fa' e lajo̱b nijméˉ dseaˋ jiéng'ˋ cajo̱.
59001014	Dsʉ' jaˋ lɨ́ɨˊ lajo̱, co̱' lɨ́'ˆ lɨˊ yaam˜ dseaˋ ɨˊ dsíirˊ gaˋ, jo̱guɨ yaam˜bre cajo̱ iiñ˜ e nijmérˉ jalé'ˋ e jaˋ dseengˋ,co̱' jo̱b lɨquié̱e̱ˊ quiá'rˉ e nilɨgøøiñˋ e nijmérˉ jalé'ˋ e jaˋ dseengˋ do.
59001015	Jo̱ có̱o̱'˜ jalé'ˋ e gaˋ e ɨˊ dsíirˊ do, e jo̱ba' jmóoˋ e jmɨrǿngˋ dseeˉ yaaiñ˜. Jo̱guɨ mɨ˜ nɨ'mɨ́ɨng'˜ eáangˊ e dseeˉ do, jo̱ba' i̱ dseaˋ íˋ ni'námˋbre có̱o̱'˜ Fidiéeˇ lata˜ jóng.
59001016	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' i̱ 'neáanˋn eáangˊ, jaˋ jmɨgǿøngˋ yaang˜na' có̱o̱'˜ jalé'ˋ e jo̱.
59001017	Jo̱ Fidiéeˇbing' i̱ cuø'ˊ jneaa˜aa' jalé'ˋ e guiʉ́ˉ jo̱guɨ jalé'ˋ e niguo'ˆ, jo̱ íbˋ cajo̱ i̱ cajmeáangˋ jaléng'ˋ i̱ jmijneáˋ jɨˋ i̱ seengˋ fɨˊ yʉ́'ˆ jmɨgüíˋ e laco̱' seaˋ jmɨɨ˜ jo̱guɨ seaˋ uǿøˋ. Jo̱guɨ 'ñia'ˊ Fidiéeˇ jaˋ tó̱o̱ˋ jmɨɨ˜ fa' e nilɨsɨ́ɨiñˉ laco̱'guɨ lɨsɨ́ɨngˉ jalé'ˋ jɨ˜ i̱ seengˋ fɨˊ yʉ́'ˆ jmɨgüíˋ, co̱' jaˋ quɨ́'ˉ jmɨɨ˜ e nilíˋ lajo̱, co̱' dseáng'ˉ røøbˋ lɨ́ɨngˊ dseaˋ do lata˜.
59001018	Jo̱ co̱' Fidiéeˇ 'ñia'ˊbre calɨ'iiñ˜, jo̱ba' cacuørˊ e nilɨse̱e̱ˉnaa' cøøngˋ có̱o̱'r˜ la'eáangˊ có̱o̱'˜ e já'ˉ lɨ́ɨˋnaa' júuˆ quiá'ˉ Dseaˋ Jmáangˉ. Jo̱ cajméerˋ lajo̱ e laco̱' jaléng'ˋ jneaa˜aa', dseaˋ lɨ́ɨˊnaa' dseaˋ quiá'rˉ, nisíng'ˉnaa' fɨˊ quiniˇguɨ jee˜ jaléng'ˋ dseaˋ i̱ nijméˉ Fidiéeˇ i̱ nilíingˉ dseaˋ quiá'rˉ.
59001019	Jo̱ té̱e̱ˊ óoˊna' jalé'ˋ e júuˆ la, dseaˋ rú'ˋnaa' i̱ 'neáanˋn eáangˊ, e lajɨɨmˋ 'nʉ́'ˋ 'néˉ guiéeng˜ guiʉ́ˉ yaang˜na' e ninúuˆna' røøbˋ; dsʉ' jaˋ 'néˉ fo'ˆna' ladsifɨˊ e jaˋ mɨˊ ca'íiˋ óoˊna' røøˋ, o̱'guɨ cuǿ'ˆ fɨˊ yaang˜na' e jméeˆna' guíingˉna' quiá'ˉ doñiˊ eeˋ e jmóoˋ dseaˋ có̱o̱'˜ 'nʉ́'ˋ.
59001020	Dsʉco̱' mɨ˜ jmiguíingˉ dseaˋ rúiñ'ˋ, jo̱ba' jaˋ éerˋ røøˋ laco̱' catɨ́ɨngˉ e jmóoˋ dseaˋ quiá'ˉ Dseaˋ Jmáangˉ, co̱' jaˋ jmóorˋ laco̱' iáangˋ dsíiˊ Fidiéeˇ e nilíˋ.
59001021	Jo̱ba' fɨ́ɨˉɨ 'nʉ́'ˋ e 'néˉ tʉ́ˆba' jalé'ˋ e jaˋ dseengˋ e jmooˋna' fɨˊ jmɨgüíˋ la, jo̱guɨ ca'ˊ 'naangˋna' cajo̱ jalé'ˋ e 'lɨ'ˆ e seaˋ fɨˊ jmɨgüíˋ la, jo̱ íing'˜na' e ngocángˋ óoˊna' lají̱i̱'˜ júuˆ quiá'ˉ Dseaˋ Jmáangˉ e nɨcanʉ́ʉˉna', dsʉco̱' e júuˆ jo̱ba' e quɨ́ɨ'˜ jmɨɨ˜ e nileángˋna' jee˜ jalé'ˋ dseeˉ quíiˆna'.
59001022	Jo̱ dsʉ' jaˋ e ta˜ íingˆ quíiˉna' lɨco̱' nuuˋna' e júuˆ jo̱ song jaˋguɨ jmitíˆna'. Dsʉco̱' song jaˋ jmitíˆna' e jo̱, jo̱ba' lɨ́'ˆ jmɨgǿøngˋ yaam˜ba' jóng e lɨ́ɨngˊna' dseaˋ quiá'ˉ Dseaˋ Jmáangˉ.
59001023	Jo̱ jaléng'ˋ i̱ dseaˋ i̱ lɨco̱' núuˋ e júuˆ jo̱ dsʉ' jaˋguɨ jmitir˜ laco̱' catɨ́ɨngˉ, jo̱ba' i̱ dseaˋ íˋ lɨ́ɨiñˊ lafa' jaangˋ dseaˋ mɨ˜ jǿøngˉ 'ñia'rˊ dsíiˊ sɨ́ɨˊ jo̱ jnéemˉ jial laco̱' ɨ́ɨrˋ;
59001024	jo̱ dsʉ' dsifɨˊ mɨ˜ cangɨ́ˋ e cangángˉ 'ñia'rˊ dsíiˊ e sɨ́ɨˊ do, ca'ímˉ dsíirˊ jialco̱' lɨ́ɨiñˊ ladsifɨˊ lado jóng.
59001025	Jo̱ dsʉ' i̱ dseaˋ i̱ jaˋ íingˉ dsíiˊ jalé'ˋ e júuˆ quiá'ˉ Dseaˋ Jmáangˉ e núurˋ do, jo̱guɨ nʉ́ʉ'˜bɨr e ngocángˋ dsíirˊ e jo̱, jo̱ba' dseaˋ íˋbing' i̱ contøømˉ tó̱o̱ˋ dsíiˊ e nileáiñˋ jee˜ jalé'ˋ dseeˉ quiá'rˆ la'eáangˊ có̱o̱'˜ júuˆ quiá'ˉ Dseaˋ Jmáangˉ, jo̱guɨ íbˋ cajo̱ i̱ nilɨseengˋ juguiʉ́ˉ có̱o̱'˜ Fidiéeˇ.
59001026	Jo̱guɨ song jaangˋ dseaˋ ɨˊ dsíirˊ e lɨ́ɨiñˊ dseaˋ quiá'ˉ Dseaˋ Jmáangˉ jo̱ dsʉ' mɨˊ 'nooˋbɨ fé'rˋ júuˆ e jaˋ dseengˋ, jo̱ba' i̱ dseaˋ íˋbing' i̱ jmɨgǿøngˋ yaang˜ e lɨ́ɨiñˊ dseaˋ quiá'ˉ dseaˋ do, jo̱ dseáng'ˉ jaˋ eeˋ ta˜ íingˆ jí̱i̱'˜ co̱o̱ˋ quiá'rˉ có̱o̱'˜ lají̱i̱'˜ e fé'rˋ do e cuíiñˋ Dseaˋ Jmáangˉ.
59001027	Jo̱ lají̱i̱'˜ dseaˋ i̱ jaˋ beáng'ˊ dseeˉ yaang˜ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ la, jo̱guɨ jmɨcó̱o̱'r˜ jaléng'ˋ jiuung˜ 'nɨ́ɨˉ jo̱guɨ jaléng'ˋ dseamɨ́ˋ i̱ 'nɨ́ɨˉ có̱o̱'˜ jalé'ˋ fɨ'íˆ dsíiˊ e seaˋ quiáiñ'ˉ do, jo̱ lají̱i̱'˜ dseaˋ íˋbing' i̱ dseáng'ˉ lajang'ˉ lɨ́ɨngˊ dseaˋ quiá'ˉ Dseaˋ Jmáangˉ, jo̱guɨ jaˋ eeˋ sɨ'lɨiñ'ˆ jí̱i̱'˜ co̱o̱ˋ fɨˊ quiniˇ Fidiéeˇ cajo̱.
59002001	Jo̱guɨ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, co̱' 'nʉ́'ˋ lɨ́ɨngˊna' dseaˋ quiá'ˉ Dseaˋ Jmáangˉ i̱ dseaˋ i̱ laniingˉ 'gøng'ˊ do, jo̱ba' 'néˉ e eeˉna' røøbˋ có̱o̱'˜ jaléng'ˋ dseaˋ jmɨgüíˋ.
59002002	Co̱fa' lɨ˜ lɨ́ɨˊ lala: e co̱o̱ˋ lɨ˜ sɨseáng'ˊna' fɨ́ɨngˊna' co̱lɨɨng˜, jo̱ lajeeˇ e sɨseáng'ˊna' do niguiéeˊ jaangˋ dseaˋ i̱ seaˋ cuuˉ i̱ qui'ˊ 'mɨ'ˊ e jlo'ˆ jo̱guɨ quie̱rˊ ñíˆ iʉ˜ niguooˋ e 'mo'ˆ eáangˊ, jo̱ jo̱ba' eáamˊ guiʉ́ˉ ni'íing'˜na're, jo̱guɨ jaangˋ 'nʉ́'ˋ nifɨ́'ˆna're lala: “Níˋ e fɨˊ lɨ˜ jlo'ˆguɨ la.” Dsʉ' lajeeˇ jo̱b cajo̱ niguiéeˊ jaangˋ dseaˋ tiñíingˉ e fɨˊ lɨ˜ sɨseáng'ˊna' do i̱ qui'ˊ 'mɨ'ˊ e sɨto̱'ˊ, jo̱ jaangˋ 'nʉ́'ˋ nifɨ́'ˆna're lala: “Do güɨnooˋtea 'nʉˋ lɨ́'ˆ doguɨjiʉ”, o̱si “Güɨguieengˉtea uø'ˊ lɨ́'ˉ ni˜ uǿˉ lɨ́'ˆ do.”
59002004	Jo̱ song lajo̱bɨ fó'ˋna', jo̱ba' gabˋ lɨ́ɨˊ quíiˉna', co̱' nɨjmooˋna' e nɨguíim'˜ba're jóng uíi'˜ e nɨ'ɨˊ óoˊna' e dseaˋ seaˋ cuuˉbing' i̱ niingˉguɨ, dsʉ' o̱' lajo̱.
59002005	Jo̱ nʉ́ʉˉna' jalé'ˋ e nifɨ́ɨˆguɨ́ɨ 'nʉ́'ˋ la, dseaˋ rú'ˋnaa' dseaˋ quiá'ˉ Dseaˋ Jmáangˉ: 'Néˉ nicá̱ˉ 'nʉ́'ˋ cuente e Fidiéeˇbing' nɨcaguíng'ˋ jaléng'ˋ dseaˋ tiñíingˉ fɨˊ quiniˇ jaléng'ˋ dseaˋ jmɨgüíˋ e laco̱' ni'uíiñ'ˉ do dseaˋ i̱ lajang'ˉ teáangˉ teáˋ fɨˊ guiʉ́ˉ có̱o̱'˜ Dseaˋ Jmáangˉ laco̱' sɨ'íˆ, jo̱guɨ lajo̱ba' e ni'íng'ˋ i̱ dseaˋ íˋ e Fidiéeˇ quie̱ˊ nifɨˊ quiá'rˉ lɨ́'ˆ laco̱' jí̱i̱'˜ e nɨcajíng'ˉ dseaˋ do lamɨ˜ jéengˊguɨ e nicuǿ'rˉ jaléng'ˋ dseaˋ i̱ 'neáangˋ írˋ.
59002006	Jo̱ dsʉ' 'nʉ́'ˋ lɨ́'ˉ lɨˊ jmɨ'uǿngˆna' jaléng'ˋ dseaˋ tiñíingˉ, co̱' jaˋ jmɨ'gooˋna're. Jo̱ ¿jaˋ ca̱ˋna' cuente e jaléng'ˋ dseaˋ seaˋ cuuˉbing' i̱ jmáng'ˋ 'nʉ́'ˋ gaˋ, jo̱guɨ íˋbing' cajo̱ i̱ dsijeáangˉ 'nʉ́'ˋ laguidseaangˆ fɨˊ quiniˇ dseata˜?
59002007	Jo̱ té̱e̱ˊ óoˊna' cajo̱ e i̱ dseaˋ seaˋ cuuˉbing' i̱ fé'ˋ júuˆ 'lɨ'ˆ quiá'ˉ Dseaˋ Jmáangˉ có̱o̱'˜ jaléng'ˋ dseaˋ quiá'rˉ.
59002008	Jo̱ e guiʉ́ˉba' jmooˋ 'nʉ́'ˋ song dseáng'ˉ e lajang'ˉ nʉ́ʉ'˜na' lají̱i̱'˜ júuˆ e laniingˉ eáangˊ lɨ́'ˆ laco̱'guɨ la fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “Jmi'neáangˋ jaléng'ˋ dseaˋ rún'ˋ lɨ́'ˆ laco̱'guɨ jmi'neáan'ˋ uø'ˊ.”
59002009	Dsʉ' fɨng song jaˋ røøˋ jmooˋna' có̱o̱'˜ lajaangˋ lajaangˋ dseaˋ rúng'ˋna', jo̱ba' nɨlɨ́ɨˊ e nɨbeáang'˜na' dseeˉ yaam˜ba' jóng, jo̱guɨ nɨ'ooˉba' dseeˉ, co̱' jaˋ cajmitíˆna' júuˆ quiʉ'ˊ ta˜ quiá'ˉ Fidiéeˇ.
59002010	Jo̱ fa' nʉ́ʉ'˜ jaangˋ dseaˋ jalé'ˋ e júuˆ quiá'ˉ Fidiéeˇ do dsʉ' jaˋ jmitir˜ fa' co̱o̱bˋ e júuˆ do, jo̱ba' dseáng'ˉ óoˋbre dseeˉ jóng, co̱' jaˋ jmitir˜ dseáng'ˉ lajalé'ˋ e júuˆ quiá'ˉ dseaˋ do.
59002011	Co̱' 'ñiab'ˊ Fidiéeˇ dseaˋ cajíñ'ˉ lala cajo̱: “Jaˋ 'lee'˜ e güɨ́n'ˋ có̱o̱'˜ dseañʉ'ˋ o̱si dseamɨ́ˋ i̱ o̱' quíi'ˉ.” Jo̱guɨ cajím'ˉbɨguɨr cajo̱: “Jaˋ jngan'ˆ dseaˋ rún'ˋ.” Jo̱ba' jiaˋ fɨng jaˋ mɨˊ cajméeˋ dseaˋ e güɨɨiñˋ có̱o̱'˜ dseaˋ i̱ o̱' quiá'rˉ, jo̱ dsʉ' song nɨcajngam'ˊbre dseaˋ rúiñ'ˋ, jo̱ba' nɨcabeám'ˋ dseeˉ 'ñia'rˊ jóng, co̱' jaˋ mɨˊ calɨnʉ́ʉ'r˜ dseáng'ˉ lajalé'ˋ júuˆ quiá'ˉ Fidiéeˇ.
59002012	Jo̱ lɨ́'ˆ doñiˊ eeˋ e nifo'ˆna' o̱si lɨ́'ˆ doñiˊ eeˋ e nijméeˆna', 'néˉ ni'eeˉna' røøˋ laco̱' catɨ́ɨngˉ e jmóoˋ dseaˋ quiá'ˉ Dseaˋ Jmáangˉ, co̱' Fidiéeˇbing' i̱ niquidsiˊ í'ˋ quíiˉna' có̱o̱'˜ e júuˆ e nileángˋnaa' jee˜ jalé'ˋ dseeˉ quíˉii' do.
59002013	Jo̱ jaléng'ˋ dseaˋ i̱ jaˋ mɨˊ fɨ́ɨˉ calɨ́ngˉ jaléng'ˋ dseaˋ rúng'ˋ, jo̱ba' lajo̱b nijméˉ Fidiéeˇ có̱o̱'˜ írˋ cajo̱ mɨ˜ tɨˊ lɨ˜ nitɨ́ˉ í'ˋ quiá'rˉ; jo̱ dsʉ' jaléng'ˋguɨ dseaˋ i̱ nɨcalɨ́ˉ fɨ́ɨˉ lɨ́ɨngˉ jaléng'ˋ dseaˋ rúng'ˋ, guiʉ́bˉ nidsijéeˊ quiá'rˉ mɨ˜ nitɨ́ˉ oor˜ e niquidsiˊ Fidiéeˇ í'ˋ quiá'ˉ jaléng'ˋ dseaˋ jmɨgüíˋ.
59002014	Jo̱ lajo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, dseáng'ˉ jaˋ eeˋ ta˜ íingˆ quíiˉna' e fó'ˋna' e já'ˉ lɨ́ɨngˋna' júuˆ quiá'ˉ Dseaˋ Jmáangˉ song jaˋguɨ jmitíˆna' lají̱i̱'˜ júuˆ quiá'ˉ dseaˋ do. Co̱' i̱ dseaˋ i̱ fé'ˋ e já'ˉ lɨ́ɨiñˋ júuˆ quiá'ˉ Dseaˋ Jmáangˉ jo̱ dsʉ' jaˋ nʉ́ʉ'r˜ e fa' jmitir˜ e júuˆ jo̱, jo̱ba' dseáng'ˉ jaˋ nileámˋbre jee˜ jalé'ˋ dseeˉ quiá'rˉ.
59002015	Fa' majmée'ˇduu' cuente e jaangˋ dseamɨ́ˋ o̱si jaangˋ dseañʉ'ˋ i̱ lɨ́ɨngˊ dseaˋ quiá'ˉ Dseaˋ Jmáangˉ i̱ jaˋ seaˋ jalé'ˋ e 'néˉ, fa' la sɨ̱'rˆ o̱si jalé'ˋ e dǿ'rˉ e lalíingˋ laco̱o̱ˋ jmɨɨ˜ laco̱o̱ˋ jmɨɨ˜, jo̱guɨ jaangˋ lajeeˇ 'nʉ́'ˋ nifɨ́'ˆna're lala: “Guǿng'ˊ có̱o̱'˜ e guiʉ́ˉ guiá'ˆ fɨˊ, jo̱ jaˋ güɨlíˋ güɨquɨ́ɨn'ˉ, jo̱guɨ quié'ˋ la tíiˊ e jáˉ o'ˊ.” Jo̱ dsʉ' fɨng song i̱ dseaˋ i̱ cajíng'ˉ do jaˋ eeˋ cuø'rˊ jí̱i̱'˜ co̱o̱ˋ i̱ dseaˋ íˋ lají̱i̱'˜ e 'néˉ quiá'rˉ e táaiñˋ fɨˊ jmɨgüíˋ la, jo̱ba' dseáng'ˉ jaˋ eeˋ ta˜ íingˆ e jo̱ jí̱i̱'˜ co̱o̱ˋ quiá'rˉ fɨng song lajo̱bɨ jmóorˋ.
59002017	Jo̱ lajo̱b lɨ́ɨˊ mɨ˜ jíng'ˉ dseaˋ e já'ˉ lɨ́ɨiñˋ júuˆ quiá'ˉ Dseaˋ Jmáangˉ, dsʉ' fɨng song jaˋguɨ nʉ́ʉ'˜ dseaˋ dseáng'ˉ lajalé'ˋ e júuˆ quiá'ˉ dseaˋ do, jo̱ba' jaˋ eeˋ ta˜ íingˆ quiá'rˉ e jíñ'ˉ e já'ˉ lɨ́ɨiñˋ e júuˆ jo̱. Co̱' song jaˋ éerˋ laco̱' sɨ'íˆ có̱o̱'˜ e júuˆ e já'ˉ lɨ́ɨiñˋ do, jo̱ba' jaˋ eeˋ ta˜ íingˆ quiá'rˉ jí̱i̱'˜ co̱o̱ˋ.
59002018	Jo̱ jialfa' i̱ lɨɨng˜ dseaˋ nifé'rˋ: “'Nʉˋ fó'ˋ e já'ˉ lɨ́ɨn'ˋ júuˆ quiá'ˉ Dseaˋ Jmáangˉ, jo̱guɨ jnea˜ fá'ˉa e nʉ́ʉ'˜baa e júuˆ jo̱.” Jo̱ba' fɨ́ɨˉɨ 'nʉ́'ˋ, ée'˜du' jnea˜ e já'ˉ lɨ́ɨn'ˋ júuˆ quiá'ˉ Dseaˋ Jmáangˉ nañiˊ fa' e jaˋ nʉ́ʉ'˜ e júuˆ jo̱, jo̱guɨ jnea˜guɨ ni'éeˆduu 'nʉˋ e dseáng'ˉ e jáb'ˉ lɨ́ɨnˋn júuˆ quiá'ˉ Dseaˋ Jmáangˉ, co̱' dseáng'ˉ nʉ́ʉ'˜baa e júuˆ jo̱.
59002019	Jo̱guɨ 'nʉˋ nɨjá'ˉ nɨlɨ́ɨn'ˋ e seemˋ Fidiéeˇ, jo̱ guiʉ́bˉ jmóoˋ song lajo̱b ɨˊ o'ˊ, co̱' e já'ˉ e júuˆ jo̱. Dsʉ' 'néˉ e tó̱o̱ˋ o'ˊ cajo̱ e la quie̱ˊ tɨˊ jaléng'ˋ i̱ 'lɨm'ˆ já'ˉ lɨ́ɨiñˋ e jo̱, jo̱ba' dsíng'ˉ jléeiñˋ dsʉ' uíi'˜ e 'gǿiñ'ˋ Fidiéeˇ.
59002020	Jo̱ jie˜ mɨˊ jmɨcaan'ˇ meléˉ, co̱' jaˋ eeˋ ta˜ íingˆ jí̱i̱'˜ co̱o̱ˋ quíi'ˉ e já'ˉ lɨ́ɨn'ˋ júuˆ quiá'ˉ Dseaˋ Jmáangˉ song jaˋguɨ nʉ́ʉ'˜ e júuˆ jo̱.
59002021	Co̱' 'néˉ e tó̱o̱bˋ o'ˊ cajo̱ e ca'ím'ˋ Fidiéeˇ i̱ 'lɨɨ˜ yʉ́ʉ'˜ quíˆii' i̱ siiˋ Abraham do e lɨ́ɨiñˊ jaangˋ dseaˋ guiúmˉ fɨˊ quinirˇ, co̱' cajméeˋbre nʉ́ʉ'r˜ júuˆ quiá'ˉ Fidiéeˇ mɨ˜ cacuøiñ'ˊ i̱ jó̱o̱rˊ i̱ siiˋ Isáaˊ do e sɨ'íˆ nijngáiñ'ˉ do fɨˊ quiniˇ dseaˋ do.
59002022	Jo̱ba' nɨñíˆbɨ e i̱ 'lɨɨ˜ yʉ́ʉ'˜ Abraham do cajmilir˜ e já'ˉ lɨ́ɨiñˋ júuˆ quiá'ˉ Fidiéeˇ uíi'˜ có̱o̱'˜ jalé'ˋ e cajméerˋ do. Jo̱ la'eáangˊ có̱o̱'˜ e jo̱, jo̱ba' cuøˊ li˜ e ca'ié'ˋ e dseáng'ˉ e jáb'ˉ lɨ́ɨiñˋ júuˆ quiá'ˉ dseaˋ do laco̱' sɨ'íˆ.
59002023	Jo̱ lajo̱ba' calɨti˜ jalé'ˋ e fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: “I̱ 'lɨɨ˜ yʉ́ʉ'˜ Abraham do jáb'ˉ calɨ́iñˉ júuˆ quiá'ˉ Fidiéeˇ, jo̱ba' Fidiéeˇ ca'íñ'ˋ dseaˋ do e lɨ́ɨiñˊ jaangˋ dseaˋ i̱ jaˋ carøøngˋ dseeˉ.” Jo̱ba' calɨsíˋ i̱ 'lɨɨ˜ yʉ́ʉ'˜ Abraham do jaangˋ dseaˋ i̱ eáangˊ iing˜ rúng'ˋ có̱o̱'˜ Fidiéeˇ.
59002024	Jo̱ nɨñíˆbɨ 'nʉ́'ˋ guiʉ́ˉ cajo̱ e ím'ˋ Fidiéeˇ dseaˋ e lɨiñ'ˊ dseaˋ i̱ jaˋ røøngˋ dseeˉ jaléng'ˋ i̱ nʉ́ʉ'˜ jalé'ˋ júuˆ quiá'rˉ, jo̱ o̱' i̱ dseaˋ i̱ jí̱i̱'˜ lɨco̱' fé'ˋ e já'ˉ lɨ́ɨiñˋ júuˆ quiá'ˉ dseaˋ do.
59002025	Jo̱ lajo̱b calɨ́ˉ cajo̱ có̱o̱'˜ jaangˋ dseamɨ́ˋ i̱ siiˋ Rahab i̱ calɨséngˋ malɨɨ˜guɨ eáangˊ i̱ cajméeˋ ta˜ 'nɨ́ɨngˋ 'ñia'ˊ. Co̱' ie˜ jo̱ Fidiéeˇ ca'ím'ˋbreiñ' do e lɨiñ'ˊ jaangˋ dseaˋ i̱ jaˋ røøngˋ dseeˉ fɨˊ quinirˇ uíi'˜ e cajméerˋ e cacuørˊ lɨ˜ nijé̱ˉ dseaˋ Israel i̱ casíingˋ dseaˋ góoˋ Josué nʉ́'ˉguɨ e ningɨ́ngˉ jaléng'ˋ dseaˋ Israel do fɨˊ lɨ˜ se̱'ˊ Canaán. Jo̱ i̱ dseamɨ́ˋ la cajmɨcó̱o̱'˜bre i̱ dseaˋ do e caguiéng'ˊneiñ' fɨˊ lɨ˜ jié'ˋ e laco̱' caláiñ'ˋ do có̱o̱'˜ jaléng'ˋ dseaˋ i̱ 'ní'ˋ níiˉ quiá'rˉ.
59002026	Jo̱ lajo̱b lɨ́ɨˊ, fa' mɨ˜ cango'ˉ jmɨguíˋ quiá'ˉ jaangˋ dseaˋ jo̱ júumˉbre, jo̱ba' joˋ eeˋ ta˜ íingˆ jí̱i̱'˜ co̱o̱ˋ e ngúuˊ táaiñˋ do jóng. Jo̱ lajo̱b lɨ́ɨˊ cajo̱, jaˋ eeˋ ta˜ íingˆ mɨ˜ fé'ˋ dseaˋ e já'ˉ lɨ́ɨiñˋ júuˆ quiá'ˉ Fidiéeˇ song jaˋguɨ nʉ́ʉ'r˜ fa' e nijmitir˜ e júuˆ quiá'ˉ dseaˋ do.
59003001	Dseaˋ rú'ˋnaa' dseaˋ quiá'ˉ Dseaˋ Jmáangˉ, jaˋ ɨ́ˆ óoˊna' fa' e jaˋ huɨ́ɨngˊ e lɨ́ɨngˊna' tɨfa'ˊ i̱ eˊ júuˆ quiá'ˉ Fidiéeˇ, co̱' nɨne˜ba' guiʉ́ˉ e eáangˊguɨ ni'ɨ́ˉ Fidiéeˇ í'ˆ quíˉii' jaléng'ˋ jneaa˜aa' dseaˋ lɨ́ɨˊnaa' tɨfa'ˊ mɨ˜ jaˋ nʉ́ʉ'˜naa' e júuˆ jo̱ laco̱'guɨ i̱ dseaˋ caguiaangˉguɨ i̱ jaˋ eˊ e júuˆ jo̱.
59003002	Jo̱ e jáb'ˉ, e lajɨɨˉbaa' dseaˋ lɨ́ɨˊnaa' dseaˋ jmɨgüíˋ eeˉnaa' dseeˉ. Jo̱ dsʉ' song seengˋ jaangˋ dseaˋ i̱ jaˋ røøngˋ jí̱i̱'˜ co̱o̱ˋ dseeˉ có̱o̱'˜ jalé'ˋ e fé'rˋ, jo̱ i̱ dseaˋ íˋbing' i̱ guiúngˉ laco̱' sɨ'íˆ fɨˊ quiniˇ Fidiéeˇ, jo̱guɨ íbˋ cajo̱ i̱ lí'ˋ jméˉ e jaˋ nitéiñ'ˋ fɨˊ ni˜ dseeˉ có̱o̱'˜ lɨ́'ˆ doñiˊ eeˋ e lɨ́ˋ dsíiˊ ngúuˊ táaiñˋ do cajo̱.
59003003	Fa' laco̱' mɨ˜ iing˜ jaangˋ dseaˋ e nilɨnʉ́ʉ'˜ cuea˜ quiá'rˉ lají̱i̱'˜ ta˜ quiʉ'rˊ, jo̱ba' ta'rˊ co̱o̱ˋ ñíˆ freno fɨˊ mo'ooˉ i̱ cuea˜ do e laco̱' nilɨnʉ́ʉ'˜re' lají̱i̱'˜ ta˜ quiʉ'ˊ fii˜re'. Jo̱ có̱o̱'˜ jí̱i̱'˜ e ñíˆ dob e jmóoˋ dseaˋ e nʉ́ʉ'˜ i̱ cuea˜ do mɨ˜ eeˋgo̱ iing˜ dseaˋ e nijméˉre'.
59003004	Jo̱guɨ lajo̱bɨ lɨ́ɨˊ cajo̱ có̱o̱'˜ jalé'ˋ móoˊ, e nañiˊ fa' jialguɨ la tíiˊ cóo'˜, jo̱guɨ 'lea'ˊ guíˋ e huɨ́ɨngˊ eáangˊ e móoˊ do e laco̱' ningɨ́ˉ, dsʉ' có̱o̱'˜ co̱o̱ˋ ñíˆjiʉba' e siiˋ timón e eˊ fɨˊ jié'ˋ fɨˊ lɨ˜ iingˇ i̱ dseaˋ i̱ quie̱ˊ do e nidséˉ e móoˊ do.
59003005	Jo̱ lajo̱b lɨ́ɨˊ có̱o̱'˜ nisɨ́ɨ'ˇnaa' cajo̱, co̱' co̱o̱ˋ e pí'ˆguɨ lɨ́ɨˊ jee˜ lajalé'ˋ guotɨɨˉnaa', dsʉ' có̱o̱'˜ e jo̱ dseáng'ˉ jmiguiʉˊba' e cuǿøngˋ fé'ˋ dseaˋ e guiʉ́ˉ jo̱guɨ e jaˋ dseengˋ. Jo̱guɨ lajo̱bɨ cajo̱ có̱o̱'˜ capí'ˆ 'ma'ˊ jɨ́ˋ cuǿømˋ e nijméˉ e nicóˋ mó'ˋ e fe'ˋ eáangˊ, ¿jáˆ já'ˉ?
59003006	Jo̱ e nisɨ́ɨ'ˇnaa' do lɨ́ɨˊ lafa' jɨbˋ; jo̱guɨ cajo̱ lɨ́ɨˊ lafa' co̱o̱ˋ e 'lɨ'ˆ e 'léeˊ mɨ˜ fé'ˋ dseaˋ e jaˋ dseengˋ. Jo̱ mɨ˜ lɨtɨ́ɨngˋ e fé'ˋ dseaˋ lajo̱, gabˋ uíingˉ quiá'rˉ jóng lajeeˇ e seeiñˋ fɨˊ jmɨgüíˋ la, jo̱ jalé'ˋ e 'lɨ'ˆ e fé'rˋ do jáaˊ fɨˊ lɨ˜ 'lɨ'ˆ.
59003007	Jo̱guɨ seemˋ i̱ lɨɨng˜ dseaˋ i̱ tɨɨngˋ e'ˊ jaléng'ˋ jó'ˋ e laco̱' nilɨnʉ́ʉ'˜re', fa' jaléng'ˋ jó'ˋ i̱ ngɨˊ jee˜ mó'ˋ jo̱guɨ jaléng'ˋ ta̱ˊ jo̱guɨ jaléng'ˋ jó'ˋ i̱ dsijñúungˋ uǿˉ có̱o̱'˜ jaléng'ˋ jó'ˋ teáang'˜ jmɨɨˋ.
59003008	Dsʉ' jí̱i̱'˜ jaangˋ dseaˋ jmɨgüíˋ quɨ́ɨ'r˜ jmɨɨ˜ e ni'é'rˉ nisɨ́ɨ'rˇ e laco̱' nilɨnʉ́ʉ'˜, co̱' e nisɨ́ɨ'rˇ do lɨ́ɨˊ lafa' nóˆ mɨ'ˋ, co̱' contøømˉ íiˊ jleng'ˊ e 'léeˊ có̱o̱'˜ jalé'ˋ e fé'ˋ dseaˋ.
59003009	Jo̱ có̱o̱'˜ nisɨ́ɨ'ˇbaa' jmiféng'ˊnaa' Tiquíˆii' Fidiéeˇ dseaˋ guiing˜ ñifɨ́ˉ, jo̱guɨ có̱o̱'˜ e jo̱b cajo̱ 'lee˜naa' mɨ˜ eeˋgo̱ fé'ˋnaa' gaˋ uii˜ quiá'ˉ jaléng'ˋ dseaˋ rú'ˋnaa' i̱ cajmeáangˋ Fidiéeˇ lɨ˜ laco̱' lɨ́ɨiñˊ 'ñia'rˊ.
59003010	Jo̱ lajo̱b lɨ́ɨˊ, dseaˋ rú'ˋnaa', dsʉco̱' fɨˊ mo'ooˉ jaangˋ dseaˋ cuǿømˋ líˋ uǿˋ júuˆ e jmiféiñ'ˊ Fidiéeˇ jo̱guɨ júuˆ e fé'rˋ gaˋ quiá'ˉ dseaˋ rúiñ'ˋ cajo̱, jo̱ dseáng'ˉ jaˋ dseengˋ e nijméˉ dseaˋ lajo̱.
59003011	Jo̱ lajo̱b lɨ́ɨˊ, dseaˋ rú'ˋnaa', co̱' jaˋ cuǿøngˋ e fa' co̱o̱ˋ ojmɨ́ˆ nicuǿˉ tú̱ˉ 'lé'ˋ jmɨɨˋ, ca'íing'˜ e ráangˉ jo̱guɨ ca'íing'˜ e ñii˜.
59003012	Jo̱guɨ lajo̱bɨ cajo̱ fa' co̱o̱ˋ 'maˋ güɨñí'ˆ, jaˋ cuǿøngˋ fa' nicuǿˉ ofɨɨˋ e jié'ˋ, co̱' jí̱i̱'˜ güɨñí'ˆba' e cuǿøngˋ ni'ɨ́ˉ yʉ́'ˆ; o̱'guɨ huɨɨngˋ güɨɨngˋ jǿ'ˆ cuǿøngˋ fa' e nicuǿˉ güɨñí'ˆ yʉ́'ˆ, o̱'guɨ co̱o̱ˋ ojmɨ́ˆ ñii˜ cuǿøngˋ cuǿˉ jmɨɨˋ e ráangˉ, co̱' jí̱i̱'˜ lajo̱b lɨ́ɨˊ, ¿jáˆ já'ˉ?
59003013	Jo̱ lajo̱b fɨ́ɨˉguɨ́ɨ 'nʉ́'ˋ, dseaˋ rú'ˋnaa', song seengˋ i̱ lɨɨng˜ lajeeˇ la'ó'ˋ 'nʉ́'ˋ i̱ dseáng'ˉ lajang'ˉ e ngɨ́ɨiñˋ e tɨɨiñˋ jo̱guɨ e ngáiñ'ˋ, jo̱ba' 'néˉ e nijmilib˜ i̱ dseaˋ do e lɨ́ɨiñˊ lajo̱ la'eáangˊ e éerˋ røøˋ jee˜ la'ó'ˋ dseaˋ rúiñ'ˋ jo̱guɨ la'eáangˊ e jmɨcó̱o̱'r˜ dseaˋ rúiñ'ˋ cajo̱, dsʉ' jaˋ tɨ́ɨngˉ e jmɨcǿøng'˜ yaaiñ˜.
59003014	Jo̱guɨ song i̱i̱ˋ 'nʉ́'ˋ ɨˊ óoˊna' e tɨɨngˋna' ngáng'ˋna' dsʉ' contøømˉ guíng'ˆna' dseaˋ rúng'ˋna' jo̱guɨ jmooˋna' jløng'ˆna' có̱o̱'r˜, jo̱guɨ lají̱i̱'˜ e jmooˋna' do lɨ́'ˆ jí̱i̱'˜ e lɨ́ɨngˊna' yaam˜ba', jo̱ba' gabˋ lɨ́ɨˊ song jmooˋna' lajo̱, co̱' júuˆ ta˜ júuˆ e lɨ́ɨngˊna' jaangˋ dseaˋ i̱ cangɨ́ɨngˋ e tɨɨngˋ ngáng'ˋ song jmooˋna' lajo̱.
59003015	Dsʉ' mɨ˜ lɨ́ɨngˊna' lajo̱, o̱' e cacuøˊ Fidiéeˇ e tɨɨngˋna' do, co̱' lajɨˋ e na jí̱i̱'˜ e jmóoˋ dseaˋ dseeˉ dseaˋ quiˊ fɨˊ jmɨgüíˋ lab e nʉ́ʉ'r˜ lají̱i̱'˜ ta˜ quiʉ'ˊ 'ñia'ˊ fii˜ i̱ 'lɨm'ˆ.
59003016	Co̱' mɨ˜ seengˋ dseaˋ i̱ dsihuɨ́ɨngˊ quiá'ˉ rúng'ˋ o̱si jmɨjløng'ˆ yaaiñ˜ é, jo̱ jo̱b lɨ˜ uíingˉ e có'ˋ gaˋ quiá'ˉ i̱ dseaˋ la'íˋ, jo̱guɨ uiing˜ quiá'ˉ e jmóoˋguɨr jalé'ˋ e 'lɨ'ˆ e jié'ˋguɨ e seaˋ fɨˊ jmɨgüíˋ la cajo̱.
59003017	Dsʉ' jaléng'ˋguɨ dseaˋ i̱ dseáng'ˉ lajang'ˉ cangɨ́ɨngˋ quiá'ˉ Fidiéeˇ e tɨɨiñˋ ngáiñ'ˋ, jo̱ba' jmang'ˉ e guiʉ́ˉba' jmóorˋ, jo̱guɨ juguiʉ́ˉ júuˆ røøˋ seeiñˋ, jo̱guɨ guiʉ́bˉ dsíirˊ, jo̱guɨ fém'ˊbɨ dsíirˊ có̱o̱'˜ jaléng'ˋ dseaˋ rúiñ'ˋ, jo̱guɨ eáamˊbɨ fɨ'ˋ lɨ́ɨiñˉ jaléng'ˋ dseaˋ rúiñ'ˋ jo̱guɨ jmɨcó̱o̱'˜bre jaléng'ˋ íˋ cajo̱, jo̱guɨ jmang'ˉ júuˆ jáb'ˉ fé'rˋ.
59003018	Co̱' jaléng'ˋ dseaˋ i̱ cuø'ˊ bíˋ yaang˜ e seeiñˋ røøˋ có̱o̱'˜ jaléng'ˋ dseaˋ rúiñ'ˋ jo̱guɨ e jmɨcó̱o̱'˜bɨguɨr jaléng'ˋ dseaˋ rúiñ'ˋ cajo̱ e laco̱' lajɨɨmˋbre nilɨseeiñˋ lajo̱, jo̱ba' i̱ dseaˋ íˋ nilí'rˆ e lɨ́ɨiñˊ dseaˋ guiúngˉ fɨˊ quiniˇ Fidiéeˇ.
59004001	Jo̱ lalab fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ: ¿Jie˜ fɨˊ lɨ˜ naangˋ uiing˜ jalé'ˋ e jmiquíng'ˉ óoˊna' jo̱guɨ jalé'ˋ mɨ́ɨ'˜ e jmooˋna' la'ó'ˋ rúng'ˋna'? Jo̱ jmooˋna' lajo̱ co̱' contøømˉ suungˋna' jalé'ˋ e lɨ́ˋ óoˊna' fɨˊ jmɨgüíˋ la, jo̱guɨ jmang'ˉ e gabˋ ɨˊ óoˊna', ¿jáˆ já'ˉ?
59004002	Co̱' mɨ˜ eeˋgo̱ iing˜na' e seaˋ fɨˊ jmɨgüíˋ, jo̱ mɨ˜ lí'ˆna' e jaˋ cuǿøngˋ nilí'ˋna' e jo̱, jo̱ba' jie˜ jaˋ nijngám'ˆba' dseaˋ rúng'ˋna' jóng. Jo̱guɨ eáamˊ dsihuɨ́ɨngˊna' mɨ˜ eeˋgo̱ seaˋ quiá'ˉ dseaˋ rúng'ˋna', jo̱ dsʉco̱' jaˋ lí'ˋguɨ' e jo̱, jo̱ba' eáamˊ jmooˋna' 'niiˋ có̱o̱'r˜, ¿jáˆ já'ˉ? Dsʉ' jaˋ mɨˊ calɨ'ˊna' jalé'ˋ e iing˜na' do co̱' jaˋ mɨˊ camɨ́ɨ'˜na' Fidiéeˇ e nicuø'rˊ 'nʉ́'ˋ e jo̱.
59004003	Jo̱ dsʉ' mɨ˜ mɨ́ɨ'˜na're eeˋgo̱ iing˜na', jaˋ nicuǿ'rˉ 'nʉ́'ˋ jalé'ˋ e mɨ́ɨ'˜na're do, dsʉco̱' mɨ́ɨ'˜na'r lají̱i̱'˜ e jaˋ dseengˋ e lɨco̱' jmi'iáangˋ óoˊna' yaam˜ba'.
59004004	¡Dseaˋ 'lɨng'ˆ 'nʉ́'ˋ, co̱' lɨ́ɨngˊna' dseaˋ i̱ tú̱ˉ ɨ̱́'ˉ! ¿Jáˆ ñíˆ 'nʉ́'ˋ e mɨ˜ iing˜na' e jmi'iáangˋ óoˊna' có̱o̱'˜ lají̱i̱'˜ e seaˋ fɨˊ jmɨgüíˋ la, jo̱ba' 'ní'ˋ máamˊba' Fidiéeˇ jóng dseaˋ guiiñ˜ ñifɨ́ˉ? Co̱fa' lɨ́'ˆ doñiˊ i̱i̱ˋ dseaˋ i̱ iing˜ e nijmi'iáangˋ dsíirˊ có̱o̱'˜ lají̱i̱'˜ e seaˋ fɨˊ jmɨgüíˋ la, jo̱ba' ni'uíiñˉ jóng jaangˋ dseaˋ i̱ 'ní'ˋ níingˉ Fidiéeˇ.
59004005	Co̱' e lɨɨng˜ uiim˜ba' e tó̱o̱ˋ fɨˊ ni˜ jiˋ quiá'ˉ Fidiéeˇ lala: “Fidiéeˇ dseáng'ˉ e lajam'ˉba' eáangˊ 'neáaiñˋ jneaa˜aa', co̱' íˋbing' cacuø'ˊ lajaangˋ lajaangˋ jneaa˜aa' e jmɨguíˋ có̱o̱'˜ e se̱e̱ˉnaa'.”
59004006	Dsʉ' eáamˊ jmɨcó̱o̱'˜ dseaˋ do jneaa˜aa', co̱' dsíng'ˉ guiúiñˉ có̱o̱'˜ jneaa˜aa', dseaˋ jaˋ catɨ́ɨˉnaa' lajo̱, co̱' lalab fé'ˋ fɨˊ ni˜ jiˋ quiá'rˉ: “Dseáng'ˉ teábˋ séeˋ Fidiéeˇ quiá'ˉ jaléng'ˋ dseaˋ i̱ jmɨcǿøng'˜ yaang˜, dsʉ' eáamˊ guiʉ́ˉ jmɨcó̱o̱'r˜ jaléng'ˋ dseaˋ i̱ jaˋ jmóoˋ lajo̱ co̱' ñiˊbre e 'néˉ e nijmɨcó̱o̱'˜ Fidiéeˇ quiá'rˉ.”
59004007	Jo̱ba' jáang'˜ yaang˜na' fɨˊ jaguóˋ Fidiéeˇ, jo̱guɨ jaˋ cuø'ˊna' fɨˊ yaang˜na' e jmijíingˆna' i̱ fii˜ i̱ 'lɨng'ˆ, jo̱ lajo̱ba' i̱ do nidsihuíiñˉ fɨˊ lɨ˜ seengˋna'.
59004008	Güɨquiéengˊguɨ' fɨˊ quiniˇ Fidiéeˇ, jo̱ dseaˋ do nijaquiéengˊguɨr fɨˊ quiníˆna' cajo̱. Jo̱guɨ jaléng'ˋ 'nʉ́'ˋ, dseaˋ dseeˉ dseaˋ quiˊ, tʉ́ʉˊna' jalé'ˋ e jaˋ dseengˋ e jmooˋna', jo̱ jmɨsɨ́ɨngˆna' jalé'ˋ e gaˋ e ɨˊ óoˊna', co̱' jaléng'ˋ 'nʉ́'ˋ lɨ́ɨngˊna' dseaˋ i̱ tú̱ˉ neáangˊ dsíiˊ, dsʉco̱' iing˜na' teáangˉna' fɨˊ guiʉ́ˉ có̱o̱'˜ Dseaˋ Jmáangˉ jo̱guɨ iim˜bɨ' cajo̱ e jméeˆna' jalé'ˋ e gaˋ e seaˋ fɨˊ jmɨgüíˋ la.
59004009	Quíi'˜na', jo̱guɨ jméeˆna' e lɨ́ɨngˉna' fɨ'íˆ quiá'ˉ jalé'ˋ dseeˉ e nɨca'eeˉna' do. Jo̱guɨ jaˋ dseengˋ fɨng song ningɨ́ɨˆna' uíi'˜ quiá'ˉ jalé'ˋ e dseeˉ jo̱, co̱' 'néˉ e quɨ'ˆba' uíi'˜ quiá'ˉ e dseeˉ quíiˆna' do. Jo̱guɨ fɨng song e iáangˋ óoˊna' có̱o̱'˜ jalé'ˋ dseeˉ quíiˆna' e nɨcarøøngˋna' do, jo̱ba' 'néˉ e nilíingˉna' e fɨ'íbˆ jóng uíi'˜ quiá'ˉ jalé'ˋ e jo̱.
59004010	Jo̱guɨ mɨ˜ lí'ˋna' e røøngˋna' dseeˉ, jo̱ba' 'néˉ e jaˋ nijmɨráangˉ yaang˜na' fɨˊ quiniˇ Fidiéeˇ, jo̱ lajo̱ba' dseaˋ do nijmɨcó̱o̱'r˜ 'nʉ́'ˋ e seengˋna' cøøngˋ có̱o̱'r˜.
59004011	Dseaˋ rú'ˋnaa' dseaˋ quiá'ˉ Dseaˋ Jmáangˉ, jaˋ fó'ˋna' gaˋ uii˜ quiá'ˉ jaléng'ˋ dseaˋ rúng'ˋna'. Dsʉco̱' i̱ dseaˋ i̱ fé'ˋ gaˋ uii˜ quiá'ˉ dseaˋ rúng'ˋ o̱si cuø'ˊreiñ' dseeˉ é, jo̱ba' lɨ́ɨˊ laco̱' e fé'rˋ gaˋ uii˜ quiá'ˉ júuˆ quiá'ˉ Fidiéeˇ jóng, jo̱ o̱'guɨ jmitir˜ lají̱i̱'˜ e júuˆ quiá'ˉ dseaˋ do. Co̱' jaléng'ˋ i̱ dseaˋ i̱ jaˋ jmɨ'góˋ jalé'ˋ e júuˆ do, jo̱ba' lɨ́ɨˊ laco̱' gabˋ nɨfé'rˋ uii˜ quiá'ˉ e júuˆ jo̱ e lafa' e nijmérˉ nʉ́ʉ'r˜ e jo̱ laco̱' sɨ'íˆ.
59004012	Jo̱ jaamˋ dseaˋ féng'ˊ seengˋ, jo̱ íbˋ i̱ cacuøˊ e júuˆ do. Jo̱guɨ íˋbɨ cajo̱ i̱ tɨɨngˋ quidsiˊ í'ˋ røøˋ quiá'ˉ dseaˋ, jo̱ lají̱i̱'˜ íˋbɨ cajo̱ dseaˋ i̱ tɨɨngˋ láangˋ dseaˋ jmɨgüíˋ jee˜ jalé'ˋ dseeˉ quiáiñ'ˉ o̱si cuø'rˊ dseaˋ iihuɨ́ɨˊ laco̱' catɨ́ɨngˉ é uíi'˜ quiá'ˉ jalé'ˋ e jo̱. Jo̱guɨ 'nʉˋ, ¿i̱˜ lɨ́ɨn'ˉ e lɨn'ˊ e seaˋ fɨˊ e nicuǿ'ˆ dseaˋ rúng'ˋ dseeˉ?
59004013	Jo̱guɨ lana, dseaˋ rú'ˋnaa' dseaˋ quiá'ˉ Dseaˋ Jmáangˉ, nʉ́ʉˉna' jalé'ˋ e nifɨ́ɨˆɨ 'nʉ́'ˋ la, jaléng'ˋ 'nʉ́'ˋ, dseaˋ jmɨcǿøng'˜ yaang˜na' e fó'ˋna' lala: “Dsa'óˋ iéeˊ nidséˆnaa' fɨˊ fɨɨˋ la o̱si fɨˊ fɨɨˋ do é, jo̱ fɨˊ jo̱b nitaang˜naa' co̱o̱ˋ ji̱i̱ˋ e jmóˆnaa' ta˜ lɨ'ˋ cuuˉ.”
59004014	Jo̱ ¿jialɨ'ˊ ɨˊ óoˊna' lajo̱?, co̱' jí̱i̱'˜ jaˋ mɨˊ ñíˆbɨ' e˜ nidsingɨ́ɨngˉna' lɨ˜ dsa'óˋ lɨ˜ iéeˊ. Co̱' 'nʉ́'ˋ lɨ́ɨngˊna' lafa' jníiˊ tiiˋ, co̱' e jo̱ba' e jnéengˋ jí̱i̱'˜ lajeeˇ cateáˋ jo̱ ni'íimˉ jóng.
59004015	Jo̱ba' jaˋ dseengˋ e fo'ˆna' lajo̱, dsʉ' lalaba' e catɨ́ɨngˉ e nifo'ˆna': “Song cuøˊ Fidiéeˇ fɨˊ lajo̱ e se̱e̱ˉguɨ́ɨ' fɨˊ jmɨgüíˋ la, jo̱ba' nilíˋ jalé'ˋ e 'néˉ líˋ jóng.”
59004016	Dsʉ' 'nʉ́'ˋguɨ lɨ́'ˉ rɨquɨb'ˊ ɨˊ óoˊna', jo̱ba' eáamˊ jmɨcǿøng'˜ yaang˜na' có̱o̱'˜ jalé'ˋ e fó'ˋna' e nijméeˆna'. ¿Su jaˋ ñíˆna' e mɨ˜ jmooˋna' e jmɨcǿøng'˜ yaang˜na' lajo̱, gabˋ lɨ́ɨˊ?
59004017	Jo̱ 'néˉ e tó̱o̱ˋ óoˊna' e la cajo̱: Song ñibˊ jaangˋ dseaˋ jalé'ˋ e guiʉ́ˉ e 'néˉ jmérˉ, jo̱ dsʉ' song jaˋguɨ jmitir˜ jalé'ˋ e jo̱, jo̱ba' jmɨrǿmˋ dseeˉ 'ñia'rˊ jóng.
59005001	Jo̱guɨ fɨ́ɨˉguɨ́ɨ 'nʉ́'ˋ, jaléng'ˋ dseaˋ rú'ˋnaa' dseaˋ i̱ seaˋ cuuˉ, nʉ́ʉˆna' jalé'ˋ e júuˆ e nifɨ́ɨˉɨ 'nʉ́'ˋ la: Quíi'˜na' jo̱guɨ ooˉna' quiá'ˉ e fɨ'íˆ e nilíingˉna' có̱o̱'˜ jalé'ˋ iihuɨ́ɨˊ e nabɨ nidsingɨ́ɨngˉna' mɨ˜ niquidsiˊ Fidiéeˇ í'ˋ quiá'ˉ dseeˉ quíiˉna'.
59005002	Co̱' ni'íimˉ lajalé'ˋ e 'mo'ˆ e nɨsɨ'mó'ˋna', jo̱ joˋ e ta˜ nilɨ'íingˆ jí̱i̱'˜ co̱o̱ˋ quíiˆna'; jo̱guɨ jalé'ˋ sɨ̱́ɨ̱'˜ quíiˉna' cajo̱ ni'íimˉ e nidǿ'ˉ jaléng'ˋ jó'ˋ fɨ˜.
59005003	Jo̱guɨ jalé'ˋ cuteeˋ có̱o̱'˜ cunéeˇ e sɨ'má'ˆna' nisó̱'ˋ 'leeˋ, jo̱ joˋ eeˋ ta˜ nilɨ'íingˆguɨ quíiˆna' jóng. Jo̱ e 'leeˋ e só̱'ˋ dob nɨcuøˊ li˜ quiá'ˉ jalé'ˋ e jaˋ dseengˋ e jmooˋna' e cajmɨ'óo'ˇna' yaang˜na' jalé'ˋ e seaˋ fɨˊ jmɨgüíˋ la, jo̱ e jo̱ lɨ́ɨˊ lafa' nicángˋ 'nʉ́'ˋ có̱o̱'˜ jɨˋ, co̱' eáamˊ nɨcajmɨ'óo'ˇna' jalé'ˋ e jo̱ lajeeˇ lana e nɨjaquiéengˊ e tɨˊ lɨ˜ ni'íingˉ jmɨgüíˋ.
59005004	Nʉ́ʉˉna' e jaléng'ˋ i̱ dseaˋ i̱ cajméeˋ ta˜ quíiˆna' i̱ jaˋ caquíˆna' e 'léeiñ'˜ laco̱' catɨ́ɨngˉ, jo̱ba' lana mɨ́ɨb'˜ nitáng'ˊ i̱ dseaˋ do 'nʉ́'ˋ, dsʉ' nɨcanúubˉ 'ñia'ˊ Fidiéeˇ dseaˋ 'gøng'ˊ i̱ guiing˜ fɨˊ ñifɨ́ˉ jalé'ˋ e júuˆ e nɨcafé'ˋ teáˋ jaléng'ˋ i̱ dseaˋ íˋ.
59005005	Jo̱guɨ lajeeˇ e taang˜ 'nʉ́'ˋ fɨˊ jmɨgüíˋ la, nɨcalɨséngˋna' lɨ́'ˆ laco̱' jaangˋ dseaˋ 'gooˋ eáangˊ e jmooˋna' la tíiˊ e jáˉ óoˊna', jo̱guɨ e seaˋ jalé'ˋ e iing˜na' e laco̱' jmi'iáangˋ óoˊna' laco̱' jaangˋ jó'ˋ i̱ jmɨ'úng'ˉ dseaˋ quiá'ˉ e nijngáiñ'ˉ. ¡Jo̱ dsʉ' lana nɨcatɨ́ˋ í'ˋ quíiˉna'!
59005006	Jo̱ 'nʉ́'ˋ, eáamˊ nɨcacuǿø'˜na' dseeˉ jaléng'ˋ dseaˋ i̱ jaˋ dseeˉ røøngˋ cartɨˊ nɨcajngam'ˊbaa're, jo̱ jaˋ eeˋ teáˋ caséeˋ i̱ dseaˋ do có̱o̱'˜ 'nʉ́'ˋ jí̱i̱'˜ capí'ˆ.
59005007	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jméeˆna' féng'ˊ óoˊna' có̱o̱'˜ jalé'ˋ e dsingɨ́ɨngˉna' cartɨˊ mɨ˜ nigüéengˉtu̱ Fíiˋnaa' fɨˊ jmɨgüíˋ la. Jo̱ 'néˉ jméeˆna' e jo̱ laco̱' jaangˋ dseaˋ i̱ jmóoˋ ta˜ jenuuˋ e sɨjeemˇbre lají̱i̱'˜ e niróˋ fɨˊ guóo'˜ uǿˉ quiá'rˉ carˋ mɨ˜ nitɨ́ˉ ji̱i̱ˋ jmɨ́ɨˊ, co̱' lajo̱guɨba' e nicuángˋ laco̱' sɨ'íˆ lajalé'ˋ e cajnírˋ do.
59005008	Jo̱ e laco̱' e féng'ˊ dsíiˊ i̱ dseaˋ íˋ, lajo̱bɨ 'néˉ e féng'ˊ óoˊ 'nʉ́'ˋ cajo̱, jo̱guɨ cuǿø'˜guɨ' fɨˊ yaang˜na' e teáangˉguɨ' teáˋ fɨˊ guiʉ́ˉ có̱o̱'˜ Dseaˋ Jmáangˉ, co̱' lajeeˇ lajmɨnábˉ nigüéengˉtu̱ Fíiˋnaa' fɨˊ jmɨgüíˋ la calé'ˋ catú̱ˉ.
59005009	Jo̱ lajo̱b fɨ́ɨˉguɨ́ɨ 'nʉ́'ˋ, dseaˋ rú'ˋnaa': Jaˋ jmooˋna' e jmiquíng'ˉ óoˊna' la'ó'ˋ rúng'ˋna', co̱' lajo̱ba' jaˋ nicuǿ'ˉ Fidiéeˇ 'nʉ́'ˋ dseeˉ; co̱' nɨjaquiéemˊ e nigüéengˉtu̱ Fidiéeˇ fɨˊ jmɨgüíˋ la calé'ˋ catú̱ˉ e niquidsirˊ í'ˋ quiá'ˉ dseaˋ jmɨgüíˋ.
59005010	Jo̱ lajo̱b lɨ́ɨˊ, dseaˋ rú'ˋnaa', jmiguiéng'ˊ óoˊna' jalé'ˋ e cajméeˋ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ mɨ˜ cangárˉ jalé'ˋ iihuɨ́ɨˊ, co̱' cajméebˋ dseaˋ do e féng'ˊ dsíirˊ có̱o̱'˜ jalé'ˋ e jo̱.
59005011	Jo̱ fé'ˋnaa' e juguiʉ́ˉjiʉ quiá'ˉ jaléng'ˋ i̱ dseaˋ i̱ cajméeˋ té'ˋ có̱o̱'˜ jalé'ˋ e iihuɨ́ɨˊ e ca'íñ'ˋ do. Jo̱ nɨcanʉ́ʉbˉ 'nʉ́'ˋ cajo̱ jalé'ˋ júuˆ e café'ˋ dseaˋ quiá'ˉ jaangˋ dseañʉ'ˋ i̱ calɨsíˋ Job i̱ calɨséngˋ malɨɨ˜guɨ eáangˊ, co̱' ie˜ jo̱ i̱ dseaˋ íˋ eáamˊ calɨféng'ˊ dsíirˊ có̱o̱'˜ jalé'ˋ iihuɨ́ɨˊ e cangárˉ. Jo̱guɨ ñíˆbɨ 'nʉ́'ˋ guiʉ́ˉ cajo̱ jial cajmɨcó̱o̱'˜ Fíiˋnaa' Fidiéeˇ e ni'uíingˉ guiʉ́ˉ quiá'rˉ mɨ˜ cangɨ́ˋ jalé'ˋ e jo̱; co̱' eáamˊ guiúngˉ Fidiéeˇ có̱o̱'˜ jaléng'ˋ dseaˋ jo̱guɨ eáamˊ fɨ'ˋ lɨ́ɨiñˉ cajo̱.
59005012	Jo̱ lɨ́'ˆ lajeeˇ lajalé'ˋ e niingˉguɨ, dseaˋ rú'ˋnaa', e lab e jo̱; mɨ˜ cuøˋna' júuˆ quíiˉna', jaˋ éengˊna' fiiˉ quiá'ˉ lɨ́'ˆ doñiˊ eeˋ: jaˋ éengˊna' fiiˉ ñifɨ́ˉ o̱'guɨ éengˊna' fiiˉ guóo'˜ uǿˉ o̱'guɨ quiá'ˉ lɨ́'ˆ doñiˊ jié'ˋ é. Dsʉ' mɨ˜ cuøˋna' júuˆ quíiˉna' e jméeˆna' lɨ́'ˆ doñiˊ eeˋ, jo̱ dseáng'ˉ 'néˉ e jmitíˆba' jóng; jo̱guɨ mɨ˜ cuøˋna' júuˆ quíiˉna' e jaˋ jméeˆna' lɨ́'ˆ doñiˊ eeˋ, jo̱ba' dseáng'ˉ 'néˉ e jaˋ jméeˆba' jóng. Jo̱ fɨng song jmitíˆna' jalé'ˋ e júuˆ quíiˉna' do, jo̱ba' jaˋ nicuǿ'ˉ Fidiéeˇ 'nʉ́'ˋ dseeˉ quiá'ˉ jalé'ˋ e jo̱.
59005013	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, fɨng song i̱i̱ˋ la'ó'ˋ 'nʉ́'ˋ móoˉna' iihuɨ́ɨˊ, jo̱ba' i̱ dseaˋ íˋ 'néˉ mɨ́'rˉ Fidiéeˇ e nijmɨcó̱o̱'˜ dseaˋ do quiá'ˉ jalé'ˋ e jo̱. Jo̱guɨ fɨng song i̱i̱ˋ la'ó'ˋ 'nʉ́'ˋ e iáangˋ óoˊna', jo̱ba' 'néˉ e ǿˉbre quiá'ˉ e jmiféiñ'ˊ Fidiéeˇ.
59005014	Jo̱guɨ song jaangˋ dseaˋ la'ó'ˋ 'nʉ́'ˋ ráaiñˋ dsée'r˜, jo̱ba' 'néˉ e nitǿ'rˋ jaléng'ˋ dseaˋ i̱ quie̱ˊ nifɨˊ quiá'ˉ dseaˋ quiá'ˉ Dseaˋ Jmáangˉ e laco̱' i̱ dseaˋ íˋ nimɨ́'rˉ Fidiéeˇ uii˜ quiá'ˉ i̱ dseaˋ dsée'˜ do e ni'leáamˆbiñ' do, jo̱ la'eáangˊ có̱o̱'˜ júuˆ quiá'ˉ Dseaˋ Jmáangˉ nisú̱u̱rˉ capí'ˆ noo˜ fɨˊ guiaquíiˊ i̱ dseaˋ dsée'˜ do, jo̱ lajo̱ba' ni'leáaiñ'ˉ do.
59005015	Jo̱guɨ mɨ˜ já'ˉ lɨ́ɨiñˋ e Fidiéeˇ niñírˉ lají̱i̱'˜ e mɨ́ɨ'˜reiñ' do, jo̱ba' ni'leáamˉ i̱ dseaˋ dsée'˜ do jóng, jo̱ la'eáangˊ có̱o̱'˜ Fíiˋbaa' e nitíing'˜tu̱r calé'ˋ catú̱ˉ. Jo̱guɨ fɨng song nɨca'éeˋ i̱ dseaˋ i̱ lamɨ˜ dsée'˜ do dseeˉ, jo̱ba' ni'íimˉ Fíiˋnaa' dseeˉ quiá'rˉ jóng.
59005016	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa', jmée'˜na' júuˆ la'ó'ˋ rúng'ˋna' quiá'ˉ jalé'ˋ dseeˉ e nɨcarøøngˋna', jo̱ mɨ́ɨ'˜na' Fidiéeˇ uii˜ quiá'ˉ rúng'ˋna' cajo̱ e laco̱' nitíing'˜na'. Co̱' mɨ˜ jaangˋ dseaˋ sing'ˊ teáˋ fɨˊ guiʉ́ˉ có̱o̱'˜ Dseaˋ Jmáangˉ jo̱ féng'ˊ i̱ dseaˋ do Fidiéeˇ dseáng'ˉ e caniingˉ ɨˊ dsíirˊ, jo̱ba' eáamˊ íingˆ ta˜ e 'gøng'ˊ e júuˆ jo̱ fɨˊ quiniˇ Fíiˋnaa'.
59005017	Jo̱ jmiguiéng'ˊ óoˊna' quiá'ˉ e calɨ́ˉ ie˜ malɨɨ˜ do ie˜ cateáangˋ jaangˋ dseaˋ i̱ café'ˋ cuaiñ˜ quiá'ˉ Fidiéeˇ fɨˊ jmɨgüíˋ la i̱ calɨsíˋ Líiˆ. Jo̱ i̱ dseañʉ'ˋ íˋ lɨ́ɨiñˊ jaangˋ dseaˋ jmɨgüíˋ laco̱' lɨ́ɨngˊ jneaa˜aa', dsʉ' mɨ˜ camɨ'ˊ dseaˋ do Fidiéeˇ la'eáangˊ có̱o̱'˜ Jmɨguíˋ quiá'ˉ dseaˋ do e niquiúng'ˉ e tu̱u̱ˋ jmɨ́ɨˊ, jo̱ lajo̱b calɨ́ˉ. Jo̱ba' lajeeˇ 'nɨˊ ji̱i̱ˋ dsíˋ ca'ná'ˆ jaˋ catu̱u̱ˋ jmɨ́ɨˊ fɨˊ e guóo'˜ uǿˉ jo̱.
59005018	Jo̱ mɨ˜ cangɨ́ˋ jo̱, i̱ Líiˆ do camɨ'ˊtu̱r Fidiéeˇ e nitʉ́ˋtu̱ jmɨ́ɨˊ, jo̱ba' lajo̱b calɨ́ˉ, catu̱u̱bˋtu̱ jmɨ́ɨˊ, jo̱guɨ canaamˋtu̱ cuøˊ jalé'ˋ e jniˊ dseaˋ fɨˊ guóo'˜ uǿˉ.
59005019	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e song jaangˋ la'ó'ˋ 'nʉ́'ˋ i̱ casíng'ˉ fɨˊ guiʉ́ˉ có̱o̱'˜ Dseaˋ Jmáangˉ, jo̱ dsʉ' lajeeˇ jo̱ nɨnaangˋ i̱ dseaˋ do e nilɨtúngˉ dsíirˊ có̱o̱'˜ júuˆ quiá'ˉ dseaˋ do, jo̱ song jaangˋguɨ dseaˋ la'ó'ˋ 'nʉ́'ˋ cajméerˋ e calɨnʉ́ʉ'˜tu̱ i̱ dseaˋ do júuˆ quiá'ˉ Dseaˋ Jmáangˉ,
59005020	jo̱ba' güɨlɨñíˆna' guiʉ́ˉ, dseaˋ rú'ˋnaa', e doñiˊ i̱i̱ˋ dseaˋ i̱ niquɨ́'ˉ nijíng'ˋ jaangˋguɨ dseaˋ rúng'ˋ i̱ ngóoˊ fɨˊ gaˋ, jo̱ba' i̱ dseaˋ íˋ jmóorˋ e ni'íimˉ jalé'ˋ dseeˉ e nɨrøøngˋ i̱ dseaˋ do, jo̱guɨ nileámˋ i̱ dseaˋ do e jaˋ nidséiñ'ˉ fɨˊ lɨ˜ 'lɨ'ˆ mɨ˜ nitɨ́ˉ oor˜ quiá'rˉ e nidséiñ'ˉ fɨˊ jmɨgüíˋ co̱o̱ˋ. Jo̱ lajo̱b nilíˋ. Jo̱ jí̱i̱'˜ lanab fé'ˋ jiˋ quiá'ˉ Tiáa˜.
60001001	Jnea˜ siiˋ Tʉ́ˆ, jo̱guɨ lɨ́ɨnˊn jaangˋ dseaˋ i̱ casíingˋ Fíiˋnaa' Dseaˋ Jmáangˉ e quiá'ˉ niníi'˜i júuˆ quiá'rˉ, jo̱ jmo'ˊo e jiˋ la e catɨ́ɨngˉ jaléng'ˋ 'nʉ́'ˋ, dseaˋ quiá'ˉ Dseaˋ Jmáangˉ, i̱ neáangˊ sɨsooˇ sɨjǿngˆ fɨˊ caluuˇ fɨɨˋ góoˋna', i̱ neáangˊ fɨˊ lɨ˜ se̱'ˊ Ponto có̱o̱'˜guɨ fɨˊ lɨ˜ se̱'ˊ Galacia jo̱guɨ fɨˊ lɨ˜ se̱'ˊ Capadocia có̱o̱'˜guɨ fɨˊ lɨ˜ se̱'ˊ Asia jo̱guɨ fɨˊ lɨ˜ se̱'ˊ Bitinia.
60001002	Jo̱ Tiquíˆii' Fidiéeˇ nɨcaguíng'ˋ jaléng'ˋ 'nʉ́'ˋ lamɨ˜ jéengˊguɨ e laco̱' nilíingˉna' dseáng'ˉ dseaˋ quiá'rˉ lɨ́'ˆ laco̱' jí̱i̱'˜ e nɨca'ɨ́ˋ dsíirˊ; jo̱ e jo̱ nɨcajméerˋ la'eáangˊ có̱o̱'˜ 'ñia'ˊ Jmɨguíˋ quiá'ˉbre e laco̱' nijméeˆna' nʉ́ʉ'˜na' júuˆ quiá'rˉ. Jo̱ la'eáangˊ có̱o̱'˜ jmɨ'øøngˉ Dseaˋ Jmáangˉ e catu̱u̱ˋ fɨˊ dse'ˋ crúuˆba' nɨca'íngˉ jalé'ˋ dseeˉ quíiˆna'. Jo̱ güɨ'íim'˜ba' güea'ˆ quiá'rˉ lalíingˋ e laco̱' nilɨseengˋna' juguiʉ́ˉ júuˆ røøˋ.
60001003	Jo̱ majmifém'ˊbaa' Fidiéeˇ, Tiquiá'ˆ Fíiˋnaa' Dseaˋ Jmáangˉ, dsʉco̱' la'eáangˊ e eáamˊ guiúiñˉ có̱o̱'˜ jneaa˜aa', jo̱ba' nɨcajméerˋ e lafa' nɨcangáang'˜naa' calé'ˋ catú̱ˉ la'eáangˊ e cají̱'ˊtu̱ Dseaˋ Jmáangˉ mɨ˜ cangɨ́ˋ e cajúiñˉ. Jo̱ e jo̱ nɨcuøˊ júuˆ ta˜ dsíibˊ quíˉnaa' e se̱e̱ˉnaa' cøøngˋ có̱o̱'˜ Fidiéeˇ
60001004	lajeeˇ e sɨjeengˇnaa' e ni'íing'˜naa' lají̱i̱'˜ jalé'ˋ e niguo'ˆ e catɨ́ɨˉnaa' do e nicuǿ'ˉ Fidiéeˇ jneaa˜aa' e nɨsɨ'má'rˉ fɨˊ ñifɨ́ˉ quiá'rˉ. Jo̱ jalé'ˋ e sɨjeengˇnaa' do jaˋ tó̱o̱ˋ jmɨɨ˜ fa' e ni'íingˉ o̱'guɨ tó̱o̱ˋ jmɨɨ˜ fa' e nilɨ'lɨ'ˆ o̱'guɨ fa' e nilɨfíng'ˆ laco̱'guɨ co̱o̱ˋ líˆ.
60001005	Jo̱ co̱' jáb'ˉ lɨ́ɨngˋ 'nʉ́'ˋ lají̱i̱'˜ júuˆ quiá'ˉ Fidiéeˇ, jo̱ba' dseaˋ íˋbing' jmóoˋ íˆ 'nʉ́'ˋ la'eáangˊ có̱o̱'˜ e eáangˊ 'gøiñ'ˊ do; jo̱ lajo̱ba' nilí'ˋna' e nileángˋna' jee˜ jalé'ˋ iihuɨ́ɨˊ e catɨ́ɨngˉ jaléng'ˋ dseaˋ dseeˉ dseaˋ quiˊ cartɨˊ mɨ˜ tɨˊ lɨ˜ nitɨ́ˉ í'ˋ e Fidiéeˇ nileáiñˉ lajaléng'ˋ jo̱guɨ lajalé'ˋ e seaˋ.
60001006	Jo̱ la'eáangˊ e jo̱ba' iáangˋ óoˊ 'nʉ́'ˋ lalíingˋ, nañiˊ fa' lajeeˇ cateáˋ jangámˉ dsingɨ́ɨngˉna' jmiguiʉbˊ jalé'ˋ e huɨ́ɨngˊ fɨˊ jmɨgüíˋ la.
60001007	Jo̱ e uiing˜ e dsingɨ́ɨngˉna' lajo̱ e laco̱' cuøˊ li˜ e ne˜duu' su dseáng'ˉ já'ˉ lɨ́ɨngˋna' júuˆ quiá'ˉ Dseaˋ Jmáangˉ. Co̱' e já'ˉ lɨ́ɨngˋna' e júuˆ quiá'ˉ Dseaˋ Jmáangˉ do lɨ́ɨˊ lafa' cunéeˇ: co̱' song iing˜ dseaˋ nilɨta˜ dsíirˊ su dseáng'ˉ já'ˉ cunéeˇ e do o̱si o̱' lajo̱ é, jo̱ba' jang'ˉ 'néˉ nisiguí'ˋ do ni˜ jɨbˋ, jo̱guɨba' nilɨli˜. Jo̱ eáangˊguɨ quíingˊ laco̱' cunéeˇ e já'ˉ lɨ́ɨngˋna' júuˆ quiá'ˉ Dseaˋ Jmáangˉ mɨ˜ eeˋgo̱ huɨ́ɨngˊ dsingɨ́ɨngˉna'. Jo̱ nañiˊ fa' e cunéeˇ do cuǿøngˋ líˋ íingˉ, dsʉ' e júuˆ quiá'ˉ Dseaˋ Jmáangˉ jaˋ lɨ́ɨˊ lajo̱, co̱' seabˋ lata˜. Jo̱ba' song jaˋ nilɨtúngˉ óoˊna' e já'ˉ lɨ́ɨngˋna' e júuˆ jo̱, jo̱ba' ni'ím'ˋ Fidiéeˇ 'nʉ́'ˋ e guiúmˉba', jo̱guɨ e yʉ́b'ˆ niseáiñ'ˋ 'nʉ́'ˋ mɨ˜ nitɨ́ˉ í'ˋ e nigüéengˉtu̱ Fíiˋnaa' Dseaˋ Jmáangˉ fɨˊ jmɨgüíˋ la calé'ˋ catú̱ˉ.
60001008	Jo̱ 'nʉ́'ˋguɨ, nañiˊ fa' jaˋ mɨˊ cañíingˊna' Fíiˋnaa' Dseaˋ Jmáangˉ, dsʉ' eáamˊ iing˜na'r; jo̱guɨ lana dseáng'ˉ jáb'ˉ lɨ́ɨngˋna' júuˆ quiá'rˉ, nañiˊ fa' jaˋ mɨˊ cañíingˊna' dseaˋ do. Jo̱guɨ dseáng'ˉ laniimˉ eáamˊ iáangˋ óoˊna' la'ié'ˋ e jí̱i̱'˜ jaˋ seaˋ júuˆ jial nifo'ˆna' uii˜ quiá'rˉ,
60001009	co̱' la'eáangˊ íˋbre e caláangˉna' jee˜ jalé'ˋ dseeˉ quíiˉna'; co̱' lajo̱ba' e íing'˜na' mɨ˜ já'ˉ calɨ́ngˉna' júuˆ quiá'ˉ dseaˋ do.
60001010	Jo̱ lají̱i̱'˜ malɨ'ˋguɨ eáangˊ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ cajmɨtɨ́ɨiñˋ jo̱guɨ ca'no'rˉ e quiá'ˉ jial nileángˋ dseaˋ jee˜ jalé'ˋ dseeˉ quiá'rˉ, jo̱ cajím'ˉbɨguɨr quiá'ˉ jial guiúngˉ Fidiéeˇ nijmérˉ có̱o̱'˜ 'nʉ́'ˋ.
60001011	Jo̱ cajmeab'ˊ Jmɨguíˋ quiá'ˉ Dseaˋ Jmáangˉ júuˆ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ do lají̱i̱'˜ e iihuɨ́ɨˊ e 'néˉ nidsingɨ́ɨngˉ Dseaˋ Jmáangˉ jo̱guɨ jial nilɨ'gøiñ'ˊ mɨ˜ ningɨ́ˋ jo̱; jo̱guɨ jaléng'ˋ i̱ dseaˋ íˋ cajméerˋ quijí̱ˉ i̱˜ i̱ dseaˋ i̱ nijáaˊ do, jo̱guɨ e˜ jmɨɨ˜ e jíng'ˉ e Jmɨguíˋ quiá'ˉ Fidiéeˇ do e nijáaˊ i̱ dseaˋ do.
60001012	Dsʉ' Fidiéeˇ cajmea'ˊbre i̱ dseaˋ íˋ júuˆ e lají̱i̱'˜ júuˆ e guiaiñ'ˊ do o̱' e quiáiñ'ˉ do yaaiñ˜, co̱' e jmɨcó̱o̱'˜ 'nʉ́b'ˋ e júuˆ do cajo̱. Jo̱guɨ lanaguɨ e lab e júuˆ jo̱ e canʉ́ʉˆna' e nɨcaguiaˊ yaam˜ i̱ dseaˋ i̱ caguiaˊ júuˆ quiá'ˉ jial nileángˋ dseaˋ jee˜ dseeˉ quiá'rˉ la'eáangˊ có̱o̱'˜ Jmɨguíˋ quiá'ˉ Fidiéeˇ e jáaˊ fɨˊ ñifɨ́ˉ quiá'rˉ. Jo̱ lajalé'ˋ e la yaam˜ ángeles i̱ lɨ́ɨngˊ guotɨɨˉ Fidiéeˇ calɨ'iiñ˜ cangárˉ jo̱guɨ cangáiñ'ˋ cajo̱.
60001013	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, guieengˉ guiʉ́ˉ yaang˜na' jo̱guɨ íiˋ óoˊna' røøˋ lají̱i̱'˜ e nijméeˆna' dseáng'ˉ e ngocángˋ óoˊba', jo̱guɨ güɨlɨseengˋna' e ta˜ óoˊna' e ni'íing'˜na' lají̱i̱'˜ e iáangˋ dsíiˊ Fidiéeˇ e nicuǿ'rˉ 'nʉ́'ˋ mɨ˜ nitɨ́ˉ í'ˋ e nijáaˊtu̱ Dseaˋ Jmáangˉ calé'ˋ catú̱ˉ.
60001014	Jo̱ co̱' lanaguɨ nɨlɨ́ɨngˊna' dseaˋ i̱ nʉ́ʉ'˜ júuˆ quiá'ˉ Dseaˋ Jmáangˉ, jo̱ba' joˋ jméeˆna' lají̱i̱'˜ e 'lɨ'ˆ e lɨ́ˋ áaˊna' yaang˜na' laco̱'guɨ lamɨ˜ jmooˋna' ie˜ nʉ́'ˉguɨ e nilɨcuíingˋna' Fidiéeˇ.
60001015	Co̱' 'néˉ nilɨseengˋna' laco̱' jaangˋ dseaˋ güeang'ˆ e nɨ'naangˋna' jee˜ jalé'ˋ dseeˉ quíiˉna', dsʉco̱' Fidiéeˇbing' i̱ catǿ'ˉ 'nʉ́'ˋ e ca'uíingˉna' dseaˋ quiá'rˉ, jo̱ íbˋ dseaˋ i̱ lɨ́ɨngˊ jaangˋ i̱ güeang'ˆ i̱ jaˋ dseeˉ røøngˋ jí̱i̱'˜ co̱o̱ˋ;
60001016	co̱' lajo̱b fé'ˋ fɨˊ ni˜ jiˋ quiá'ˉ Fidiéeˇ: “Güɨ'naangˋna' jee˜ jalé'ˋ dseeˉ quíiˉna' e laco̱' nilíingˉna' dseaˋ güean'ˆ, dsʉco̱' jnea˜ lɨ́ɨnˊn jaangˋ i̱ güeang'ˆ i̱ jaˋ dseeˉ røøngˋ jí̱i̱'˜ co̱o̱ˋ.”
60001017	Jo̱ nɨñibˊ 'nʉ́'ˋ e røøbˋ éeˋ Fidiéeˇ có̱o̱'˜ lajaléng'ˋ dseaˋ, jo̱ quidsirˊ í'ˋ quiá'ˉ lajaangˋ lajaangˋ dseaˋ lɨ́'ˆ jialco̱' lɨ́ɨˊ dseeˉ quiá'ˉ dseaˋ, jo̱guɨ jaˋ jmóorˋ ta˜ guíng'ˋ dseaˋ cajo̱. Jo̱ song 'nʉ́'ˋ fó'ˋna' Teaa˜ fɨ'ˊna' Fidiéeˇ, jo̱ba' contøømˉ 'néˉ e nijmiféng'ˊna'r carjó'ˋ jmɨɨ˜ e ngɨ́ɨngˋna' taang˜na' fɨˊ jmɨgüíˋ la.
60001018	Jo̱ co̱' ca'iéeˊna' laco̱' lɨ́ɨngˊ dseaˋ cǿøng'˜ quíiˉna' e seengˋna' e jaˋ uiing˜ seaˋ, jo̱ba' Fidiéebˇ nɨcaleáaiñˋ 'nʉ́'ˋ jee˜ dseeˉ quíiˉna'. Jo̱ dsʉ' 'nʉ́'ˋ nɨñíˆba' guiʉ́ˉ e jaˋ caquɨ́ˋ e caláangˉna' jee˜ dseeˉ quíiˉna' do có̱o̱'˜ jalé'ˋ e tó̱o̱ˋ jmɨɨ˜ ni'íingˉ, fa' cunéeˇ o̱si cuteeˋ é,
60001019	dsʉ' caláamˉba' jee˜ jalé'ˋ dseeˉ quíiˉna' la'eáangˊ có̱o̱'˜ jmɨ'øøngˉ Fíiˋnaa' Dseaˋ Jmáangˉ e niingˉ eáangˊ e catu̱u̱ˋ mɨ˜ catáiñˉ fɨˊ dse'ˋ crúuˆ. Jo̱ dseaˋ do, i̱ lɨ́ɨngˊ Jo'se'ˋ Jiuung˜ i̱ guiúngˉ i̱ jaˋ sɨ'lɨng'ˆ jí̱i̱'˜ co̱o̱ˋ, cajúiñˉ uíi'˜ dseeˉ quíˉii'.
60001020	Dsʉco̱' lají̱i̱'˜ malɨ'ˋba' nɨsɨ'íingˆ Dseaˋ Jmáangˉ e nidsingɨ́ɨiñˉ lajo̱, lají̱i̱'˜ mɨ˜ nʉ́'ˉguɨ e nitɨro̱o̱ˇ jmɨgüíˋ, dsʉ' lanaguɨ nɨcatɨ́bˋ í'ˋ, jo̱ba' nɨcagüémˉbre fɨˊ jmɨgüíˋ la e laco̱' nijmérˉ lají̱i̱'˜ ta˜ e si'íiñˆ e laco̱' nijmɨcó̱o̱'r˜ 'nʉ́'ˋ.
60001021	Jo̱ la'eáangˊ có̱o̱'˜ Fíiˋnaa' Dseaˋ Jmáangˉ, 'nʉ́'ˋ nɨcajáang'˜ yaang˜na' fɨˊ jaguóˋ Fidiéeˇ; jo̱ i̱ dseaˋ íˋbing' i̱ cajméeˋ e cají̱'ˊtu̱ Fíiˋnaa' Dseaˋ Jmáangˉ, jo̱guɨ cajméerˋ e casáng'ˊ dseaˋ do yʉ́'ˆ; jo̱ba' 'nʉ́'ˋ jáb'ˉ nɨcalɨ́ngˉna' júuˆ quiá'ˉ Fidiéeˇ jo̱guɨ nɨsɨtaˇbɨ' óoˊna' có̱o̱'˜ dseaˋ do cajo̱.
60001022	Jo̱guɨ 'nʉ́'ˋ, la'eáangˊ e nɨcalɨnʉ́ʉ'˜ba' júuˆ quiá'ˉ Fíiˋnaa' Dseaˋ Jmáangˉ, jo̱ba' lana nɨlɨ́ɨngˊna' dseaˋ i̱ joˋ beáng'ˋguɨ dseeˉ yaang˜ jo̱guɨ i̱ 'neáangˋ rúng'ˋ la'ó'ˋ dseaˋ quiá'ˉ Dseaˋ Jmáangˉ; jo̱ lajo̱b 'néˉ cajo̱ e nijmi'neáamˋbɨ' dseaˋ rúng'ˋna' dseáng'ˉ e ngocángˋ óoˊna' jo̱guɨ có̱o̱'˜ jalé'ˋ bíˋ quíiˉna'.
60001023	Co̱' 'nʉ́'ˋ lanaguɨ nɨlɨ́ɨngˊna' lafa' e nɨcangáang'˜tu̱' calé'ˋ catú̱ˉ, dsʉ' o̱' e laco̱' nɨcangáang'˜tu̱' fɨˊ jmɨgüíˋ la e seengˋ tiquíiˆ niquíiˆna' i̱ cuǿøngˋ lɨjúungˉ; co̱' la'eáangˊ có̱o̱'˜ e júuˆ quiá'ˉ Fidiéeˇ e ca'íing'˜na' do, có̱o̱'˜ e jo̱ba' nɨcalɨ́ˉ lajo̱. Jo̱ e júuˆ jo̱ jaˋ tó̱o̱ˋ jmɨɨ˜ ni'íingˉ, co̱' latab˜ seaˋ.
60001024	Co̱' lalab fé'ˋ fɨˊ ni˜ jiˋ quiá'ˉ Fidiéeˇ: Co̱' lajɨɨmˋ dseaˋ jmɨgüíˋ lɨ́ɨiñˊ lafa' onuuˋ; jo̱guɨ e 'gøiñ'ˊ do lɨ́ɨˊ lafa' líˆ quiá'ˉ e onuuˋ do. Co̱' e onuuˋ do cateábˋ té'ˋ, co̱' nilɨquiʉ̱ʉ̱bˋ; jo̱guɨ e líˆ quiá'ˉ do nijiʉ́b'ˋ cajo̱.
60001025	Jo̱ dsʉ' e júuˆ quiá'ˉ Fidiéeˇ do jaˋ tó̱o̱ˋ jmɨɨ˜ ni'íingˉ, co̱' latab˜ seaˋ.  Jo̱ e lab júuˆ e quiá'ˉ jial laangˋ dseaˋ jee˜ dseeˉ quiá'rˉ e nɨcaguiaˊ dseaˋ jee˜ 'nʉ́'ˋ.
60002001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, tʉ́ʉˊna' jalé'ˋ e 'lɨ'ˆ e quɨ'ˊ jmooˋna' fɨˊ jmɨgüíˋ la, fa' mɨ˜ jmɨgǿøngˋna' jaléng'ˋ dseaˋ rúng'ˋna', jo̱guɨ mɨ˜ jmɨcaangˇna' có̱o̱'˜ jalé'ˋ júuˆ e fo'ˆna', jo̱guɨ mɨ˜ jmooˋna' e dsihuɨ́ɨngˊna' quiá'ˉ jaléng'ˋ dseaˋ rúng'ˋna', jo̱guɨ mɨ˜ quié̱ˆna' júuˆ adseeˋ cajo̱.
60002002	Jmeáang'˜ yaang˜na' laco̱'guɨ jiuung˜ i̱ táˋ cangáang'˜ e 'nó'rˊ yaang˜ fi'ˊ quiá'ˉ niquiá'rˆ e ni'ɨ̱́'rˋ, co̱' la'eáangˊ có̱o̱'˜ e jo̱ba' e cuaaiñˋ; jo̱ lajo̱bɨ 'nʉ́'ˋ cajo̱, cuǿø'˜ fɨˊ yaang˜na' e ni'íing'˜na' layaang˜ júuˆ quiá'ˉ Fidiéeˇ la'eáangˊ có̱o̱'˜ Jmɨguíˋ quiá'rˉ e laco̱' nidsicuángˋguɨ quíiˉna' có̱o̱'˜ jalé'ˋ e júuˆ jo̱, jo̱ lajo̱ba' niléangˋna' jee˜ jalé'ˋ dseeˉ quíiˉna'.
60002003	Co̱' lana lajam'ˉba' eáangˊ já'ˉ nɨcalɨlí'ˆna' e dsím'ˉba' guiúngˉ Fíiˋnaa' Dseaˋ Jmáangˉ.
60002004	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jméeˆna' e nilɨcuíingˋguɨ' Fíiˋnaa' Dseaˋ Jmáangˉ, co̱' doñiˊ fa' jaˋ jíi'˜ dseaˋ jmɨgüíˋ i̱ dseaˋ do, dsʉ' íˋbing' i̱ caguíng'ˋ Fidiéeˇ e laco̱' lɨ́ɨiñˊ lafa' e cu̱u̱˜ e nɨsɨguó'ˋ jo̱guɨ e quíingˊ eáangˊ.
60002005	Jo̱ lajo̱ba' 'nʉ́'ˋ cajo̱, Fidiéeˇ cajméerˋ e nilíingˉna' lafa' cu̱u̱˜ e quíingˊ, jo̱ba' cuǿø'˜ fɨˊ yaang˜na' e Fidiéeˇ nijmeáiñ'ˋ 'nʉ́'ˋ ta˜ e lafa' nilíiˋ co̱o̱ˋ guá'ˉ güeang'ˆ quiá'ˉ Fidiéeˇ, jo̱guɨ e nilíingˉna' lafa' jmidseaˋ quiá'ˉ Fidiéeˇ i̱ jmóoˋ lají̱i̱'˜ e iing˜ dseaˋ do, co̱' la'eáangˊ có̱o̱'˜ Fíiˋnaa' Dseaˋ Jmáangˉ cuø'ˊna' Fidiéeˇ jalé'ˋ e catɨ́ɨiñˉ e laco̱' iáangˋ dsíirˊ.
60002006	Co̱' e lajo̱ba' fé'ˋ fɨˊ ni˜ jiˋ quiá'ˉ Fidiéeˇ mɨ˜ fé'ˋ cuaiñ˜ quiá'ˉ Dseaˋ Jmáangˉ lala: Jnea˜ niquiee˜e co̱o̱ˋ cu̱u̱˜ quiá'ˉ tɨɨˉ fɨɨˋ quiá'ˉ 'ñʉ́ʉˊ fɨˊ Sión jo̱guɨ e cu̱u̱˜ jo̱b e nɨsɨguó'ˋ quiéˉe jo̱guɨ eáamˊ quíingˊ cajo̱; jo̱ dsʉ' jaléng'ˋ dseaˋ i̱ já'ˉ lɨ́ɨngˋ júuˆ quiá'ˉ Dseaˋ Jmáangˉ, jaˋ nilɨgøøiñˋ có̱o̱'˜ e jo̱, co̱' Dseaˋ Jmáamˉbing' lɨ́ɨngˊ lafa' e cu̱u̱˜ do.
60002007	Jo̱ jaléng'ˋ 'nʉ́'ˋ, dseaˋ i̱ já'ˉ lɨ́ɨngˋna' júuˆ quiá'ˉ Dseaˋ Jmáangˉ, eáamˊ quíingˊ e cu̱u̱˜ do quíiˉna'; jo̱ dsʉ' quíiˉ 'nʉ́'ˋ, dseaˋ i̱ jaˋ já'ˉ lɨ́ɨngˋna' e jo̱, jo̱ba' nilɨtib˜ laco̱' fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: E cu̱u̱˜ e jaˋ calɨjíi'˜ dseaˋ jmɨgüíˋ quiá'ˉ tɨɨˉ fɨɨˋ quiá'ˉ 'nʉr˜, lanaguɨ dseáng'ˉ cu̱u̱˜ laniimˉ nɨca'uíingˉ quiá'ˆ 'nʉ́ʉˊ.
60002008	Jo̱guɨ lɨtib˜ cajo̱ laco̱' fé'ˋguɨ fɨˊ ni˜ jiˋ quiá'ˉ Fidiéeˇ: Jo̱ có̱o̱'˜ e cu̱u̱˜ jo̱ seemˋ dseaˋ i̱ niquiung'ˆ.  Jo̱ co̱' uíi'˜ e jaˋ jíi'˜ i̱ dseaˋ do júuˆ quiá'ˉ Dseaˋ Jmáangˉ, jo̱ba' caquiuiñ'ˆ, dsʉco̱' lajo̱b dseáng'ˉ sɨ'íiñˆ.
60002009	Dsʉ' 'nʉ́'ˋguɨ nɨlɨ́ɨngˊna' dseaˋ i̱ nɨcaguíng'ˋ Fidiéeˇ e laco̱' nilíingˉna' dseaˋ quiá'rˉ, jo̱guɨ nɨlɨ́ɨngˊna' lafa' jmidseaˋ i̱ jmóoˋ lají̱i̱'˜ e iing˜ Fidiéeˇ, jo̱guɨ nɨlɨ́ɨngˊna' lafa' co̱o̱ˋ fɨɨˋ güeang'ˆ quiá'rˉ. Jo̱ lajo̱b lɨ́ɨˊ e laco̱' niguiáˆna' júuˆ quiá'ˉ jalé'ˋ e guiʉ́ˉ e cajméeˋ Fíiˋnaa' Dseaˋ Jmáangˉ có̱o̱'˜ 'nʉ́'ˋ, co̱' íˋbre dseaˋ catǿ'rˉ 'nʉ́'ˋ e laco̱' nilíingˉna' dseaˋ quiá'rˉ i̱ seengˋ fɨˊ lɨ˜ jneáˋ jɨr˜ e laco̱' joˋ seengˋna' fɨˊ lɨ˜ nʉʉˋ sǿ'ˋ fɨˊ lɨ˜ jmooˋna' ta˜ quiʉ'ˊ i̱ 'lɨng'ˆ.
60002010	Jo̱ 'nʉ́'ˋ, lamɨ˜ jéengˊguɨ, dseáng'ˉ jaˋ lɨ́ɨmˊba' dseaˋ fɨɨˋ quiá'ˉ Fidiéeˇ, dsʉ' lanaguɨ dseaˋ fɨɨˋ quiá'ˉ dseaˋ dob nɨlɨ́ɨngˊna'; jo̱guɨ lamɨ˜ jéengˊguɨ jaˋ mɨˊ catɨ́ɨngˉna' e fɨ́ɨˉ lɨ́ɨngˉ Fidiéeˇ 'nʉ́'ˋ, dsʉ' lanaguɨ nɨcatɨ́ɨmˉba' lajo̱.
60002011	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ iin˜n eáangˊ, dseaˋ i̱ seengˋna' fɨˊ jmɨgüíˋ la e sɨsooˇ sɨjǿngˆna' fɨˊ caluuˇ fɨɨˋ góoˋna', jo̱ba' fɨ́ɨˉɨ 'nʉ́'ˋ e jaˋ cuø'ˊ fɨˊ yaang˜na' e nijméeˆna' jalé'ˋ e gaˋ e iing˜ ngúuˊ táangˋna', co̱' mɨ˜ jmooˋna' lajo̱, jo̱ba' ni'íingˉ quíiˉna' yaam˜ba' jóng.
60002012	Jo̱ eeˉna' guiʉ́ˉ jee˜ jaléng'ˋ dseaˋ i̱ jaˋ mɨˊ cuíingˋ Fidiéeˇ, co̱' nañiˊ fa' lana gabˋ fé'ˋ i̱ dseaˋ íˋ uii˜ quíiˉna' e lafa' 'nʉ́'ˋ lɨ́ɨngˊna' dseaˋ i̱ jmóoˋ ta˜ 'léeˊ, dsʉ' mɨ˜ nitɨ́ˉ í'ˋ e nijáaˊtu̱ Dseaˋ Jmáangˉ calé'ˋ catú̱ˉ fɨˊ jmɨgüíˋ la, jo̱ba' i̱ dseaˋ íˋ nijmifém'ˊbre Fidiéeˇ cajo̱ co̱' nilɨlí'ˆbre lají̱i̱'˜ e guiʉ́ˉ e jmooˋ 'nʉ́'ˋ fɨˊ jmɨgüíˋ la.
60002013	Jo̱ la'eáangˊ Fíiˋnaa' Dseaˋ Jmáangˉ jmɨ'gooˋna' jo̱guɨ jmitíˆna' jalé'ˋ ta˜ quiʉ'ˊ jaléng'ˋ dseata˜ quíiˆna': fa' jaléng'ˋ dseata˜ dseaˋ mogui˜ quiá'ˉ latøøngˉ góoˋna',
60002014	jo̱guɨ i̱ dseaˋ i̱ casíingˋ i̱ dseata˜ dseaˋ mogui˜ do e laco̱' dseaˋ do niquidsirˊ í'ˋ quíiˉna' jo̱guɨ e nicuǿ'rˉ iihuɨ́ɨˊ jaléng'ˋ dseaˋ i̱ jmóoˋ ta˜ 'léeˊ jo̱guɨ e nijmɨ'górˋ cajo̱ jaléng'ˋ dseaˋ i̱ jmóoˋ jalé'ˋ e guiʉ́ˉ.
60002015	Dsʉco̱' iing˜ Fidiéeˇ e ni'eeˉna' røøˋ laco̱' sɨ'íˆ, jo̱ lajo̱ba' nitʉ́ˋ dseaˋ e fé'rˋ gaˋ uii˜ quíiˉna', jo̱ i̱ dseaˋ i̱ 'léeˊ jaˋ mɨˊ cangáiñ'ˋ røøˋ jalé'ˋ e jmóorˋ do.
60002016	Jo̱ güɨlɨseengˋna' e joˋ quie̱ˊguɨ nifɨˊ quíiˉna' jalé'ˋ dseeˉ. Jo̱ dsʉ' lajeeˇ e seengˋna' lajo̱, jaˋ cuø'ˊ fɨˊ yaang˜na' e sí'ˋ nifɨˊ e nijméeˆna' e gaˋ. Jo̱ba' fɨ́ɨˉɨ 'nʉ́'ˋ e eeˉna' guiʉ́ˉ laco̱'guɨ éeˋ dseaˋ i̱ jmóoˋ lají̱i̱'˜ e iing˜ Fidiéeˇ.
60002017	Jo̱guɨ jmɨ'gooˋna' jaléng'ˋ dseaˋ dseáng'ˉ laco̱' sɨ'íˆ, jo̱guɨ jmi'neáangˋna' jaléng'ˋ dseaˋ rúng'ˋna' dseaˋ quiá'ˉ Dseaˋ Jmáangˉ laco̱' catɨ́ɨngˉ, jo̱guɨ jmiféng'ˊna' Fidiéeˇ, jo̱guɨ lajo̱bɨ jmɨ'gooˋna' dseata˜ dseaˋ féng'ˊ quiá'ˉ latøøngˉ góoˋna' cajo̱.
60002018	Jo̱ba' fɨ́ɨˉguɨ́ɨ jaléng'ˋ 'nʉ́'ˋ, dseaˋ rú'ˋnaa' i̱ lɨ́ɨngˊ dseaˋ 'léeng'˜ quiá'ˉ dseaˋ, e jmɨ'gooˋba' jaléng'ˋ fii˜ quíiˆna' jo̱guɨ jmitíˆna' jalé'ˋ júuˆ quiá'rˉ, dsʉ' o̱' dseáng'ˉ jí̱i̱'˜ có̱o̱'˜ fii˜na' i̱ féng'ˊ dsíiˊ có̱o̱'˜ 'nʉ́'ˋ 'néˉ jméeˆna' lajo̱, dsʉ' lajo̱b 'néˉ jméeˆna' có̱o̱'˜ i̱ fii˜na' i̱ sooˋ dsíiˊ cajo̱.
60002019	Co̱' guiʉ́ˉguɨb fɨng song jaangˋ dseaˋ, la'eáangˊ e iiñ˜ jmérˉ lají̱i̱'˜ e iing˜ Fidiéeˇ, nijmérˉ té'rˋ có̱o̱'˜ jalé'ˋ e huɨ́ɨngˊ e cangɨ́ɨiñˋ e jaˋ catɨ́ɨiñˉ.
60002020	Co̱' song cangongɨ́ɨngˋna' e huɨ́ɨngˊ dsʉ' uíi'˜ e nɨcajméeˆna' e gaˋ, jo̱ba' jaˋ eeˋ ta˜ íingˆ quíiˉna' jí̱i̱'˜ co̱o̱ˋ e nijméeˆna' féng'ˊ áaˊna' quiá'ˉ e huɨ́ɨngˊ do jóng. Jo̱ song 'nʉ́'ˋ cangɨ́ɨngˋna' e huɨ́ɨngˊ dsʉ' uíi'˜ e nɨcajméeˆna' e guiʉ́ˉ, jo̱guɨ e jmooˋba' té'ˋna' có̱o̱'˜ jalé'ˋ e huɨ́ɨngˊ do, jo̱ba' e jo̱ eáangˊguɨ quíingˊ fɨˊ quiniˇ Fidiéeˇ.
60002021	Co̱' uii˜ e lajo̱ba' e catǿ'ˉ Fidiéeˇ 'nʉ́'ˋ, co̱' mɨ˜ ca'íng'ˋ Dseaˋ Jmáangˉ iihuɨ́ɨˊ uii˜ quíiˆna', ca'e'rˊ 'nʉ́'ˋ jial e 'néˉ té'ˋna' có̱o̱'˜ jalé'ˋ e huɨ́ɨngˊ lɨ́'ˆ laco̱'guɨ cajméerˋ 'ñia'rˊ mɨ˜ ca'íñ'ˋ iihuɨ́ɨˊ.
60002022	Jo̱ Fíiˋnaa' Dseaˋ Jmáangˉ jaˋ ca'éerˋ jí̱i̱'˜ co̱o̱ˋ dseeˉ o̱'guɨ cajmɨgǿøiñˋ jí̱i̱'˜ jaangˋ dseaˋ có̱o̱'˜ jalé'ˋ e fé'rˋ.
60002023	Jo̱ mɨ˜ casɨ́'ˉ dseaˋ júuˆ 'lé'ˋ dseaˋ do, dsʉ' jaˋ cañíirˋ có̱o̱'˜ júuˆ 'lé'ˋ quiá'ˉ dseaˋ íˋ; jo̱guɨ mɨ˜ cacuø'ˊ dseaˋ jalé'ˋ iihuɨ́ɨˊ dseaˋ do, dsʉ' jaˋ cañíirˋ e cuø'rˊ dseeˉ i̱ dseaˋ íˋ, dsʉco̱' lɨ́'ˉ lɨˊ e cajáng'ˋ 'ñia'rˊ fɨˊ jaguóˋ Fidiéeˇ, co̱' nɨñirˊ e quidsiˊ dseaˋ do í'ˋ quiá'ˉ lajɨɨngˋ dseaˋ laco̱' catɨ́ɨmˉ.
60002024	Jo̱ cacó̱ˉ Dseaˋ Jmáangˉ jalé'ˋ dseeˉ quíˉnaa' mɨ˜ cacá̱rˋ jalé'ˋ iihuɨ́ɨˊ fɨˊ dse'ˋ crúuˆ e laco̱' jneaa˜aa' lafa' nɨcajúmˉbaa', co̱' joˋ quiʉ'ˊguɨ ta˜ quíˉii' jalé'ˋ dseeˉ, jo̱guɨ e laco̱' nɨse̱e̱ˉnaa' e eeˉnaa' røøˋ laco̱' catɨ́ɨngˉ. Dsʉco̱' Fíiˋnaa' Dseaˋ Jmáangˉ calɨhuɨ́ɨiñˋ e catáiñˉ fɨˊ dse'ˋ crúuˆ e lɨ́'ˆ laco̱' 'nʉ́'ˋ nilí'ˋna' e nilɨseengˋna' røøˋ laco̱' sɨ'íˆ.
60002025	Dsʉco̱' 'nʉ́'ˋ lamɨ˜ jéengˊguɨ ngɨˋna' laco̱' ngɨˊ jo'se'ˋ i̱ sɨ'íimˆ i̱ jaˋ seengˋ fii˜, dsʉ' lanaguɨ nɨcaquɨ́'ˉ jíim'ˇ yaang˜na' e nɨcajmicuíingˋna' Dseaˋ Jmáangˉ, jo̱guɨ lana íbˋ dseaˋ i̱ nɨnéeˊ ni˜ 'nʉ́'ˋ jo̱guɨ i̱ nɨjmóoˋ íˆ 'nʉ́'ˋ laco̱'guɨ jaangˋ dseaˋ i̱ jmóoˋ íˆ guiʉ́ˉ jo'se'ˋ quiá'ˉ contøøngˉ.
60003001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jaléng'ˋ 'nʉ́'ˋ dseamɨ́ˋ 'néˉ nijmɨ'gooˋba' jaléng'ˋ dseañʉ'ˋ quíiˉna'. Co̱' song i̱i̱ˋ lajeeˇ la'ó'ˋ dseañʉ'ˋ jaˋ já'ˉ mɨˊ calɨ́iñˉ júuˆ quiá'ˉ Fíiˋnaa' Dseaˋ Jmáangˉ, dsʉ' song guiʉ́bˉ eeˉna' có̱o̱'r˜, jangámˉ já'ˉ nilíiñˋ e júuˆ jo̱ doñiˊ fa' jaˋ mɨˊ casíi'˜na'r jí̱i̱'˜ camɨ́'ˆ júuˆ quiá'ˉ dseaˋ do.
60003002	Co̱' mɨ˜ niníˋ jaléng'ˋ i̱ dseañʉ'ˋ do e eáamˊ guiʉ́ˉ jalé'ˋ e jmooˋna' jo̱guɨ e eáamˊ jmɨ'gooˋ rúng'ˋna' cajo̱, jo̱ba' jangámˉ ni'íñ'ˋ e júuˆ do jóng.
60003003	Dsʉ' o̱' jí̱i̱'˜ e jmáang'˜ guiʉ́ˉ yaang˜na' lɨ́'ˆ caluuˇ, fa' jalé'ˋ e sɨ'náang'ˇ guíˆna' e jlo'ˆ o̱si quié̱ˆna' jalé'ˋ ñíˆ cunéeˇ é o̱si jalé'ˋ mɨ'ñúung'˜ e niguo'ˆ.
60003004	Co̱' guiʉ́ˉguɨ jo̱guɨ niingˉguɨ fɨˊ quiniˇ Fidiéeˇ e jial guiʉ́ˉ jmáang'˜ yaang˜na' có̱o̱'˜ jalé'ˋ e ɨˊ óoˊna', jo̱guɨ e jaˋ jmɨcǿøng'˜ yaang˜na' có̱o̱'˜ dseaˋ rúng'ˋna', jo̱guɨ e seengˋna' juguiʉ́ˉ júuˆ røøˋ, co̱' lají̱i̱'˜ e naba' e eáangˊguɨ quíingˊ fɨˊ quiniˇ Fidiéeˇ.
60003005	Jo̱ lajo̱b lɨ́ɨngˊ jaléng'ˋ dseamɨ́ˋ i̱ calɨséngˋ malɨɨ˜ i̱ calɨcuíingˋ Fidiéeˇ, co̱' jaléng'ˋ i̱ dseamɨ́ˋ íˋ cajáng'ˋ yaaiñ˜ fɨˊ jaguóˋ Fidiéeˇ jo̱guɨ cajmɨ'góˋbɨr dseañʉ'ˋ quiá'rˉ cajo̱.
60003006	Jo̱ lajo̱b cajméeˋ jaangˋ dseamɨ́ˋ i̱ calɨséngˋ malɨɨ˜ i̱ calɨsíˋ Sara, cajméeˋbre nʉ́ʉ'r˜ júuˆ quiá'ˉ dseañʉ'ˋ quiá'rˉ i̱ calɨsíˋ Abraham jo̱ eáamˊ cajmɨ'górˋ íˋ. Jo̱guɨ 'nʉ́'ˋ, dseamɨ́ˋ, lafa' jó̱o̱ˊ i̱ Sara dob lɨ́ɨngˊna' song jmooˋna' jmang'ˉ e guiʉ́ˉ jo̱guɨ e jaˋ 'gó'ˋna' jí̱i̱'˜ co̱o̱ˋ e jmooˋna' jalé'ˋ e jo̱.
60003007	Jo̱guɨ jaléng'ˋ 'nʉ́'ˋ, dseaˋ lɨ́ɨngˊna' dseañʉ'ˋ, jmeeˉna' féng'ˊ áaˊna' có̱o̱'˜ jaléng'ˋ dseamɨ́ˋ quíiˉna'. Jmɨ'gooˋna'r dseáng'ˉ laco̱' sɨ'íˆ e jmɨ'góˋ dseaˋ jaangˋ dseamɨ́ˋ, jo̱ o̱' uíi'˜ lají̱i̱'˜ e dseamɨ́ˋ dseáang'˜guɨr laco̱' dseañʉ'ˋ e 'néˉ jméeˆna' lajo̱, dsʉ' lajo̱b 'néˉ jméeˆna' cajo̱ uíi'˜ e røøbˋ íng'ˋ Fidiéeˇ jneaa˜aa' e se̱e̱ˉnaa' cøøngˋ có̱o̱'r˜ lata˜, doñiˊ fa' dseañʉ'ˋ o̱si dseamɨ́ˋ é. Jo̱ba' jmeeˉba' lajo̱ e laco̱' jaˋ eeˋ jnɨ́ɨngˊ quiá'ˉ júuˆ quíiˆna' mɨ˜ fǿng'ˋna' Fidiéeˇ.
60003008	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa', e güɨlɨseemˋba' e guiʉ́ˉ la'ó'ˋ rúng'ˋna', jo̱guɨ e sɨɨng˜na' røøˋ, jo̱guɨ e iing˜ rúng'ˋna' laco̱' catɨ́ɨngˉ e jmóoˋ dseaˋ quiá'ˉ Dseaˋ Jmáangˉ. Jo̱guɨ jméeˆna' e guiúngˉna' có̱o̱'˜ jaléng'ˋ dseaˋ jo̱guɨ e jaˋ jmɨjløng'ˆ yaang˜na' cajo̱.
60003009	Jo̱guɨ song i̱ lɨɨng˜ dseaˋ éerˋ gaˋ có̱o̱'˜ 'nʉ́'ˋ, jo̱ba' jaˋ jméeˉna' quɨ́'ˋ táaˊ lajo̱ có̱o̱'r˜, jo̱guɨ song sɨ́'rˋ 'nʉ́'ˋ 'leáangˉ, dsʉ' 'nʉ́'ˋguɨ jaˋ 'néˉ e ngɨɨˉna' lajo̱ quiá'rˉ, dsʉco̱' o̱' lajo̱ e 'néˉ jméeˆna'. Co̱' lɨ́'ˆ lɨˊ 'néˉ mɨ́ɨ'˜na' Fidiéeˇ uii˜ quiáb'ˉ i̱ dseaˋ la'íˋ e laco̱' nijmigüeang'ˆneiñ', co̱' Fidiéeˇbing' i̱ nɨcatǿ'ˉ 'nʉ́'ˋ e ni'íing'˜na' güea'ˆ quiá'rˉ.
60003010	Dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ: I̱i̱ˋ dseaˋ iing˜ e nilɨseengˋ guiʉ́ˉ fɨˊ jmɨgüíˋ la jo̱guɨ e seeiñˋ juguiʉ́ˉ laco̱o̱ˋ jmɨɨ˜, 'néˉ nijmeáiñ'ˋ íˆ nisɨ́ɨ'ˇbre e laco̱' jaˋ nifé'rˋ gaˋ, jo̱ lajo̱bɨ losʉʉr˜ cajo̱ e laco̱' jaˋ nifé'rˋ júuˆ adseeˋ.
60003011	Jo̱ 'néˉ e nitʉ́ˆna' e jmooˋna' jalé'ˋ e gaˋ, jo̱ 'néˉ nijméeˆna' jmang'ˉ e guiʉ́ˉ jo̱guɨ 'néˉ nijmɨ'úungˋna' e seengˋna' juguiʉ́ˉ júuˆ røøˋ có̱o̱'˜ dseaˋ rúng'ˋna'.
60003012	Co̱' Fíiˋnaa' jmóoˋbre íˆ jaléng'ˋ dseaˋ quiá'rˉ i̱ jmóoˋ jalé'ˋ e guiʉ́ˉ, jo̱guɨ jáb'ˉ núurˋ jalé'ˋ júuˆ quiá'ˉ dseaˋ íˋ mɨ˜ eeˋgo̱ mɨ'rˊ dseaˋ do, dsʉ' 'ní'ˋ níimˉbre jaléng'ˋ i̱ dseaˋ i̱ jmóoˋ gaˋ.
60003013	Co̱' jí̱i̱'˜ jaangˋ dseaˋ cuǿøngˋ líˋ jmeáiñ'ˋ 'nʉˋ gaˋ song jmɨ'úungˋna' e jmooˋna' jmang'ˉ e guiʉ́ˉ.
60003014	Dsʉ' carˋ jí̱i̱'˜ e eeˉna' e guiʉ́ˉ do ni'íim'˜ba' e huɨ́ɨngˊ, dsʉ' eáamˊ juguiʉ́ˉ quíiˉ 'nʉ́'ˋ song lajo̱. Jo̱ba' jaˋ fǿøng'˜na' quiá'ˉ i̱ dseaˋ i̱ jmáng'ˋ 'nʉ́'ˋ gaˋ, o̱'guɨ jmooˋna' 'gó'ˋna' cajo̱.
60003015	Co̱' lɨ́'ˆ lɨˊ 'néˉ e nijmɨ'gooˋna' Fíiˋnaa' Dseaˋ Jmáangˉ e carˋ ngocángˋ óoˊba', jo̱guɨ 'néˉ e néebˊ guiʉ́ˉ quíiˉna' contøøngˉ e ningɨɨˉna' quiá'ˉ jaléng'ˋ dseaˋ i̱ iing˜ nilɨñiˊ cuaiñ˜ quiá'ˉ lají̱i̱'˜ e nɨsɨtaˇ óoˊna' e nicuǿ'ˉ Fidiéeˇ 'nʉ́'ˋ.
60003016	Dsʉ' mɨ˜ ngɨɨˉna' quiá'ˉ i̱ dseaˋ íˋ, 'néˉ jméeˆna' e jmɨ'gooˋba're jo̱guɨ 'néˉ e jaˋ jmɨjløng'ˆ yaang˜na' có̱o̱'r˜, jo̱guɨ lajo̱bɨ 'néˉ eeˉna' guiʉ́ˉ e joˋ ɨ́ˆ áaˊna' jalé'ˋ e gaˋ e lamɨ˜ jmooˋna' lamɨ˜ jéengˊguɨ, jo̱ lajo̱ba' jaléng'ˋ i̱ dseaˋ i̱ fé'ˋ gaˋ uii˜ quiá'ˉ jalé'ˋ e guiʉ́ˉ e jmooˋna' do nilíˋ ɨ'ˋ lɨ́ɨmˉbre quiá'rˉ yaaiñ˜ có̱o̱'˜ lají̱i̱'˜ e fé'rˋ do.
60003017	Co̱' guiʉ́ˉguɨ e ni'iíng'˜naa' iihuɨ́ɨˊ uíi'˜ e jmooˉnaa' e guiʉ́ˉ song lajo̱ iing˜ Fidiéeˇ, dsʉ' gaˋguɨb lɨ́ɨˊ e ni'iíng'˜naa' iihuɨ́ɨˊ uíi'˜ e jmooˉnaa' jalé'ˋ e gaˋ.
60003018	Co̱' 'ñiab'ˊ Fíiˋnaa' Dseaˋ Jmáangˉ cacá̱rˉ iihuɨ́ɨˊ cartɨˊ cajúiñˉ uíi'˜ dseeˉ quíˉnaa', co̱' lajo̱ nɨsɨ'íbˆ e nidsingɨ́ɨiñˉ co̱o̱ˋ ya̱'ˊ lata˜ ró̱o̱ˋ jmɨgüíˋ. Dsʉco̱' írˋ lɨ́ɨiñˊ jaangˋ i̱ éeˋ røøˋ i̱ jaˋ dseeˉ røøngˋ, dsʉ' cajám'ˋ 'ñia'rˊ e cacá̱rˉ iihuɨ́ɨˊ uii˜ quiá'ˉ jaléng'ˋ jneaa˜aa', dseaˋ lɨ́ɨngˊnaa' dseaˋ dseeˉ dseaˋ quiˊ, e laco̱' nitǿørˋ jneaa˜aa' fɨˊ quiniˇ Fidiéeˇ. Jo̱ írˋ cajnga'ˊ dseaˋ quiá'rˉ lafa' jaangˋ dseaˋ jmɨgüíbˋ, dsʉ' cají̱b'ˊtu̱r la'eáangˊ có̱o̱'˜ Jmɨguíˋ quiá'ˉ Fidiéeˇ.
60003019	Jo̱ la'eáangˊ có̱o̱'˜ e Jmɨguíˋ quiá'ˉ Fidiéeˇ do e jmɨcó̱o̱'ˇ quiá'rˉ do cangórˉ e cangoguiarˇ júuˆ quiá'ˉ Fidiéeˇ jee˜ jaléng'ˋ 'lɨɨ˜ i̱ sɨjnɨ́ɨngˇ cartɨˊ mɨ˜ nitɨ́ˉ í'ˆ e Fidiéeˇ quidsiˊ í'ˆ quiá'rˉ.
60003020	Jo̱ jaléng'ˋ i̱ dseaˋ íˋ laamˋbre cajméerˋ ie˜ malɨɨ˜guɨ do, ie˜ lamɨ˜ seengˋguɨ Noé, ie˜ lamɨ˜ cajéengˋ Fidiéeˇ e féng'ˊ dsíirˊ có̱o̱'˜ írˋ do lajeeˇ e lɨ́ˋ e móoˊ dséeˉ do e fɨˊ lɨ˜ caláangˉ jñíngˉ dseaˋ sɨnʉ́ʉˆ quiá'ˉ Noé la'eáangˊ fɨˊ dsíiˊ e móoˊ do mɨ˜ ca'áˋ jmɨɨˋ fɨˊ jmɨguíˋ la.
60003021	Co̱' e jmɨɨˋ jo̱ guǿng'ˋ lafa' jmɨɨˋ có̱o̱'˜ e saangˋ dseabˋ, dsʉco̱' la'eáangˊ có̱o̱'˜ e jo̱ba' e cuøˊ li˜ e caláangˉnaa' jee˜ dseeˉ quíˉii'. Dsʉ' e saangˋ dseaˋ jmɨɨˋ do o̱fa' guǿng'ˋ e jgɨ́ɨngˉ ngúuˊ táangˋ dseaˋ, co̱' lɨ́'ˆ lɨˊ guǿng'ˋ e 'néˉ mɨ́ɨ'˜naa' Fidiéeˇ e ni'íiñˉ dseeˉ quíˉii' e laco̱' joˋ lɨ́ɨˊguɨ́ɨ' dseaˋ dseeˉ. Jo̱ dsʉ' joˋ lɨ́ɨˊnaa' lajo̱, co̱' nɨcajgáangˉnaa' jmɨɨˋ uíi'˜ e cají̱'ˊtu̱ Fíiˋnaa' Dseaˋ Jmáangˉ mɨ˜ cangɨ́ˋ e cajúiñˉ.
60003022	Jo̱ mɨ˜ cangɨ́ˋ e cají̱'rˊ do, cangám'ˉtu̱r fɨˊ ñifɨ́ˉ, jo̱ lana dob nɨguiiñ˜ lɨ́'ˉ lɨˊ dséeˊ laco̱' guiing˜ Tiquiá'rˆ Fidiéeˇ, jo̱ fɨˊ jo̱b quie̱rˊ nifɨˊ quiá'ˉ jaléng'ˋ ángeles i̱ lɨ́ɨngˊ guotɨɨrˉ có̱o̱'˜guɨ jaléng'ˋguɨ dseaˋ guíˋ i̱ 'gøng'ˊ jo̱guɨ jaléng'ˋ i̱ óoˋ ta˜ cajo̱.
60004001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e lɨ́'ˆ laco̱'guɨ cangongɨ́ɨngˉ Dseaˋ Jmáangˉ iihuɨ́ɨˊ lajeeˇ táaiñˋ fɨˊ jmɨgüíˋ la, jo̱ba' lajo̱b 'nʉ́'ˋ cajo̱ 'néˉ e jméeˆna' té'ˋba' jo̱guɨ e féng'ˊ óoˊna' mɨ˜ ningɨɨng˜na' e huɨ́ɨngˊ. Jo̱ doñiˊ i̱i̱ˋ dseaˋ quiá'ˉ Dseaˋ Jmáangˉ i̱ ngɨ́ɨngˊ e huɨ́ɨngˊ fɨˊ jmɨgüíˋ la, nɨca'ímˉ bíˋ quiá'ˉ dseeˉ quiá'ˉ i̱ dseaˋ íˋ.
60004002	Jo̱ co̱' lajo̱b lɨ́ɨˊ, jo̱ba' joˋ 'néˉ jmérˉ lají̱i̱'˜ e iing˜ ngúuˊ táaiñˋ laco̱'guɨ la jmóoˋ dseaˋ i̱ sɨ'nɨɨmˇbɨ có̱o̱'˜ dseeˉ quiá'ˉ, dsʉ' lana 'néˉ nijmitir˜ lají̱i̱'˜ e iing˜ Fidiéeˇ lata˜ seeiñˋ.
60004003	Dsʉ' té'ˋ jí̱i̱'˜ lana e jmooˋna' laco̱'guɨ la jmóoˋ dseaˋ i̱ jaˋ cuíingˋ Fidiéeˇ; co̱' 'nʉ́'ˋ, ie˜ nʉ́'ˉguɨ e calɨcuíingˋna' dseaˋ do, cajmeeˉna' jalé'ˋ e gaˋ e jaˋ dseengˋ, fa' mɨ˜ suungˋna' jalé'ˋ e seaˋ fɨˊ jmɨgüíˋ, jo̱guɨ jmooˋna' ta˜ güɨɨngˋ có̱o̱'˜ dseañʉ'ˋ o̱si dseamɨ́ˋ i̱ o̱' quíiˉna', jo̱guɨ jmooˋna' ta˜ ɨ̱́'ˋ, jo̱guɨ jmooˋna' ta˜ gø'ˊ cúngˆ, jo̱guɨ eáangˊ ta'ˊna' mɨ́ɨ'˜ fɨˊ lɨ˜ néeˊ júuˆ, jo̱guɨ jmiféng'ˊna' jaléng'ˋ diée˜ i̱ o̱' já'ˉ.
60004004	Jo̱ laco̱' 'nʉ́'ˋ nɨcatʉ́ʉˊba' lana e jmooˋna' jalé'ˋ e gaˋ do, jo̱ba' eáamˊ dsigáˋ dsíiˊ jaléng'ˋ i̱ dseaˋ i̱ jmóoˋbɨ e 'lɨ'ˆ do có̱o̱'˜ 'nʉ́'ˋ, jo̱guɨ gabˋ nɨfé'rˋ uii˜ quíiˉna' cajo̱.
60004005	Jo̱ dsʉ' jaléng'ˋ i̱ dseaˋ íˋ niguiéebˊ jmɨɨ˜ mɨ˜ niguiéerˉ cuente quiá'rˉ fɨˊ quiniˇ Fidiéeˇ, dseaˋ nɨnéeˊ guiʉ́ˉ quiá'rˉ e niquidsirˊ í'ˋ quiá'ˉ jaléng'ˋ dseaˋ jmɨgüíˋ i̱ seengˋguɨ có̱o̱'˜guɨ jaléng'ˋ dseaˋ i̱ nɨcajúngˉ cajo̱.
60004006	Jo̱ dsʉ' uíi'˜ e lajo̱b lɨ́ɨˊ, jo̱ba' nɨcaguiaˊ dseaˋ júuˆ quiá'ˉ Dseaˋ Jmáangˉ jee˜ jaléng'ˋ i̱ dseaˋ i̱ nɨcajúngˉ do e laco̱' e calɨséiñˋ fɨˊ quiniˇ Fidiéeˇ e cajmɨcó̱o̱'˜ Jmɨguíˋ quiá'ˉ Fidiéeˇ quiá'rˉ, nañiˊ fa' nɨcatɨdsibˋ í'ˋ quiá'rˉ lajeeˇ e seeiñˋ fɨˊ jmɨgüíˋ la.
60004007	Jo̱ joˋ huǿøˉ ró̱o̱ˋguɨ jmɨgüíˋ e nidsijéeˊ lají̱i̱'˜ e sɨ'íˆ quiá'ˉ Fidiéeˇ e nidsijéeˊ. Jo̱ba' fɨ́ɨˉɨ 'nʉ́'ˋ, dseaˋ rú'ˋnaa', íiˋ óoˊna' laco̱' catɨ́ɨngˉ, jo̱guɨ ñiim˜bɨ óoˊna' e laco̱' lí'ˋna' e føng'ˆna' Fidiéeˇ e ngocángˋ óoˊna' mɨ˜ eeˋgo̱ mɨ́ɨ'˜na'r.
60004008	Dsʉ' niingˉguɨ eáangˊ e nijmi'neáangˋna' dseaˋ rúng'ˋna' e ngocángˋ óoˊna', dsʉco̱' mɨ˜ jmi'neáangˋna' rúng'ˋna', jo̱ba' nilíbˋ nilɨféng'ˊ óoˊna' quiá'ˉ rúng'ˋna' doñiˊ fa' seaˋ jmiguiʉˊ dseeˉ quiá'rˉ.
60004009	Jo̱guɨ íim'˜ba' e iáangˋ óoˊna' jaléng'ˋ dseaˋ có̱o̱'˜ júuˆ røøˋ mɨ˜ i̱i̱ˋ guilíingˉ fɨˊ quíiˉna'.
60004010	Jo̱guɨ 'néˉ jmɨcó̱o̱'ˇ rúng'ˋna' laco̱' sɨ'íˆ, dseáng'ˉ lɨ˜ laco̱' jí̱i̱'˜ e catɨ́ɨngˉ e cangɨ́ɨngˋna' quiá'ˉ Fidiéeˇ lajaangˋ lajaangˋna'.
60004011	Jo̱guɨ song i̱i̱ˋ 'nʉ́'ˋ cangɨ́ɨngˋna' e guiaˋna' júuˆ quiá'ˉ Fidiéeˇ, 'néˉ fo'ˆna' e júuˆ jo̱ laco̱' iing˜ Fidiéeˇ e fo'ˆna'. Jo̱guɨ mɨ˜ i̱i̱ˋ jaangˋ 'nʉ́'ˋ ngɨ́ɨngˋna' e jmooˋna' co̱o̱ˋ ta˜ e jmooˋna' lají̱i̱'˜ e iing˜ Fidiéeˇ, 'néˉ jméeˆna' e jo̱ dseáng'ˉ la'eáangˊ có̱o̱'˜ bíˋ e cuø'ˊ dseaˋ do 'nʉ́'ˋ. Jo̱ lajaléb'ˋ e jmooˋna', jmeeˉba' dseáng'ˉ laco̱' nijmiféng'ˊna' Fidiéeˇ la'eáangˊ có̱o̱'˜ Fíiˋnaa' Dseaˋ Jmáangˉ, co̱' íbˋ dseaˋ i̱ féng'ˊ jo̱guɨ i̱ 'gøng'ˊ lata˜. Jo̱ lajo̱b 'néˉ nilɨti˜.
60004012	Jo̱ lalab fɨ́ɨˉtú̱u̱ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jaˋ jmooˋna' e dsi'góˋ óoˊna' mɨ˜ ngɨɨng˜na' jee˜ jalé'ˋ iihuɨ́ɨˊ uíi'˜ e lɨ́ɨngˊna' dseaˋ quiá'ˉ dseaˋ do, jo̱guɨ jaˋ ɨ́ˆ áaˊna' e jí̱i̱'˜ 'nʉ́'ˋ dsingɨ́ɨngˉna' lajo̱.
60004013	Dsʉco̱' o̱' lajo̱ e 'néˉ jméeˆna', co̱' lɨ́'ˉ lɨˊ 'néˉ e cuǿ'ˆ bíˋ rúng'ˋna' e jmi'iáangˋ óoˊba' lají̱i̱'˜ e iihuɨ́ɨˊ do, co̱' lajo̱b e cangongɨ́ɨngˉ Dseaˋ Jmáangˉ fɨˊ jmɨgüíˋ la, jo̱ lajo̱ba' nilɨ'iáangˋ óoˊna' mɨ˜ nimóˆna' e nijáaˊtu̱ Dseaˋ Jmáangˉ fɨˊ jmɨgüíˋ la có̱o̱'˜ e laniingˉ 'gøiñ'ˊ do.
60004014	Jo̱ juguiʉ́ˉ quíiˉna' song i̱i̱ˋ dseaˋ i̱ sɨ́'ˋ 'nʉ́'ˋ júuˆ 'lɨ'ˆ uíi'˜ e lɨ́ɨngˊna' dseaˋ quiá'ˉ Dseaˋ Jmáangˉ, co̱' contøømˉ seengˋ có̱o̱'˜ 'nʉ́'ˋ e Jmɨguíˋ jlo'ˆ niingˉ quiá'ˉ Fidiéeˇ do.
60004015	Jo̱guɨ song i̱i̱ˋ 'nʉ́'ˋ móoˉna' iihuɨ́ɨˊ, dsʉ' gabˋ lɨ́ɨˊ song e iihuɨ́ɨˊ do ca'íing'˜na' uíi'˜ quiá'ˉ e cajngang'ˊna' dseaˋ, o̱si quiá'ˉ e jmooˋna' ɨ̱ɨ̱ˋ, o̱si quiá'ˉ e nɨca'lee˜na' é, o̱si quiá'ˉ e quɨ́ng'ˋna' jee˜ jalé'ˋ e jaˋ e cuaiñ˜ quíiˉna'.
60004016	Jo̱ dsʉ' song e iihuɨ́ɨˊ e móoˉna' do ca'íing'˜na' uíi'˜ quiá'ˉ e lɨ́ɨngˊna' dseaˋ quiá'ˉ Dseaˋ Jmáangˉ, jo̱ba' jaˋ 'néˉ jméeˆna' e ɨ'ˋ lɨ́ɨngˉna', co̱' lɨ́'ˆ lɨˊ 'néˉ e jmiféng'ˊguɨ' Fidiéebˇ uii˜ quiá'ˉ e jo̱.
60004017	Jo̱ lanaguɨ nɨcatɨ́bˋ í'ˋ e Fidiéeˇ niquidsirˊ í'ˋ quiá'ˉ jaléng'ˋ dseaˋ jmɨgüíˋ, jo̱guɨ ninángˋ lajeeˇ la'ó'ˋ jneaa˜aa', dseaˋ lɨ́ɨˊnaa' dseaˋ quiá'rˉ. Jo̱ co̱' lajo̱b lɨ́ɨˊ, jo̱ba' ¿jialguɨ tíiˊ gaˋ iihuɨ́ɨˊ nidsingɨ́ɨngˉ jaléng'ˋ dseaˋ i̱ jaˋ nʉ́ʉ'˜ júuˆ quiá'ˉ Fidiéeˇ?
60004018	Jo̱guɨ laco̱' fé'ˋ fɨˊ ni˜ jiˋ quiá'ˉ Fidiéeˇ lala: “Song jaléng'ˋ i̱ dseaˋ i̱ guiúngˉ laco̱' sɨ'íˆ huɨ́ɨmˊ nileáiñˋ jee˜ dseeˉ quiá'rˉ, jo̱ba' ¿jialguɨ tíiˊ gaˋ nidsijéeˊ có̱o̱'˜ jaléng'ˋ dseaˋ i̱ 'lɨng'ˆ jo̱guɨ có̱o̱'˜ i̱ beáng'ˊ dseeˉ yaang˜?”
60004019	Jo̱ song cuøˊ Fidiéeˇ fɨˊ e íng'ˋ jaléng'ˋ dseaˋ quiá'ˉ Dseaˋ Jmáangˉ iihuɨ́ɨˊ, jo̱ba' jaléng'ˋ i̱ dseaˋ íˋ 'néˉ jméˉbɨr jmang'ˉ e guiʉ́ˉ, jo̱guɨ nijáng'ˋ yaaiñ˜ carˋ ngocángˋ dsíirˊ fɨˊ quiniˇ Fidiéeˇ i̱ cajmeáangˋ írˋ do, co̱' dseáng'ˉ jmitib˜ Fidiéeˇ jalé'ˋ júuˆ quiá'rˉ.
60005001	Jo̱ lanaguɨ iin˜n nifǿn'ˆn jaléng'ˋ dseaˋ cǿøng'˜ i̱ quie̱ˊ nifɨˊ quíiˉna' jee˜ la'ó'ˋ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ, co̱' jnea˜ lɨ́ɨnˊn jaangˋ i̱ quie̱ˊ nifɨˊ laco̱' íˋbre cajo̱, jo̱guɨ camóˉbɨ́ɨ jalé'ˋ iihuɨ́ɨˊ e cangongɨ́ɨngˉ Dseaˋ Jmáangˉ fɨˊ dse'ˋ crúuˆ, jo̱guɨ nitɨ́mˉbaa cajo̱ laco̱' i̱ dseaˋ íˋ e nimoo˜o e laniingˉ 'gøng'ˊ quiá'ˉ Dseaˋ Jmáangˉ mɨ˜ nijáaˊtu̱r fɨˊ jmɨgüíˋ la.
60005002	Jo̱ba' fɨ́ɨˉɨ 'nʉ́'ˋ, dseaˋ lɨ́ɨngˊna' dseaˋ cǿøng'˜ i̱ quie̱ˊ nifɨˊ, jmeeˉna' íˆ jaléng'ˋ dseaˋ i̱ cangɨ́ɨngˋna' i̱ nɨcane'ˉ níˆna' i̱ nɨcacuøng'ˊ Fidiéeˇ 'nʉ́'ˋ, co̱' i̱ dseaˋ íˋ lɨ́ɨiñˊ lafa' jo'se'ˋ quiá'ˉ Fidiéeˇ. Jo̱guɨ jmeeˉba' e jo̱ e ngocángˋ óoˊna' laco̱'guɨ iing˜ Fidiéeˇ, jo̱ jaˋ jméeˆna' e laguidseaangˆ o̱'guɨ e laco̱' dsináangˊna' cuuˉ cajo̱. Dsʉ' jmeeˉba' jalé'ˋ e jo̱ e iáangˋ óoˊna';
60005003	jo̱ jaˋ 'néˉ jméeˆna' lafa' dseaˋ fii˜ i̱ laguidseaangˆ quiʉ'ˊ ta˜ quiá'ˉ jaléng'ˋ dseaˋ quiá'ˉ, dsʉ' lɨ́'ˉ lɨˊ 'néˉ e nijmɨ'úungˋna' e ni'eeˉna' røøˋ, jo̱ lajo̱ba' cuǿøngˋ nijǿøˉ i̱ dseaˋ quíiˉna' do e nijmérˉ laco̱' sɨ'íˆ cajo̱.
60005004	Jo̱ba' mɨ˜ tɨˊ lɨ˜ nijáaˊtu̱ Dseaˋ Jmáangˉ, i̱ dseaˋ i̱ laniingˉ do i̱ jmóoˋ lafa' ta˜ níˋ jo'se'ˋ, jo̱ba' 'nʉ́'ˋ ni'íing'˜na' lají̱i̱'˜ e sɨ'íingˆna' quiá'ˉ Fidiéeˇ e jlo'ˆ eáangˊ e jaˋ tó̱o̱ˋ jmɨɨ˜ fa' e ni'íingˉ.
60005005	Jo̱guɨ lajo̱bɨ 'nʉ́'ˋ cajo̱, jaléng'ˋ siming'ˋ, 'néˉ jméeˆna' nʉ́ʉ'˜na' jo̱guɨ e jmɨ'gooˋna' jaléng'ˋ dseaˋ cǿøng'˜. Jo̱ lajɨɨngˋ 'nʉ́'ˋ jaˋ 'néˉ jméeˆna' jløng'ˆna' quiá'ˉ rúng'ˋna', dsʉco̱' lalab fé'ˋ fɨˊ ni˜ jiˋ quiá'ˉ Fidiéeˇ lɨ˜ fé'ˋ lala: Dseáng'ˉ teáˋ séeˋ Fidiéeˇ quiá'ˉ jaléng'ˋ dseaˋ i̱ jmɨcǿøng'˜ yaang˜, dsʉ' eáamˊ guiʉ́ˉ jmɨcó̱o̱'r˜ jaléng'ˋ dseaˋ i̱ jaˋ jmóoˋ lajo̱ dsʉ' ñiˊbre e 'néˉ e nijmɨcó̱o̱'˜ Fidiéeˇ quiá'rˉ.
60005006	Jo̱ba' cuǿø'˜ fɨˊ yaang˜na' e Fidiéeˇ nicá̱rˋ nifɨˊ quíiˉna', co̱' íbˋ dseaˋ laniingˉ 'gøng'ˊ cajo̱, jo̱ lajo̱ba' niseáiñ'ˋ 'nʉ́'ˋ yʉ́'ˆ mɨ˜ nitɨ́ˉ í'ˋ quíiˉna'.
60005007	Jo̱ba' fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, 'naangˋna' ca'ˊ jalé'ˋ fɨ'íˆ dsíiˊ e seengˋna' fɨˊ jmɨgüíˋ la jo̱ guiáˆna' jalé'ˋ e jo̱ fɨˊ jaguóˋ Fidiéeˇ, dsʉco̱' dseaˋ dobing' i̱ eáangˊ to̱'ˋ fɨ́ɨngˋ 'nʉ́'ˋ contøøngˉ.
60005008	Jo̱guɨ 'néˉ e ɨ́ˆ áaˊna' røøˋ, jo̱guɨ cajo̱ 'néˉ e sɨñiingˇ áaˊna' contøøngˉ e laco̱' jaˋ nijmɨgǿøngˋ fii˜ i̱ 'lɨng'ˆ 'nʉ́'ˋ, dsʉco̱' íˋ dseáng'ˉ 'ní'ˋ níimˉbre jneaa˜aa' e ngɨrˊ fɨˊ la fɨˊ na lafa' jaangˋ ie'ˋ e 'náng'ˊne' lɨɨng˜ i̱ nisáng'ˊne'.
60005009	Dseáng'ˉ jaˋ cuø'ˊna' fɨˊ e fii˜ i̱ 'lɨng'ˆ do nijmérˉ e nijmɨgǿøiñˋ 'nʉ́'ˋ lajo̱, jo̱guɨ jie˜ mɨˊ tiúungˊna' e já'ˉ lɨ́ɨngˋna' júuˆ quiá'ˉ Dseaˋ Jmáangˉ, co̱' nɨñíˆna' e jaléng'ˋ rúng'ˋ dseaˋ quiá'ˉ Dseaˋ Jmáangˉ i̱ seengˋ fɨˊ la'úngˉ fɨˊ jmɨgüíˋ røøbˋ ngɨ́ɨiñˋ iihuɨ́ɨˊ laco̱' 'nʉ́'ˋ.
60005010	Dsʉ' mɨ˜ ningɨ́ˋ e nɨca'íing'˜ 'nʉ́'ˋ jalé'ˋ iihuɨ́ɨˊ lajeeˇ cateáˋ, jo̱b mɨ˜ nijméˉ Fidiéeˇ e ni'uíingˉna' dseaˋ guiúngˉ dseáng'ˉ laco̱' sɨ'íˆ, jo̱guɨ nijmérˉ e nisíng'ˉna' teáˋguɨ fɨˊ guiʉ́ˉ có̱o̱'˜ Dseaˋ Jmáangˉ, jo̱guɨ e nɨta˜ óoˊna' e Fidiéebˇ dseaˋ nicá̱ˋ nifɨˊ quíiˉna'. Dsʉco̱' dseaˋ dobing' i̱ eáangˊ 'neáangˋ jneaa˜aa', jo̱ nɨcatǿ'rˉ jneaa˜aa' cajo̱ e laco̱' ni'uíingˉna' dseaˋ i̱ seengˋ cøøngˋ có̱o̱'r˜ lata˜ co̱lɨɨng˜ có̱o̱'˜ Jó̱o̱rˊ Dseaˋ Jmáangˉ.
60005011	Jo̱ eáangˊ laniingˉ 'gøng'ˊ dseaˋ do lata˜ jee˜ jalé'ˋ e seaˋ fɨˊ jmɨgüíˋ. Jo̱ lajo̱b 'néˉ nilɨti˜.
60005012	Jo̱ la'eáangˊ có̱o̱'˜ Silvano, jaangˋ dseaˋ rú'ˋnaa' i̱ dseáng'ˉ i̱ lajang'ˉ lɨ́ɨngˊ dseaˋ quiá'ˉ Dseaˋ Jmáangˉ, nɨcajmée'˜e e jiˋjiʉ la e laco̱' nifǿn'ˆn 'nʉ́'ˋ jo̱guɨ e nicuǿøˆø 'nʉ́'ˋ bíˋ e laco̱' nijmɨtaaˆ óoˊna' e lajalé'ˋ e güea'ˆ e nɨca'íing'˜na' do cuøˊ li˜ dseáng'ˉ e lajam'ˉba' 'neáangˋ Fidiéeˇ 'nʉ́'ˋ. Jo̱ba' fɨ́ɨˉɨ 'nʉ́'ˋ e lajo̱b 'néˉ jméeˆna' e teáamˉbɨ' teáˋ fɨˊ lɨ˜ nɨteáangˉna' có̱o̱'˜ Dseaˋ Jmáangˉ.
60005013	Jo̱guɨ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ Babilonia i̱ nɨcaguíng'ˋ Fidiéeˇ do laco̱'guɨ nɨcaguíñ'ˋ 'nʉ́'ˋ, guiéiñ'ˊ júuˆ guicó̱o̱'ˇ quíiˉna' cajo̱, jo̱guɨ lajo̱bɨ i̱ jó̱o̱ˋo̱ i̱ siiˋ Marcos.
60005014	Jo̱guɨ se̱'ˋna' guooˋ rúng'ˋna' mɨ˜ jíng'ˊ rúng'ˋna' uii˜ e 'neáangˋ rúng'ˋna'. Jo̱guɨ güɨlɨseemˋba' juguiʉ́ˉ júuˆ røøˋ lajɨɨngˋna' dseaˋ lɨ́ɨngˊna' dseaˋ quiá'ˉ Fíiˋnaa' Dseaˋ Jmáangˉ. Jo̱ jí̱i̱'˜ jo̱b quiá'ˉ lana. Jo̱ lanab jí̱i̱'˜ fé'ˋ jiˋ la'uii˜ quiá'ˉ Tʉ́ˆ Simón.
61001001	Jnea˜ Tʉ́ˆ Simón, jaangˋ dseaˋ i̱ jmóoˋ lají̱i̱'˜ e iing˜ Fíiˋnaa' Dseaˋ Jmáangˉ jo̱guɨ i̱ sɨ́ɨiñˋ cuaiñ˜ quiá'rˉ, jmo'ˊo e jiˋ la e catɨ́ɨngˉ 'nʉ́'ˋ, dseaˋ i̱ røøˋ nɨcangɨ́ɨngˋna' e já'ˉ lɨ́ɨngˋna' júuˆ quiá'ˉ Fíiˋnaa' Dseaˋ Jmáangˉ laco̱'guɨ nɨcangɨ́ɨngˋ jnea'ˆ e já'ˉ lɨ́ɨˋnaa' júuˆ quiá'ˉ dseaˋ do cajo̱, co̱' eáangˊ guiúngˉ Fidiéeˇ có̱o̱'˜ jneaa˜aa' e nɨcaleáaiñˋ jneaa˜aa' jee˜ dseeˉ quíˆii' la'eáangˊ có̱o̱'˜ Fíiˋnaa' Dseaˋ Jmáangˉ.
61001002	Jo̱guɨ íim'˜ba' lalíingˋ e güea'ˆ quiá'ˉ Fíiˋnaa' Dseaˋ Jmáangˉ, jo̱guɨ güɨlɨseengˋna' juguiʉ́ˉ júuˆ røøˋ la'eáangˊ e nɨcuíingˋna' Fidiéeˇ có̱o̱'˜guɨ 'ñia'ˊ Dseaˋ Jmáangˉ cajo̱.
61001003	Jo̱ lalab fɨ́ɨˉɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e la'eáangˊ có̱o̱'˜ güea'ˆ 'gøng'ˊ quiá'ˉ Fidiéeˇba' nɨcangɨ́ɨngˋnaa' jalé'ˋ e 'néˉnaa' e quiá'ˉ jial nilɨse̱e̱ˉnaa' laco̱' catɨ́ɨngˉ e seengˋ dseaˋ quiá'ˉ Dseaˋ Jmáangˉ, co̱' nɨcatǿ'ˉ i̱ dseaˋ do jneaa˜aa' la'eáangˊ có̱o̱'˜ güea'ˆ quiá'rˉ jo̱guɨ la'eáangˊ có̱o̱'˜ e eáamˊ guiúiñˉ e laco̱' nilɨcuíingˋnaa'r.
61001004	Jo̱ba' la'eáangˊ có̱o̱'˜ jalé'ˋ e nɨcangɨ́ɨngˋnaa' do, nɨcacuøbˊ Fidiéeˇ júuˆ quiá'rˉ e niñíingˋnaa' jalé'ˋ e jlo'ˆ niguo'ˆ quiá'rˉ, jo̱ jalé'ˋ e júuˆ e nɨcacuøˊ Fidiéeˇ do eáamˊ 'gøng'ˊ jo̱guɨ eáamˊ quíingˊ cajo̱, co̱' la'eáangˊ có̱o̱'˜ e júuˆ jo̱ba' e nɨcangɨ́ɨngˋna' e nɨca'naamˉba' jee˜ jalé'ˋ e 'lɨ'ˆ, fa' jalé'ˋ e lɨ́ˋ dsíiˊ yaang˜ dseaˋ e seaˋ fɨˊ jmɨgüíˋ la, jo̱guɨ nɨcangɨ́ɨngˋna' e nɨlɨ́ɨngˊna' dseaˋ i̱ seengˋ cøøngˋ có̱o̱'˜ dseaˋ do.
61001005	Jo̱ uíi'˜ e cajméeˋ Fidiéeˇ jalé'ˋ e jo̱ quíiˉna', jo̱ba' 'néˉ e jmɨ'úungˋna' e jmɨcuáamˋbɨ' e já'ˉ lɨ́ɨngˋna' júuˆ quiá'ˉ Dseaˋ Jmáangˉ; jo̱ có̱o̱'˜ e jo̱ 'néˉ jméeˆbɨ' lají̱i̱'˜ e guiʉ́ˉ có̱o̱'˜ dseaˋ rúng'ˋna' laco̱' catɨ́ɨngˉ; jo̱ có̱o̱'˜ e jo̱ 'néˉ nijméeˆbɨ' quijí̱ˉ jial e laco̱' nilɨcuíingˋguɨ' Fidiéeˇ;
61001006	jo̱ có̱o̱'˜ e jo̱ 'néˉ jméeˆna' jialco̱' jaˋ lɨ́ˋ áaˊna' yaang˜na'; jo̱ có̱o̱'˜ e jo̱ 'néˉ cuø'ˊ bíˋ yaang˜na' e féng'ˊ áaˊna' nañiˊ fa' e ngɨɨng˜na' iihuɨ́ɨˊ; jo̱ có̱o̱'˜ e jo̱ 'néˉ e dseáng'ˉ lajang'ˉ nijáang'˜ yaang˜na' fɨˊ jaguóˋ Fidiéeˇ e nijmee˜na' lají̱i̱'˜ e iing˜ dseaˋ do;
61001007	jo̱ có̱o̱'˜ e jo̱ 'néˉ jméeˆbɨ' quijí̱ˉ e nijmɨcó̱o̱'˜ rúng'ˋna'; jo̱ có̱o̱'˜ e jo̱ 'néˉ jméeˆna' e nijmi'neáangˋna' dseaˋ rúng'ˋna'.
61001008	Jo̱ba' song 'nʉ́'ˋ jmɨ'úungˋna' e jmooˋna' jalé'ˋ e la, jo̱guɨ jmooˋbɨ' jalé'ˋ e jo̱ laco̱' sɨ'íˆ, jo̱ba' íimˆ ta˜ quíiˆna' e nilɨcuíingˋguɨ' Fíiˋnaa' Dseaˋ Jmáangˉ jo̱guɨ cajo̱ seabˋ uiing˜ quiá'ˉ jalé'ˋ e jmooˋna' do.
61001009	Jo̱ dsʉ' jaléng'ˋguɨ dseaˋ i̱ jaˋ jmóoˋ jalé'ˋ e júuˆ la lɨ́ɨiñˊ lafa' jaangˋ dseaˋ tiuumˉ o̱si jaangˋ dseaˋ i̱ joˋ jné'ˋ røøˋ é, co̱' nɨca'ímˉ dsíirˊ e Fidiéeˇbing' ca'íingˉ jalé'ˋ dseeˉ quiá'rˉ e laco̱' ca'uíingˉ dseaˋ do jaangˋ dseaˋ guiúngˉ mɨ˜ calɨ́ˉ já'ˉ lɨ́ɨiñˋ júuˆ quiá'ˉ dseaˋ do.
61001010	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e 'néˉ jmɨ'úungˋna' e nilɨseengˋna' e laco̱' cuøˊ li˜ e dseáng'ˉ nɨcatǿ'ˉ Fidiéeˇ 'nʉ́'ˋ jo̱guɨ e nɨcaguíñ'ˋ 'nʉ́'ˋ cajo̱. Jo̱ song jmooˋba' lajo̱, jo̱ba' jaˋ dseáang'˜ quíiˆna' e nijiúng'ˋna' fɨˊ ni˜ dseeˉ.
61001011	Jo̱guɨ song jméeˆna' jalé'ˋ e jo̱ cajo̱, jo̱ lajo̱ba' nilɨta˜ óoˊna' e Fidiéeˇbing' ni'íng'ˋ 'nʉ́'ˋ có̱o̱'˜ e guiʉ́ˉ fɨˊ jmɨgüíˋ co̱o̱ˋ fɨˊ lɨ˜ guiing˜ Fíiˋnaa' Dseaˋ Jmáangˉ quiʉ'rˊ ta˜ lata˜, i̱ dseaˋ i̱ caleáangˋ jneaa˜aa' jee˜ jalé'ˋ dseeˉ quíˉii'.
61001012	Jo̱ba' dseáng'ˉ nijmeeˇbɨ́ɨ e nijmiguiém'ˊbɨ́ɨ áaˊna' jalé'ˋ e júuˆ na contøøngˉ, nañiˊ fa' lajam'ˆ e nɨñíˆna' e júuˆ jo̱ jo̱guɨ e nɨteáangˉna' teáˋ fɨˊ guiʉ́ˉ có̱o̱'˜ dseaˋ do lɨ́'ˆ laco̱' jí̱i̱'˜ e nɨca'e'ˊ dseaˋ 'nʉ́'ˋ.
61001013	Dsʉ' jnea˜guɨ lajeeˇ e seenˉ fɨˊ jmɨgüíˋ la lɨ́nˉn e catɨ́ɨmˉbaa e niliúun'˜n 'nʉ́'ˋ e niguiéng'ˊ áaˊna' jalé'ˋ e júuˆ na.
61001014	Dsʉ' lanaguɨ Fíiˋnaa' Dseaˋ Jmáangˉ nɨcajmea'rˊ jnea˜ júuˆ e joˋ huǿøˉ seengˉguɨ́ɨ fɨˊ jmɨgüíˋ la,
61001015	jo̱ba' dseáng'ˉ nijmee˜bɨ́ɨ bíˋ e niguiém'ˊbɨ áaˊna' e júuˆ la mɨ˜ ningɨ́ˋ e nɨngán'ˋn fɨˊ jmɨgüíˋ co̱o̱ˋ.
61001016	Jo̱ nɨca'é'ˆnaa' 'nʉ́'ˋ, dseaˋ rú'ˋnaa', quiá'ˉ jial tíiˊ 'gøng'ˊ Fíiˋnaa' Dseaˋ Jmáangˉ jo̱guɨ jial lɨ́ɨˊ mɨ˜ nijáaˊtu̱r fɨˊ jmɨgüíˋ la calé'ˋ catú̱ˉ, jo̱ dseáng'ˉ lajang'ˉ e júuˆ jo̱, jo̱ o̱' júuˆ e cuǿøngˋ nijmi'uíingˉ dseaˋ e nijmé'rˉ e jaˋ mɨˊ cangarˊ, co̱' dseáng'ˉ e já'ˉ e cane˜naa' có̱o̱'˜ jminiˇnaa' yee˜baa' jial tíiˊ 'gøng'ˊ Fíiˋnaa' Dseaˋ Jmáangˉ.
61001017	Co̱' cane˜baa' mɨ˜ ca'e'ˊ Tiquíˆii' Fidiéeˇ jnea'ˆ jial lɨ́ɨngˊ Dseaˋ Jmáangˉ có̱o̱'˜ jalé'ˋ e niingˉ 'gøiñ'ˊ do, jo̱guɨ ie˜ jo̱b canʉ́ˆna' mɨ˜ café'ˋ Fidiéeˇ catɨˊ ñifɨ́ˉ quiá'rˉ lala cuaiñ˜ quiá'ˉ Dseaˋ Jmáangˉ: “I̱ lab Jó̱o̱ˊo̱ i̱ 'neáanˋn eáangˊ, jo̱ dsíng'ˉ iáangˋ dsiiˉ có̱o̱'r˜.”
61001018	Jo̱ jneab'ˆ dseaˋ canʉ́ˆnaa' e júuˆ jo̱ e jáaˊ tɨˊ yʉ́'ˆ jmɨgüíˋ, co̱' taam˜baa' có̱o̱'˜ Fíiˋnaa' Dseaˋ Jmáangˉ e fɨˊ yʉ́'ˆ mó'ˋ e güeang'ˆ do ie˜ jo̱.
61001019	Jo̱ e jo̱ dseáng'ˉ e lɨta˜guɨ dsiˋnaa' e já'ˉ e júuˆ e caguiaˊ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, jo̱ e júuˆ jo̱b dseáng'ˉ 'néˉ e jmɨ'gooˋ 'nʉ́'ˋ cajo̱, co̱' e júuˆ jo̱ lɨ́ɨˊ lafa' co̱o̱ˋ jɨˋ quiá'ˉ candíiˆ, jo̱ e jo̱ba' jmáng'ˋ dseaˋ ta˜ mɨ˜ canʉʉˋ. Jo̱ e jo̱ jneáˋ cartɨˊ nijneáˋ e jmɨɨ˜ e nitɨ́ˉ mɨ˜ nijáaˊtu̱ Dseaˋ Jmáangˉ fɨˊ jmɨgüíˋ la e lɨ́ɨiñˊ lafa' i̱ nʉ́ʉˊ éeˆ i̱ camɨ́ɨng'˜ i̱ jnéengˉ fɨˊ yʉ́'ˆ jmɨgüíˋ mɨ˜ la'eeˋ. Jo̱ ie˜ jo̱ jaléng'ˋ 'nʉ́'ˋ, dseaˋ lɨ́ɨngˊna' dseaˋ quiá'rˉ, joˋ nilɨseengˋguɨ' lafa' fɨˊ lɨ˜ nʉʉˋ, co̱' ni'uíingˉna' dseáng'ˉ laco̱' la lɨ́ɨngˊ dseaˋ do 'ñia'rˊ.
61001020	Jo̱ dsʉ' e júuˆ laba' iin˜n e nilɨñíˆna', e jí̱i̱'˜ co̱o̱ˋ júuˆ e cajme'ˊ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ fɨˊ ni˜ jiˋ quiá'rˉ dseáng'ˉ jaˋ café'rˋ o̱'guɨ cajméerˋ júuˆ e˜ guǿng'ˋ e júuˆ jo̱ dseáng'ˉ laco̱' iiñ˜ yaaiñ˜.
61001021	Co̱' jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ do jaˋ café'rˋ júuˆ dseáng'ˉ laco̱' ɨˊ dsíirˊ yaaiñ˜, co̱' lɨ́'ˆ lɨˊ café'ˋ jaléng'ˋ i̱ dseaˋ do la'eáangˊ có̱o̱'˜ 'ñia'ˊ Jmɨguíˋ quiá'ˉ Fidiéebˇ.
61002001	Jo̱ lala fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e lamɨ˜ jéengˊguɨ calɨsémˋ dseaˋ jee˜ dseaˋ Israel i̱ cajmɨcaang˜ e café'rˋ cuaiñ˜ quiá'ˉ Fidiéeˇ, dsʉ' o̱' já'ˉ, co̱' e júuˆ e caguiarˊ do jmang'ˆ júuˆ e o̱' já'ˉ; jo̱guɨ lajeeˇ lanab cajo̱ nilɨseengˋ dseaˋ i̱ nijmɨcaang˜ e lɨ́ɨiñˊ tɨfa'ˊ i̱ eˊ júuˆ quiá'ˉ Fidiéeˇ, dsʉ' júuˆ e o̱' já'ˉba' ni'érˉ jee˜ 'nʉ́'ˋ, dseaˋ lɨ́ɨngˊna' dseaˋ quiá'ˉ Dseaˋ Jmáangˉ. Jo̱ jaléng'ˋ i̱ dseaˋ la'íˋ e ɨɨmˋ ni'érˉ e júuˆ e 'léeˊ do e o̱' já'ˉ, jo̱guɨ nifé'rˋ gaˋ uii˜ quiá'ˉ Fíiˋnaa' Dseaˋ Jmáangˉ, jo̱guɨ i̱ dseaˋ la'íˋ fé'rˋ e jaˋ cuíiñˋ i̱ dseaˋ i̱ caquíiˊ jalé'ˋ dseeˉ quiá'ˉ dseaˋ jmɨgüíˋ. Jo̱ba' lajmɨnábˉ niquidsiˊ Fidiéeˇ í'ˋ quiá'ˉ i̱ dseaˋ la'íˋ, jo̱guɨ nicuǿ'ˉreiñ' iihuɨ́ɨˊ cajo̱ e catɨ́ɨiñˉ uíi'˜ quiá'ˉ jalé'ˋ e nɨcajméerˋ jo̱guɨ e mɨˊ 'nooˋbɨ jmóorˋ.
61002002	Jo̱ fɨ́ɨmˊ dseaˋ nilɨgøøiñˋ có̱o̱'˜ e júuˆ e o̱' já'ˉ do, jo̱ nisíng'ˋtu̱ yaaiñ˜ e fɨˊ gaˋ do, jo̱ uíi'˜ jaléng'ˋ i̱ dseaˋ la'íˋ gabˋ nifé'ˋ dseaˋ uii˜ quiá'ˉ fɨˊ guiʉ́ˉ quiá'ˉ Dseaˋ Jmáangˉ.
61002003	Jo̱ uíi'˜ e lɨ́ˋ dsíiˊ jaléng'ˋ i̱ dseaˋ i̱ eˊ jalé'ˋ e 'lɨ'ˆ do cuubˉ, jo̱ba' nilí'rˋ e nijmɨgǿøiñˋ 'nʉ́'ˋ cajo̱ có̱o̱'˜ jalé'ˋ e júuˆ e o̱' já'ˉ e erˊ do. Jo̱ dsʉ' nɨsɨjé̱e̱bˇ e fɨˊ lɨ˜ 'lɨ'ˆ do quiá'rˉ fɨˊ lɨ˜ joˋ mɨ́ɨˊ seaˋguɨ, dsʉco̱' tɨˊ nitɨ́ˉ í'ˋ e Fidiéeˇ niquidsiˊ í'ˆ quiá'rˉ.
61002004	Jo̱ nɨne˜naa' guiʉ́ˉ e jaˋ ca'íingˉ Fidiéeˇ dseeˉ quiá'ˉ jaléng'ˋ ángeles i̱ ca'éeˋ dseeˉ, dsʉ' lɨ́'ˉ lɨˊ cangojéeiñˋ fɨˊ lɨ˜ 'lɨb'ˆ jaléng'ˋ íˋ jo̱ fɨˊ lɨ˜ nʉʉˋ sǿb'ˋ caseáangˊneiñ' do e sɨ'ñúuiñ'˜ do có̱o̱'˜ ñíˆ cadena cartɨˊ mɨ˜ niquidsiˊ Fidiéeˇ í'ˋ quiáiñ'ˉ do.
61002005	Jo̱guɨ lajo̱bɨ nɨne˜naa' guiʉ́ˉ e jaˋ ca'íingˉ Fidiéeˇ dseeˉ quiá'ˉ jaléng'ˋ dseaˋ dseeˉ dseaˋ quiˊ i̱ calɨséngˋ malɨ'ˋ, co̱' ie˜ jo̱ Fidiéeˇ cacuø'ˊreiñ' do iihuɨ́ɨˊ e cajméerˋ e ca'áˋ jmɨɨˋ fɨˊ la'úngˉ fɨˊ jmɨgüíˋ e quiá'ˉ cajúmˉ lajɨɨmˋ dseaˋ i̱ sooˋ dsíiˊ i̱ cajméeˋ gaˋ do. Jo̱ dseáng'ˉ lají̱i̱'˜ Noébing' i̱ caseáangˊguɨ, co̱' jí̱i̱'˜ íˋbing' i̱ ca'éeˋ e guiʉ́ˉ laco̱' catɨ́ɨngˉ fɨˊ quiniˇ Fidiéeˇ, jo̱ lajo̱b cajo̱ caseáamˊbɨ guiángˉguɨ dseaˋ sɨnʉ́ʉˆ quiá'rˉ ie˜ jo̱.
61002006	Jo̱guɨ lajo̱b cajo̱ ca'íimˉ Fidiéeˇ jaléng'ˋ dseaˋ i̱ seengˋ fɨˊ fɨɨˋ Sodoma có̱o̱'˜guɨ fɨˊ fɨɨˋ Gomorra e cacóoˉ eáangˊ fɨˊ jo̱ cartɨˊ caje̱ˊ yaang˜ faˋ e laco̱' nilɨñiˊ jaléng'ˋ dseaˋ i̱ nilɨseengˋ cøøngˋguɨ e lajo̱b iihuɨ́ɨˊ ni'íng'ˋ jaléng'ˋ dseaˋ i̱ jmóoˋ gaˋ i̱ 'ní'ˋ níingˉ Fidiéeˇ.
61002007	Dsʉ' ie˜ jo̱ caleáamˋbre jaangˋ dseañʉ'ˋ i̱ siiˋ Lot, co̱' jaangˋ dseaˋ guiúmˉ lɨ́ɨngˊ íˋ, jo̱guɨ eáamˊ óorˋ fɨ'íˆ có̱o̱'˜ jalé'ˋ e 'lɨ'ˆ e nírˋ e jmóoˋ jaléng'ˋ i̱ dseaˋ i̱ seengˋ fɨˊ lɨ˜ táaiñ'ˋ do.
61002008	Jo̱ laco̱o̱ˋ jmɨɨb˜ i̱ dseaˋ guiúngˉ i̱ siiˋ Lot do seeiñˋ e eáamˊ óorˋ fɨ'íˆ có̱o̱'˜ i̱ dseaˋ i̱ sooˋ dsíiˊ do uíi'˜ e nírˋ jo̱guɨ e núurˋ jalé'ˋ e 'lɨ'ˆ e jmóoˋ i̱ dseaˋ 'lɨng'ˆ do.
61002009	Jo̱ co̱' já'ˉ jalé'ˋ e la, jo̱ba' nɨne˜naa' guiʉ́ˉ e jaˋ huɨ́ɨngˊ quiá'ˉ Fíiˋnaa' Fidiéeˇ e láaiñˋ jaléng'ˋ dseaˋ jee˜ jalé'ˋ iihuɨ́ɨˊ. Jo̱ nɨne˜naa' cajo̱ jial cuø'ˊ Fidiéeˇ iihuɨ́ɨˊ jaléng'ˋ i̱ dseaˋ i̱ jmóoˋ gaˋ cartɨˊ mɨ˜ niquidsirˊ í'ˋ 'ñia'rˊ quiá'ˉ i̱ dseaˋ la'íˋ.
61002010	Jo̱ lajeeˇ lajaléng'ˋ dseaˋ, eáangˊguɨ nicuø'ˊ Fidiéeˇ iihuɨ́ɨˊ quiá'ˉ jaléng'ˋ dseaˋ i̱ lɨ́ˋ dsíiˊ e jmóorˋ jalé'ˋ e 'lɨ'ˆ lajeeˇ la'ó'ˋ yaaiñ˜ jo̱guɨ i̱ jaˋ iing˜ e Fíiˋnaa' Fidiéeˇ quie̱rˊ nifɨˊ quiá'rˉ. Jo̱ jaléng'ˋ i̱ dseaˋ la'íˋ í̱i̱bˊ lɨ́ɨiñˊ, jo̱guɨ teábˋ dsíirˊ jmérˉ lɨ́'ˆ doñiˊ eeˋ e 'lɨ'ˆ, jo̱guɨ jaˋ 'gó'rˋ e fé'rˋ gaˋ uii˜ quiá'ˉ jaléng'ˋ i̱ 'gøng'ˊ i̱ jaˋ jnéengˉ i̱ seengˋ fɨˊ yʉ́'ˆ jmɨgüíˋ.
61002011	Jo̱ jaléng'ˋ ángeles i̱ lɨ́ɨngˊ guotɨɨˉ quiá'ˉ Fidiéeˇ, nañiˊ fa' íˋbing' dseáng'ˉ e seaˋguɨ bíˋ quiá'ˉ laco̱' i̱ dseaˋ i̱ eˊ júuˆ e o̱' já'ˉ do, jo̱guɨ nañiˊ fa' seaˋguɨ fɨˊ quiá'rˉ cajo̱ laco̱'guɨ i̱ dseaˋ íˋ, dsʉ' nɨñiˊbre e jaˋ dseengˋ fa' e nifé'rˋ gaˋ fɨˊ quiniˇ Fíiˋnaa' Fidiéeˇ uii˜ quiá'ˉ jaléng'ˋ i̱ 'gøng'ˊ do i̱ jaˋ jnéengˉ i̱ seengˋ fɨˊ yʉ́'ˆ jmɨgüíˋ.
61002012	Jo̱ dsʉ' jaléng'ˋ i̱ dseaˋ i̱ eˊ júuˆ e o̱' já'ˉ do lɨ́ɨiñˊ lafa' jó'ˋ núubˆ co̱' jaˋ e ngáiñ'ˋ jí̱i̱'˜ co̱o̱ˋ, co̱' lɨ́'ˆ seeiñˋ lajo̱b; co̱' jó'ˋ núuˆbing' i̱ lɨ́ɨngˊ e lɨco̱' ngáang'˜ne' e sáng'ˊ dseaˋ íˋre' jo̱ jngaiñ'ˊ, jo̱ba' lajo̱b lɨ́ɨngˊ jaléng'ˋ i̱ dseaˋ la'íˋ, co̱' fé'rˋ gaˋ uii˜ quiá'ˉ jalé'ˋ e jaˋ ngáiñ'ˋ do. Dsʉ' lajo̱b nidsingɨ́ɨiñˉ e ni'íimˉ quiá'rˉ cajo̱ mɨ˜ nitɨ́ˉ í'ˋ quiá'rˉ laco̱'guɨ júungˉ jaléng'ˋ i̱ jó'ˋ íˋ,
61002013	jo̱ røøbˋ ni'íng'ˋ i̱ dseaˋ la'íˋ iihuɨ́ɨˊ laco̱'guɨ nɨcajmeáiñ'ˋ jaléng'ˋ dseaˋ rúiñ'ˋ i̱ jiéng'ˋguɨ. Jo̱ dseáng'ˉ jaˋ ɨ'ˋ lɨ́ɨngˉ jaléng'ˋ i̱ dseaˋ íˋ e jmóorˋ lajo̱ mɨ˜ jmɨɨ˜, co̱' lɨco̱' ɨˊ dsíirˊ e eáamˊ juguiʉ́ˉ seeiñˋ e lɨ́ˋ dsíirˊ jalé'ˋ e seaˋ fɨˊ jmɨgüíˋ la; dsʉ' dseáng'ˉ gabˋ lɨ́ɨˊ e seengˋ jaléng'ˋ i̱ dseaˋ la'íˋ jee˜ 'nʉ́'ˋ i̱ tá'ˉ mɨ́ɨ'˜ lajeeˇ eeˋgo̱ jmɨɨ˜ jmooˋna', jo̱ i̱ dseaˋ la'íˋ lɨco̱' jmi'iáangˋ dsíirˊ lají̱i̱'˜ e lɨ́ˋ dsíirˊ yaam˜bre fɨˊ jmɨgüíˋ la mɨ˜ eeˋgo̱ jmɨgǿøiñˋ dseaˋ.
61002014	Jo̱ jaléng'ˋ i̱ dseaˋ la'íˋ jaˋ líˋ níiñˉ jaangˋ dseamɨ́ˋ e fa' jaˋ suuiñˋ; jo̱ dseáng'ˉ jaˋ fɨ́m'ˊbre e beáng'ˊ dseeˉ yaaiñ˜. Jo̱guɨ eáamˊ jmóorˋ ta˜ jmɨ'óoˋ e cǿøiñˉ dsíiˊ jaléng'ˋ dseaˋ i̱ jaˋ mɨˊ teáangˉ teáˋ có̱o̱'˜ júuˆ quiá'ˉ Dseaˋ Jmáangˉ, jo̱guɨ dseáng'ˉ tɨˊ i̱ dsináangˊ cuubˉ lɨ́ɨiñˊ. Jo̱ uíi'˜ quiá'ˉ jalé'ˋ e 'lɨ'ˆ e jmóoˋ i̱ dseaˋ la'íˋ, jo̱ba' dseáng'ˉ 'ñiab'ˊ Fidiéeˇ nibíiñˋ jaléng'ˋ i̱ dseaˋ íˋ.
61002015	Jo̱ sɨ'íimˇ dseaˋ do lana, co̱' nɨcatʉ́ˋbre e teáaiñˉ fɨˊ guiʉ́ˉ có̱o̱'˜ Dseaˋ Jmáangˉ. Jo̱ nɨcajméerˋ laco̱' cajméeˋ jaangˋ dseaˋ i̱ sɨ'íˆ café'ˋ cuaiñ˜ quiá'ˉ Fidiéeˇ malɨɨ˜guɨ i̱ calɨsíˋ Balaam, jó̱o̱ˊ jaangˋ dseañʉ'ˋ i̱ calɨsíˋ Beor, co̱' i̱ dseaˋ íˋ lɨ́'ˆ lɨˊ cajméerˋ lɨ́'ˆ doñiˊ eeˋ e gaˋ e laco̱' nilí'rˋ cuubˉ lamɨ˜ lɨ́ɨiñˆ,
61002016	jo̱ dsʉ' i̱ dseaˋ íˋ cajɨ́ɨmˉbre uíi'˜ e dseeˉ e ca'éerˋ do, co̱' cajíimˉ bú'ˆ quiá'rˉ írˋ, co̱' i̱ bú'ˆ do café'ˋre' laco̱' fé'ˋ dseabˋ, jo̱ jo̱b mɨ˜ cajníingˊne' lají̱i̱'˜ e lɨ́ˋ dsíiˊ i̱ dseaˋ do.
61002017	Jo̱ jaléng'ˋ i̱ dseaˋ íˋ i̱ eˊ júuˆ e o̱' já'ˉ do lɨ́ɨiñˊ laco̱' dseaˋ i̱ jaˋ ta˜ íingˆ, co̱' lɨ́ɨiñˊ lafa' co̱o̱ˋ ojmɨ́ˆ lɨ˜ jaˋ a˜ jmɨɨˋ, o̱si lafa' jníiˊ e dsiguíingˉ có̱o̱'˜ guíˋ e jaˋ quie̱ˊ jmɨ́ɨˊ é; jo̱ Fidiéeˇbing' cacuøˊ e nɨsɨ'íingˆ i̱ dseaˋ do dseáng'ˉ e nidsilíiñˋ fɨˊ lɨ˜ nʉʉˋ sǿ'ˋ lata˜.
61002018	Co̱' yaam˜bre guiarˊ júuˆ e róoˉ jo̱guɨ júuˆ e jaˋ uiing˜ seaˋ, jo̱ có̱o̱'˜ e gaˋ e sɨtɨ́ɨiñˇ jmóorˋ do jo̱guɨ có̱o̱'˜ jalé'ˋ e lɨ́ˋ dsíirˊ yaaiñ˜ do cǿøiñˉ dsíiˊ jaléng'ˋ dseaˋ i̱ nabɨ 'lé'ˋ já'ˉ lɨ́ɨngˋ júuˆ quiá'ˉ Dseaˋ Jmáangˉ jo̱guɨ e nabɨ nɨcanaaiñˋ e 'naaiñˋ yaaiñ˜ jee˜ jaléng'ˋ i̱ dseaˋ dseeˉ dseaˋ quiˊ do.
61002019	Co̱' i̱ dseaˋ i̱ eˊ júuˆ e o̱' já'ˉ do sɨ́'rˋ jaléng'ˋ i̱ dseaˋ do e cuǿømˋ líˋ jméiñ'ˉ jalé'ˋ e iiñ˜, jo̱guɨ jaˋ 'néˉ jmitiñ'˜ júuˆ quiá'ˉ Fidiéeˇ, dsʉ' o̱' já'ˉ e júuˆ e ca'erˊ do, co̱' yaam˜bɨr lɨ́ɨiñˊ lafa' dseaˋ i̱ sɨ'nɨɨngˇ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ la; co̱' nɨñiˊ dseaˋ e lɨ́'ˉ doñiˊ i̱i̱ˋ dseaˋ i̱ nɨcajáng'ˋ 'ñia'ˊ e nijmérˉ jalé'ˋ e 'lɨ'ˆ e seaˋ fɨˊ jmɨgüíˋ la lɨ́ɨiñˊ lafa' i̱ dseaˋ i̱ nɨcalɨ́'ˉ e quiʉ'ˊ ta˜ quiá'rˉ jalé'ˋ e 'lɨ'ˆ e jmóorˋ do.
61002020	Jo̱ dsʉ' jaléng'ˋ dseaˋ i̱ nɨcalɨcuíingˋ Fíiˋnaa' Dseaˋ Jmáangˉ i̱ láangˋ dseaˋ jee˜ jalé'ˋ dseeˉ quiá'rˉ, jo̱ la'eáangˊ có̱o̱'˜ e jo̱ba' nɨca'naangˋ yaaiñ˜ jee˜ jalé'ˋ e 'lɨ'ˆ e jmóoˋ dseaˋ fɨˊ jmɨgüíˋ la, jo̱ dsʉ' song caquɨng'ˉtu̱ i̱ dseaˋ do e fɨˊ gaˋ do jo̱ cajméeˋtu̱r jalé'ˋ e 'lɨ'ˆ, jo̱guɨ niquiʉ́'ˉtu̱ ta˜ quiá'rˉ jalé'ˋ e jo̱, jo̱ba' eáangˊguɨ gaˋ ni'uíingˉ quiá'rˉ laco̱'guɨ lamɨ˜ jéengˊguɨ ie˜ lamɨ˜ nʉ́'ˉguɨ e nilɨcuíiñˋ Dseaˋ Jmáangˉ.
61002021	Jo̱ba' guiʉ́ˉguɨ quiá'ˉ jaléng'ˋ i̱ dseaˋ la'íˋ fa' e jaˋ mɨˊ canaaiñˋ e teáaiñˉ fɨˊ guiʉ́ˉ có̱o̱'˜ Dseaˋ Jmáangˉ laco̱'guɨ catʉ́ˋtu̱r jalé'ˋ e nɨcangɨ́ɨiñ'ˋ do mɨ˜ nɨcalɨcuíiñˋ dseaˋ do jo̱guɨ e nɨcasíñ'ˋ yaaiñ˜ fɨˊ guiʉ́ˉ có̱o̱iñ'˜ do.
61002022	Co̱' nɨcalɨtib˜ có̱o̱'˜ jaléng'ˋ i̱ dseaˋ la'íˋ lají̱i̱'˜ júuˆ e ró̱o̱ˋ e fé'ˋ lala: “Yaam˜ dsiiˋ gø'ˊtu̱re' ñʉ˜ quiáaˉre' e ñʉ́ˋre' do”; jo̱guɨ “Jaangˋ cúˆ i̱ dseáng'ˉ lalɨ́ˉ calá'ˉ nitáang'˜tu̱ 'ñia'ˊre' jee˜ jmɨjí̱i̱ˋ”.
61003001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ iin˜n eáangˊ, la catɨ́ˋ tú̱bˉ e jiˋ la e jmo'ˊo e catɨ́ɨngˉna'. Jo̱ e jiˋ la có̱o̱'˜guɨ e lamɨ˜ jéengˊguɨ do jmo'ˊo e laco̱' ni'ɨ́ˉ áaˊna' røøˋ jo̱guɨ e ni'eeˉna' guiʉ́ˉ laco̱' catɨ́ɨngˉ e jmóoˋ dseaˋ quiá'ˉ Dseaˋ Jmáangˉ.
61003002	Jo̱guɨ iin˜n e jmiguiéng'ˊ áaˊna' jalé'ˋ e júuˆ e caséeˊ jaléng'ˋ i̱ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, jo̱guɨ cajo̱ iin˜n e nitó̱ˆ óoˊna' lají̱i̱'˜ júuˆ quiá'ˉ Fíiˋnaa' Dseaˋ Jmáangˉ i̱ láangˋ jneaa˜aa' jee˜ dseeˉ quíˉii'; jo̱ jaléng'ˋ i̱ dseaˋ apóoˆbing' i̱ ca'e'ˊ jneaa˜aa' jalé'ˋ e júuˆ jo̱.
61003003	Jo̱ e lab e niingˉguɨ e 'néˉ e nɨtó̱ˉ áaˊna' nifɨˊ quiá'ˉ e júuˆ la, e mɨ˜ tɨˊ lɨ˜ nɨjaquiéengˊ e ni'íingˉ jmɨgüíˋ, nijalíingˉ jaléng'ˋ dseaˋ e lɨ́'ˆ nilɨseeiñˋ e jmóorˋ lají̱i̱'˜ e gaˋ e lɨ́ˋ dsíirˊ yaam˜bre, jo̱guɨ jaléng'ˋ i̱ dseaˋ la'íˋ nijmérˉ ta˜ lǿøˆ có̱o̱'˜ jalé'ˋ júuˆ güeang'ˆ quiá'ˉ Fidiéeˇ jo̱guɨ có̱o̱'˜ dseaˋ quiá'rˉ cajo̱,
61003004	jo̱ nijmérˉ ta˜ jmɨngɨ́ɨˋ lala có̱o̱'˜ júuˆ e lǿøˆ: “¿E˜guɨ calɨ́ˉ có̱o̱'˜ lají̱i̱'˜ júuˆ e sɨséeˆ e quiá'ˉ sɨ'íˆ e nijáaˊtu̱ Dseaˋ Jmáangˉ calé'ˋ catú̱ˉ fɨˊ jmɨgüíˋ la? Dsʉ' nɨngóoˊjiʉ ji̱i̱ˋ e cajúngˉ Dseaˋ Jmáangˉ do, jo̱ jaˋ e li˜ e nigüéengˉtu̱ dseaˋ do fɨˊ la, dsʉco̱' jaˋ eeˋ sɨsɨ́ɨngˆ jí̱i̱'˜ co̱o̱ˋ jalé'ˋ e seaˋ fɨˊ jmɨgüíˋ la, co̱' røøbˋ lɨ́ɨˊ laco̱' lɨ́ɨˊ lamɨ˜ uiing˜ do lɨ́ɨˊ lana cajo̱.”
61003005	Jo̱ dsʉ' o̱' já'ˉ e laco̱' fé'ˋ i̱ dseaˋ do, co̱' 'néˉ e ñíˉ 'nʉ́'ˋ e jaléng'ˋ i̱ dseaˋ la'íˋ jaˋ iiñ˜ fa' e nicá̱rˋ cuente e latɨˊ lají̱i̱'˜ malɨ'ˋba' nɨseaˋ latøøngˉ yʉ́'ˆ jmɨgüíˋ la'eáangˊ có̱o̱'˜ júuˆ quiá'ˉ Fidiéeˇ, jo̱ la'eáangˊ có̱o̱'˜ ta˜ e caquiʉ'ˊ Fidiéeˇba' cajo̱ e cagüɨ'ɨ́ɨˊ guóo'˜ uǿˆ fɨˊ é̱'ˋ jmɨɨˋ, jo̱guɨ la'eáangˊ có̱o̱'˜ jmɨɨˋba' cajméerˋ e jo̱ cajo̱.
61003006	Jo̱ ie˜ malɨ'ˋ do ca'ímˉ jaléng'ˋ dseaˋ jmɨgüíˋ la'eáangˊ có̱o̱'˜ jmɨɨˋ cajo̱, co̱' ca'áˋ jmɨɨˋ fɨˊ ni˜ la'úngˉ guóo'˜ uǿˉ.
61003007	Jo̱ dsʉ' latøøngˉ jmɨgüíˋ có̱o̱'˜guɨ guóo'˜ uǿˉ e seaˋ lana nɨsɨséeˆ e quiá'ˉ e nicóbˋ, co̱' lajo̱b ta˜ e caquiʉ'ˊ Fidiéeˇ e nilíˋ. Jo̱ có̱o̱'˜ e jɨˋ jo̱b nicángˋ dseaˋ mɨ˜ tɨˊ lɨ˜ nitɨ́ˉ í'ˋ e niquidsiˊ Fidiéeˇ í'ˋ quiá'ˉ lajaangˋ lajaangˋ dseaˋ jmɨgüíˋ, jo̱ ie˜ jo̱b mɨ˜ ni'íingˆ jaléng'ˋ dseaˋ i̱ jaˋ calɨnʉ́ʉ'˜ jalé'ˋ júuˆ quiá'ˉ Fidiéeˇ.
61003008	Jo̱guɨ fɨ́ɨˉbɨ́ɨ 'nʉ́'ˋ e la, dseaˋ rú'ˋnaa' i̱ iin˜n eáangˊ, jie˜ mɨˊ íingˉ áaˊna' e la: Røøbˋ tíiˊ quiá'ˉ Fíiˋnaa' Dseaˋ Jmáangˉ e co̱o̱ˋ jmɨɨ˜ o̱si co̱o̱ˋ mil ji̱i̱ˋ é, co̱' lɨ́ɨngˉ dseaˋ do e lafa' co̱o̱ˋ jmɨɨb˜ quiá'rˉ e co̱o̱ˋ mil ji̱i̱ˋ do, jo̱guɨ e co̱o̱ˋ mil ji̱i̱ˋ do lɨ́ɨiñˉ lafa' co̱o̱ˋ jmɨɨ˜ tøømˉ.
61003009	Jo̱ o̱fa' jmɨ'ɨɨng˜ Fíiˋnaa' Dseaˋ Jmáangˉ e nijmitir˜ lají̱i̱'˜ júuˆ e nɨcacuørˊ lamɨ˜ jéengˊguɨ laco̱'guɨ ɨˊ dsíiˊ i̱ lɨɨng˜ dseaˋ, dsʉ' o̱' lajo̱, co̱' e eáangˊ féng'ˊ dsíibˊ dseaˋ do, co̱' jaˋ iiñ˜ fa' lɨ́'ˆ e nidsilíingˋ jí̱i̱'˜ jaangˋ dseaˋ lajo̱ fɨˊ lɨ˜ 'lɨ'ˆ, dsʉ' iing˜ dseaˋ do e lajɨɨmˋ dseaˋ niquɨ́'ˉ nijíng'ˋ yaaiñ˜ fɨˊ quiniˇ Fidiéeˇ, jo̱ lajo̱ba' ni'nángˋ dseaˋ jee˜ jalé'ˋ dseeˉ quiá'rˉ.
61003010	Dsʉ' dseáng'ˉ jáb'ˉ e nijaquiéemˊ e jmɨɨ˜ e nijáaˊtu̱ Fíiˋnaa' Dseaˋ Jmáangˉ calé'ˋ catú̱ˉ fɨˊ jmɨgüíˋ la, jo̱ jí̱i̱'˜ jaˋ i̱i̱ˋ nilɨlí'ˆ, co̱' nijáarˊ lajeeˇ jaˋ ñiiñ˜ dsíiˊ dseaˋ laco̱' mɨ˜ ngɨˊ jaangˋ dseaˋ i̱ jmóoˋ ɨ̱ɨ̱ˋ mɨ˜ uǿøˋ. Jo̱ ie˜ jo̱b mɨ˜ ni'i̱i̱˜ eáangˊ carˋ niféng'ˊ dseaˋ mɨ˜ ninga'ˊ la'úngˉ fɨˊ yʉ́'ˆ jmɨgüíˋ, jo̱guɨ ni'íimˉ jaléng'ˋ i̱ seengˋ fɨˊ yʉ́'ˆ do cajo̱, co̱' nicámˋbre có̱o̱'˜ jɨˋ, jo̱guɨ lajo̱bɨ guóo'˜ uǿˉ có̱o̱'˜ jalé'ˋ e seaˋ fɨˊ jo̱, nicóbˋ có̱o̱'˜ jɨˋ cajo̱.
61003011	Jo̱ co̱' lajɨbˋ e seaˋ fɨˊ latøøngˉ jmɨgüíˋ nicóˋ cartɨˊ ni'íingˉ, jo̱ba' 'néˉ e nijmiñíingˋ áaˊna' e ni'naangˉ yaang˜na' jee˜ jalé'ˋ dseeˉ quíiˆna', jo̱guɨ contøømˉ 'néˉ jméeˆna' lají̱i̱'˜ e iing˜ Fidiéeˇ carˋ ngocángˋ óoˊna'.
61003012	Jo̱ jméeˆna' jalé'ˋ e jo̱ lajeeˇ e nɨsɨjeemˇba' e jmɨɨ˜ e nijáaˊtu̱ Fidiéeˇ fɨˊ jmɨgüíˋ la, jo̱ jmɨ'úumˋba' e nigüeáˋ lajmɨnáˉ e jmɨɨ˜ jo̱. Jo̱ mɨ˜ nitɨ́ˉ e jmɨɨ˜ jo̱, ni'íimˉ la'úngˉ jmɨgüíˋ co̱' nicóbˋ, jo̱guɨ jaléng'ˋ i̱ seengˋ fɨˊ yʉ́'ˆ jmɨgüíˋ nijmɨ́ɨmˉbre có̱o̱'˜ e niingˉ jɨˋ do cajo̱.
61003013	Dsʉ' jneaa˜guɨ́ɨ', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, sɨjeengˇnaa' jmɨgüíˋ e 'mɨ́ɨbˉ có̱o̱'˜guɨ guóo'˜ uǿˉ e 'mɨ́ɨbˉ cajo̱ lɨ́'ˆ laco̱' lají̱i̱'˜ júuˆ e nɨcacuøˊ Fidiéeˇ lamɨ˜ jéengˊguɨ e nɨcacuø'rˊ jneaa˜aa', jo̱ lajalém'ˋ i̱ nilɨseengˋ e fɨˊ jmɨgüíˋ 'mɨ́ɨˉ do lɨ́ɨiñˊ i̱ guiúngˉ i̱ jmóoˋ lají̱i̱'˜ e iing˜ dseaˋ do jo̱guɨ i̱ güeang'ˆ.
61003014	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' i̱ iin˜n eáangˊ, e lajeeˇ e sɨjeengˇna' jalé'ˋ e jo̱, jmeeˉba' úungˋ quíiˉna' e nijméeˆna' jmang'ˉ e guiʉ́ˉ e laco̱' mɨ˜ nigüéengˉtu̱ Fidiéeˇ fɨˊ jmɨgüíˋ la calé'ˋ catú̱ˉ, e niguiéiñ'ˊ 'nʉ́'ˋ e seemˋba' juguiʉ́ˉ júuˆ røøˋ e jaˋ sɨ'lɨng'ˆna' fɨˊ quinirˇ jo̱guɨ e jaˋ dseeˉ røøngˋna' jí̱i̱'˜ co̱o̱ˋ.
61003015	Jo̱guɨ té̱e̱ˊ áaˊna' e contøømˉ féng'ˊ dsíiˊ Fíiˋnaa' Dseaˋ Jmáangˉ e laco̱' tíiˊbɨ niquɨ́'ˉ nijíng'ˋ yaang˜na' fɨˊ quiniˇ dseaˋ do e laco̱' nilí'ˋna' nileángˋna' jee˜ jalé'ˋ dseeˉ quíiˉna'. Jo̱ quiá'ˉ lajo̱bɨ cajo̱, jaangˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ ii˜naa' eáangˊ i̱ siiˋ Paaˉ nɨcajme'rˊ jalé'ˋ jiˋ e quiá'ˉ jial laangˋ dseaˋ jee˜ dseeˉ quiá'rˉ lɨ́'ˆ laco̱' jí̱i̱'˜ e cacuøˊ Fidiéeˇ quiá'rˉ e tɨɨiñˋ ngáiñ'ˋ.
61003016	Jo̱ fɨˊ ni˜ jalé'ˋ e jiˋ e nɨcajme'ˊ dseaˋ do, røøˋ nɨcaféiñ'ˊ 'nʉ́'ˋ cuaiñ˜ quiá'ˉ lajɨˋ e júuˆ e quiá'ˉ jial laangˋ dseaˋ jee˜ dseeˉ quiá'rˉ, nañiˊ fa' jee˜ e jiˋ jo̱ seaˋbɨ e huɨ́ɨngˊ e ningáng'ˋ jaléng'ˋ i̱ dseaˋ i̱ jaˋ ngáng'ˋ e júuˆ jo̱ có̱o̱'˜guɨ jaléng'ˋ dseaˋ i̱ jaˋ mɨˊ teáangˉ teáˋ có̱o̱'˜ jalé'ˋ e júuˆ jo̱ cajo̱, co̱' jaléng'ˋ i̱ dseaˋ la'íˋ lɨ́'ˆ rɨquɨb'ˊ fé'rˋ e˜ guǿng'ˋ e júuˆ e erˊ do, jo̱guɨ jmɨsɨ́ɨmˉbre cajo̱ e˜ guǿng'ˋ e júuˆ quiá'ˉ Fidiéeˇ caguieeˉguɨ do, dsʉ' mɨ˜ jmóorˋ lajo̱ lɨco̱' guiéng'ˊ yaaiñ˜ fɨˊ lɨ˜ 'lɨ'ˆ latab˜.
61003017	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ iin˜n eáangˊ, co̱' 'nʉ́'ˋ dseáng'ˉ nɨñíˆba' guiʉ́ˉ jial lɨ́ɨˊ e júuˆ la, jo̱ba' fɨ́ɨˉɨ 'nʉ́'ˋ e jmeáang'˜na' íˆ yaang˜na' e laco̱' jaˋ nijmɨgǿøngˋ dseaˋ 'nʉ́'ˋ e laco̱' fa' e nilí'rˋ e nitiúung˜na' Fíiˋnaa' Dseaˋ Jmáangˉ.
61003018	Dsʉ' 'nʉ́'ˋ lɨ́'ˆ lɨˊ 'néˉ e nijmicuíimˋbɨ' eáangˊguɨ Fíiˋnaa' Dseaˋ Jmáangˉ, co̱' íbˋ dseaˋ láangˋ jneaa˜aa' jee˜ jalé'ˋ dseeˉ quíˆii', jo̱guɨ 'néˉ e nilɨne˜guɨ́ɨ' jial tíiˊ 'neáangˋ dseaˋ do jneaa˜aa', dseaˋ i̱ jaˋ catɨ́ɨngˉ lajo̱. ¡Jo̱ba' majmifém'ˊbaa' dseaˋ do contøøngˉ jo̱guɨ lajo̱b lata˜! Jo̱ lajo̱b nilíˋ. Jo̱ lanab jí̱i̱'˜ fé'ˋ jiˋ e catɨ́ˋ tú̱ˉ quiá'ˉ Tʉ́ˆ Simón.
62001001	Lalab fɨ́ɨˉɨ 'nʉ́'ˋ e fɨˊ ni˜ jiˋ la cuaiñ˜ quiá'ˉ jaangˋ i̱ nɨseengˋ lají̱i̱'˜ mɨ˜ nʉ́'ˉguɨ nitɨro̱o̱ˇ jmɨgüíˋ. Jo̱ dseaˋ íˋ dseáng'ˉ nɨcanʉ́ˆbaa' jial fé'rˋ, jo̱guɨ nɨcaneem˜baa'r dseáng'ˉ quiniˇnaa' lana, jo̱guɨ nɨcaléˆnaa' cuente e dseaˋ la jneaa˜aab' lɨ́ɨiñˊ, co̱' quiá̱'ˉ lanab nɨcalɨsé̱ˋnaa' có̱o̱'r˜ la'ó'ˋ jnea'ˆ, dseaˋ ooˉnaa' ta˜ quiá'ˉ Fidiéeˇ. Jo̱ dseaˋ íbˋ Dseaˋ Jmáangˉ i̱ cuøˊ e ee˜ dseaˋ lata˜ có̱o̱'˜ Fidiéeˇ.
62001002	Jo̱ i̱ dseaˋ i̱ cuøˊ e jo̱ dseáng'ˉ nɨca'éemˋ 'ñia'rˊ fɨˊ jmɨgüíˋ la, jo̱ nɨcaneem˜baa'r, jo̱ba' nɨcaníi'˜naa' júuˆ quiá'ˉ jalé'ˋ e nɨcaneˋnaa' quiá'rˉ; jo̱guɨ lana guiaˋnaa' júuˆ jee˜ 'nʉ́'ˋ quiá'ˉ i̱ dseaˋ i̱ cuøˊ e ee˜ dseaˋ lata˜ có̱o̱'˜ Fidiéeˇ do, jo̱ dseaˋ íbˋ cajo̱ i̱ caguáˋ fɨˊ ñifɨ́ˉ lamɨ˜ jéengˊguɨ có̱o̱'˜ Tiquiá'rˆ, jo̱guɨ i̱ Tiquiá'rˆ do nɨca'éemˋbre dseaˋ do jee˜ jneaa˜aa' fɨˊ jmɨgüíˋ la.
62001003	Jo̱ lajo̱b júuˆ e guiaˋnaa' jee˜ 'nʉ́'ˋ quiá'ˉ lají̱i̱'˜ e nɨcane˜naa' jo̱guɨ lají̱i̱'˜ e nɨcanʉ́ˆnaa' quiá'ˉ dseaˋ íˋ, co̱' ii˜naa' e 'nʉ́'ˋ seengˋna' cøømˋ có̱o̱'˜ jnea'ˆ laco̱'guɨ jnea'ˆ cøømˋ se̱e̱ˉnaa' có̱o̱'˜ Tiquíˆii' Fidiéeˇ dseaˋ guiing˜ ñifɨ́ˉ co̱lɨɨng˜guɨ có̱o̱'˜ Jó̱o̱rˊ Dseaˋ Jmáangˉ.
62001004	Jo̱ba' jmo'ˊnaa' jalé'ˋ e júuˆ la quíiˉna' e laco̱' nicuǿˉ e iáangˋ dsiˋnaa' laco̱' sɨ'íˆ.
62001005	Jo̱ e lab e júuˆ e ca'e'ˊ Dseaˋ Jmáangˉ jnea'ˆ, jo̱ e jo̱b e éeˉnaa' 'nʉ́'ˋ lana, e Fidiéeˇ lɨ́ɨiñˊ jaangˋ i̱ jɨng'ˋ jlo'ˆ, jo̱ jí̱i̱'˜ capí'ˆ e nʉʉˋ sǿ'ˋ jaˋ seaˋ quiá'rˉ.
62001006	Jo̱ mɨ˜ fé'ˋnaa' e cøømˋ se̱e̱ˉnaa' có̱o̱'˜ Fidiéeˇ, jo̱guɨ dsʉ' lajeeˇ jo̱ beáam'˜ dseeˉ yee˜naa' laco̱'guɨ la jmóoˋ i̱ dseaˋ i̱ seengˋ fɨˊ lɨ˜ nʉʉˋ sǿ'ˋ, jo̱ba' jmɨgǿømˋ yee˜naa' có̱o̱'˜ e fé'ˋnaa' do jóng, co̱' jaˋ jmooˉnaa' laco̱'guɨ la iing˜ Fidiéeˇ e nijmóˆoo'.
62001007	Dsʉ' song se̱e̱ˉnaa' cøøngˋ có̱o̱'˜ Fidiéeˇ i̱ jɨng'ˋ jlo'ˆ do, jo̱ba' cøømˋ se̱e̱ˉnaa' lajeeˇ la'ó'ˋ rú'ˋnaa', dseaˋ lɨ́ɨˊnaa' dseaˋ quiá'ˉ Dseaˋ Jmáangˉ, jo̱guɨ nileámˋbaa' jee˜ dseeˉ quíˉii' la'eáangˊ có̱o̱'˜ jmɨ'øøngˉ Jesús i̱ lɨ́ɨngˊ Jó̱o̱ˊ Fidiéeˇ e catu̱u̱ˋ mɨ˜ cajúiñˉ.
62001008	Jo̱ mɨ˜ fé'ˋnaa' e jaˋ dseeˉ røøˉnaa' jí̱i̱'˜ co̱o̱ˋ, jo̱ba' lɨ́ɨˊ lɨ́'ˆ jmɨgǿøngˋ yee˜baa' jóng, co̱' jaˋ léeˊee' júuˆ já'ˉ quiá'ˉ Fidiéeˇ.
62001009	Jo̱ dsʉ' song jmooˉbaa' júuˆ røøˋ uii˜ quiá'ˉ jalé'ˋ dseeˉ quíˉii' fɨˊ quiniˇ Fidiéeˇ, jo̱ba' dseáng'ˉ nɨsɨtaˇ dsiˋnaa' e guiʉ́bˉ éeˋ Fidiéeˇ có̱o̱'˜ jneaa˜aa', jo̱guɨ jmiti˜bre júuˆ quiá'rˉ e íimˉbre jalé'ˋ dseeˉ quíˉii' jo̱guɨ láaiñˋ jneaa˜aa' jee˜ jalé'ˋ e gaˋ e jmooˉnaa'.
62001010	Jo̱ dsʉ' song fé'ˋnaa' e jaˋ dseeˉ mɨˊ ca'eeˉnaa' jí̱i̱'˜ co̱o̱ˋ, jo̱ba' lɨ́ɨˊ e lafa' fé'ˋnaa' e adseaamˋ Fidiéeˇ song lajo̱; jo̱ jaˋ léeˊee' dseáng'ˉ lajang'ˉ júuˆ já'ˉ quiá'ˉ dseaˋ do song lajo̱b fé'ˋee'.
62002001	Dseaˋ rú'ˋnaa' i̱ 'neáanˋn eáangˊ, jmo'ˊo e júuˆ la e catɨ́ɨngˉna' e laco̱' jaˋ eeˉna' dseeˉ. Jo̱ nañiˊ fa' seaˋbre mɨ˜ jiúng'ˋna' ni˜ dseeˉ, dsʉ' seemˋ jaangˋ i̱ jmɨcó̱o̱'˜ jneaa˜aa' i̱ mɨ'ˊ Tiquíˆii' dseaˋ guiing˜ ñifɨ́ˉ cuaiñ˜ quíˉii', jo̱ íbˋ Dseaˋ Jmáangˉ i̱ éeˋ guiʉ́ˉ do.
62002002	Jo̱guɨ dseaˋ íbˋ i̱ cajúngˉ fɨˊ dse'ˋ crúuˆ e laco̱' ca'íngˉ lají̱i̱'˜ dseeˉ quíˉii' e røøˉnaa' fɨˊ quiniˇ Fidiéeˇ. Dsʉ' o̱' jí̱i̱'˜ dseeˉ quíˉii' yee˜ee' dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ e ca'íiñˉ, co̱' lajo̱b ca'íiñˉ dseeˉ quiá'ˉ lajɨɨngˋ dseaˋ jmɨgüíˋ cajo̱.
62002003	Jo̱ song nʉ́ʉ'˜baa' jalé'ˋ júuˆ quiá'ˉ Fidiéeˇ, jo̱ba' nɨsɨtabˇ dsiˋnaa' e nɨcalɨcuíimˋbaa're jóng.
62002004	Jo̱ song seengˋ dseaˋ jíñ'ˉ e cuíimˋbre Fidiéeˇ jo̱ dsʉ' jaˋ nʉ́ʉ'r˜ lají̱i̱'˜ júuˆ quiá'ˉ dseaˋ do, jo̱ba' i̱ dseaˋ íˋ lɨ́ɨiñˊ jaangˋ i̱ adseaangˋ, co̱' jaˋ quie̱rˊ júuˆ já'ˉ quiá'ˉ Fidiéeˇ.
62002005	Jo̱ dsʉ' song seengˋguɨ dseaˋ i̱ contøømˉ nʉ́ʉ'˜ júuˆ já'ˉ quiá'ˉ dseaˋ do, jo̱ba' lɨta˜ dsiˋnaa' e dseaˋ íˋ 'neáamˋbre Fidiéeˇ laco̱' sɨ'íˆ; jo̱ song jmooˉbaa' lajo̱, jo̱ba' lɨne˜naa' e cøømˋ se̱e̱ˉnaa' có̱o̱'˜ Fidiéeˇ.
62002006	Jo̱ song seengˋ dseaˋ i̱ jíng'ˉ e cøømˋ seeiñˋ có̱o̱'˜ Fidiéeˇ, jo̱ba' 'néˉ ni'érˉ laco̱'guɨ ca'éeˋ 'ñia'ˊ Dseaˋ Jmáangˉ fɨˊ jmɨgüíˋ la.
62002007	Dseaˋ rú'ˋnaa' i̱ 'neáanˋn eáangˊ, jaˋ lɨ́ɨˊ laco̱' co̱o̱ˋ júuˆ 'mɨ́ɨˉ e júuˆ e 'néˉ lɨti˜ quiá'ˉ Fidiéeˇ e jmo'ˊo la e catɨ́ɨngˉna', co̱' e lab cajo̱ e ca'íing'˜ 'nʉ́'ˋ latɨˊ mɨ˜ calɨcuíingˋna' Dseaˋ Jmáangˉ. Jo̱ e júuˆ e 'néˉ lɨti˜ do jaˋ sɨsɨ́ɨngˆ có̱o̱'˜ e júuˆ e ca'íing'˜ 'nʉ́'ˋ lamɨ˜ jéengˊguɨ do.
62002008	Jo̱guɨ dsʉ' e júuˆ e 'néˉ lɨti˜ e jmo'ˊo la quíiˉna' lana laco̱' co̱o̱ˋ júuˆ 'mɨ́ɨbˉ lɨ́ɨˊ; jo̱ dseáng'ˉ jáb'ˉ e júuˆ jo̱, jo̱ cajmitib˜ Dseaˋ Jmáangˉ laco̱'guɨ jmitíˆ 'nʉ́'ˋ cajo̱, co̱' nɨcango'íimˊ e nʉʉˋ sǿ'ˋ do, jo̱ lana nɨcanaangˋ jɨng'ˋ i̱ jɨng'ˋ jlo'ˆ do.
62002009	Jo̱ song seengˋ dseaˋ i̱ jíng'ˉ e cøømˋ seeiñˋ có̱o̱'˜ i̱ jɨng'ˋ jlo'ˆ do jo̱ dsʉ' 'ní'ˋ níimˉbre dseaˋ rúiñ'ˋ, jo̱ba' i̱ dseaˋ íˋ fɨˊ lɨ˜ nʉʉˋ sǿ'ˋbɨ seeiñˋ.
62002010	Jo̱guɨ i̱ dseaˋ quiá'ˉ Dseaˋ Jmáangˉ i̱ jmi'neáangˋ rúng'ˋ, cøømˋ seeiñˋ có̱o̱'˜ i̱ jɨng'ˋ jlo'ˆ jo̱ jaˋ e uiing˜ seaˋ quiá'rˉ e nitéiñ'ˋ fɨˊ ni˜ dseeˉ.
62002011	Jo̱ dsʉ' i̱ dseaˋ i̱ 'ní'ˋ níingˉ rúng'ˋ do, seemˋbɨr e jmóorˋ laco̱'guɨ la jmóoˋ dseaˋ i̱ seengˋ fɨˊ lɨ˜ nʉʉˋ sǿ'ˋ; jo̱ jí̱i̱'˜ jaˋ ñirˊ jie˜ fɨˊ lɨ˜ ngóorˊ, co̱' fɨˊ lɨ˜ nʉʉˋ sǿ'ˋ dob seeiñˋ, jo̱ba' lɨ́ɨˊ lafa' tiuumˉbre.
62002012	Dseaˋ rú'ˋnaa' i̱ lafa' jó̱o̱ˋo̱, jmo'ˊo e júuˆ la e catɨ́ɨngˉ 'nʉ́'ˋ quiá'ˉ e jmiguiéng'ˊ áaˊna' e nɨca'íimˉ Fidiéeˇ dseeˉ quíiˉna' la'eáangˊ có̱o̱'˜ jalé'ˋ e calɨ́ngˉ Dseaˋ Jmáangˉ fɨˊ dse'ˋ crúuˆ.
62002013	Jo̱guɨ jmo'ˊguɨ́ɨ e júuˆ la quíiˉ 'nʉ́'ˋ, dseaˋ lɨ́ɨngˊna' dseaˋ cǿøng'˜ jee˜ dseaˋ quiá'ˉ Dseaˋ Jmáangˉ, quiá'ˉ e jmiguiéng'ˊ áaˊna' e nɨcuíimˋba' i̱ nɨseengˋ lají̱i̱'˜ mɨ˜ nʉ́'ˉguɨ nitɨro̱o̱ˇ jmɨgüíˋ do. Jo̱guɨ jmo'ˊguɨ́ɨ e júuˆ la quíiˉ 'nʉ́'ˋ, dseaˋ i̱ nɨ'lé'ˋ cuíingˋna' Dseaˋ Jmáangˉ, quiá'ˉ e jmiguiéng'ˊ áaˊna' e nɨcalɨ́'ˉba' e joˋ lɨ'ˋ fii˜ i̱ 'lɨng'ˆ jmɨgǿøiñˋ 'nʉ́'ˋ.
62002014	Dseaˋ rú'ˋnaa' i̱ lafa' jó̱o̱ˋo̱, nab nɨcajmée'˜e quíiˉna' e laco̱' nijmiguiéng'ˊ áaˊna' e nɨcalɨcuíimˋba' Tiquíˆii' Fidiéeˇ. Jo̱guɨ nɨcajmée'˜baa quíiˉna' cajo̱ jaléng'ˋ 'nʉ́'ˋ, dseaˋ lɨ́ɨngˊna' dseaˋ cǿøng'˜ jee˜ dseaˋ quiá'ˉ Dseaˋ Jmáangˉ, e jmiguiéng'ˊ áaˊna' e nɨcuíimˋba' i̱ nɨseengˋ lají̱i̱'˜ mɨ˜ nʉ́'ˉguɨ nitɨro̱o̱ˇ jmɨgüíˋ do. Jo̱guɨ nɨcajmée'˜bɨ́ɨ quíiˉ 'nʉ́'ˋ, dseaˋ i̱ nɨ'lé'ˋ cuíingˋna' Dseaˋ Jmáangˉ, e jmiguiéng'ˊ áaˊna' e nɨca'íim'˜ba' júuˆ quiá'ˉ Fidiéeˇ carˋ ngocángˋ óoˊna', jo̱ jaˋ mɨˊ catiúungˊna' jí̱i̱'˜ capí'ˆ, jo̱ nɨcalɨ́'ˉba' e joˋ lɨ'ˋ fii˜ i̱ 'lɨng'ˆ jmɨgǿøiñˋ 'nʉ́'ˋ.
62002015	Jo̱ba' fɨ́ɨˉguɨ́ɨ jaléng'ˋ 'nʉ́'ˋ e jaˋ síng'ˋ yaang˜na' fɨˊ gaˋ, o̱'guɨ jmooˋna' dsináangˊna' jalé'ˋ e 'lɨ'ˆ e seaˋ fɨˊ jmɨgüíˋ; jo̱ song seengˋ dseaˋ i̱ jmóoˋ lajo̱, jo̱ba' i̱ dseaˋ íˋ jaˋ 'neáaiñˋ Tiquíˆii' Fidiéeˇ.
62002016	Co̱' jalé'ˋ e 'lɨ'ˆ e lɨ́ˋ dsíiˊ dseaˋ fɨˊ jmɨgüíˋ la jaˋ jáaˊ quiá'ˉ Tiquíˆii' Fidiéeˇ, co̱' quiá'ˉ i̱ 'lɨm'ˆ lɨ˜ jáa'ˊ do co̱fa' jalé'ˋ e la: mɨ˜ lɨ́ˋ dsíiˊ dseaˋ jalé'ˋ e iing˜ ngúuˊ táaiñˋ fɨˊ jmɨgüíˋ la, jo̱guɨ mɨ˜ dsináaiñˊ lɨ́'ˆ doñiˊ eeˋ 'lɨ'ˆ cangárˉ fɨˊ jmɨgüíˋ la, jo̱guɨ mɨ˜ iiñ˜ e íˋbre sɨlɨ́ɨ'rˇ jalé'ˋ e jlo'ˆ e seaˋ fɨˊ jmɨgüíˋ la e laco̱' jmiféng'ˊ dseaˋ írˋ.
62002017	Dsʉ' co̱o̱bˋ mɨ˜ nitɨ́ˉ í'ˋ e ni'íingˉ lají̱i̱'˜ bíˋ e seaˋ quiá'ˉ i̱ 'lɨng'ˆ fɨˊ jmɨgüíˋ la co̱lɨɨng˜ có̱o̱'˜ jalé'ˋ e 'lɨ'ˆ e dsináangˊ jaléng'ˋ dseaˋ jmɨgüíˋ. Jo̱guɨ jaléng'ˋ i̱ dseaˋ i̱ jmóoˋ jí̱i̱'˜ e iing˜ Fidiéeˇ, latab˜ nilɨseeiñˋ cøøngˋ có̱o̱'˜ dseaˋ do.
62002018	Dseaˋ rú'ˋnaa' i̱ 'neáanˋn eáangˊ, lana nɨjaquiéengˊ e tɨˊ lɨ˜ ni'íimˉ jmɨgüíˋ. Jo̱guɨ nɨcanʉ́ʉbˉ 'nʉ́'ˋ e nʉ́'ˉguɨjiʉ e jo̱, nijáaˊ jaangˋ dseaˋ i̱ 'lɨng'ˆ i̱ 'ní'ˋ níiˉ quiá'ˉ Dseaˋ Jmáangˉ. Jo̱ nɨcalɨñíˆbaa' røøˋ e téebˉ ró̱o̱ˋguɨ jmɨgüíˋ, co̱' latɨˊ lanab nɨcanaangˋ ngɨˊ fɨ́ɨngˊ dseaˋ i̱ 'ní'ˋ níiˉ quiá'ˉ Dseaˋ Jmáangˉ.
62002019	Jo̱ jaléng'ˋ i̱ dseaˋ íˋ cangotáam'˜bre jee˜ jneaa˜aa' lamɨ˜ jéengˊguɨ, dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ, dsʉ' catiúumˉtu̱r jneaa˜aa'; co̱fa' mɨ˜ jaˋ cajméerˋ lajo̱, jo̱ba' quíim'˜bɨr jee˜ jneaa˜aa' latɨˊ lana jóng, dsʉ' catiúumˉbre jneaa˜aa'. Jo̱ calɨ́ˉ lajo̱ e laco̱' calɨñiˊ dseaˋ røøˋ e jí̱i̱'˜ jaangˋ i̱ dseaˋ do lɨ́ɨiñˊ laco̱' jneaa˜aa', dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ.
62002020	Dseaˋ rú'ˋnaa', Dseaˋ Jmáangˉ nɨcaguíñ'ˋ jneaa˜aa', dseaˋ lɨ́ɨˊnaa' dseaˋ quiá'rˉ, e nɨcangɨ́ɨngˋnaa' Jmɨguíˋ quiá'rˉ, jo̱ lajo̱ba' nɨne˜naa' jnang˜ dseáng'ˉ júuˆ já'ˉ.
62002021	Jo̱ uiing˜ jo̱ba' jmo'ˊo e jiˋ la e catɨ́ɨngˉ 'nʉ́'ˋ, dsʉ' o̱fa' uii˜ e jaˋ mɨˊ cuíiˋna' jnang˜ júuˆ já'ˉ; co̱' 'nʉ́'ˋ, dseáng'ˉ røøbˋ nɨñíˆna' e jo̱. Jo̱guɨ ñíˆbɨ 'nʉ́'ˋ cajo̱ e jí̱i̱'˜ co̱o̱ˋ júuˆ já'ˉ jaˋ cuǿøngˋ nigüɨ'ɨ́ɨngˊ jee˜ júuˆ e o̱' já'ˉ.
62002022	Jo̱ba' fá'ˋ jnea˜: ¿I̱˜ i̱ dseaˋ adseaangˋ do? Co̱' íbˋ i̱ dseaˋ i̱ fé'ˋ e o̱' já'ˉ e Jesús lɨ́ɨiñˊ Dseaˋ Jmáangˉ. Jo̱ íbˋ i̱ dseaˋ i̱ 'ní'ˋ níiˉ quiá'ˉ dseaˋ do, dsʉco̱' mɨ˜ 'ní'ˋ níiñˉ Jó̱o̱ˊ Fidiéeˇ jo̱ba' 'ní'ˋ níimˉbre la quie̱ˊ Tiquiá'ˆ dseaˋ do cajo̱.
62002023	Jo̱ doñiˊ i̱i̱ˋ i̱ 'ní'ˋ níingˉ Jó̱o̱ˊ Fidiéeˇ, lajo̱b 'ní'ˋ níiñˉ Tiquiá'ˆ dseaˋ do cajo̱; dsʉ' i̱ dseaˋguɨ i̱ fé'ˋ e jáb'ˉ e Dseaˋ Jmáangˉ cagüéiñˉ e lɨ́ɨiñˊ jaangˋ dseaˋ jmɨgüíˋ, jo̱ba' dseaˋ do e já'ˉba' cuíiñˋ Dseaˋ Jmáangˉ jóng, jo̱guɨ nɨcuíimˋbre la quie̱ˊ Tiquiá'ˆ dseaˋ do cajo̱.
62002024	Jo̱ fɨ́ɨˉguɨ́ɨ 'nʉ́'ˋ, jie˜ mɨˊ tʉ́ˋna' e júuˆ já'ˉ quiá'ˉ Dseaˋ Jmáangˉ e canʉ́ʉˉna' latɨˊ mɨ˜ uiing˜ do. Jo̱ song jaˋ catiúungˊna' e júuˆ jo̱, jo̱ba' cøømˋ nilɨseengˋna' có̱o̱'˜ Jó̱o̱ˊ Fidiéeˇ jo̱guɨ lajo̱bɨ có̱o̱'˜ Tiquiá'ˆ dseaˋ do cajo̱.
62002025	Jo̱ e lab e júuˆ e dseáng'ˉ nɨcacuø'ˊ Dseaˋ Jmáangˉ jneaa˜aa', e nilɨse̱e̱ˉnaa' cøøngˋ có̱o̱'˜ Fidiéeˇ lata˜.
62002026	Jo̱ nɨcajmée'ˇe e júuˆ la quíiˉna' e laco̱' nilɨñíˆna' quiá'ˉ jaléng'ˋ dseaˋ i̱ iing˜ nijmɨgǿøngˋ 'nʉ́'ˋ e nisíñ'ˋ 'nʉ́'ˋ fɨˊ gaˋ.
62002027	Jo̱ dsʉ' la'eáangˊ e seemˋ Jmɨguíˋ quiá'ˉ Fidiéeˇ cøøngˋ có̱o̱'˜ 'nʉ́'ˋ e cangɨ́ɨngˋna' cacuøˊ Dseaˋ Jmáangˉ do, jo̱ba' jaˋ 'neángˉna' e dseaˋ jiéng'ˋ ni'é'ˉ 'nʉ́'ˋ laco̱'guɨ jí̱i̱'˜ e nɨñíˆna', co̱' 'ñiab'ˊ Jmɨguíˋ quiá'ˉ Fidiéeˇ e e'ˊ 'nʉ́'ˋ jalé'ˋ e 'néˉ nilɨñíˆna'. Jo̱ jalé'ˋ e erˊ do jmang'ˉ júuˆ jáb'ˉ, jo̱ jí̱i̱'˜ co̱o̱ˋ fa' lɨ́ɨˊ júuˆ e o̱' já'ˉ. Jo̱ba' fɨ́ɨˉɨ 'nʉ́'ˋ, jie˜ mɨˊ tʉ́ˋna' e seengˋna' cøøngˋ có̱o̱'˜ Dseaˋ Jmáangˉ laco̱'guɨ nɨca'e'ˊ Jmɨguíˋ quiá'ˉ Fidiéeˇ 'nʉ́'ˋ.
62002028	Jo̱ba' fá'ˋguɨ́ɨ dseaˋ rú'ˋnaa' i̱ 'neáanˋn eáangˊ, jie˜ mɨˊ tiúungˊna' e seengˋna' cøøngˋ có̱o̱'˜ Dseaˋ Jmáangˉ, jo̱ lajo̱ba' nɨsɨtaˇ dsiˋnaa' e joˋ 'gó'ˋnaa' o̱'guɨ ɨ'ˋ lɨ́ɨngˉnaa' fɨˊ quinirˇ mɨ˜ nigüéengˉtu̱r fɨˊ jmɨgüíˋ la.
62002029	Co̱' nɨñíbˆ 'nʉ́'ˋ guiʉ́ˉ e Dseaˋ Jmáamˉbing' i̱ dseáng'ˉ éeˋ guiʉ́ˉ, jo̱guɨ nɨñíˆbɨ 'nʉ́'ˋ cajo̱ e doñiˊ i̱i̱ˋ dseaˋ i̱ éeˋ guiʉ́ˉ contøøngˉ, dseaˋ íbˋ dseáng'ˉ i̱ lɨ́ɨngˊ jó̱o̱ˊ Fidiéeˇ.
62003001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ 'neáanˋn eáangˊ, ñíiˉna' jial tíiˊ 'neáangˋ Tiquíˆii' Fidiéeˇ jneaa˜aa', co̱' íˋbing' nɨcacuø'ˊ jneaa˜aa' e lɨ́ɨˊɨɨ' laco̱' jó̱o̱ˊbre. Co̱' e já'ˉ, dseáng'ˉ jó̱o̱ˊbre lɨ́ɨˊɨɨ'. Jo̱ uíi'˜ e lajo̱b lɨ́ɨˊnaa', jo̱ba' jaléng'ˋ i̱ dseaˋ i̱ jaˋ mɨˊ calɨcuíingˋ Fidiéeˇ jaˋ cuíiñˋ jneaa˜aa' cajo̱.
62003002	Jo̱guɨ lana, dseáng'ˉ jó̱o̱bˊ Fidiéeˇ nɨlɨ́ɨˊɨɨ'; dsʉ' jaˋ neˇee' røøˋ eeˋ e nidsijéeˊ quíˉii' cøøngˋguɨ, lɨfa' nɨsɨtabˇ dsiˋnaa' e mɨ˜ nigüéengˉtu̱ Dseaˋ Jmáangˉ fɨˊ jmɨgüíˋ la, jo̱ba' ie˜ jo̱ nilíiˉnaa' laco̱'guɨ la lɨ́ɨngˊ Fidiéeˇ 'ñia'rˊ, dsʉco̱' nilɨne˜baa' jial dseáng'ˉ lɨ́ɨngˊ dseaˋ do.
62003003	Jo̱ doñiˊ i̱i̱ˋ dseaˋ i̱ nɨta˜ dsíiˊ e nɨlɨ́ɨiñˊ laco̱'guɨ Fidiéeˇ mɨ˜ nijáaˊtu̱ Dseaˋ Jmáangˉ, jo̱ba' nijmɨ'úuiñˋ e ni'érˉ guiʉ́ˉ laco̱'guɨ dseaˋ do 'ñia'rˊ.
62003004	Dsʉ' doñiˊ i̱i̱ˋ dseaˋ i̱ beáng'ˊ dseeˉ yaang˜, jo̱ba' jmóorˋ laco̱'guɨ dseaˋ i̱ 'lɨng'ˆ i̱ 'ní'ˋ níingˆ Fidiéeˇ, dsʉco̱' dseebˉ mɨ˜ 'ní'ˋ níingˉ dseaˋ Fidiéeˇ.
62003005	Jo̱ 'nʉ́b'ˋ nɨñíˆna' guiʉ́ˉ e cajáˉ Dseaˋ Jmáangˉ fɨˊ jmɨgüíˋ la e caja'íiñˇ dseeˉ quíˉbaa', jo̱ dseaˋ íbˋ dseaˋ i̱ jaˋ røøngˋ jí̱i̱'˜ co̱o̱ˋ dseeˉ.
62003006	Jo̱guɨ doñiˊ i̱i̱ˋ i̱ contøømˉ seengˋ cøøngˋ có̱o̱'˜ Dseaˋ Jmáangˉ, jo̱ba' jaˋ beáng'ˊ dseeˉ yaaiñ˜. Jo̱guɨ doñiˊ i̱i̱ˋ i̱ beáng'ˊ dseeˉ yaang˜, jo̱ba' dseáng'ˉ jaˋ mɨˊ cangáaiñˋ dseaˋ do o̱'guɨ cuíiñˋ dseaˋ do cajo̱.
62003007	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' i̱ 'neáanˋn eáangˊ, jaˋ cuø'ˊ fɨˊ yaang˜na' e nijmɨgǿøngˋ dseaˋ 'nʉ́'ˋ; co̱' song jaangˋ dseaˋ éerˋ guiʉ́ˉ laco̱' catɨ́ɨngˉ e jmóoˋ jaangˋ dseaˋ quiá'ˉ Dseaˋ Jmáangˉ, jo̱ba' dseaˋ guiúmˉ lɨ́ɨiñˊ, co̱' guiʉ́bˉ éerˋ laco̱'guɨ 'ñia'ˊ dseaˋ do.
62003008	Jo̱guɨ song seengˋ dseaˋ i̱ jaˋ tʉ́ˋ e beáng'ˊ dseeˉ 'ñia'rˊ, jo̱ba' dseaˋ quiá'ˉ fii˜ i̱ 'lɨm'ˆ lɨ́ɨiñˊ, dsʉco̱' íˋbing' i̱ beáng'ˊ dseeˉ 'ñia'ˊ latɨˊ mɨ˜ uiing˜. Jo̱ uiing˜ jo̱ba' cajáˉ Jó̱o̱ˊ Fidiéeˇ fɨˊ jmɨgüíˋ la e laco̱' ni'íiñˉ jalé'ˋ ta˜ quiá'ˉ fii˜ i̱ 'lɨng'ˆ do.
62003009	Jo̱ jí̱i̱'˜ jaangˋ dseaˋ i̱ lɨ́ɨngˊ jó̱o̱ˊ Fidiéeˇ jmóorˋ ta˜ jmɨrǿngˋguɨ dseeˉ 'ñia'ˊ, dsʉco̱' i̱ dseaˋ íˋ seeiñˋ la'eáangˊ có̱o̱'˜ Jmɨguíˋ quiá'ˉ Fidiéebˇ; jo̱ba' joˋ catɨ́ɨiñˉ fa' ni'éˉguɨr dseeˉ, co̱' jó̱o̱ˊ Fidiéebˇ nɨlɨ́ɨiñˊ.
62003010	Co̱' nɨne˜baa' røøˋ i̱˜ i̱ lɨ́ɨngˊ jó̱o̱ˊ Fidiéeˇ jo̱guɨ i̱˜ i̱ lɨ́ɨngˊ jó̱o̱ˊ fii˜ i̱ 'lɨng'ˆ cajo̱, co̱' doñiˊ i̱i̱ˋ dseaˋ i̱ jaˋ éeˋ guiʉ́ˉ fɨˊ quiniˇ Fidiéeˇ o̱'guɨ jmi'neáaiñˋ dseaˋ rúiñ'ˋ, jo̱ba' i̱ dseaˋ íˋ jaˋ já'ˉ e lɨ́ɨiñˊ jó̱o̱ˊ Fidiéeˇ.
62003011	Jo̱ latɨˊ mɨ˜ uiim˜ nɨcanʉ́ʉˉ 'nʉ́'ˋ e 'néˉ jmi'neáangˋnaa' dseaˋ rú'ˋnaa'.
62003012	Jo̱ jaˋ güɨjmeáang'ˇ yee˜naa' laco̱' Caín, dseaˋ calɨ'iiñ˜ e calɨ́iñˉ dseaˋ quiá'ˉ fii˜ i̱ 'lɨng'ˆ; jo̱ uíi'˜ e lajo̱ba' cajngaiñ'ˊ jaangˋ rúiñ'ˋ dseaˋ ngáang'˜ có̱o̱'r˜, co̱' jmang'ˉ e guiʉ́bˉ ca'éeˋ i̱ 'lɨɨ˜ rúiñ'ˋ do, jo̱guɨ 'ñia'rˊ jmang'ˉ e gabˋ ca'éerˋ.
62003013	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, jaˋ güɨdsigáˋ óoˊna' e 'ní'ˋ níingˉ jaléng'ˋ dseaˋ jmɨgüíˋ i̱ jaˋ cuíingˋ Dseaˋ Jmáangˉ 'nʉ́'ˋ.
62003014	Jo̱ nɨne˜baa' e joˋ lɨ́ɨˊguɨ́ɨ' lafa' 'lɨɨng˜naa' uíi'˜ dseeˉ quíˉii', co̱' lanaguɨ cøømˋ nɨse̱e̱ˉnaa' có̱o̱'˜ Fidiéeˇ. Jo̱ guiʉ́bˉ nɨne˜ee' e jo̱, co̱' jmi'neáamˋ rú'ˋnaa' la'ó'ˋ jneaa˜aa', dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ. Jo̱guɨ i̱ dseaˋ i̱ jaˋ jmi'neáangˋ dseaˋ rúng'ˋ, lafa' 'lɨɨm˜bɨr lɨ́ɨiñˊ uíi'˜ dseeˉ quiá'rˉ.
62003015	Jo̱guɨ doñiˊ i̱i̱ˋ dseaˋ i̱ jmóoˋ ta˜ 'ní'ˋ níingˉ rúng'ˋ lɨ́ɨiñˊ laco̱' jaangˋ dseaˋ i̱ jmóoˋ ta˜ jngang'ˊ rúng'ˋ. Jo̱guɨ 'nʉ́b'ˋ nɨñíˆna' cajo̱ e jí̱i̱'˜ jaangˋ dseaˋ i̱ jmóoˋ ta˜ jngang'ˊ rúng'ˋ cuǿøngˋ lɨseeiñˋ cøøngˋ có̱o̱'˜ Fidiéeˇ lata˜.
62003016	Jo̱ nɨcuíiˋbaa' jial lɨ́ɨˊ e jmi'neáangˋ dseaˋ rúiñ'ˋ do, co̱' lajo̱b cajméeˋ Dseaˋ Jmáangˉ e 'neáaiñˋ jneaa˜baa' mɨ˜ cajáng'ˋ 'ñia'rˊ e cajúiñˉ fɨˊ dse'ˋ crúuˆ uíi'˜ dseeˉ quíˉii'. Jo̱ lajo̱b 'néˉ jmóˆ jneaa˜aa' cajo̱ e nijáang'˜ yee˜naa' e nijmɨcó̱o̱'ˇ rú'ˋnaa', jo̱ lajo̱ba' cuøˊ li˜ e jmi'neáamˋ rú'ˋnaa'.
62003017	Faco̱' jaangˋ dseaˋ i̱ seabˋ jalé'ˋ e 'néˉ, jo̱guɨ ñiˊbre cajo̱ e seemˋ dseaˋ dseáng'ˉ laniingˉ 'néˉ e lɨcó̱o̱'r˜, jo̱ dsʉ' jí̱i̱'˜ co̱o̱ˋ jaˋ e jmɨcó̱o̱'r˜ i̱ dseaˋ íˋ, jo̱ba' jaˋ 'neáangˋ i̱ dseaˋ do Fidiéeˇ, co̱' jaˋ jmɨcó̱o̱'r˜ i̱ dseaˋ rúiñ'ˋ do.
62003018	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' i̱ lafa' jó̱o̱ˋo̱, jaˋ cá̱ˆna' júuˆ ta˜ júuˆ e fó'ˋna' e jmi'neáangˋna' dseaˋ rúng'ˋna'; co̱' la tíiˊ la lɨ́ɨbˊ júuˆ 'néˉ cá̱ˆna', jo̱ lajo̱ba' nilɨli˜ e dseáng'ˉ jmi'neáamˋ rúng'ˋna'.
62003019	Jo̱ song jmi'neáamˋ rú'ˋnaa', jo̱ba' dseáng'ˉ nɨtab˜ dsiˋnaa' e lɨ́ɨˊɨɨ' dseaˋ quiá'ˉ Fidiéeˇ, jo̱ lajo̱ba' nɨne˜naa' røøˋ e joˋ ɨ'ˋ lɨ́ɨˉnaa' mɨ˜ nitɨ́ˉ fɨˊ quiniˇ dseaˋ do, co̱' jmi'neáamˋ rú'ˋnaa'.
62003020	Jo̱ song ɨ'ˋ lɨ́ɨmˉbaa' fɨˊ quiniˇ Fidiéeˇ uíi'˜ e jmooˉnaa' jalé'ˋ e jaˋ catɨ́ɨngˉ do, jo̱ba' güɨguiéng'ˊ dsiˋnaa' e dseáng'ˉ dseaˋ féng'ˊ lɨ́ɨiñˊ jo̱guɨ nɨñirˊ lajalé'ˋ.
62003021	Jo̱ba' fɨ́ɨˉguɨ́ɨ 'nʉ́'ˋ dseaˋ rú'ˋnaa' i̱ 'neáanˋn eáangˊ, song ta˜ dsiˋnaa' e jaˋ ɨ'ˋ lɨ́ɨngˉnaa' fɨˊ quiniˇ Fidiéeˇ, jo̱ba' nɨtab˜ dsiˋnaa' e jaˋ 'néˉ jmóˆoo' 'gó'ˋnaa' fɨˊ quinirˇ mɨ˜ féeng'˜naa'r jóng.
62003022	Jo̱ba' mɨ˜ mɨ́ɨ'˜naa' Fidiéeˇ lɨ́'ˆ doñiˊ eeˋ, núuˋbre júuˆ quíˉii' jo̱ lajo̱ba' ngɨ́ɨmˋbaa', co̱' nʉ́ʉ'˜baa' júuˆ quiá'rˉ e 'néˉ lɨti˜ do, jo̱guɨ jmooˉbaa' jalé'ˋ e iáangˋ dsíirˊ cajo̱.
62003023	Jo̱ e lab e júuˆ quiá'ˉ Fidiéeˇ e 'néˉ lɨti˜ do, e nijáang'˜ yee˜naa' fɨˊ jaguóˋ Fíiˋnaa' Dseaˋ Jmáangˉ, jo̱guɨ e nijmi'neáangˋna' dseaˋ rú'ˋnaa' laco̱' ta˜ quiʉ'ˊ Fidiéeˇ.
62003024	Jo̱ doñiˊ i̱i̱ˋ dseaˋ i̱ nʉ́ʉ'˜ jalé'ˋ júuˆ e 'néˉ lɨti˜ quiá'ˉ Fidiéeˇ, jo̱ba' cøømˋ seeiñˋ có̱o̱'˜ Fidiéeˇ, jo̱guɨ dseaˋ do seemˋbre cøøngˋ có̱o̱iñ'˜ do cajo̱. Jo̱ ne˜baa' e seemˋ Fidiéeˇ có̱o̱'˜ jneaa˜aa' la'eáangˊ có̱o̱'˜ Jmɨguíˋ quiá'rˉ e nɨcangɨ́ɨngˋnaa' do.
62004001	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' i̱ 'neáanˋn eáangˊ, jaˋ já'ˉ güɨlíingˋna' quiá'ˉ jaléng'ˋ dseaˋ i̱ fé'ˋ e la'eáangˊ có̱o̱'˜ Jmɨguíˋ quiá'ˉ Fidiéeˇba' guiarˊ e júuˆ quiá'rˉ do, co̱' la'uii˜ jang'ˉ cá̱ˆna' cuante su e júuˆ e guiaˊ i̱ dseaˋ do guiarˊ la'eáangˊ có̱o̱'˜ Jmɨguíˋ quiá'ˉ Fidiéeˇ o̱si la'eáangˊ có̱o̱'˜ bíˋ quiá'ˉ i̱ dseaˋ i̱ 'lɨng'ˆ dob é. Co̱' fɨ́ɨmˊ dseaˋ nɨseeiñˋ lana e jmɨgóorˋ e fé'rˋ cuaiñ˜ quiá'ˉ Fidiéeˇ, dsʉ' o̱' já'ˉ e lajo̱.
62004002	Jo̱ nilɨñíbˆ 'nʉ́'ˋ i̱˜ i̱ guiaˊ júuˆ la'eáangˊ có̱o̱'˜ Jmɨguíˋ quiá'ˉ Fidiéeˇ: co̱' doñiˊ i̱i̱ˋ i̱ jíng'ˉ e já'ˉba' cagüéngˉ Dseaˋ Jmáangˉ fɨˊ jmɨgüíˋ e lɨ́ɨiñˊ jaangˋ dseaˋ la jneaa˜aa', dseaˋ lɨ́ɨˊɨɨ' dseaˋ jmɨgüíˋ, jo̱ba' dseaˋ íbˋ i̱ guiaˊ júuˆ la'eáangˊ có̱o̱'˜ Jmɨguíˋ quiá'ˉ Fidiéeˇ.
62004003	Jo̱ doñiˊ i̱i̱ˋ i̱ fé'ˋ e jaˋ já'ˉ e Jesús cagüéiñˉ lajo̱, jo̱ba' i̱ dseaˋ íˋ jaˋ fé'rˋ la'eáangˊ có̱o̱'˜ Jmɨguíˋ quiá'ˉ Fidiéeˇ, dsʉco̱' fé'rˋ la'eáangˊ có̱o̱'˜ jmɨguíˋ quiá'ˉ i̱ 'lɨng'ˆ i̱ 'ní'ˋ níiˉ quiá'ˉ Dseaˋ Jmáangˉ. Co̱' nɨnʉ́ʉbˉ 'nʉ́'ˋ lamɨ˜ jéengˊguɨ e dseáng'ˉ nɨsɨ'íˆ quijgeáamˋ bíˋ quiá'ˉ i̱ dseaˋ i̱ 'lɨng'ˆ do jee˜ dseaˋ jmɨgüíˋ, jo̱ latɨˊ lana, lab nɨquijgeáaiñˋ fɨˊ jmɨgüíˋ la.
62004004	Dseaˋ rú'ˋnaa' i̱ lafa' jó̱o̱ˋo̱, 'nʉ́'ˋ seengˋna' la'eáangˊ có̱o̱'˜ Jmɨguíˋ quiá'ˉ Fidiéeˇ, jo̱ba' jaˋ mɨˊ calɨ'ˊ i̱ dseaˋ i̱ ngɨˊ ta˜ jmɨgóoˋ do fa' nɨcajmɨgǿøiñˋ 'nʉ́'ˋ; dsʉco̱' 'gøng'ˊguɨ Jmɨguíˋ quiá'ˉ Fidiéeˇ e seengˋ jee˜ 'nʉ́'ˋ laco̱'guɨ bíˋ quiá'ˉ i̱ dseaˋ i̱ 'lɨng'ˆ i̱ quijgeáangˋ jee˜ dseaˋ i̱ jaˋ cuíingˋ Fidiéeˇ.
62004005	Jo̱ jaléng'ˋ i̱ dseaˋ i̱ ngɨˊ ta˜ jmɨgóoˋ do lɨ́ɨiñˊ dseaˋ i̱ jaˋ cuíingˋ Fidiéeˇ, jo̱guɨ fé'rˋ quiá'ˉ lají̱i̱'˜ e ia'ˊ e lɨgøøngˋ dseaˋ e seaˋ fɨˊ jmɨgüíˋ la, jo̱ba' jaléng'ˋguɨ dseaˋ i̱ jaˋ cuíingˋ Fidiéeˇ tɨbˊ dsíirˊ núurˋ e júuˆ jo̱.
62004006	Dsʉ' jneaa˜guɨ́ɨ', dseaˋ quiá'ˉ Fidiéebˇ lɨ́ɨˊɨɨ', jo̱ba' doñiˊ i̱i̱ˋ dseaˋ i̱ cuíingˋ Fidiéeˇ tɨbˊ dsíirˊ núurˋ júuˆ quíˉii'. Jo̱guɨ i̱ dseaˋ i̱ jaˋ cuíingˋ Fidiéeˇ jaˋ jíi'r˜ júuˆ quíˉii'. Jo̱ jo̱b lɨ˜ lɨne˜naa' i̱˜ i̱ dseaˋ i̱ fé'ˋ la'eáangˊ có̱o̱'˜ Jmɨguíˋ quiá'ˉ Fidiéeˇ jo̱guɨ i̱˜ i̱ fé'ˋ la'eáangˊ có̱o̱'˜ bíˋ quiá'ˉ i̱ dseaˋ i̱ 'lɨng'ˆ do.
62004007	Jo̱ fɨ́ɨˉguɨ́ɨ 'nʉ́'ˋ, dseaˋ rú'ˋnaa' i̱ 'neáanˋn eáangˊ, e dseáng'ˉ 'néˉ e nijmi'neáangˋnaa' dseaˋ rú'ˋnaa', dsʉco̱' lajo̱b cangɨ́ɨngˋnaa' cacuø'ˊ Fidiéeˇ jneaa˜aa'. Jo̱ jalém'ˋ dseaˋ i̱ jmi'neáangˋ rúng'ˋ, dseáng'ˉ já'ˉba' nɨcuíimˋbre Fidiéeˇ, jo̱ba' jó̱o̱ˊ dseaˋ dob nɨlɨ́ɨiñˊ.
62004008	Co̱' doñiˊ i̱i̱ˋ i̱ jaˋ jmi'neáangˋ rúng'ˋ, jo̱ba' jaˋ mɨˊ calɨcuíiñˋ Fidiéeˇ, co̱' jí̱i̱'˜ dseaˋ íbˋ dseaˋ lɨ́ɨiñˊ jaangˋ i̱ 'néeˋ.
62004009	Jo̱guɨ laco̱' nilɨlí'ˆnaa' jial tíiˊ 'neáaiñˋ jneaa˜aa', jo̱ba' Fidiéeˇ casíiñˋ i̱ Jó̱o̱rˊ camɨ́ɨng'˜ do fɨˊ jmɨgüíˋ la e laco̱' la'eáangˊ írˋ, cøømˋ nilɨse̱e̱ˉnaa' có̱o̱'˜ Fidiéeˇ lata˜.
62004010	Jo̱ lajo̱b lɨne˜naa' jial tíiˊ 'neáangˋ Fidiéeˇ jneaa˜aa'; dsʉ' jneaa˜aa' jaˋ cajmi'neáangˋnaa' dseaˋ do la'uii˜, co̱' íˋbre dseaˋ cajmi'neáaiñˋ jneaa˜aa' la'uii˜, jo̱ uiing˜ lajo̱ba' casíiñˋ i̱ Jó̱o̱rˊ i̱ cajúngˉ fɨˊ dse'ˋ crúuˆ do e laco̱' ca'íngˉ dseeˉ quíˉii'.
62004011	Jo̱ba' fǿn'ˋtú̱u̱ 'nʉ́'ˋ, dseaˋ rú'ˋnaa' i̱ 'neáanˋn eáangˊ, e laco̱' nɨcajmi'neáangˋ Fidiéeˇ jneaa˜aa', lajo̱b cajo̱ jneaa˜aa' 'néˉ nijmi'neáangˋnaa' dseaˋ rú'ˋnaa'.
62004012	Dsʉ' e já'ˉ, jí̱i̱'˜ jaangˋ dseaˋ jaˋ quɨ́ɨ'r˜ jmɨɨ˜ níiñˉ Fidiéeˇ dseáng'ˉ lana, jo̱ dsʉ' song jmi'neáangˋnaa' rú'ˋnaa', jo̱ba' seemˋ Fidiéeˇ có̱o̱'˜ jneaa˜aa' contøøngˉ, jo̱guɨ dseaˋ do jmi'neáamˋbre jneaa˜aa' laco̱' sɨ'íˆ.
62004013	Jo̱ ne˜baa' røøˋ e cøømˋ se̱e̱ˉnaa' có̱o̱'˜ Fidiéeˇ jo̱guɨ dseaˋ do cøømˋ seeiñˋ có̱o̱'˜ jneaa˜aa' contøøngˉ la'eáangˊ có̱o̱'˜ Jmɨguíˋ quiá'rˉ e nɨcangɨ́ɨngˋnaa'.
62004014	Jo̱ co̱' jnea'ˆ dseáng'ˉ nɨcane˜baa', jo̱ba' cuǿøngˋ feˇee' e já'ˉ e Tiquíˆii' Fidiéeˇ casíiñˋ Jó̱o̱rˊ Dseaˋ Jmáangˉ fɨˊ jmɨgüíˋ la e laco̱' nileáiñˉ dseaˋ jmɨgüíˋ jee˜ dseeˉ quiáiñ'ˉ.
62004015	Jo̱guɨ doñiˊ i̱i̱ˋ i̱ jáb'ˉ lɨ́ɨngˋ jo̱guɨ fé'rˋ e já'ˉba' e Jesús lɨ́ɨiñˊ i̱ Jó̱o̱ˊ Fidiéeˇ camɨ́ɨng'˜ i̱ cagüéngˉ fɨˊ jmɨgüíˋ la, jo̱ba' i̱ dseaˋ íˋ cøømˋ seeiñˋ có̱o̱'˜ Fidiéeˇ, jo̱guɨ Fidiéeˇ cøømˋ seeiñˋ có̱o̱'˜ dseaˋ do cajo̱.
62004016	Jo̱ co̱' lajo̱b lɨ́ɨˊ, jo̱ba' dseáng'ˉ nɨcalɨne˜baa' jo̱guɨ jáb'ˉ lɨ́ɨˋɨɨ' cajo̱, e eáamˊ jmi'neáangˋ Fidiéeˇ jneaa˜aa'. Jo̱guɨ co̱' jáb'ˉ e dseaˋ do lɨ́ɨiñˊ jaangˋ i̱ 'néeˋ quíˉii', jo̱ba' doñiˊ i̱i̱ˋ dseaˋ i̱ seengˋ i̱ jmi'neáangˋ rúng'ˋ, seemˋbre cøøngˋ có̱o̱'˜ Fidiéeˇ jo̱guɨ Fidiéeˇ seemˋbre cøøngˋ có̱o̱'˜ dseaˋ do cajo̱.
62004017	Jo̱ co̱' nɨsɨtabˇ dsiˋnaa' e jmi'neáamˋ Fidiéeˇ jneaa˜aa' laco̱' sɨ'íˆ, jo̱ba' joˋ 'néˉ jmóˆnaa' 'gó'ˋnaa' mɨ˜ nitɨ́ˉ í'ˋ e niquidsiˊ Fidiéeˇ í'ˋ quiá'ˉ jalé'ˋ dseeˉ quiá'ˉ dseaˋ, co̱' laco̱'guɨ lɨ́ɨngˊ Dseaˋ Jmáangˉ 'ñia'rˊ, lajo̱b lɨ́ɨˊ jneaa˜aa' fɨˊ jmɨgüíˋ la cajo̱.
62004018	Jo̱ song se̱e̱ˉbaa' e Fidiéeˇ jmi'neáaiñˋ jneaa˜aa', jo̱ba' jaˋ 'gó'ˋnaa' fɨˊ quiniˇ dseaˋ do mɨ˜ niquidsirˊ í'ˋ quíˉii'. Jo̱ co̱' dseáng'ˉ laco̱' sɨ'íbˆ jmi'neáangˋ dseaˋ do jneaa˜aa', jo̱ba' jgiéemˉ e 'gó'ˋnaa' do. Jo̱ song i̱i̱ˋ jneaa˜aa' jáaˊ quíˉii' e 'gó'ˋnaa', dsʉ' e jo̱ lɨ́ɨˊ uii˜ quiá'ˉ jalé'ˋ dseeˉ e 'néˉ quíˆbaa'. Jo̱ba' song eáangˊ lí'ˆnaa' e 'gó'ˋnaa', jo̱ba' jaˋ mɨˊ calɨta˜ dsiˋnaa' e 'neáamˋ Fidiéeˇ jneaa˜aa' dseáng'ˉ laco̱' sɨ'íˆ.
62004019	Jo̱ co̱' Fidiéebˇ dseaˋ la'uii˜ cajmi'neáaiñˋ jneaa˜aa', jo̱ba' jmi'neáamˋbaa' dseaˋ rú'ˋnaa' jo̱guɨ jmi'neáamˋbaa' Fidiéeˇ cajo̱.
62004020	Jo̱ song seengˋ dseaˋ i̱ jíng'ˉ e já'ˉba' 'neáaiñˋ Fidiéeˇ, jo̱ dsʉ' lajeeˇ jo̱ ta˜ 'ní'ˋ níingˉ jaléng'ˋ dseaˋ rúm'ˋ jmóorˋ, jo̱ba' i̱ dseaˋ íˋ lɨ́ɨiñˊ jaangˋ i̱ adseaamˋ. Co̱' song jaangˋ dseaˋ jaˋ jmi'neáaiñˋ dseaˋ rúiñ'ˋ i̱ níiñˉ contøøngˉ, jo̱ba' jaˋ quɨ́ɨ'r˜ jmɨɨ˜ nijmi'neáaiñˋ Fidiéeˇ, co̱' dseaˋ doguɨ jaˋ mɨˊ cangáaiñˋ jí̱i̱'˜ co̱o̱ˋ née'˜.
62004021	Jo̱ 'ñiab'ˊ Dseaˋ Jmáangˉ cajíñ'ˉ e júuˆ quiá'ˉ Fidiéeˇ e 'néˉ lɨti˜ na: “Doñiˊ i̱i̱ˋ dseaˋ i̱ jmi'neáangˋ Fidiéeˇ, lajo̱b 'néˉ jmi'neáaiñˋ dseaˋ rúiñ'ˋ cajo̱.”
62005001	Jo̱ doñiˊ i̱i̱ˋ 'nʉ́'ˋ e dseáng'ˉ jáb'ˉ lɨ́ɨngˋna' e Jesús lɨ́ɨiñˊ Dseaˋ Jmáangˉ i̱ casíingˋ Fidiéeˇ fɨˊ jmɨgüíˋ la, jo̱ba' i̱ dseaˋ íˋ jó̱o̱ˊ Fidiéebˇ lɨ́ɨiñˊ; co̱fa' jneaa˜aa' jmi'neáamˋbaa' jaléng'ˋ tiquíˆii', jo̱ba' la quie̱ˊ tɨˊ jaléng'ˋ rúm'ˋbaa' jmi'neáangˋnaa' jóng.
62005002	Jo̱ nɨtab˜ dsiˋnaa' e dseáng'ˉ jmi'neáamˋbaa' jaléng'ˋ dseaˋ i̱ lɨ́ɨngˊ jó̱o̱ˊ Fidiéeˇ mɨ˜ jmi'neáamˋbɨ́ɨ' Fidiéeˇ 'ñia'rˊ jo̱guɨ nʉ́ʉ'˜bɨ́ɨ' dseáng'ˉ laco̱' catɨ́ɨngˉ jalé'ˋ júuˆ 'néˉ lɨti˜ quiá'rˉ.
62005003	Jo̱ song jmi'neáamˋbaa' Fidiéeˇ, jo̱ba' nʉ́ʉ'˜baa' e júuˆ quiá'rˉ do; jo̱ o̱' júuˆ iiˋ e jo̱ fa' jaˋ quɨ́'ˉ jmɨɨ˜ nijmitíˆii'.
62005004	Jo̱ jaléng'ˋ dseaˋ i̱ lɨ́ɨngˊ jó̱o̱ˊ Fidiéeˇ, lɨ'ˋbre e jaˋ lɨgøøiñˋ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ. Jo̱guɨ la'eáangˊ e jáb'ˉ lɨ́ɨˋnaa' e Jesús lɨ́ɨiñˊ Dseaˋ Jmáangˉ, jo̱ba' calɨ́'ˉbaa' e jaˋ calɨgǿngˋnaa' có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ.
62005005	Jo̱ jí̱i̱'˜ i̱ dseaˋ i̱ já'ˉ lɨ́ɨngˋ e Jesús lɨ́ɨiñˊ Jó̱o̱ˊ Fidiéeˇ, jí̱i̱'˜ íˋbing' lɨ'ˋ e jaˋ lɨgøøngˋ có̱o̱'˜ jalé'ˋ e 'lɨ'ˆ e seaˋ fɨˊ jmɨgüíˋ.
62005006	Jo̱ i̱ Jesús i̱ lɨ́ɨngˊ Fíiˋnaa' Dseaˋ Jmáangˉ, dseaˋ íbˋ i̱ cagüéngˉ fɨˊ jmɨgüíˋ la jo̱ cajgáaiñˉ jmɨɨˋ jo̱guɨ catu̱u̱ˋ jmɨ'øøiñˉ mɨ˜ cajúiñˉ e laco̱' cuøˊ li˜ quiá'ˉ jalé'ˋ ta˜ quiá'rˉ e cajajméerˆ fɨˊ jmɨgüíˋ la. Dsʉ' o̱' jí̱i̱'˜ e cajgáaiñˉ jmɨɨˋ do, co̱' 'néˉ lajɨˋ tú̱bˉ co̱lɨɨng˜, e cajgáaiñˉ jmɨɨˋ do có̱o̱'˜guɨ jmɨ'øøiñˉ e catu̱u̱ˋ mɨ˜ cajúiñˉ. Jo̱ e Jmɨguíˋ quiá'ˉ Fidiéeˇ do tíiˊ ni˜ jo̱guɨ cuøˊ júuˆ quiá'ˉ jalé'ˋ e jo̱, jo̱guɨ jmang'ˉ júuˆ jáb'ˉ cuøˊ e Jmɨguíˋ quiá'ˉ Fidiéeˇ do.
62005007	Jo̱ lɨ́ɨˊ laco̱' 'nɨˊ íing'˜ e tíiˊ ni˜ do jo̱guɨ cuøˊ júuˆ quiá'ˉ e jo̱:
62005008	jo̱ ca'íing'˜ do Jmɨguíˋ quiá'ˉ Fidiéeˇ, jo̱ ca'íing'˜guɨ e cajgáangˉ Dseaˋ Jmáangˉ jmɨɨˋ, jo̱guɨ e ca'íing'˜guɨ do e jmɨ'øøngˉ e catu̱u̱ˋ quiá'ˉ Dseaˋ Jmáangˉ mɨ˜ cajúiñˉ, jo̱ røøbˋ júuˆ quiá'ˉ laca'íing'˜ do.
62005009	Jo̱guɨ jáb'ˉ lɨ́ɨˋnaa' lají̱i̱'˜ júuˆ e cuøˊ dseaˋ jmɨgüíˋ quiá'ˉ lají̱i̱'˜ e cangárˉ, dsʉ' e júuˆ e cuøˊguɨ Fidiéeˇ eáangˊguɨ 'néˉ já'ˉ nilíiˋnaa', co̱' laniingˉguɨ lɨ́ɨˊ, dsʉco̱' Fidiéeˇ cuørˊ júuˆ uii˜ quiá'ˉ Jó̱o̱rˊ Dseaˋ Jmáamˉ.
62005010	Jo̱ i̱i̱ˋ i̱ já'ˉ lɨ́ɨngˋ e júuˆ e cacuøˊ Fidiéeˇ quiá'ˉ Jó̱o̱rˊ, jo̱ba' dseáng'ˉ ím'ˋbre e júuˆ jo̱ carˋ ngocángˋ dsíirˊ. Jo̱guɨ i̱i̱ˋ i̱ jaˋ já'ˉ lɨ́ɨngˋ lají̱i̱'˜ e júuˆ e cacuøˊ Fidiéeˇ do, jo̱ba' lɨ́ɨˊ lafa' fé'rˋ e Fidiéeˇ lɨ́ɨiñˊ jaangˋ i̱ adseeˋ, co̱' jaˋ já'ˉ lɨ́ɨiñˋ lají̱i̱'˜ júuˆ e cacuøˊ dseaˋ do uii˜ quiá'ˉ Jó̱o̱rˊ Dseaˋ Jmáangˉ.
62005011	Jo̱ e lab júuˆ e cacuø'ˊ Fidiéeˇ jneaa˜aa' e cuǿøngˋ se̱e̱ˉnaa' cøøngˋ có̱o̱'r˜ lata˜, jo̱ e jo̱ cacuø'rˊ jneaa˜aa' la'eáangˊ có̱o̱'˜ Jó̱o̱rˊ Dseaˋ Jmáangˉ.
62005012	Jo̱ doñiˊ i̱i̱ˋ i̱ seengˋ cøøngˋ có̱o̱'˜ i̱ Jó̱o̱ˊ Fidiéeˇ do, jo̱ba' seemˋbre cøøngˋ có̱o̱'˜ Fidiéeˇ lata˜; jo̱guɨ i̱i̱ˋ i̱ jaˋ seengˋ cøøngˋ có̱o̱'˜ i̱ Jó̱o̱ˊ Fidiéeˇ do, jo̱ba' jaˋ seeiñˋ cøøngˋ có̱o̱'˜ dseaˋ do lata˜ cajo̱.
62005013	Jo̱ba' jmo'ˊo jalé'ˋ júuˆ e to̱o̱˜ fɨˊ ni˜ jiˋ la e catɨ́ɨngˉ jaléng'ˋ 'nʉ́'ˋ e laco̱' nilɨñíˆna' e seengˋna' cøøngˋ có̱o̱'˜ Fidiéeˇ lata˜, 'nʉ́'ˋ dseaˋ jáb'ˉ lɨ́ɨngˋna' e Jesús dseáng'ˉ já'ˉ lɨ́ɨiñˊ Jó̱o̱ˊ Fidiéeˇ.
62005014	Jo̱guɨ nɨtab˜ dsiˋnaa' mɨ˜ lɨɨng˜ eeˋ mɨ́ɨ'˜naa' Fidiéeˇ e cǿøngˋ có̱o̱'˜ lají̱i̱'˜ e iiñ˜ 'ñia'rˊ, jo̱ba' núuˋbre júuˆ quíˉii'.
62005015	Jo̱ mɨ˜ dseáng'ˉ nɨne˜baa' røøˋ e jáb'ˉ núuˋ Fidiéeˇ jalé'ˋ júuˆ quíˉii', lajo̱ba' nɨta˜ dsiˋnaa' e dseáng'ˉ nɨcangɨ́ɨmˋbaa' lají̱i̱'˜ e nɨcamɨ́ɨ'˜naa're do.
62005016	Jo̱ song jaangˋ dseaˋ nírˋ e jaangˋguɨ dseaˋ rúiñ'ˋ éerˋ dseeˉ, jo̱ song e dseeˉ jo̱ jaˋ jmóoˋ e 'naangˋ dseaˋ có̱o̱'˜ Fidiéeˇ lata˜, jo̱ba' 'néˉ nimɨ́'rˉ Fidiéeˇ uii˜ quiá'ˉ i̱ dseaˋ íˋ e laco̱' nitʉ́iñ'ˋ do e jo̱, jo̱ lajo̱ba' Fidiéeˇ nicuǿrˉ e nilɨseemˋbɨiñ' do cøøngˋ có̱o̱'r˜ song e dseeˉ e seaˋ quiá'ˉ dseaˋ do jaˋ lɨ́ɨˊ quiá'ˉ co̱o̱ˋ dseeˉ e jmóoˋ e 'naangˋ dseaˋ có̱o̱'˜ Fidiéeˇ lata˜. Dsʉ' e já'ˉ, seabˋ dseeˉ cajo̱ e jmóoˋ e 'naangˋ dseaˋ có̱o̱'˜ Fidiéeˇ lata˜, jo̱ jaˋ fá'ˋa e 'néˉ mɨ́ɨ'˜naa' Fidiéeˇ uii˜ quiá'ˉ e dseeˉ jo̱.
62005017	Dsʉ' jaléb'ˋ e gaˋ e jmóoˋ dseaˋ, dseebˉ lɨ́ɨˊ fɨˊ quiniˇ Fidiéeˇ; dsʉ' seabˋ e dseeˉ do e jaˋ jmóoˋ e 'naangˋ dseaˋ có̱o̱'˜ Fidiéeˇ lata˜.
62005018	Jo̱ nɨne˜baa' røøˋ e jaléng'ˋ dseaˋ i̱ fé'ˋ e já'ˉba' Fidiéebˇ dseáng'ˉ lɨ́ɨngˊ Tiquiá'rˆ, jo̱ba' joˋ beáng'ˋguɨ dseeˉ yaaiñ˜, dsʉco̱' 'ñia'ˊ i̱ Jó̱o̱ˊ Fidiéeˇ dob nɨjmóoˋ íˆ írˋ, jo̱ lajo̱ba' joˋ dsiquiéengˊ fii˜ i̱ 'lɨng'ˆ cáaiñˋ e nijmeáng'ˋneiñ' gaˋ.
62005019	Jo̱guɨ nɨne˜baa' røøˋ e jó̱o̱ˊ Fidiéebˇ lɨ́ɨˊɨɨ', jo̱guɨ lajɨɨngˋ dseaˋ i̱ jaˋ jíi'˜ Fidiéeˇ, fii˜ i̱ 'lɨm'ˆbing' quie̱ˊ nifɨˊ quiá'rˉ.
62005020	Jo̱guɨ nɨne˜bɨ́ɨ' cajo̱ e nɨcagüémˉ i̱ 'ñia'ˊ Jó̱o̱ˊ Fidiéeˇ do fɨˊ jmɨgüíˋ la e laco̱' cacuø'rˊ jneaa˜aa' e nilɨcuíingˋnaa' dseáng'ˉ i̱ Fidiéeˇ i̱ já'ˉ do. Jo̱ lana cøømˋ nɨse̱e̱ˉnaa' có̱o̱'˜ i̱ Fidiéeˇ i̱ já'ˉ do jo̱guɨ có̱o̱'˜ i̱ Jó̱o̱rˊ Dseaˋ Jmáangˉ do cajo̱. Jo̱ íˋbing' lɨ́ɨngˊ dseáng'ˉ i̱ Fidiéeˇ i̱ já'ˉ do, jo̱ la'eáangˊ có̱o̱'˜ íbˋ cajo̱ ngɨ́ɨngˋnaa' e se̱e̱ˉnaa' cøøngˋ có̱o̱'˜ Fidiéeˇ lata˜.
62005021	Jo̱ba' liúung'˜guɨ́ɨ 'nʉ́'ˋ, dseaˋ rú'ˋnaa' i̱ lafa' jó̱o̱ˋo̱, jmeeˉ íˆ yaang˜na', jo̱ jaˋ güɨlɨgøøngˋna' e nijmiféng'ˊna' diée˜ i̱ o̱' já'ˉ. Jo̱ lajo̱b nilíˋ. Jo̱ lanab jí̱i̱'˜ fé'ˋ jiˋ la'uii˜ quiá'ˉ Juan.
63001001	Jnea˜ siiˋ Juan, jo̱ lɨ́ɨnˊn jaangˋ dseaˋ féng'ˊ i̱ quie̱ˊ nifɨˊ jee˜ dseaˋ quiá'ˉ Dseaˋ Jmáangˉ, jo̱ jmo'ˊo e jiˋ la e catɨ́ɨngˉ 'nʉ́'ˋ, dseaˋ i̱ nɨcaguíng'ˋ Fidiéeˇ e ca'uíingˉna' dseaˋ quiá'ˉ Dseaˋ Jmáangˉ. Jo̱ dseáng'ˉ lajam'ˉba' e 'neáangˋ jnea˜ 'nʉ́'ˋ, jo̱ o̱' jí̱i̱'˜ jnea˜ cajo̱, co̱' lajo̱b jaléng'ˋguɨ dseaˋ i̱ nɨca'íng'ˋ júuˆ quiá'ˉ i̱ Fidiéeˇ i̱ já'ˉ do.
63001002	Jo̱ dseáng'ˉ 'neáamˋbaa 'nʉ́'ˋ, co̱' seemˋ fɨˊ dsiˋnaa' e júuˆ quiá'ˉ i̱ Fidiéeˇ i̱ já'ˉ do, jo̱ dseáng'ˉ contøømˉ nilɨseaˋ e júuˆ jo̱ fɨˊ dsiˊnaa'.
63001003	Jo̱ mɨ́ɨ'˜ɨ Tiquíˆii' Fidiéeˇ co̱lɨɨng˜guɨ có̱o̱'˜ Jó̱o̱rˊ Dseaˋ Jmáangˉ e nijmigüeaiñ'ˆ 'nʉ́'ˋ jo̱guɨ e nilíˋ fɨ́ɨˉ lɨ́ɨiñˉ 'nʉ́'ˋ jo̱guɨ e nicuǿ'rˉ 'nʉ́'ˋ juguiʉ́ˉ júuˆ røøˋ. Jo̱ jaléb'ˋ e na nicuǿ'rˉ 'nʉ́'ˋ, dseaˋ jáb'ˉ lɨ́ɨngˋna' júuˆ quiá'ˉ i̱ Fidiéeˇ i̱ já'ˉ do jo̱guɨ jmi'neáamˋbɨ rúng'ˋna' cajo̱.
63001004	Jo̱ eáamˊ calɨ'iáangˋ dsiiˉ mɨ˜ calɨcuíingˋ rú'ˋnaa' có̱o̱'˜ co̱o̱ˋ tú̱ˉ mɨ́ɨng'˜ dseaˋ quiá'ˉ Dseaˋ Jmáangˉ i̱ neáangˊ fɨˊ na e seemˋbɨr cøøngˋ có̱o̱'˜ júuˆ quiá'ˉ i̱ Fidiéeˇ i̱ já'ˉ do, co̱' lajo̱b júuˆ e 'néˉ lɨti˜ e nɨca'íing'˜naa' quiá'ˉ dseaˋ do.
63001005	Jo̱ lana fɨ́ɨˉguɨ́ɨ 'nʉ́'ˋ, dseaˋ rú'ˋuu', e 'néˉ nijmi'neáamˋba' dseaˋ rú'ˋnaa'. Jo̱ lajaléb'ˋ e júuˆ e jmo'ˊo na quíiˉna' jaˋ lɨ́ɨˊ co̱o̱ˋ júuˆ e 'néˉ lɨti˜ e 'mɨ́ɨˉ, co̱' e jo̱b cajo̱ e ca'íing'˜naa' latɨˊ mɨ˜ uiing˜ do.
63001006	Jo̱ song se̱e̱ˉnaa' e jmi'neáamˋbaa' Fidiéeˇ có̱o̱'˜guɨ jaléng'ˋ dseaˋ rú'ˋnaa', lajo̱ba' nʉ́ʉ'˜naa' jalé'ˋ júuˆ e 'néˉ lɨti˜ quiá'ˉ Fidiéeˇ. Jo̱ e lab e júuˆ e 'néˉ lɨti˜ e canʉ́ˆnaa' latɨˊ mɨ˜ uiing˜ do e quiá'ˉ nilɨse̱e̱ˉnaa' e jmi'neáamˋbaa' Fidiéeˇ có̱o̱'˜guɨ jaléng'ˋ dseaˋ rú'ˋnaa'.
63001007	Jo̱ fɨ́ɨˉɨ 'nʉ́'ˋ cajo̱ e fɨ́ɨmˊ dseaˋ ngɨrˊ ta˜ fé'ˋ e o̱' já'ˉ e cagüéngˉ Fíiˋnaa' Dseaˋ Jmáangˉ fɨˊ jmɨgüíˋ la e lɨ́ɨiñˊ jaangˋ dseaˋ jmɨgüíˋ. Jo̱ jaléng'ˋ i̱ dseaˋ íbˋ ngɨˊ ta˜ jmɨgóoˋ jo̱guɨ 'ní'ˋ níimˉbre Dseaˋ Jmáangˉ cajo̱.
63001008	Jo̱ ñiing˜ áaˊna' jo̱ jaˋ güɨlɨgøøngˋna' quiá'ˉ i̱ jmɨgóoˋ do, co̱' song lajo̱, jo̱ba' jaˋ uiing˜ nilɨseaˋ lají̱i̱'˜ ta˜ quíiˉna'. Jo̱ ñiing˜ áaˊna' cajo̱ jie˜ mɨˊ tʉ́ˋna' lají̱i̱'˜ guiéeˆ quíiˉna' e nɨsɨ'í'ˋ Fidiéeˇ e nicuǿ'rˉ 'nʉ́'ˋ, dseaˋ lɨ́ɨngˊna' dseaˋ quiá'rˉ.
63001009	Jo̱ doñiˊ i̱i̱ˋ dseaˋ i̱ jaˋ nʉ́ʉ'˜ o̱'guɨ seeiñˋ cøøngˋ có̱o̱'˜ jalé'ˋ júuˆ e eˊ Dseaˋ Jmáangˉ, jo̱ba' i̱ dseaˋ íˋ jaˋ seeiñˋ cøøngˋ có̱o̱'˜ Fidiéeˇ; jo̱ dsʉ' i̱ dseaˋguɨ i̱ seengˋ cøøngˋ có̱o̱'˜ e júuˆ e eˊ Dseaˋ Jmáangˉ do, jo̱ba' seemˋbre cøøngˋ có̱o̱'˜ Tiquíˆii' Fidiéeˇ co̱lɨɨng˜guɨ có̱o̱'˜ i̱ Jó̱o̱ˊ dseaˋ do.
63001010	Jo̱ song i̱i̱ˋ dseaˋ jalíingˉ i̱ iing˜ ni'é'ˉ 'nʉ́'ˋ júuˆ e jaˋ cǿøngˋ có̱o̱'˜ e júuˆ quiá'ˉ Dseaˋ Jmáangˉ do, jo̱ba' jaˋ ni'íing'˜na're fɨˊ sɨnʉ́ʉˆ quíiˉna' o̱'guɨ føng'ˆna're,
63001011	dsʉco̱' song ca'íing'˜na're, jo̱ba' lɨ́ɨˊ lafa' røøbˋ cǿøngˋna' có̱o̱'r˜ jo̱guɨ có̱o̱'˜ jalé'ˋ e jmóorˋ do.
63001012	Jo̱ jmiguiʉˊbɨ seaˋ jalé'ˋ e 'néˉ nifɨ́ɨˆɨ 'nʉ́'ˋ lɨ́'ˆ jaˋ 'gooˋ tɨˊ dsiiˉ e nijmée'˜e jalé'ˋ e jo̱ fɨˊ ni˜ jiˋ la; co̱' eáangˊguɨ iin˜n e nii˜baa ni'ee˜e 'nʉ́'ˋ fɨˊ na e laco̱' cuǿøngˋ sɨɨ˜naa' dseáng'ˉ quiniˇnaa' lana, jo̱ lajo̱ba' nilɨ'iáangˋ dsiˋnaa' dseáng'ˉ laco̱' sɨ'íˆ.
63001013	Jo̱ jaléng'ˋ dseaˋ i̱ nɨcaguíng'ˋ Fidiéeˇ i̱ lɨ́ɨngˊ dseaˋ quiá'ˉ Dseaˋ Jmáangˉ i̱ neáangˊ fɨˊ la guiéiñ'ˊ júuˆ guicó̱o̱'ˇ quíiˉna', dseaˋ neáangˊna' fɨˊ na. Jo̱ lanab jí̱i̱'˜ fé'ˋ jiˋ e catɨ́ˋ tú̱ˉ quiá'ˉ Juan.
64001001	Jnea˜ siiˋ Juan, jo̱ lɨ́ɨnˊn jaangˋ dseaˋ féng'ˊ i̱ quie̱ˊ nifɨˊ jee˜ dseaˋ quiá'ˉ Dseaˋ Jmáangˉ, jo̱ jmo'ˊo e jiˋ la e catɨ́ɨngˉ 'nʉˋ, Gayo, jaangˋ dseañʉ'ˋ rún'ˋn i̱ 'neáanˋn eáangˊ.
64001002	'Nʉˋ Gayo lɨ́ɨn'ˊ jaangˋ dseaˋ rún'ˋn i̱ 'neáanˋn eáangˊ, jo̱ mɨ́ɨ'˜ɨ Fidiéeˇ e guiʉ́ˉbɨ nidsijéeˊ quíi'ˉ lɨ́'ˆ lají̱i̱'˜ fɨˊ nɨsin'ˊ có̱o̱'˜ Dseaˋ Jmáangˉ, jo̱guɨ e guiúmˉba' contøøngˉ cajo̱.
64001003	Jo̱ eáamˊ lɨ'iáangˋ dsiiˉ mɨ˜ güɨlíingˋtu̱ i̱ lɨɨng˜ dseaˋ rú'ˋnaa' dseaˋ quiá'ˉ Dseaˋ Jmáangˉ fɨˊ la e jma'rˊ jnea˜ júuˆ e sim'ˊba' fɨˊ guiʉ́ˉ có̱o̱'˜ Dseaˋ Jmáangˉ jo̱guɨ e seemˋba' cøøngˋ có̱o̱'˜ e júuˆ quiá'ˉ i̱ Fidiéeˇ i̱ já'ˉ do.
64001004	Jo̱ jaˋ seaˋ quiéˉe e iáangˋguɨ dsiiˉ laco̱'guɨ e iáangˋ dsiiˉ mɨ˜ lɨñiiˉ e dseaˋ quiá'ˉ Dseaˋ Jmáangˉ i̱ lɨ́ɨngˊ lafa' jó̱o̱ˋo̱ seemˋbre cøøngˋ có̱o̱'˜ e júuˆ quiá'ˉ i̱ Fidiéeˇ i̱ já'ˉ do.
64001005	Jo̱ fɨ́ɨˉguɨ́ɨ 'nʉˋ, rú'ˋu i̱ 'neáanˋn eáangˊ, iáamˋ dsiiˉ e guiʉ́bˉ ee'ˉ e jmɨcó̱o̱'ˇ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ, jo̱ jaˋ e lɨ́ɨˊ e i̱ dseaˋ i̱ cajmɨcó̱o̱'ˇ do jaˋ mɨˊ cuíin'ˋre jéengˊguɨ.
64001006	Jo̱ mɨ˜ cagüɨlíingˋ i̱ dseaˋ do fɨˊ jee˜ jaléng'ˋ dseaˋ quiá'ˉ Dseaˋ Jmáangˉ fɨˊ la, nɨcasɨ́ɨiñˉ jial tíiˊ 'neáangˋ 'nʉˋ dseaˋ do mɨ˜ cajmɨcó̱o̱'ˇre. Jo̱ba' fɨ́ɨˉɨ 'nʉˋ, jgiéeˋ o'ˊ e jmɨcó̱o̱'ˇbɨre có̱o̱'˜ jalé'ˋ e 'néˉ quiá'rˉ e laco̱' cuǿøngˋ ningɨ́ˉguɨr ta˜ guiaˊ júuˆ quiá'ˉ Dseaˋ Jmáangˉ, co̱' lajo̱b iáangˋ dsíiˊ Fidiéeˇ.
64001007	Jo̱ jaléng'ˋ i̱ dseaˋ íˋ, huíimˉ nɨcangɨrˊ e jmóorˋ ta˜ guiaˊ júuˆ quiá'ˉ Dseaˋ Jmáangˉ,jo̱ jaˋ mɨˊ camɨrˊ fa' e dseaˋ i̱ jaˋ cuíingˋ Dseaˋ Jmáangˉ nijmɨcó̱o̱'˜ quiá'rˉ.
64001008	Jo̱ba' jneaa˜aa', dseaˋ lɨ́ɨˊɨɨ' dseaˋ quiá'ˉ Dseaˋ Jmáangˉ, 'néˉ nijmɨcó̱o̱'ˇbaa' i̱ dseaˋ i̱ guiaˊ júuˆ quiá'ˉ Dseaˋ Jmáangˉ do e laco̱' conrøøˋ niníi'˜guɨ́ɨ' júuˆ quiá'ˉ Fidiéeˇ i̱ já'ˉ do.
64001009	Jnea˜ nɨcajmée'˜e co̱o̱ˋ jiˋ e catɨ́ɨngˉ dseaˋ quiá'ˉ Dseaˋ Jmáangˉ i̱ seengˋ fɨˊ na, dsʉ' i̱ dseañʉ'ˋ i̱ siiˋ Diótrefes do jnɨ́ɨmˊbre quiéˉe jo̱ jaˋ íñ'ˋ jalé'ˋ e júuˆ quiéˉe do, co̱' 'ñia'ˊbre iiñ˜ cá̱rˋ nifɨˊ quiá'ˉ jaléng'ˋ dseaˋ quiá'ˉ Dseaˋ Jmáangˉ i̱ neáangˊ fɨˊ na.
64001010	Jo̱ba' mɨ˜ niguiéng'ˉ jnea˜ fɨˊ na, nifɨ́ɨˆbaa i̱ Diótrefes do fɨˊ quiníˆna' jialɨ'ˊ jmóorˋ lajo̱, co̱' ngɨrˊ ta˜ quie̱ˊ júuˆ gaˋ jo̱guɨ júuˆ adseeˋ e éeiñˋ jnea'ˆ. Jo̱ o̱' jí̱i̱'˜ e jo̱ e jmóorˋ cajo̱, co̱' jaˋ íñ'ˋ jaléng'ˋ dseaˋ quiá'ˉ Dseaˋ Jmáangˉ i̱ dsilíingˉ dsi'ee˜ írˋ fɨˊ quiá'rˉ, jo̱guɨ jnɨ́ɨmˊbɨr quiá'ˉ jaléng'ˋ dseaˋ i̱ iing˜ jméˉ lajo̱, jo̱guɨ ǿømˋbre conguiaˊ fɨˊ jee˜ dseaˋ quiá'ˉ Dseaˋ Jmáangˉ jaléng'ˋ i̱ dseaˋ i̱ jmóoˋ lajo̱.
64001011	Dseaˋ rún'ˋn i̱ 'neáanˋn eáangˊ, jaˋ jmoo'ˋ laco̱' jmóoˋ i̱ dseaˋ gaˋ do, dsʉ' jmeeˉ laco̱' jmóoˋ jaangˋ dseaˋ guiúngˉ. Co̱' jaléng'ˋ dseaˋ i̱ jmóoˋ lají̱i̱'˜ e guiʉ́ˉ, jo̱ba' dseaˋ quiá'ˉ Fidiéebˇ lɨ́ɨiñˊ; dsʉ' jaléng'ˋguɨ dseaˋ i̱ jmóoˋ e gaˋ, jo̱ba' dseaˋ íˋ jaˋ mɨˊ calɨcuíiñˋ Fidiéeˇ.
64001012	Jo̱ lajɨɨmˋ dseaˋ fé'rˋ guiʉ́ˉ uii˜ quiá'ˉ i̱ dseañʉ'ˋ i̱ siiˋ Demetrio do, jo̱ la quie̱ˊguɨ jalé'ˋ e jmóorˋ do fé'ˋ guiʉ́ˉ uii˜ quiá'rˉ. Jo̱guɨ lajɨɨbˋ jnea'ˆ fé'ˋnaa' guiʉ́ˉ uii˜ quiá'ˉ i̱ dseaˋ íˋ cajo̱, jo̱guɨ 'nʉˋ ñíˆba' e jmang'ˉ júuˆ jáb'ˉ fé'ˋnaa' contøøngˉ.
64001013	Jo̱ jmiguiʉbˊ jalé'ˋ e seaˋ e 'néˉ nifɨ́ɨˆɨ 'nʉˋ, dsʉ' jaˋ 'ga'ˊ lɨˊ tɨˊ dsiiˉ e jalé'ˋ e jo̱ nitó̱o̱˜o̱ fɨˊ ni˜ jiˋ,
64001014	dsʉco̱' lajmɨnábˉ nɨ'iin˜n máan˜n 'nʉˋ, jo̱ jo̱guɨba' nisɨɨ˜naa' jalé'ˋ júuˆ quíˉii' dseáng'ˉ quiniˇnaa' lana.
64001015	Jo̱ güɨlɨseemˋba' juguiʉ́ˉ júuˆ røøˋ. Jo̱ guicó̱o̱'ˇba' jíng'ˉ jaléng'ˋ dseaˋ quiá'ˉ Dseaˋ Jmáangˉ i̱ cuíingˋna' fɨˊ la. Jo̱guɨ guicó̱o̱b'ˇ lajaléng'ˋ dseaˋ rú'ˋuu' i̱ cuíingˋnaa' fɨˊ na e fá'ˋ jnea˜. Jo̱ lanab jí̱i̱'˜ fé'ˋ jiˋ e catɨ́ˋ 'nɨˊ quiá'ˉ Juan.
65001001	Jo̱ jnea˜ siiˋ Judas, jo̱guɨ lɨ́ɨnˊn jaangˋ dseaˋ ngáang'˜ có̱o̱'˜ Tiáa˜, jo̱guɨ lají̱i̱'˜ e iing˜ Fíiˋnaa' Dseaˋ Jmáangˉ jmóoˋo. Jo̱ jmo'ˊo e jiˋ la e catɨ́ɨngˉ jaléng'ˋ 'nʉ́'ˋ, dseaˋ i̱ nɨcatǿ'ˉ Tiquíˆii' Fidiéeˇ e laco̱' ni'uíingˉna' dseaˋ quiá'rˉ, jo̱ Fidiéeˇbing' i̱ 'neáangˋ 'nʉ́'ˋ jo̱guɨ Fíiˋnaa' Dseaˋ Jmáangˉbing' i̱ jmóoˋ 'nʉ́'ˋ íˆ cajo̱.
65001002	Jo̱ fɨ́ɨˉɨ 'nʉ́'ˋ lana e ni'íing'˜na' lalíingˋ e fɨ́ɨˉ lɨ́ɨngˉ Fidiéeˇ 'nʉ́'ˋ jo̱guɨ e nicuǿ'rˉ 'nʉ́'ˋ e seengˋna' juguiʉ́ˉ júuˆ røøˋ jo̱guɨ e jmi'neáaiñˋ 'nʉ́'ˋ cajo̱.
65001003	Dseaˋ rú'ˋnaa' dseaˋ quiá'ˉ Dseaˋ Jmáangˉ, eáangˊ nɨcalɨ'iin˜n e nijmée'˜e jiˋ e catɨ́ɨngˉna' lɨ˜ fé'ˋ cuaiñ˜ quiá'ˉ e júuˆ quiá'ˉ jial nɨcaláangˉnaa' jee˜ jalé'ˋ dseeˉ quíˉii'; jo̱ dsʉ' lanaguɨ nɨcalɨlí'ˉi e dseáng'ˉ la guíimˋ 'néˉ nijmée'˜e jiˋ quíiˉna' lɨ˜ fɨ́ɨˉɨ 'nʉ́'ˋ e dseáng'ˉ nijmɨ'úungˋna' e cuǿ'ˆ óoˊna' e jmɨ'ø'ˋna' e júuˆ quiá'ˉ Dseaˋ Jmáangˉ e nɨcacuø'ˊ Fidiéeˇ jaléng'ˋ dseaˋ quiá'rˉ latɨˊ mɨ˜ uiing˜.
65001004	Co̱' i̱ lɨɨng˜ dseaˋ i̱ jmɨgóoˋ nɨcaquɨiñ'ˆ jee˜ 'nʉ́'ˋ lɨ́'ˆ laco̱' la fé'ˋ fɨˊ ni˜ jiˋ quiá'ˉ Fidiéeˇ latɨˊ mɨ˜ uiing˜ lɨ˜ fé'ˋ e nɨsɨ'íingˆ jaléng'ˋ i̱ dseaˋ la'íˋ e nidsilíiñˋ fɨˊ lɨ˜ 'lɨ'ˆ; jo̱ jaléng'ˋ i̱ dseaˋ íˋ eáamˊ éerˋ gaˋ, co̱' jmɨ'óo'r˜ jial tíiˊ guiúngˉ Fidiéeˇ e laco̱' jmóorˋ lɨ́'ˆ doñiˊ eeˋ 'lɨ'ˆ lɨ́ˋ dsíirˊ, jo̱guɨ cajo̱ jaˋ jmɨ'górˋ Fíiˋnaa' Dseaˋ Jmáangˉ, jo̱ jí̱i̱'˜ dseaˋ íbˋ i̱ quie̱ˊ nifɨˊ quíˉ jneaa˜aa'.
65001005	Jo̱ nɨñíbˆ 'nʉ́'ˋ jial calɨ́ˉ malɨɨ˜, jo̱ dsʉ' lana iin˜n nijmiguién'ˊn óoˊna' calé'ˋ catú̱ˉ e doñiˊ fa' caleáamˋ Fíiˋnaa' Fidiéeˇ jaléng'ˋ dseaˋ Israel e fɨˊ Egipto do, jo̱ dsʉ' mɨ˜ cangɨ́ˋ jo̱, jaléng'ˋ i̱ dseaˋ íˋ i̱ jaˋ calɨnʉ́ʉ'˜ júuˆ quiá'rˉ ie˜ jo̱ dseáng'ˉ ca'íimˉbreiñ' do conguiaˊ.
65001006	Jo̱ lajo̱b calɨ́ˉ cajo̱ có̱o̱'˜ jaléng'ˋ ángeles i̱ jaˋ caguáˋ fa' cajméerˋ ta˜ quiá'rˉ laco̱' sɨ'íˆ lɨ́'ˆ lají̱i̱'˜ lɨ˜ catɨ́ɨiñˉ, jo̱ dsʉ' fɨˊ lɨ˜ nʉʉˋ sǿb'ˋ caseáangˊ Fidiéeˇ jaléng'ˋ íˋ, jo̱guɨ fɨˊ jo̱b nijé̱rˉ e 'ñúuiñ'˜ có̱o̱'˜ ñíˆ cadena cartɨˊ mɨ˜ nitɨ́ˉ í'ˋ e nitɨdsiˊ í'ˋ quiá'rˉ cuaiñ˜ quiá'ˉ lají̱i̱'˜ e dseeˉ e ca'éerˋ do.
65001007	Jo̱guɨ lɨ́'ˆ laco̱' jaˋ calɨnʉ́ʉ'˜ i̱ ángeles na, lajo̱b cajo̱ cajméeˋ jaléng'ˋ dseaˋ seengˋ fɨˊ Sodoma có̱o̱'˜guɨ fɨˊ Gomorra có̱o̱'˜guɨ fɨˊ jalé'ˋ fɨɨˋ e néeˊ lacúng'ˊ lajíingˋ; jo̱ jaléng'ˋ i̱ dseaˋ íˋ cajméerˋ jalé'ˋ e 'lɨ'ˆ có̱o̱'˜ dseañʉ'ˋ jo̱guɨ có̱o̱'˜ dseamɨ́ˋ i̱ o̱' quiá'rˉ, jo̱guɨ cajméeˋbre cajo̱ jalé'ˋ e 'lɨ'ˆ e jié'ˋguɨ e lɨ́ˋ dsíiˊ ngúuˊ táaiñˋ fɨˊ jmɨgüíˋ la. Jo̱ uíi'˜ e lajo̱b cajméeˋ jaléng'ˋ i̱ dseaˋ íˋ, jo̱ba' cacá̱rˉ iihuɨ́ɨˊ e cacáaiñˉ fɨˊ ni˜ jɨˋ e jaˋ tó̱o̱ˋ jmɨɨ˜ yʉ'ˊ. Jo̱ e jo̱ cajméeˋ Fidiéeˇ e laco̱' nilɨlí'ˆ jaléng'ˋ dseaˋ i̱ jalíingˉ cøøngˋguɨ quiá'ˉ jial laniingˉ 'néˉ nijmɨ'góˋ dseaˋ Fidiéeˇ.
65001008	Jo̱ lɨ́'ˆ la lɨ́ɨˊ jalé'ˋ e 'lɨ'ˆ e cajméeˋ jaléng'ˋ i̱ dseaˋ na, lajo̱b lɨ́ɨˊ cajo̱ jalé'ˋ e jmóoˋ jaléng'ˋ i̱ dseaˋ i̱ jmóoˋ ta˜ jmɨgóoˋ do, co̱' lɨ́'ˆ tɨˊ dsíirˊ fé'rˋ jalé'ˋ e nirˊ lafa' mɨ˜ quɨrˊ, jo̱ dsʉ' o̱' já'ˉ jalé'ˋ e fé'rˋ do; jo̱guɨ jmɨ'lɨng'ˆ yaaiñ˜ có̱o̱'˜ jalé'ˋ e tɨˊ dsíirˊ jmóorˋ fɨˊ ngúuˊ táaiñˋ, jo̱guɨ gabˋ fé'rˋ quiá'ˉ jaléng'ˋ i̱ güeang'ˆ quiá'ˉ Fidiéeˇ i̱ seengˋ fɨˊ ñifɨ́ˉ.
65001009	Jo̱guɨ i̱ fii˜ féng'ˊ quiá'ˉ jaléng'ˋ ángeles quiá'ˉ Fidiéeˇ i̱ siiˋ Yéˆ do, doñiˊ fa' eáangˊ 'gøiñ'ˊ jo̱guɨ seaˋ bíˋ quiá'rˉ, jo̱ dsʉ' jaˋ cajméerˋ fa' cabíiñˉ i̱ fii˜ i̱ 'lɨng'ˆ do có̱o̱'˜ júuˆ 'lɨ'ˆ mɨ˜ catíñ'ˋ ngúuˊ táangˋ Moi˜, co̱' jí̱i̱'˜ júuˆ laba' casɨ́'ˉreiñ' do: “¡Fíiˋi Fidiéeˇ dseaˋ ni'gaiñˋ quíi'ˉ!”
65001010	Jo̱ jaléng'ˋ i̱ dseaˋ i̱ jmóoˋ ta˜ jmɨgóoˋ do lɨ́'ˆ jmine'rˆ lají̱i̱'˜ e jaˋ ñiˊbre; jo̱ dsʉ' jalé'ˋ e ñirˊ lɨ́'ˆ fé'rˋ jial lɨ́ɨiñˊ yaam˜bre lɨ́'ˆ laco̱' lɨ́ɨngˊ jaléng'ˋ jó'ˋ, co̱' jaléng'ˋ íˋ jaˋ ɨˊ dsíiˊre'; jo̱ dsʉ' có̱o̱'˜ jalé'ˋ e fé'ˋ jaléng'ˋ i̱ dseaˋ do, có̱o̱'˜ e jo̱b nɨdsijéengˋ yaaiñ˜ fɨˊ lɨ˜ 'lɨ'ˆ carˋ ngongɨ́ɨˋ jmɨɨ˜.
65001011	Jo̱ e ngɨ˜ fɨ́ɨˆ jaléng'ˋ i̱ dseaˋ i̱ jmɨgóoˋ do, co̱' nɨcasíng'ˋ yaaiñ˜ fɨˊ gaˋ lɨ́'ˆ laco̱' cajméeˋ jaangˋ dseañʉ'ˋ i̱ calɨsíˋ Caín ie˜ malɨ'ˋ do, jo̱guɨ laco̱' cajméeˋ jaangˋ i̱ calɨsíˋ Balaam i̱ cajméeˋ lɨ́'ˆ doñiˊ eeˋ e jaˋ dseengˋ e lɨ́'ˆ laco̱' calɨ́'rˉ cuuˉ. Jo̱ jaléng'ˋ i̱ dseaˋ i̱ jmɨgóoˋ do nidsingɨ́ɨiñˉ lɨ́'ˆ laco̱' cangongɨ́ɨngˉ jaangˋ dseaˋ i̱ calɨsíˋ Coré ie˜ malɨ'ˋ do, co̱' i̱ dseaˋ íˋ jaˋ cajméerˋ nʉ́ʉ'r˜ júuˆ quiá'ˉ Fidiéeˇ.
65001012	Jo̱guɨ jaléng'ˋ i̱ dseaˋ i̱ jmɨgóoˋ do jmɨ'lɨ'ˆbre fɨˊ lɨ˜ jmooˋ 'nʉ́'ˋ jmɨɨ˜ lɨ˜ seáng'ˊ rúng'ˋna' e cǿ'ˋna' íˆna' co̱lɨɨng˜. Co̱' lɨ́'ˆ tɨˊ dsíirˊ e teáaiñ'˜ ta˜ jmi'iáangˋ dsíiˊ e ɨ̱́'ˋ gø'rˊ, jo̱guɨ jaˋ eeˋ jmɨ'górˋ jí̱i̱'˜ capí'ˆ lajeeˇ e jmooˋ 'nʉ́'ˋ e jmɨɨ˜ do. Jo̱guɨ i̱ dseaˋ i̱ jmɨgóoˋ do lɨ́ɨiñˊ lafa' dseaˋ i̱ níˋ jo'se'ˋ i̱ eáangˊguɨ jmóoˋ íˆ 'ñia'ˊ e lafa' nijmérˉ íˆ jo'se'ˋ quiá'rˉ; jo̱guɨ lɨ́ɨiñˊ cajo̱ lɨ́'ˆ laco̱' lɨ́ɨˊ jníiˊ e dsiguíingˉ có̱o̱'˜ guíˋ lajo̱, jo̱ jí̱i̱'˜ jaˋ tu̱u̱ˋ jmɨ́ɨˊ; o̱si lɨ́ɨiñˊ lafa' 'maˋ ofɨɨˋ e jaˋ cuøˊ ofɨɨˋ mɨ˜ nitɨ́ˉ ji̱i̱ˋ quiá'ˉ. Jo̱ co̱' lajo̱b lɨ́ɨngˊguɨ i̱ dseaˋ do, jo̱ba' lana lɨ́ɨiñˊ lafa' 'maˋ ofɨɨˋ e nɨcagüɨtǿø'˜ catɨ́ˉ jmóˆ quiá'ˉ, jo̱ nɨnéeˊ guiʉ́ˉ e nidsitóo'˜ fɨˊ ni˜ jɨˋ e jaˋ tó̱o̱ˋ jmɨɨ˜ yʉ'ˊ.
65001013	Jo̱guɨ jaléng'ˋ i̱ dseaˋ i̱ jmɨgóoˋ do lɨ́ɨiñˊ la lɨ́ɨˊ ja̱ˊ e ró̱o̱ˉ fɨˊ 'nɨ'ˋ jmɨñí'ˆ mɨ˜ íiˊ guíˋ teáˋ, co̱' jnéengˉ jǿøˉbaa' jalé'ˋ e gaˋ e jmóorˋ. Jo̱guɨ lɨ́ɨiñˊ cajo̱ lafa' nʉ́ʉˊ i̱ nɨca'íngˉ lají̱i̱'˜ é̱e̱ˆ quiá'ˉ, jo̱guɨ lana nɨteáaiñ'˜ fɨˊ e nidsilíiñˋ fɨˊ lɨ˜ nʉʉˋ sǿ'ˋ carˋ ngongɨ́ɨˋ jmɨɨ˜.
65001014	Jo̱ i̱ dseaˋ i̱ calɨsíˋ Enoc i̱ calɨséngˋ ie˜ malɨɨ˜ do mɨ˜ catɨ́ˋ guiéˉ 'lé'ˋ dseaˋ mɨ˜ cangɨ́ˋ e cajmeáangˋ Fidiéeˇ i̱ Adán do, jo̱ i̱ Enoc do café'rˋ cuaiñ˜ quiá'ˉ Fidiéeˇ e éeiñˋ jaléng'ˋ i̱ dseaˋ i̱ jmɨgóoˋ do mɨ˜ cajíng'ˉ lala: “Nɨcamámˉbaa Fíiˋnaa' e nɨjáarˊ có̱o̱'˜ i̱ 'leáangˉ ángeles quiá'rˉ
65001015	e niquidsirˊ í'ˋ quiá'ˉ lajaangˋ lajaangˋ dseaˋ jmɨgüíˋ jo̱guɨ mɨfɨ́ɨngˋ nicuǿ'rˉ iihuɨ́ɨˊ jaléng'ˋ dseaˋ sooˋ dsíiˊ uii˜ quiá'ˉ jalé'ˋ e gaˋ e nɨcajméerˋ jo̱guɨ uii˜ quiá'ˉ jalé'ˋ júuˆ 'lɨ'ˆ e nɨcafé'rˋ uii˜ quiá'ˉ Fidiéeˇ.”
65001016	Jo̱ jaléng'ˋ i̱ dseaˋ sooˋ dsíiˊ do contøømˉ jmóorˋ ta˜ jɨ́ɨngˋ có̱o̱'˜ dseaˋ rúiñ'ˋ, jo̱guɨ jmóorˋ ta˜ éengˋ jaléng'ˋ íˋ cajo̱, jo̱guɨ lɨ́'ˆ jmitir˜ lají̱i̱'˜ e lɨ́ˋ dsíiˊ ngúuˊ táamˋbre. Jo̱ eáamˊ jmɨcǿøng'˜ yaaiñ˜ jo̱guɨ fé'rˋ jalé'ˋ júuˆ róoˉ e laco̱' lɨ'rˋ cǿøiñˉ dsíiˊ dseaˋ rúiñ'ˋ, jo̱ lajo̱ba' lɨ'rˋ jalé'ˋ e iiñ˜ quiá'ˉ i̱ dseaˋ rúiñ'ˋ do.
65001017	Jo̱ dsʉ' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ, e té̱e̱ˊ óoˊna' lají̱i̱'˜ e júuˆ e nɨcafé'ˋ jaléng'ˋ i̱ dseaˋ i̱ sɨ́ɨngˋ Fíiˋnaa' Dseaˋ Jmáangˉ cuaiñ˜ quiá'rˉ
65001018	ie˜ mɨ˜ casɨ́'rˉ 'nʉ́'ˋ lala: “Mɨ˜ tɨˊ lɨ˜ nɨjaquiéengˊ e ni'íingˉ jmɨgüíˋ nigüeám'ˋ dseaˋ i̱ nijmine'ˆ jalé'ˋ e güeang'ˆ quiá'ˉ Fidiéeˇ, jo̱ lɨ́'ˆ nijmitir˜ lají̱i̱'˜ e 'lɨ'ˆ e lɨ́ˋ dsíirˊ yaam˜bre.”
65001019	Jo̱ jaléng'ˋ i̱ dseaˋ la'íbˋ jmóoˋ ta˜ 'naangˋ dseaˋ quiá'ˉ rúiñ'ˋ, jo̱guɨ caniingˉ jmóorˋ lají̱i̱'˜ e lɨ́ˋ dsíiˊ ngúuˊ táamˋbre, jo̱guɨ jaˋ seengˋ Jmɨguíˋ quiá'ˉ Fidiéeˇ có̱o̱'r˜ cajo̱.
65001020	Jo̱ba' fɨ́ɨˉguɨ́ɨ 'nʉ́'ˋ, dseaˋ rú'ˋnaa' dseaˋ quiá'ˉ Dseaˋ Jmáangˉ i̱ iin˜n eáangˊ, e cuǿø'˜guɨ bíˋ rúng'ˋna' e laco̱' nidsicuángˋguɨ' quíiˉna' có̱o̱'˜ júuˆ quiá'ˉ Dseaˋ Jmáangˉ lɨ́'ˆ lají̱i̱'˜ e fɨˊ güeang'ˆ lɨ˜ nɨteáangˉna' có̱o̱'r˜. Jo̱guɨ féeng'˜na' Fidiéeˇ la'eáangˊ có̱o̱'˜ Jmɨguíˋ quiá'rˉ.
65001021	Jo̱guɨ contøøngˉ jmiguiéng'ˊ óoˊna' jial tíiˊ 'neáangˋ Fidiéeˇ jneaa˜aa' jo̱guɨ jeengˇna' e nitɨ́ˉ e jmɨɨ˜ e niñíingˋna' quiá'ˉ Fíiˋnaa' Dseaˋ Jmáangˉ e nilɨseengˋna' cøøngˋ có̱o̱'˜ Fidiéeˇ lata˜ uíi'˜ e fɨ́ɨˉ lɨ́ɨiñˉ jneaa˜aa'.
65001022	Jo̱guɨ jmeeˉna' úungˋ e laco̱' ningáng'ˋ jaléng'ˋ dseaˋ i̱ jaˋguɨ mɨˊ ngáng'ˋ røøˋ laco̱' sɨ'íˆ júuˆ quiá'ˉ Dseaˋ Jmáangˉ.
65001023	Jo̱guɨ jmɨcó̱o̱'˜na' cajo̱ jaléng'ˋ dseaˋ e laco̱' nileáiñˋ jee˜ jalé'ˋ dseeˉ quiá'rˉ, jo̱ lajo̱ba' jaˋ nidsilíiñˋ fɨˊ lɨ˜ 'lɨ'ˆ fɨˊ lɨ˜ cóoˋ jɨˋ e jaˋ tó̱o̱ˋ jmɨɨ˜ yʉ'ˊ. Jo̱guɨ jmeeˉna' fɨ́ɨˉ lɨ́ɨngˉna' jaléng'ˋ dseaˋ cajo̱, jo̱ dsʉ' 'néˉ ñiim˜ óoˊna' jie˜ mɨˊ síng'ˋ yaang˜na' fɨˊ gaˋ lɨ˜ teáangˆ jaléng'ˋ i̱ dseaˋ i̱ jmɨgóoˋ do, jo̱guɨ jie˜ mɨˊ jméeˆna' e jmeáang'˜na' ta˜ jalé'ˋ sɨ̱'rˆ, co̱' jɨˋguɨ cartɨˊ jalé'ˋ e jo̱ 'lɨ'ˆ uíi'˜ e jmóorˋ jalé'ˋ e jaˋ dseengˋ.
65001024	Jo̱ dsʉ' jaamˋ Fidiéeˇ i̱ seengˋ, jo̱guɨ íbˋ i̱ nɨcaleáangˋ jneaa˜aa' jee˜ jalé'ˋ dseeˉ quíˉii', jo̱guɨ íbˋ i̱ jmóoˋ íˆ jneaa˜aa' cajo̱ e laco̱' jaˋ nijiʉ́'ˋnaa' fɨˊ ni˜ dseeˉ, co̱' eáamˊ 'gøiñ'ˊ, jo̱ jmóorˋ lajo̱ e laco̱' niguiéiñ'ˊ jneaa˜aa' fɨˊ quinirˇ e jaˋ sɨ'lɨng'ˆnaa' có̱o̱'˜ jí̱i̱'˜ co̱o̱ˋ dseeˉ. Jo̱ba' eáangˊ iáangˋ dsiˋnaa' mɨ˜ nitɨ́ˉ fɨˊ lɨ˜ jlo'ˆ niiñˉ fɨˊ ñifɨ́ˉ quiá'rˉ.
65001025	Jo̱ jí̱i̱'˜ íbˋ dseaˋ catɨ́ɨngˉ nijmiféng'ˊ dseaˋ, co̱' jí̱i̱'˜ íbˋ dseaˋ lɨ́ɨngˊ Fíiˋnaa' dseaˋ féng'ˊ dseaˋ ñíingˊ fɨˊ la'úngˉ, jo̱guɨ dseaˋ íbˋ dseaˋ cuǿøngˋ líˋ jmérˉ lɨ́'ˆ doñiˊ eeˋ, jo̱guɨ jí̱i̱'˜ íbˋ dseaˋ óorˋ ta˜ e quiʉ'rˊ ta˜ fɨˊ la'úngˉ la'eáangˊ có̱o̱'˜ Fíiˋnaa' Dseaˋ Jmáangˉ, jo̱ lajo̱b jmóorˋ lají̱i̱'˜ nʉ́'ˉguɨ e nitɨro̱o̱ˇ jmɨgüíˋ, jo̱guɨ lajo̱b jmóorˋ lana jo̱guɨ tɨˊ lɨ˜ dséˆguɨ cajo̱ lɨ́'ˆ dseáng'ˉ carˋ ngongɨ́ɨˋ jmɨɨ˜. Jo̱ lajo̱b nilíˋ. Jo̱ lanab jí̱i̱'˜ fé'ˋ jiˋ quiá'ˉ Judas.
66001001	Jalé'ˋ júuˆ e fé'ˋ e fɨˊ ni˜ jiˋ la lɨ́ɨˊ júuˆ e cacuøˊ Fíiˋnaa' Dseaˋ Jmáangˉ e ca'íñ'ˋ quiá'ˉ Fidiéeˇ e jaˋ mɨˊ cajmijnéengˋ dseaˋ do lamɨ˜ jéengˊguɨ. Jo̱ Fidiéeˇ cacuø'rˊ dseaˋ do jalé'ˋ e júuˆ la e laco̱' ni'é'ˉ dseaˋ do jaléng'ˋ dseaˋ quiá'rˉ e˜ jalé'ˋ e nidsijéeˊ lajeeˇ lajmɨnábˉjiʉ fɨˊ jmɨgüíˋ la. Jo̱ Dseaˋ Jmáangˉ casíiñˋ jaangˋ ángel quiá'rˉ e laco̱' cajméeiñ'ˋ do júuˆ fɨˊ quiniˇ jaangˋ dseaˋ quiá'rˉ i̱ siiˋ Juan.
66001002	Jo̱ i̱ dseaˋ íˋguɨ guiarˊ jalé'ˋ e júuˆ quiá'ˉ Fidiéeˇ do jee˜ jaléng'ˋ dseaˋ jmɨgüíˋ cuaiñ˜ quiá'ˉ jalé'ˋ e cangárˉ do lafa' mɨ˜ quɨrˊ, jo̱guɨ tíibˊ nir˜ cajo̱ lají̱i̱'˜ e júuˆ e cacuøˊ Fidiéeˇ e calɨti˜ la'eáangˊ có̱o̱'˜ Dseaˋ Jmáangˉ.
66001003	Jo̱ juguiʉ́ˉ oˊ quiá'ˉ i̱ dseaˋ i̱ ɨˊ jalé'ˋ e júuˆ la jo̱guɨ juguiʉ́ˉ oˊ cajo̱ quiá'ˉ jaléng'ˋ i̱ dseaˋ i̱ jmóoˋ nʉ́ʉ'˜ mɨ˜ núurˋ jalé'ˋ e júuˆ e sɨlɨɨˇ e fɨˊ ni˜ jiˋ la, co̱' jalé'ˋ e júuˆ la lɨ́ɨˊ júuˆ e jáaˊ quiá'ˉ 'ñiab'ˊ Fidiéeˇ, dsʉ' nɨjaquiéemˊ e jmɨɨ˜ e nilɨti˜ lají̱i̱'˜ e júuˆ e fé'ˋ e fɨˊ ni˜ jiˋ la.
66001004	Jnea˜ siiˉ Juan, jo̱ jmo'ˊo e jiˋ la e catɨ́ɨngˉ lajɨˋ guiéˉ 'lé'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ neáangˊ fɨˊ lɨ˜ se̱'ˊ Asia. Íing'˜na' güea'ˆ quiá'ˉ Fidiéeˇ jo̱guɨ güɨlɨseengˋna' juguiʉ́ˉ júuˆ røøˋ la'eáangˊ có̱o̱'˜ dseaˋ do, co̱' lají̱i̱'˜ íbˋ dseaˋ i̱ seengˋ lají̱i̱'˜ latɨˊ mɨ˜ uiing˜ jo̱guɨ latɨˊ lana jo̱guɨ i̱ nijáaˊtu̱ calé'ˋ catú̱ˉ. Jo̱guɨ lajo̱bɨ cajo̱ íim'˜ba' güea'ˆ quiá'ˉ lajɨˋ guiángˉ jmɨguíˋ i̱ seengˋ fɨˊ quiniˇ lɨ˜ lɨ́ɨˊ é̱e̱ˆ laniingˉ fɨˊ lɨ˜ guiing˜ Fidiéeˇ quiʉ'rˊ ta˜.
66001005	Jo̱guɨ cajo̱ íim'˜ba' güea'ˆ quiá'ˉ Dseaˋ Jmáangˉ, co̱' íbˋ dseaˋ i̱ dseáng'ˉ tíiˊ ni˜ røøˋ jalé'ˋ e júuˆ la, jo̱guɨ íˋbɨ dseaˋ i̱ la'uii˜ cají̱'ˊtu̱ jee˜ jaléng'ˋ 'lɨɨ˜, jo̱guɨ íbˋ dseaˋ niingˉ i̱ quie̱ˊ nifɨˊ jee˜ jaléng'ˋ dseaˋ i̱ óoˋ ta˜ i̱ seengˋ fɨˊ la'úngˉ fɨˊ jmɨgüíˋ. Jo̱guɨ cajo̱ íbˋ i̱ eáangˊ 'neáangˋ jneaa˜aa', jo̱guɨ cajáng'ˋ 'ñia'rˊ e cajúiñˉ e laco̱' caleáaiñˋ jneaa˜aa' jee˜ jalé'ˋ dseeˉ quíˉii' la'eáangˊ có̱o̱'˜ e jmɨ'øøiñˉ e catu̱u̱ˋ do.
66001006	Jo̱guɨ nɨcajméerˋ e jaléng'ˋ jneaa˜aa', dseaˋ lɨ́ɨˊnaa' dseaˋ quiá'rˉ, nɨlɨ́ɨˊnaa' co̱o̱ˋ 'lé'ˋ dseaˋ i̱ lɨ́ɨngˊ lafa' jmidseaˋ i̱ jmooˋ lají̱i̱'˜ e iing˜ Tiquiá'rˆ Fidiéeˇ. ¡Jo̱ majmɨ'gooˉbaa' jo̱guɨ majmifém'ˊbaa' dseaˋ do, co̱' íbˋ dseaˋ i̱ eáangˊ 'gøng'ˊ jo̱guɨ i̱ güeang'ˆ carˋ ngongɨ́ɨˋ jmɨɨ˜! Jo̱ lajo̱b nilíˋ.
66001007	¡Jǿøˉna' jo̱guɨ quie̱ˋna' cuente! Dob nijáaˊ Dseaˋ Jmáangˉ fɨˊ jee˜ cabøø˜ jníiˊ, jo̱ lajɨɨmˋ dseaˋ niníiñˉ dseaˋ do, jo̱ jɨˋguɨ jaléng'ˋ i̱ dseaˋ i̱ lɨɨng˜ eeˋ ca'iéeiñˉ dseaˋ do niníingˉneiñ'; jo̱ ie˜ jo̱b mɨ˜ niquí'ˉ jo̱guɨ nilɨjiʉ˜ dsíiˊ jaléng'ˋ dseaˋ i̱ seengˋ latøøngˉ fɨˊ jmɨgüíˋ uíi'˜ dseaˋ do, jo̱ e jáb'ˉ e jo̱. Jo̱ lajo̱b nilíˋ.
66001008	Jo̱ lalab jíng'ˉ Fíiˋnaa' Fidiéeˇ: “Jneab˜ i̱ la'uii˜ do jo̱guɨ jnea˜bɨ i̱ lɨ˜ cadséngˉ do cajo̱, co̱' jneab˜ Fidiéeˇ i̱ 'gøng'ˊ i̱ quɨ́ɨ'˜ jmɨɨ˜ jméˉ lɨ́'ˆ doñiˊ eeˋ, jo̱guɨ jnea˜bɨ cajo̱ i̱ seengˋ lají̱i̱'˜ latɨˊ mɨ˜ uiing˜ jo̱guɨ latɨˊ lana jo̱guɨ i̱ nijáaˊtu̱ calé'ˋ catú̱ˉ.”
66001009	Jnea˜ siiˉ Juan, jo̱guɨ la'ó'ˋ rú'ˋbaa' lɨ́ɨˊnaa' uíi'˜ e nɨlɨ́ɨˊnaa' dseaˋ quiá'ˉ Dseaˋ Jmáangˉ. Jo̱ røøbˋ íing'˜naa' iihuɨ́ɨˊ dsʉ' uíi'˜ e lɨ́ɨˊnaa' dseaˋ quiá'ˉ dseaˋ do, jo̱guɨ røøbˋ cajo̱ catɨ́ɨˉnaa' e quie̱ˊ Fidiéeˇ nifɨˊ quíˉii', jo̱guɨ røøbˋ jmooˉnaa' té'ˋnaa' có̱o̱'˜ jalé'ˋ iihuɨ́ɨˊ e dsingɨ́ɨngˉnaa' do. Jo̱ uíi'˜ e guiaaˉ júuˆ quiá'ˉ Fidiéeˇ e calɨti˜ la'eáangˊ có̱o̱'˜ Dseaˋ Jmáangˉ, jo̱ba' casíingˋ dseaˋ do jnea˜ fɨˊ co̱o̱ˋ guóo'˜ uǿˉjiʉ e siiˋ Patmos e néeˊ fɨˊ ni˜ jmɨñí'ˆ.
66001010	Jo̱ cangojéeˊ e lajeeˇ e jmɨɨ˜ domiing˜ e jmiféng'ˊ dseaˋ Fidiéeˇ cajá̱ˋa̱ jee˜ Jmɨguíˋ quiá'ˉ dseaˋ do jo̱ canúˉu lɨ́'ˆ calúuˋu co̱o̱ˋ luu˜ e fé'ˋ teáˋ eáangˊ lɨ́'ˆ laco̱' mɨ˜ i̱i̱ˉ co̱o̱ˋ lúuˊ trompé'ˆ, jo̱ lalab cajíng'ˉ sɨ́'ˋ jnea˜:
66001011	—Jo̱ fɨ́ɨˉɨ 'nʉˋ, Juan, e nijmée'˜ fɨˊ co̱o̱ˋ ni˜ jiˋ lajalé'ˋ e móo'ˉ la jmɨɨ˜ na, jo̱ mɨ˜ ningɨ́ˋ jo̱, nisɨ́n'ˆ jalé'ˋ e jiˋ jo̱ quiá'ˉ lajɨˋ guiéˉ 'lé'ˋ dseaˋ quiéˉe i̱ neáangˊ fɨˊ e fɨɨˋ e siiˋ Éfeso, jo̱guɨ e fɨɨˋ e siiˋ Esmirna, jo̱guɨ e fɨɨˋ e siiˋ Pérgamo, jo̱guɨ e fɨɨˋ e siiˋ Tiatira, jo̱guɨ e fɨɨˋ e siiˋ Sardis, jo̱guɨ e fɨɨˋ e siiˋ Filadelfia, jo̱guɨ e fɨɨˋ e siiˋ Laodicea; jo̱ lajɨˋ guiéˉ e fɨɨˋ na néeˊ fɨˊ lɨ˜ se̱'ˊ Asia.
66001012	Jo̱ mɨ˜ cangɨ́ˋ e canúˉu e luu˜ do, jo̱ba' cají̱i̱'˜i̱ niiˉ lɨ́'ˆ calúuˋu e laco̱' nica̱a̱ˆ cuente i̱˜guɨ i̱ tǿ'ˋ jnea˜ do; jo̱ jo̱b mɨ˜ camóˉo guiéˉ candeléer˜ e jɨ'ˋ e lɨ́ɨˊ có̱o̱'˜ layaang˜ cunéeˇ.
66001013	Jo̱ jeeng˜ e guiéˉ candeléer˜ e jɨ'ˋ do camánˉn jaangˋ i̱ jnéengˉ dseáng'ˉ laco̱' jaangˋ dseaˋ jmɨgüíˋ i̱ qui'ˊ co̱o̱ˋ 'mɨ'ˊ e cueeˋ e tíiˊ cartɨˊ uii˜ tɨɨrˉ, jo̱guɨ 'ñʉ́ʉˊ nʉ́'ˉ dsíirˊ co̱o̱ˋ e lɨ́ɨˊ có̱o̱'˜ layaang˜ cunéeˇ,
66001014	jo̱guɨ teeˋ jñʉguir˜ lɨ́'ˆ laco̱' teeˋ 'mooˋ o̱si jooˋ é, jo̱guɨ jminirˇ lɨ́ɨˊ lafa' sǿng'ˊ jɨˋ,
66001015	jo̱guɨ tɨɨrˉ lɨ́ɨˊ dseáng'ˉ lafa' co̱o̱ˋ ñíˆ e siiˋ bronce e dseáng'ˉ jíingˋ jɨ'ˋ lafa' mɨ˜ iʉ˜ fɨˊ ni˜ jɨˋ, jo̱guɨ júuˆ quiá'rˉ nʉ́'ˋ lɨ́'ˆ laco̱' i̱i̱ˉ co̱o̱ˋ lóo'˜ e fé'ˋ eáangˊ.
66001016	Jo̱guɨ e fɨˊ jaguórˋ dséeˊ do teáang'˜ guiángˉ nʉ́ʉˊ, jo̱guɨ fɨˊ mo'oorˉ güɨ'ɨ́ɨˊ co̱o̱ˋ ñisʉ̱'ˋ e dsíng'ˉ 'méˉ lajɨˋ tú̱ˉ taangˋ. Jo̱guɨ nir˜ dseáng'ˉ jíingˋ jɨ'ˋ lɨ́'ˆ laco̱' jnéengˉ ieeˋ mɨ˜ íiñˊ guieñí'ˉ jóoˋ.
66001017	Jo̱ mɨ˜ camánˉn i̱ dseaˋ do, jo̱ba' dseáng'ˉ caquɨ́m'ˉbaa fɨˊ uii˜ tɨɨrˉ lafa' jaangˋ 'lɨɨ˜. Jo̱ dsʉ' írˋ caquidsirˊ guóorˋ dséeˊ fɨˊ yʉ́'ˆ moguiiˉ jo̱ casɨ́'rˉ jnea˜ lala: —Jaˋ fǿøn'˜ jí̱i̱'˜ co̱o̱ˋ; co̱' jneab˜ dseaˋ i̱ la'uii˜ jo̱guɨ jnea˜bɨ dseaˋ i̱ tɨˊ lɨ˜ cadséngˉ do cajo̱,
66001018	jo̱ jnea˜bɨ cajo̱ i̱ dseaˋ i̱ seengˋ lana; jo̱guɨ e já'ˉba' e cajúnˉn cateáˋ, dsʉ' cají̱b'ˊtú̱u̱ calé'ˋ catú̱ˉ, jo̱ dsʉ' carˋ ngongɨ́ɨˋ jmɨɨ˜ seenˉ náng; jo̱guɨ jneab˜ dseaˋ quie̱e̱ˉ joñíˆ quiá'ˉ 'móˉ jo̱guɨ joñíˆ quiá'ˉ fɨˊ lɨ˜ 'lɨ'ˆ cajo̱.
66001019	Jo̱ba' lana nijmée'˜ fɨˊ ni˜ jiˋ lají̱i̱'˜ e nɨcañíi'ˉ jo̱guɨ jalé'ˋ e móo'ˉ jmɨɨ˜ na có̱o̱'˜guɨ jalé'ˋ e nimóˆguɨ' cøøngˋguɨ.
66001020	Jo̱ lalab guǿng'ˋ i̱ guiángˉ nʉ́ʉˊ i̱ nɨcañin'ˊ fɨˊ jaguóoˋo dséeˊ la, jo̱guɨ lalab guǿng'ˋ cajo̱ lajɨˋ guiéˉ candeléer˜ e jɨ'ˋ e lɨ́ɨˊ có̱o̱'˜ layaang˜ cunéeˇ do: i̱ guiángˉ nʉ́ʉˊ do guǿng'ˋ quiá'ˉ jaléng'ˋ dseaˋ i̱ quie̱ˊ nifɨˊ quiá'ˉ dseaˋ quiéˉe i̱ seengˋ fɨˊ lajɨˋ guiéˉ fɨɨˋ e néeˊ fɨˊ lɨ˜ se̱'ˊ Asia, jo̱guɨ laco̱o̱ˋ e candeléer˜ e tíiˊ guiéˉ do guǿng'ˋ i̱ guiéˉ 'lé'ˋ dseaˋ quiéˉe i̱ seengˋ fɨˊ laco̱o̱ˋ e fɨɨˋ jo̱.
66002001	’Jo̱ fɨ́ɨˉguɨ́ɨ 'nʉˋ, Juan, e nijmée'˜ co̱o̱ˋ jiˋ e catɨ́ɨngˉ i̱ dseaˋ i̱ quie̱ˊ nifɨˊ quiá'ˉ dseaˋ quiéˉe i̱ neáangˊ fɨˊ fɨɨˋ Éfeso, jo̱ lalab jmée'˜: “Lalab jíng'ˉ i̱ dseaˋ i̱ teáang'˜ lajɨˋ guiángˉ nʉ́ʉˊ fɨˊ jaguórˋ dséeˊ jo̱guɨ i̱ ngɨˊ fɨˊ jee˜ lajɨˋ guiéˉ candeléer˜ e jɨ'ˋ e lɨ́ɨˊ có̱o̱'˜ layaang˜ cunéeˇ do:
66002002	Jo̱ lalab fɨ́ɨˉɨ 'nʉˋ e guiʉ́ˉ ñiiˉ lajalé'ˋ e jmoo'ˋ lafa' jalé'ˋ e la; e eáamˊ cuø'ˊ bíˋ uø'ˊ e jmoo'ˋ ta˜ jo̱guɨ e eáamˊ iʉ˜ ní'ˆ có̱o̱'˜ jalé'ˋ e jo̱ cajo̱, jo̱guɨ ñiˋbaa cajo̱ e jaˋ cuø'ˊ fɨˊ e nijméˉ dseaˋ jalé'ˋ e jaˋ dseengˋ lɨ́'ˆ eeˋ jáˉ dsíirˊ. Jo̱guɨ ñiˋbaa guiʉ́ˉ e nɨcajǿø'ˉ su já'ˉ laco̱' fé'ˋ jaléng'ˋ i̱ dseaˋ i̱ jíng'ˉ e lɨ́ɨiñˊ dseaˋ apóoˆ i̱ ni'ˊ júuˆ quiéˉe, jo̱ dsʉ' o̱' já'ˉ e lɨ́ɨiñˊ lajo̱, jo̱ 'nʉˋ nɨcalɨlí'ˆba' e jaléng'ˋ i̱ dseaˋ íˋ jmang'ˆ i̱ adseaamˋ.
66002003	Jo̱guɨ eáamˊ nɨcajmee'ˉ féng'ˊ a'ˊ jo̱guɨ nɨcateá'ˉ lɨ́'ˉbɨ' có̱o̱'˜ jalé'ˋ iihuɨ́ɨˊ e nɨca'íin'˜ uíi'˜ jnea˜, jo̱ dseáng'ˉ jaˋ mɨˊ calɨtúngˉ o'ˊ e sin'ˊ teáˋ fɨˊ guiʉ́ˉ có̱o̱'˜ jnea˜.
66002004	Jo̱ dsʉ' seabˋ co̱o̱ˋ júuˆ e nɨ'léeˊ quíi'ˉ lana, jo̱ e lab e jo̱: joˋ guiéeˊ e 'neáan'ˋ jnea˜ o̱'guɨ dseaˋ rún'ˋ laco̱'guɨ lamɨ˜ uiing˜ do ie˜ lamɨ˜ canaan'ˋ e cuíin'ˋ jnea˜.
66002005	Jo̱ba' fɨ́ɨˉɨ 'nʉˋ e ni'ɨ́ɨˆdu o'ˊ jie˜ lɨ˜ nɨca'lee'˜ quíi'ˉ lana, jo̱ quɨ́ɨ'˜ jíing'˜tu̱ uø'ˊ calé'ˋ catú̱ˉ fɨˊ quiniˇ Fidiéeˇ, jo̱guɨ jmeeˉtu̱' lajalé'ˋ lɨ́'ˆ laco̱'guɨ lamɨ˜ quɨ́'ˉ tɨ́ɨn'ˋ e jmoo'ˋ latɨˊ mɨ˜ uiing˜ do. Jo̱ song jaˋ nijmée'ˆ lajo̱, jo̱ba' lajmɨnábˉ nigáaˊa fɨˊ na jo̱ nijé̱'ˆbaa é̱e̱ˆ quiá'ˉ e candeléer˜ do quíi'ˉ, jo̱ dsʉ' jaˋ nilíˋ lajo̱ song niquɨ́'ˉ jíng'ˋtu̱ uø'ˊ fɨˊ quiniˇ Fidiéeˇ.
66002006	Jo̱ dsʉ' e laba' guiʉ́ˉ e jmɨcó̱o̱'˜ quíi'ˉ, e 'níb'ˋ man'ˊ jalé'ˋ e jmóoˋ i̱ dseaˋ nicolaíta lɨ́'ˆ laco̱'guɨ jnea˜ 'níb'ˋ máanˊnre cajo̱.
66002007	Jo̱ba' fá'ˋa: I̱i̱ˋ jaléng'ˋ dseaˋ dsi˜ logua˜, güɨnúˆbre lají̱i̱'˜ júuˆ e jíng'ˉ Jmɨguíˋ quiá'ˉ Fidiéeˇ e catɨ́ɨngˉ lajɨˋ guiéˉ 'lé'ˋ dseaˋ quiéˉe: Jaléng'ˋ i̱ dseaˋ i̱ nité'ˋ lí'ˋ có̱o̱'˜ jalé'ˋ iihuɨ́ɨˊ jo̱guɨ jaˋ nitiúuiñˉ jnea˜, jo̱ba' nicuǿøˆbaare e nidǿ'rˉ lají̱i̱'˜ e seaˋ quiá'ˉ e 'maˋ e cuøˊ e seengˋ dseaˋ lata˜ e si'ˊ fɨˊ ñifɨ́ˉ quiá'ˉ Fidiéeˇ.”
66002008	’Jo̱ fɨ́ɨˉguɨ́ɨ 'nʉˋ, Juan, e nijmée'˜ co̱o̱ˋ jiˋ e catɨ́ɨngˉ i̱ dseaˋ i̱ quie̱ˊ nifɨˊ quiá'ˉ dseaˋ quiéˉe i̱ neáangˊ fɨˊ fɨɨˋ Esmirna, jo̱ lalab jmée'˜: “Lalab fé'ˋ i̱ dseaˋ la'uii˜ do jo̱guɨ i̱ dseaˋ tɨˊ lɨ˜ dséngˉguɨ do, i̱ dseaˋ i̱ cajúngˉ do jo̱guɨ i̱ cají̱'ˊtu̱ mɨ˜ catɨ́ˋ 'nɨˊ jmɨɨ˜ lajo̱:
66002009	Jo̱ lalab fɨ́ɨˉɨ 'nʉˋ e guiʉ́bˉ ñiiˉ lají̱i̱'˜ iihuɨ́ɨˊ e íin'˜ jo̱guɨ jial tiñíin'ˉ cajo̱, nañiˊ fa' eáamˊbre jmɨcó̱o̱'˜ Fidiéeˇ 'nʉˋ có̱o̱'˜ jalé'ˋ e lɨ́ɨˊ quíi'ˉ. Jo̱guɨ ñiˋbɨ́ɨ guiʉ́ˉ cajo̱ jial fé'ˋ dseaˋ gaˋ uii˜ quíi'ˉ, fa' jaléng'ˋ i̱ dseaˋ i̱ jíng'ˉ e lɨ́ɨiñˊ dseaˋ Israel, jo̱ dsʉ' o̱' já'ˉ e lɨ́ɨngˊ i̱ dseaˋ íˋ lajo̱, co̱' i̱ dseaˋ íˋ lɨco̱' lɨ́ɨiñˊ dseaˋ i̱ jmiféng'ˊ fii˜ i̱ 'lɨm'ˆ.
66002010	Jo̱ fɨ́ɨˉɨ 'nʉˋ e jaˋ fǿøn'˜ lají̱i̱'˜ iihuɨ́ɨˊ e tɨˊ lɨ˜ ni'íin'˜; co̱' fii˜ i̱ 'lɨng'ˆ nijmérˉ e i̱ lɨɨng˜ 'nʉ́'ˋ nigüɨtáang'˜na' fɨˊ dsíiˊ 'nʉñíˆ e laco̱' nijmérˉ quijí̱ˉ jial nitʉ́ˆna' e teáangˉna' teáˋ fɨˊ guiʉ́ˉ có̱o̱'˜ jnea˜; jo̱ e iihuɨ́ɨˊ jo̱ ni'íing'˜na' lajeeˇ guíˉ jmɨɨ˜. Jo̱ dsʉ' fɨ́ɨˉɨ 'nʉˋ dseáng'ˉ jie˜ mɨˊ lɨtúngˉ o'ˊ e sin'ˊ teáˋ fɨˊ guiʉ́ˉ có̱o̱'˜ jnea˜, doñiˊ fa' iing˜ dseaˋ jngaiñ'ˊ 'nʉˋ uii˜ e jo̱, jo̱ba' jneab˜ nicuǿøˆø 'nʉˋ lají̱i̱'˜ e catɨ́ɨn'ˉ e nilɨseen'ˋ cøøngˋ có̱o̱'˜ jnea˜ carˋ ngongɨ́ɨˋ jmɨɨ˜.
66002011	Jo̱ jaléng'ˋ 'nʉ́'ˋ, dseaˋ dsi˜ loguáˆna', nʉ́ʉˉna' lají̱i̱'˜ e júuˆ e jíng'ˉ Jmɨguíˋ quiá'ˉ Fidiéeˇ e catɨ́ɨngˉ lajɨˋ guiéˉ 'lé'ˋ dseaˋ quiéˉe: Jo̱ jaléng'ˋ dseaˋ i̱ jaˋ nilɨtúngˉ dsíiˊ e teáaiñˊ teáˋ fɨˊ guiʉ́ˉ có̱o̱'˜ jnea˜, jo̱ba' i̱ dseaˋ íˋ joˋ tó̱o̱ˋ jmɨɨ˜ fa' e nitɨ́iñˉ fɨˊ lɨ˜ 'lɨ'ˆ mɨ˜ nitɨ́ˉ fɨˊ fɨɨˋ co̱o̱ˋ.”
66002012	’Jo̱ fɨ́ɨˉguɨ́ɨ 'nʉˋ, Juan, e nijmée'˜ co̱o̱ˋ jiˋ e catɨ́ɨngˉ i̱ dseaˋ i̱ quie̱ˊ nifɨˊ quiá'ˉ dseaˋ quiéˉe i̱ neáangˊ fɨˊ fɨɨˋ Pérgamo, jo̱ lalab jmée'˜: “Lalab fé'ˋ i̱ dseaˋ i̱ quie̱ˊ e ñisʉ̱'ˋ e 'méˉ lajɨˋ tú̱ˉ taangˋ do:
66002013	Jo̱ lalab fɨ́ɨˉɨ 'nʉˋ, e guiʉ́bˉ ñiiˉ lajaléb'ˋ e jmoo'ˋ, jo̱guɨ ñiˋbaa cajo̱ e seen'ˋ fɨˊ lɨ˜ quiʉ'ˊ fii˜ i̱ 'lɨng'ˆ ta˜, dsʉ' jaˋ mɨˊ catiun'ˊ e dseáng'ˉ já'ˉ lɨ́ɨn'ˉ lají̱i̱'˜ júuˆ quiéˉe. Jo̱guɨ jaˋ mɨˊ catiun'ˊ jnea˜ fa' e jaˋ mɨˊ jmití'ˆ lají̱i̱'˜ ta˜ quiʉ́'ˋʉ, o̱'guɨ mɨˊ catiun'ˊ jnea˜ ie˜ mɨ˜ cajngang'ˊ dseaˋ i̱ dseaˋ quiéˉe i̱ siiˋ Antipas i̱ cajmiti˜ júuˆ quiéˉe e fɨˊ fɨɨˋ e fɨˊ lɨ˜ quiʉ'ˊ fii˜ i̱ 'lɨng'ˆ i̱ siiˋ Satanás ta˜ do.
66002014	Dsʉ' fɨ́ɨˉguɨ́ɨ 'nʉˋ e seabˋ co̱o̱ˋ tú̱ˉ íing'˜ e 'léeˊ quíi'ˉ, jo̱ e lab e jo̱: jaˋ mɨˊ cajniin'˜ quiá'ˉ co̱o̱ˋ tú̱ˉ mɨ́ɨng'˜ dseaˋ i̱ seengˋ fɨˊ na i̱ jaˋ mɨˊ catʉ́ˋ e jmɨtɨ́ɨiñˋ lají̱i̱'˜ júuˆ 'lɨ'ˆ e caguiaˊ Balaam, co̱' i̱ dseaˋ na ca'e'rˊ jaangˋguɨ dseaˋ i̱ siiˋ Balac, jo̱ i̱ dseaˋ íˋguɨb i̱ cajmɨgǿøngˋ jaléng'ˋ dseaˋ Israel e laco̱' éeiñˋ dseeˉ e gø'rˊ ngu˜ jó'ˋ i̱ nɨcacuøiñ'ˊ diée˜ i̱ o̱' já'ˉ jo̱guɨ e 'léerˊ e güɨɨiñˋ có̱o̱'˜ dseañʉ'ˋ o̱si dseamɨ́ˋ i̱ o̱' quiá'rˉ.
66002015	Jo̱ lajo̱bɨ cajo̱ seemˋbɨ co̱o̱ˋ tú̱ˉ mɨ́ɨng'˜ dseaˋ la'ó'ˋ 'nʉ́'ˋ i̱ neáangˊ fɨˊ na i̱ jaˋ mɨˊ catʉ́ˋ jalé'ˋ e 'lɨ'ˆ e quɨ́'ˉ tɨ́ɨngˋ e jmóoˋ jaléng'ˋ dseaˋ nicolaíta.
66002016	Jo̱ba' fɨ́ɨˉɨ 'nʉˋ lana e quɨ́'ˉ jíing'˜ uø'ˊ fɨˊ quiniˇ Fidiéeˇ; jo̱ dsʉ' song jaˋ nijme'ˆ lajo̱, jo̱ba' lajmɨnábˉ nigáaˊa fɨˊ lɨ˜ guiin'˜ e nitɨɨn˜n có̱o̱'˜ jaléng'ˋ i̱ dseaˋ íˋ có̱o̱'˜ e ñisʉ̱'ˋ e iʉ˜ fɨˊ mo'óoˋo.
66002017	Jo̱ jaléng'ˋ 'nʉ́'ˋ, dseaˋ dsi˜ loguáˆna', nʉ́ʉˉna' lají̱i̱'˜ júuˆ e jíng'ˉ Jmɨguíˋ quiá'ˉ Fidiéeˇ e catɨ́ɨngˉ lajɨˋ guiéˉ 'lé'ˋ dseaˋ quiéˉe: Jo̱ i̱ dseaˋ i̱ jaˋ nilɨtúngˉ dsíiˊ e nʉ́ʉ'r˜ júuˆ quiéˉe, jo̱ba' nicuǿøˆbaare co̱o̱ˋ e lafa' iñí'ˆ e catɨ́ɨiñˉ e sɨ'maˇ fɨˊ ñifɨ́ˉ; jo̱guɨ nicuǿøˆbaare cajo̱ co̱o̱ˋ cu̱u̱˜ e teeˋ, jo̱ e fɨˊ ni˜ e cu̱u̱˜ do nijé̱ˉ co̱o̱ˋ júuˆ e 'mɨ́ɨˉ laco̱' siiˋ i̱ dseaˋ do, jo̱ dsʉ' jí̱i̱'˜ jaangˋ dseaˋ jiéng'ˋ jaˋ nilɨñiˊ e júuˆ jo̱, co̱' jí̱i̱'˜ i̱ dseaˋ i̱ ni'íng'ˋ do, jí̱i̱'˜ íˋbing' i̱ nilɨñiˊ e júuˆ jo̱.”
66002018	’Jo̱ fɨ́ɨˉguɨ́ɨ 'nʉˋ, Juan, e nijmée'˜ co̱o̱ˋ jiˋ e catɨ́ɨngˉ i̱ dseaˋ i̱ quie̱ˊ nifɨˊ quiá'ˉ dseaˋ quiéˉe i̱ neáangˊ fɨˊ fɨɨˋ Tiatira, jo̱ lalab jmée'˜: “Lalab jíng'ˉ i̱ Jó̱o̱ˊ Fidiéeˇ camɨ́ɨng'˜ do i̱ quie̱ˊ jminiˇ e lɨ́ɨˊ lafa' sǿng'ˊ jɨˋ jo̱guɨ tɨɨrˉ jnéengˉ lafa' ñíˆ e jíingˋ jɨ'ˋ jlo'ˆ e siiˋ bronce:
66002019	Jo̱ lalab fɨ́ɨˉɨ 'nʉˋ, e guiʉ́bˉ ñiiˉ lajaléb'ˋ e jmoo'ˋ, jo̱guɨ e eáamˊ 'neáan'ˋ dseaˋ rún'ˋ, jo̱guɨ e teábˋ sin'ˊ fɨˊ guiʉ́ˉ có̱o̱'˜ jnea˜, jo̱guɨ eáamˊ la'úungˋ nɨcajmee'ˉ lají̱i̱'˜ ta˜ e iin˜n, jo̱ jaˋ mɨˊ cajmɨtúngˉ o'ˊ lají̱i̱'˜ e ta˜ jo̱, co̱' dseáng'ˉ nɨcateá'ˉba', jo̱ ñiˋbaa guiʉ́ˉ e eáangˊguɨ nɨcuø'ˊ bíˋ uø'ˊ lana e røøˋguɨ nɨjmoo'ˋ ta˜ laco̱'guɨ lamɨ˜ jmoo'ˋ lamɨ˜ uiing˜ do.
66002020	Lɨ́'ˆ jí̱i̱'˜ e laba' e 'léeˊ quíi'ˉ e gaˋ: jaˋ mɨˊ cajníin'˜ quiá'ˉ i̱ dseamɨ́ˋ i̱ siiˋ Jezabel e sɨ́'ˋ 'ñia'rˊ e lɨ́ɨiñˊ jaangˋ dseamɨ́ˋ i̱ fé'ˋ cuaiñ˜ quiá'ˉ Fidiéeˇ, jo̱ dsʉ' i̱ dseamɨ́ˋ íˋ lɨ́'ˆ jmɨgǿøiñˋ jaléng'ˋ dseaˋ quiéˉe có̱o̱'˜ jalé'ˋ e e'rˊ do, co̱' iiñ˜ e nisíng'ˋtu̱ jaléng'ˋ dseaˋ quiéˉe fɨˊ gabˋ e jméˉtu̱r ta˜ 'léeˊ có̱o̱'˜ jaléng'ˋ dseañʉ'ˋ o̱si dseamɨ́ˋ i̱ o̱' quiá'rˉ, jo̱guɨ e jméˉtu̱r ta˜ gø'ˊ jalé'ˋ e nɨcuø'rˊ diée˜ i̱ o̱' já'ˉ.
66002021	Jo̱ huǿøbˉ nɨcacuǿøˉøre fɨˊ fa' e niquɨ́'ˉ jíng'ˋ 'ñia'rˊ fɨˊ quiniiˉ e laco̱' joˋ nijmérˉ e gaˋ lajo̱, jo̱ dsʉ' jaˋ mɨˊ calɨ'iiñ˜ fa' e nɨcajméerˋ lajo̱ e joˋ nibeáng'ˊguɨ 'ñia'rˊ dseeˉ, co̱' jaˋ iiñ˜ fa' nɨcatʉ́rˋ jalé'ˋ e 'lɨ'ˆ e jmóorˋ do.
66002022	Jo̱ dsʉ' lalab fá'ˋa uii˜ quiá'ˉ jaléng'ˋ i̱ dseaˋ i̱ jmóoˋ ta˜ 'léeˊ có̱o̱'˜ i̱ dseamɨ́ˋ íˋ, e song jaˋ niliúngˉ yaaiñ˜ e jmóorˋ jalé'ˋ e jo̱, jo̱ba' nijmee˜e e nilɨdsée'˜bre lajaléiñ'ˋ do, co̱' eáamˊ nicá̱rˋ iihuɨ́ɨˊ, jo̱guɨ huɨ́ɨmˊ nidsijéeˊ quiá'rˉ. Jo̱ jalé'ˋ e iihuɨ́ɨˊ nab nidsingɨ́ɨiñˉ song jaˋ niquɨ́'ˉ jíng'ˋ yaaiñ˜ uii˜ quiá'ˉ jalé'ˋ e dseeˉ e nɨca'éerˋ do.
66002023	Jo̱guɨ nijngám'ˆbaa jaléng'ˋ jó̱o̱ˊ i̱ dseaˋ íˋ e laco̱' jaléng'ˋ dseaˋ i̱ lɨ́ɨngˊ dseaˋ quiéˉe nilɨñirˊ e jneab˜ dseaˋ móoˋo jo̱guɨ cuíiˋi jial lɨ́ɨˊ dsíiˊ dseaˋ lajaangˋ lajaaiñˋ; jo̱ jneab˜ dseaˋ catɨ́ɨnˉn e nicuǿøˆø 'nʉ́'ˋ lají̱i̱'˜ e catɨ́ɨngˉna' lajaangˋ lajaangˋna' uii˜ quiá'ˉ lají̱i̱'˜ ta˜ e nɨcajmeeˇna' fɨˊ jmɨgüíˋ na.
66002024	Jo̱ fɨ́ɨˉɨ jaléng'ˋ 'nʉ́'ˋ caguiaangˉguɨ dseaˋ i̱ seengˋ fɨˊ na fɨˊ Tiatira; i̱i̱ˋ i̱ jaˋ mɨˊ casíng'ˋ yaang˜ fɨˊ gaˋ có̱o̱'˜ i̱ dseamɨ́ˋ gaˋ do o̱'guɨ mɨˊ cajmitir˜ lají̱i̱'˜ e fé'ˋ dseaˋ e lɨ́ɨˊ júuˆ nʉʉˋ quiá'ˉ fii˜ i̱ 'lɨng'ˆ i̱ siiˋ Satanás, jo̱ba' lalab fɨ́ɨˉɨ 'nʉ́'ˋ e joˋ nicuǿˉguɨ́ɨ 'nʉ́'ˋ ta˜ iiˋ e jié'ˋguɨ.
66002025	Jo̱ba' lɨ́'ˆ jie˜ mɨˊ tʉ́ˋna' lají̱i̱'˜ e guiʉ́ˉ e jmooˋna' na cartɨˊ mɨ˜ nitɨ́ˉ í'ˋ e ninii˜tú̱u̱ calé'ˋ catú̱ˉ fɨˊ jmɨgüíˋ na.
66002026	Jo̱ jaléng'ˋ dseaˋ i̱ nigüeáng'ˋ e jmitir˜ lají̱i̱'˜ e iing˜ jnea˜ e nijmérˉ, jo̱ba' nicuǿøˆbaare ta˜ e niquiʉ́'rˉ ta˜ fɨˊ jalé'ˋ fɨɨˋ e seaˋ fɨˊ jmɨgüíˋ na;
66002027	jo̱guɨ dseáng'ˉ lɨ́'ˆ laco̱'guɨ nɨcacuø'ˊ Tiquiéˆe jnea˜ fɨˊ e niquiʉ́'ˋʉ ta˜ quiá'ˉ jaléng'ˋ dseaˋ jmɨgüíˋ, lajo̱b i̱ dseaˋ íˋ cajo̱ niñíiñˋ lafa' 'ma'uˇ quiá'ˉ dseata˜, jo̱ có̱o̱'˜ e jo̱b niquiʉ́'rˉ ta˜ fɨˊ jalé'ˋ fɨɨˋ cartɨˊ nijmérˉ jmiguiʉˊ cuíi'˜ laco̱'guɨ mɨ˜ fíingˉ co̱o̱ˋ tu'ˊ.
66002028	Jo̱guɨ cajo̱ nicuǿømˆbaa 'nʉ́'ˋ i̱ nʉ́ʉˊ i̱ jnéengˆ mɨ˜ la'eeˋ.
66002029	Jo̱guɨ fɨ́ɨˉɨ 'nʉ́'ˋ, i̱i̱ˋ 'nʉ́'ˋ dseaˋ dsi˜ loguáˆna', nʉ́ʉˉna' lají̱i̱'˜ júuˆ e jíng'ˉ Jmɨguíˋ quiá'ˉ Fidiéeˇ e catɨ́ɨngˉ lajɨˋ guiéˉ 'lé'ˋ dseaˋ quiéˉe.”
66003001	’Jo̱ fɨ́ɨˉguɨ́ɨ 'nʉˋ, Juan, e nijmée'˜ co̱o̱ˋ jiˋ e catɨ́ɨngˉ i̱ dseaˋ i̱ quie̱ˊ nifɨˊ quiá'ˉ jaléng'ˋ dseaˋ quiéˉe i̱ neáangˊ fɨˊ fɨɨˋ Sardis, jo̱ lalab jmée'˜: “Lalab jíng'ˉ i̱ dseaˋ i̱ quie̱ˊ lajɨˋ guiéˉ jmɨguíˋ quiá'ˉ Fidiéeˇ jo̱guɨ i̱ teáang'˜ guiángˉ nʉ́ʉˊ fɨˊ jaguórˋ: Lalab fá'ˋa e dseáng'ˉ ñiˋbaa guiʉ́ˉ lajalé'ˋ e jmoo'ˋ, jo̱ fɨ́ɨmˊ dseaˋ ɨˊ dsíirˊ e dseáng'ˉ lajam'ˆ e lɨn'ˊ jaangˋ dseaˋ i̱ seengˋ cøøngˋ có̱o̱'˜ jnea˜, jo̱ dsʉ' o̱' já'ˉ e lɨn'ˊ lajo̱, co̱' ñiˋbaa guiʉ́ˉ e lɨn'ˊ jaangˋ dseaˋ lafa' i̱ sɨjúungˉ i̱ sɨ'naangˋ có̱o̱'˜ jnea˜.
66003002	Jo̱ba' fɨ́ɨˉɨ 'nʉˋ e íiˋ a'ˊ røøˋ jo̱guɨ cuǿø'˜ bíˋ uø'ˊ e nijmée'ˆ laco̱' sɨ'íˆ lají̱i̱'˜ e sɨséeˆ e 'néˉ jméeˆguɨ'; jo̱ song jaˋ nijme'ˆ lajo̱, jo̱ba' dseáam'˜ seen'ˋ e ni'íingˉ conguiaˊ quíi'ˉ; co̱' lɨ́'ˆ lají̱i̱'˜ e móoˋo e jmoo'ˋ na dseáng'ˉ jaˋ dseemˋ lɨ́ɨˊ fɨˊ quiniˇ Fidiéeˇ.
66003003	Jo̱ té̱e̱ˊ a'ˊ lají̱i̱'˜ júuˆ quiéˉe e nɨca'íin'˜ jo̱guɨ e nɨcanʉ́ʉ'ˉ; jo̱ jmeeˉ lají̱i̱'˜ e jo̱, jo̱guɨ quɨ́'ˉ jíng'ˋ uø'ˊ fɨˊ quiniˇ Fidiéeˇ. Co̱' song jaˋ nijmée'ˆ lajalé'ˋ e fɨ́ɨˉɨ 'nʉˋ na, jo̱ba' niguiéebˊ jmɨɨ˜ mɨ˜ niguiéˉe fɨˊ quiní'ˆ lajeeˇ e jaˋ ñiing˜ o'ˊ, lafa' mɨ˜ ngɨˊ jaangˋ ɨ̱ɨ̱ˋ e dsijméerˉ ɨ̱ɨ̱ˋ quiá'ˉ dseaˋ e jí̱i̱'˜ jaˋ ñiing˜ dsíiˊ i̱ dseaˋ do lɨ˜ nɨguieiñ'ˊ do.
66003004	Jo̱ dsʉ' e fɨˊ fɨɨˋ Sardis na seemˋbɨ co̱o̱ˋ tú̱ˉ mɨ́ɨng'˜ dseaˋ i̱ la'ó'ˋ røøˋ cuíingˋna' jnea˜, jo̱ i̱ dseaˋ íˋ jaˋ mɨˊ cajmɨ'lɨng'ˆ yaaiñ˜ fɨˊ quiniˇ Fidiéeˇ, jo̱ba' i̱ dseaˋ íˋ catɨ́ɨmˉbre e ningɨ́rˉ có̱o̱'˜ jnea˜, co̱' jaˋ sɨ'lɨiñ'ˆ jí̱i̱'˜ capí'ˆ.
66003005	Jo̱ jaléng'ˋ dseaˋ i̱ nité'ˋ lí'ˋ e já'ˉ lɨ́ɨiñˋ jalé'ˋ júuˆ quiéˉe, jo̱ba' niquɨˊbre sɨ̱'rˆ e teeˋ e laco̱' cuøˊ li˜ e nɨguiúmˉbre fɨˊ quiniˇ Fidiéeˇ, jo̱guɨ jaˋ tó̱o̱ˋ jmɨɨ˜ fa' e ni'uǿngˋguɨr lɨ˜ nɨteáaiñ'˜ fɨˊ ni˜ jiˋ lɨ˜ nɨtaang˜ jaléng'ˋ dseaˋ quiéˉe, jo̱guɨ nijmee˜e júuˆ fɨˊ quiniˇ Tiquiéˆe dseaˋ guiing˜ ñifɨ́ˉ jo̱guɨ fɨˊ quiniˇ jaléng'ˋ ángeles quiá'rˉ e jaléng'ˋ i̱ dseaˋ íˋ dseaˋ quiéˉbaa nɨlɨ́ɨiñˊ.
66003006	Jo̱ba' fɨ́ɨˉɨ 'nʉ́'ˋ, i̱i̱ˋ 'nʉ́'ˋ dseaˋ dsi˜ loguáˆna', nʉ́ʉˉna' lají̱i̱'˜ e jíng'ˉ Jmɨguíˋ quiá'ˉ Fidiéeˇ e catɨ́ɨngˉ lajɨˋ guiéˉ 'lé'ˋ dseaˋ quiéˉe.”
66003007	’Jo̱ lalab fɨ́ɨˉguɨ́ɨ 'nʉˋ, Juan, e nijmée'˜ co̱o̱ˋ jiˋ e catɨ́ɨngˉ i̱ dseaˋ i̱ quie̱ˊ nifɨˊ quiá'ˉ jaléng'ˋ dseaˋ quiéˉe i̱ neáangˊ fɨˊ fɨɨˋ Filadelfia, jo̱ lalab jmée'˜: “Lalab jíng'ˉ i̱ dseaˋ güeang'ˆ jo̱guɨ i̱ fé'ˋ jmang'ˆ júuˆ já'ˉ contøøngˉ jo̱guɨ i̱ quie̱ˊ joñíˆ quiá'ˉ dseata˜ dseaˋ féng'ˊ Daví'ˆ; jo̱ mɨ˜ náaˊ i̱ dseaˋ i̱ quie̱ˊ e joñíˆ do, jo̱ba' jí̱i̱'˜ jaangˋ dseaˋ joˋ i̱i̱ˋ nilí'ˋ fa' e nijnírˉ; jo̱guɨ mɨ˜ jnɨ́ɨrˊ, jo̱ba' jí̱i̱'˜ jaangˋ dseaˋ jaˋ i̱i̱ˋ nilí'ˋ fa' e nineárˉ.
66003008	Jo̱ jnea˜ ñiˋbaa guiʉ́ˉ lajalé'ˋ e jmoo'ˋ. Jo̱guɨ lana lafa' nɨcanáˋa co̱o̱ˋ jnɨ́ˆ fɨˊ quiní'ˆ e jí̱i̱'˜ jaangˋ jaˋ i̱i̱ˋ quɨ́'ˉ jmɨɨ˜ fa' nijníˉtu̱, jo̱ nañiˊ fa' jaˋ 'leáangˉ bíˋ quíi'ˉ seaˋ, dsʉ' nɨcajmeeˉba' nʉ́ʉ'˜ lají̱i̱'˜ júuˆ quiéˉe, jo̱ jaˋ mɨˊ cajmee'ˉ fa' e jaˋ jmicuíin'ˋ jnea˜.
66003009	Jo̱guɨ jnea˜ nijmee˜e e jaléng'ˋ i̱ dseaˋ i̱ teáang'˜ jee˜ 'lé'ˋ quiá'ˉ Satanás, jaléng'ˋ i̱ adseeˋ i̱ fé'ˋ e lɨ́ɨiñˊ dseaˋ Israel jo̱ dsʉ' o̱' já'ˉ e lɨ́ɨiñˊ lajo̱, jo̱ nijmee˜e e nisí'ˋ jaléng'ˋ i̱ dseaˋ íˋ uǿˉ jnir˜ fɨˊ quiní'ˆ, jo̱ lajo̱b nilɨñirˊ e eáamˊ 'neáangˋ jnea˜ 'nʉˋ.
66003010	Jo̱ co̱' contøømˉ nɨcateá'ˉ e jmoo'ˋ nʉ́ʉ'˜ lají̱i̱'˜ júuˆ quiéˉe e jaˋ mɨˊ calɨtúngˉ o'ˊ e júuˆ jo̱, jo̱ uíi'˜ e jo̱ba', jnea˜ nijmee˜e íˆ 'nʉˋ mɨ˜ nɨjaquiéengˊ e niníˋ dseaˋ iihuɨ́ɨˊ fɨˊ latøøngˉ jmɨgüíˋ, co̱' ie˜ jo̱b mɨ˜ nijǿøˆø jial lɨ́ɨngˊ lajaangˋ lajaangˋ dseaˋ seengˋ fɨˊ ni˜ guóo'˜ uǿˉ na, jo̱ ne˜duu' su teáaiñˆ teáˋ fɨˊ guiʉ́ˉ có̱o̱'˜ jnea˜ o̱si o̱' lajo̱ é.
66003011	Jo̱ lajeeˇ lajmɨnábˉ nigáaˊtú̱u̱ fɨˊ jmɨgüíˋ na, lɨ́'ˆ jie˜ mɨˊ tʉ́'ˋ lají̱i̱'˜ e jmoo'ˋ, jo̱ lajo̱ba' jí̱i̱'˜ jaangˋ jaˋ i̱i̱ˋ cuǿøngˋ niguíˉ quíi'ˉ lají̱i̱'˜ e catɨ́ɨn'ˉ quiá'ˉ Fidiéeˇ.
66003012	Jo̱ jnea˜ nijmee˜e e i̱i̱ˋ i̱ nité'ˋ lí'ˋ jo̱guɨ e jaˋ nitʉ́rˋ júuˆ quiéˉe, íbˋ dseaˋ i̱ nilí'ˋ e nilíiñˉ jaangˋ i̱ niingˉ i̱ nilɨseengˋ co̱lɨɨng˜ có̱o̱'˜ jnea˜ fɨˊ lɨ˜ guiing˜ Tiquiéˆe Fidiéeˇ, jo̱ joˋ quɨ́'ˉ jmɨɨ˜ fa' e nidsihuíingˉguɨr fɨˊ jo̱; jo̱guɨ jnea˜ nijmee˜e e jaléng'ˋ i̱ dseaˋ íˋ nilíiñˉ dseaˋ quiéˉe jo̱guɨ e nilíiñˉ dseaˋ góoˋ Tiquiéˆe fɨˊ fɨɨˋ lɨ˜ siiˋ Jerusalén e 'mɨ́ɨˉ e jáaˊ fɨˊ ñifɨ́ˉ quiá'ˉ Fidiéeˇ, jo̱guɨ nijmee˜e e nilɨñiˊ jaléng'ˋ i̱ dseaˋ do e júuˆ 'mɨ́ɨˉ e nilɨsiiˉ ie˜ jo̱.
66003013	Jo̱ fɨ́ɨˉɨ 'nʉ́'ˋ, i̱i̱ˋ 'nʉ́'ˋ dseaˋ dsi˜ loguáˆna', nʉ́ʉˉna' lají̱i̱'˜ júuˆ e jíng'ˉ Jmɨguíˋ quiá'ˉ Fidiéeˇ e catɨ́ɨngˉ lajɨˋ guiéˉ 'lé'ˋ dseaˋ quiéˉe.”
66003014	’Jo̱ fɨ́ɨˉguɨ́ɨ 'nʉˋ, Juan, e nijmée'˜ co̱o̱ˋ jiˋ e catɨ́ɨngˉ i̱ dseaˋ i̱ quie̱ˊ nifɨˊ quiá'ˉ jaléng'ˋ dseaˋ quiéˉe i̱ neáangˊ fɨˊ fɨɨˋ Laodicea, jo̱ lalab jmée'˜: “Lalab jíng'ˉ i̱ dseaˋ i̱ lɨ́ɨngˊ dseáng'ˉ lajang'ˆ Fíiˋnaa' Fidiéeˇ, jo̱guɨ i̱ dseáng'ˉ tíiˊ ni˜ røøˋ i̱ fé'ˋ jmang'ˆ júuˆ já'ˉ, jo̱guɨ cajo̱ la'eáangˊ có̱o̱'˜ íbˋ cajméeˋ Fidiéeˇ lajalé'ˋ e seaˋ fɨˊ jmɨgüíˋ:
66003015	Jo̱ lalab fá'ˋa e nɨñíbˉ jnea˜ guiʉ́ˉ lajalé'ˋ e jmoo'ˋ, jo̱ba' ñiˋbaa e jaˋ mɨˊ 'naan'ˋ có̱o̱'˜ jnea˜ o̱'guɨ cuø'ˊ bíˋ uø'ˊ fa' e nisíngˉguɨ' teáˋ có̱o̱'˜ jnea˜. Dsʉ' e laba' fɨ́ɨˉɨ 'nʉˋ e 'néˉ e nɨ'ɨ́ˆ o'ˊ røøˋ jnangˇ fɨˊ e iin'˜ e nicá̱'ˆ; su e nisín'ˉ teáˋ có̱o̱'˜ jnea˜, o̱si e 'ní'ˋ man'ˊ jnea˜ é.
66003016	Jo̱ dsʉco̱' lɨ́'ˆ ɨˊ o'ˊ e jaˋ eeˋ lɨ́ɨˊ quíi'ˉ jié'ˋ fɨˊ sin'ˊ, uíi'˜ jo̱ba' e nibíin˜n 'nʉˋ fɨˊ caluuˇ.
66003017	Co̱' 'nʉˋ fó'ˋ e lɨn'ˊ jaangˋ dseaˋ seaˋ cuuˉ, jo̱guɨ guiʉ́bˉ nɨcangojéeˊ quíi'ˉ, jo̱ joˋ e 'néˉ quíi'ˉ jí̱i̱'˜ co̱o̱ˋ; dsʉ' jaˋ ca̱'ˋ cuente uø'ˊ fa' e huɨ́ɨmˊ lɨ́ɨˊ quíi'ˉ có̱o̱'˜ jalé'ˋ e ɨˊ o'ˊ, jo̱ dseáng'ˉ fɨ́ɨˉba' co̱' lafa' tiñíimˉba' lɨn'ˊ, jo̱guɨ lafa' fɨ'íˆ, jo̱guɨ lafa' tiuun'ˉ, jo̱guɨ lafa' rɨngúumˊba' cajo̱.
66003018	Jo̱ uíi'˜ e jo̱ba' liúun'˜n 'nʉˋ e lá'ˆ cunéeˇ quiéˉe e nɨcaguo'ˉ jlo'ˆ fɨˊ ni˜ jɨˋ, jo̱ lajo̱ba' e nilíin'ˉ lafa' jaangˋ dseaˋ seaˋ cuuˉ; jo̱guɨ la'eáangˊ jneab˜ cajo̱ e lafa' nilá'ˆ sɨ̱́'ˋ e jlo'ˆ e teeˋ e niquɨ'ˆ, jo̱ lajo̱ba' jaˋ nilí'ˋ ɨ'ˋ lɨn'ˊ e ngɨ'ˋ lafa' rɨngun'ˊ; jo̱ lajo̱b cajo̱ lafa' nilí'ˋ mɨ́ɨˊ quiá'ˉ jminí'ˆ e laco̱' cuǿøngˋ e nilɨjné'ˋ røøˋ.
66003019	Jo̱ jnea˜ liúum'˜baa jo̱guɨ ɨ́ɨˋbaa 'gooˋ quiá'ˉ jaléng'ˋ dseaˋ i̱ 'neáanˋn. Jo̱ba' fɨ́ɨˉɨ 'nʉˋ e cuǿø'˜ bíˋ uø'ˊ e ngocángˋ o'ˊ laco̱' catɨ́ɨngˉ, jo̱guɨ quɨ́'ˉ jíing'˜ uø'ˊ fɨˊ quiniˇ Fidiéeˇ.
66003020	¡Janú'ˋ! Nʉ́ʉˉ e júuˆ la: jnea˜ tǿøˉø dseaˋ catɨˊ o'nʉ́ˆ; jo̱ i̱i̱ˋ dseaˋ i̱ ninúˉ júuˆ quiéˉe jo̱guɨ nineárˉ jnɨ́ˆ e laco̱' ni'íñ'ˋ e júuˆ do quiéˉe mɨ˜ nitǿøˆøre, jo̱ba' ni'úˆbaa fɨˊ dsíiˊ sɨnʉ́ʉˆ quiá'rˉ, jo̱ co̱lɨɨm˜ niquiee˜naa' i˜naa' có̱o̱'˜ i̱ dseaˋ do.
66003021	Jo̱ i̱i̱ˋ dseaˋ i̱ nité'ˋ lí'ˋ e já'ˉ lɨ́ɨiñˋ jalé'ˋ júuˆ quiéˉe, jo̱ba' nicuǿøˆbaare fɨˊ lɨ˜ nigüeárˋ co̱lɨɨng˜ có̱o̱'˜ jnea˜ fɨˊ ñifɨ́ˉ lɨ́'ˆ laco̱' nɨcalɨ́'ˉ jnea˜ e guiin˜n có̱o̱'˜ Tiquiéˆe fɨˊ ñifɨ́ˉ quiá'rˉ fɨˊ lɨ˜ quiʉ'rˊ ta˜.
66003022	Jo̱ fɨ́ɨˉɨ 'nʉ́'ˋ, i̱i̱ˋ 'nʉ́'ˋ dseaˋ dsi˜ loguáˆna', nʉ́ʉˉna' lají̱i̱'˜ júuˆ e jíng'ˉ Jmɨguíˋ quiá'ˉ Fidiéeˇ e catɨ́ɨngˉ lajɨˋ guiéˉ 'lé'ˋ dseaˋ quiéˉe.”
66004001	Jo̱ mɨ˜ cangɨ́ˋ e jo̱, lalab jíng'ˉguɨ Juan e cangárˉ: Jo̱ camóˉo e óobˊ co̱o̱ˋ jnɨ́ˆ quiá'ˉ ñifɨ́ˉ, jo̱ canúˉu e guica'i̱i̱ˉ fɨˊ yʉ́'ˆ jmɨgüíˋ co̱o̱ˋ luu˜ e i̱i̱ˉ lafa' co̱o̱ˋ lúuˊ trompé'ˆ lɨ́'ˆ laco̱' canúˉu lamɨ˜ uii˜ do, jo̱ lalab casɨ́'ˉ jnea˜: —Ñiquiéengˊ fɨˊ la, jo̱ nijmée'˜e 'nʉˋ júuˆ lají̱i̱'˜ e 'néˉ nidsijéeˊ lajeeˇ mɨ˜ ningɨ́ɨngˉ e la.
66004002	Jo̱ ladsifɨˊ lajo̱b cajá̱ˋa̱ jee˜ Jmɨguíˋ quiá'ˉ Fidiéeˇ, jo̱ lajeeˇ jo̱ camánˉn jaangˋ dseaˋ fɨˊ ñifɨ́ˉ; jo̱ i̱ dseaˋ íˋ guiiñ˜ e fɨˊ é̱e̱ˆ e lɨ˜ guaˋ dseaˋ i̱ laniingˉ i̱ quiʉ'ˊ ta˜.
66004003	Jo̱ camánˉnre e jnéengˉ nir˜ laco̱'guɨ la lɨ́ɨˊ co̱o̱ˋ cu̱u̱˜ jlo'ˆ e jɨ'ˋ eáangˊ e siiˋ cornalina, jo̱guɨ jnéeiñˉ cajo̱ laco̱' co̱o̱ˋ cu̱u̱˜ e siiˋ jaspe e jíingˋ jɨ'ˋ; jo̱guɨ lacúng'ˊ lajíingˋ e lɨ˜ guiing˜ i̱ dseaˋ 'ñia'ˊ do camóˉo e lafa' si'ˊ co̱o̱ˋ cu̱u̱˜ e jnéngˋ mɨ˜ dséeˊ jmɨgui'ˆ e tíiˊ iéˋ, jo̱ e jo̱ jíingˋ jɨ'ˋ jlo'ˆ laco̱' co̱o̱ˋ cu̱u̱˜ rø'ˋ e siiˋ esmeralda.
66004004	Jo̱ fɨˊ jo̱b camóˉguɨ́ɨ cajo̱ jié'ˋguɨ guiequiʉ̱ˊguɨ é̱e̱ˆ fɨˊ lacúng'ˊ lajíingˋ e lɨ˜ guiing˜ i̱ dseaˋ laniingˉ do, jo̱ fɨˊ jo̱b camánˉn guiequiúungˋ yʉ́ʉ'˜ dseaˋ cǿøng'˜ e neáaiñˊ fɨˊ jo̱, jo̱ lajɨɨngˋ i̱ dseaˋ íˋ qui'rˊ 'mɨ'ˊ téˋ, jo̱guɨ tée'˜ fɨˊ moguir˜ lajaangˋ lajaaiñˋ jmá'ˉ có̱ˋ lɨ́'ˆ corona e lɨ́ɨˊ có̱o̱'˜ layaang˜ cunéeˇ.
66004005	Jo̱ e fɨˊ lɨ˜ guiing˜ i̱ dseaˋ laniingˉ do jnéengˉ lafa' mɨ˜ lɨjɨ˜ güɨ'ñiáˆ, jo̱guɨ nʉ́b'ˋ mɨ˜ niiˋ cajo̱, jo̱ dseáng'ˉ eáamˊ tée'˜ mɨ́ɨ'˜; jo̱guɨ e fɨˊ quiniˇ lɨ˜ guiing˜ i̱ dseaˋ laniingˉ do jnéengˉ cooˋ guiéˉ bǿø'˜ jɨˋ, jo̱ e jo̱ guǿng'ˋ quiá'ˉ lajɨˋ guiángˉ jmɨguíˋ quiá'ˉ Fidiéeˇ.
66004006	Jo̱ e fɨˊ quiniˇ e lɨ˜ guiing˜ i̱ dseaˋ do, fɨˊ jo̱b jnéengˉ cajo̱ laco̱' la jnéengˉ fɨˊ ni˜ jmɨñí'ˆ, jo̱ jnéengˉ ta'ˊ jmɨ́ˋ lafa' co̱o̱ˋ sɨ́ɨˊ jɨ'ˋ. Jo̱ dseáng'ˉ guiá'ˆ jóoˋ jo̱guɨ lacúng'ˊ lajíingˋ e fɨˊ lɨ˜ guiing˜ i̱ dseaˋ laniingˉ do, neáangˊ quiúungˉ i̱ jí̱'ˋ i̱ dsi˜ jmiguiʉˊ jminiˇ lɨ́'ˆ quiniˇ jo̱guɨ lajo̱bɨ lɨ́'ˆ caluuˇ cajo̱.
66004007	Jo̱ i̱ jí̱'ˋ i̱ la'uii˜ do jnéeiñˉ lafa' jaangˋ ie'ˋ, jo̱guɨ i̱ jí̱'ˋ i̱ catɨ́ˋ tú̱ˉ do jnéeiñˉ lafa' jaangˋ güɨtáˆ, jo̱guɨ i̱ jí̱'ˋ i̱ catɨ́ˋ 'nɨˊ do, íˋbing' lɨɨng˜ laco̱' jaangˋ dseaˋ jmɨgüíˋ la jneaa˜aa', jo̱guɨ i̱ jí̱'ˋ i̱ lɨ˜ catɨ́ˋ quiʉ̱́ˋ do jnéeiñˉ lafa' jaangˋ mɨɨˋ i̱ íingˊ guiá'ˆ güíˋ.
66004008	Jo̱ lajaangˋ lajaangˋ i̱ quiúungˉ do dsi˜ jñʉ́ʉˉ cuéerˊ, jo̱guɨ dsi˜ jmiguiʉˊ jminirˇ lɨ́'ˆ lɨˊ ni˜ jo̱guɨ lɨ́'ˆ lɨˊ nʉ́'ˉ cajo̱; jo̱ dseáng'ˉ uǿøˋ jmɨ́ɨbˋ jaˋ tʉ́rˋ e fé'rˋ lala: Dseáng'ˉ jaˋ cǿøngˋ có̱o̱b'˜ güeang'ˆ Fíiˋii', Fidiéeˇ dseaˋ guiing˜ ñifɨ́ˉ. Dseáng'ˉ dseaˋ güeam'ˆ dseaˋ do, dseáng'ˉ dseaˋ guiúmˉ dseaˋ do, jo̱ íbˋ dseaˋ 'gøng'ˊ, jo̱guɨ tɨɨiñˋ jmérˉ lɨ́'ˆ doñiˊ eeˋ. Jo̱ íbˋ Fidiéeˇ i̱ seengˋ lají̱i̱'˜ latɨˊ malɨɨ˜guɨ, lají̱i̱'˜ nʉ́'ˉguɨ e nitɨro̱o̱ˇ jmɨgüíˋ jo̱guɨ latɨˊ lana jo̱guɨ cajo̱ i̱ nijáaˊtu̱ calé'ˋ catú̱ˉ, i̱ seengˋ carˋ ngongɨ́ɨˋ jmɨɨ˜.
66004009	Jo̱ laco̱o̱ˋ née'˜ mɨ˜ jmiféng'ˊ i̱ quiúungˉ do Fidiéeˇ e cuø'rˊ dseaˋ do gui'máang'ˇ, jo̱guɨ mɨ˜ jmɨ'górˋ dseaˋ do dseaˋ guiing˜ fɨˊ ñifɨ́ˉ, dseaˋ i̱ seengˋ carˋ ngongɨ́ɨˋ jmɨɨ˜,
66004010	jo̱ mɨ˜ jmóorˋ lajo̱, jo̱ba' fɨˊ quiniˇ i̱ dseaˋ i̱ guiing˜ fɨˊ lɨ˜ niingˉ do, lajɨˋ guiequiúungˋ i̱ dseaˋ cǿøng'˜ do jmiféiñ'ˊ dseaˋ do e té̱e̱ˉ uǿˉ jnir˜, jo̱guɨ uø'rˊ e lɨ́'ˆ corona cunéeˇ e tée'˜ fɨˊ moguir˜ lajaangˋ lajaaiñˋ, jo̱ guiarˊ fɨˊ quiniˇ dseaˋ do jo̱ fé'rˋ lala:
66004011	Fíiˋnaa' Fidiéeˇ,'nʉbˋ dseáng'ˉ dseaˋ féng'ˊ dseaˋ ñíingˊ fɨˊ la'úngˉ fɨˊ jmɨgüíˋ, jo̱ba' 'nʉbˋ dseaˋ catɨ́ɨngˉ e nijmiféng'ˊ dseaˋ 'nʉˋ, jo̱guɨ e nijmɨ'góˋ dseaˋ 'nʉˋ, jo̱guɨ e nifé'ˋ dseaˋ e eáamˊ 'gøn'ˊ cajo̱, co̱' 'nʉbˋ dseaˋ cajmee'ˉ lajalé'ˋ e seaˋ fɨˊ jmɨgüíˋ, jo̱ jaléb'ˋ e cajmeeˉ 'nʉˋ calɨseáˋ dseáng'ˉ laco̱' la iin'˜ uø'ˊ.
66005001	Jo̱guɨ camóˉguɨ́ɨ cajo̱ e fɨˊ jaguóˋ dséeˊ quiá'ˉ i̱ dseaˋ i̱ guiing˜ fɨˊ lɨ˜ niingˉ do e iʉ˜ co̱o̱ˋ jiˋ e sɨbéengˋ e sɨlɨɨˇ lɨ́'ˆ lɨˊ dsíiˊ jo̱guɨ lɨ́'ˆ caluuˇ cajo̱, jo̱guɨ sɨjnɨˊ røøˋ có̱o̱'˜ guiéˉ sello e laco̱' jaˋ seaˋ fɨˊ e nineáˉ lɨ́'ˆ doñiˊ i̱i̱ˋ.
66005002	Jo̱ camámˉbɨ́ɨ cajo̱ jaangˋ ángel i̱ 'gøng'ˊ eáangˊ quiá'ˉ Fidiéeˇ, jo̱ jmɨngɨ́ɨrˋ có̱o̱'˜ luu˜ teáˋ lala: —¿I̱˜ dseaˋ i̱ catɨ́ɨngˉ i̱ nineáˉ e jiˋ do jo̱guɨ e nifíñˉ lajɨˋ guiéˉ e sello quiá'ˉ e jaˋ cuǿøngˋ nineaˊ do?
66005003	Jo̱ dsʉ' jaˋ jié'ˋ lɨ˜ seengˋ jaangˋ i̱ catɨ́ɨngˉ i̱ nijméˉ lajo̱, o̱'guɨ fɨˊ yʉ́'ˆ jmɨgüíˋ o̱'guɨ fɨˊ guóo'˜ uǿˉ o̱'guɨ fɨˊ nʉ́'ˉ uǿˉ cajo̱ fa' seengˋ jaangˋ i̱ catɨ́ɨngˉ i̱ nineáˉ e jiˋ do o̱'guɨ e ɨ́rˉ cajo̱.
66005004	Jo̱guɨ jnea˜, Juan, dob sín'ˋn quɨ́'ˋɨ jí̱i̱'˜ jaˋ ñiiˉ eeˋ nijmee˜e, co̱' jaˋ mɨˊ calɨséngˋ jí̱i̱'˜ jaangˋ fa' i̱ catɨ́ɨngˉ i̱ nineáˉ e jiˋ do o̱'guɨ e nijǿørˉ o̱'guɨ e ni'ɨ́rˉ cajo̱.
66005005	Dsʉ' jaangˋ lajeeˇ i̱ dseaˋ cǿøng'˜ i̱ tíiˊ guiequiúungˋ do casɨ́'rˉ jnea˜ lala: —Joˋ quɨ'ˋguɨ, co̱' jaˋ eeˋ fɨ'íˆ seaˋ, co̱' i̱ do i̱ lɨ́ɨngˊ i̱ Ie'ˋ i̱ iuungˉ jee˜ 'lé'ˋ quiá'ˉ dseaˋ quiá'ˉ Judá jo̱guɨ i̱ lɨ́ɨngˊ dseaˋ sɨju̱ˇ dseata˜ dseaˋ féng'ˊ Daví'ˆ, íbˋ i̱ nɨcalɨ́'ˉ, jo̱ba' lana nɨcuǿømˋ nifíñˉ lajɨˋ guiéˉ e sello do, jo̱ lajo̱ba' nilí'rˋ nineárˉ e jiˋ do.
66005006	Jo̱ mɨ˜ cangɨ́ˋ e café'ˋ i̱ dseaˋ do, jo̱ba' camánˉn i̱ Jo'se'ˋ Jiuung˜ i̱ sing'ˊ fɨˊ guiá'ˆ jóoˋ e fɨˊ lɨ˜ guiing˜ i̱ dseaˋ laniingˉ do có̱o̱'˜guɨ e lɨ˜ neáangˉ i̱ quiúungˉ do jo̱guɨ e fɨˊ guiá'ˆ jóoˋ e fɨˊ lɨ˜ neáangˊ i̱ guiequiúungˋ dseaˋ cǿøng'˜ do. Jo̱ i̱ Jo'se'ˋ Jiuung˜ do lɨ́ɨngˊne' lafa' jaangˋ i̱ nɨcajúngˉ i̱ nɨcajnga'ˊ dseaˋ quiá'ˉ. Jo̱guɨ dsi˜ guiéˉ fíˆre' jo̱guɨ guiéˉ jminiˇre' cajo̱; jo̱ e jo̱b lɨ́ɨˊ lafa' lajɨˋ guiángˉ jmɨguíˋ quiá'ˉ Fidiéeˇ e casíiñˋ fɨˊ la'úngˉ fɨˊ jmɨgüíˋ.
66005007	Jo̱ i̱ Jo'se'ˋ íˋ cangóˉre' jo̱ catɨ́ɨngˉne' casá̱'ˉre' e jiˋ e iʉ˜ fɨˊ jaguóˋ dséeˊ quiá'ˉ i̱ dseaˋ féng'ˊ i̱ guiing˜ fɨˊ lɨ˜ niingˉ do.
66005008	Jo̱ dsifɨˊ mɨ˜ catɨ́ɨngˉne' e jiˋ do, i̱ quiúungˉ do jo̱guɨ lajɨˋ guiequiúungˋ i̱ dseaˋ cǿøng'˜ do casíng'ˋ yaaiñ˜ e té̱e̱ˉ uǿˉ jnir˜ fɨˊ quiniˇ i̱ Jo'se'ˋ Jiuung˜ do. Jo̱ lajaangˋ lajaaiñˋ do quie̱rˊ co̱o̱ˋ lúuˊ e siiˋ arpa, jo̱guɨ quie̱rˊ úuˊ e lɨ́ɨˊ có̱o̱'˜ layaang˜ cunéeˇ e tée'˜ sʉ̱ˋ e cooˋ, jo̱ e jo̱ba' lɨ́ɨˊ jalé'ˋ e júuˆ quiá'ˉ dseaˋ quiá'ˉ Dseaˋ Jmáangˉ mɨ˜ jmiféiñ'ˊ Fidiéeˇ.
66005009	Jo̱guɨ ørˊ júuˆ e 'mɨ́ɨˉ e ngóoˊ lala: 'Nʉbˋ dseáng'ˉ i̱ catɨ́ɨngˉ i̱ nisó̱'ˋ e jiˋ do, jo̱guɨ i̱ nifíngˉ jalé'ˋ e sello quiá'ˉ do, co̱' cajngang'ˊ dseaˋ 'nʉˋ, jo̱ có̱o̱'˜ e jmɨ'øøn'ˉ e catu̱u̱ˋ do íingˆ ta˜ quiá'ˉ jaléng'ˋ dseaˋ e laco̱' ni'uíiñˉ dseaˋ quiá'ˉ Fidiéeˇ; jo̱ jee˜ i̱ dseaˋ do quíing'˜ jmaquíingˊ 'lé'ˋ dseaˋ, jo̱guɨ jmaquíingˊ íing'˜ jmíiˊ e fé'rˋ, jo̱ jaléng'ˋ i̱ dseaˋ íˋ jalíiñˉ fɨˊ jmaquíingˊ fɨɨˋ e seaˋ fɨˊ la'úngˉ fɨˊ jmɨgüíˋ.
66005010	Jo̱ cajmee'ˉ có̱o̱'˜ lajaléng'ˋ i̱ dseaˋ íˋ e 'nʉbˋ dseaˋ quié̱'ˋ nifɨˊ quiá'rˉ lajaangˋ lajaaiñˋ. Jo̱guɨ cajmee'ˉ cajo̱ e jaléng'ˋ i̱ dseaˋ íˋ lɨ́ɨiñˊ lají̱i̱'˜ jmidseaˋ quiá'ˉ Fidiéeˇ. Jo̱guɨ co̱o̱bˋ mɨ˜ niguiéeˊ jmɨɨ˜ e niquiʉ́'rˆ ta˜ fɨˊ latøøngˉ jmɨgüíˋ.
66005011	Jo̱ mɨ˜ cangɨ́ˋ e jo̱, jo̱ cajǿˉø jo̱ canúˉu luu˜ dseáng'ˉ i̱ 'leáangˉ eáangˊ ángeles i̱ teáangˉ lacúng'ˊ lajíingˋ e lɨ˜ guiing˜ i̱ dseaˋ niingˉ quiʉ'ˊ ta˜ do jo̱guɨ lacúng'ˊ lajíingˋ e lɨ˜ neáangˊ i̱ quiúungˉ do jo̱guɨ i̱ dseaˋ cǿøng'˜ i̱ tíiˊ guiequiúungˋ do,
66005012	jo̱ guicanʉ́'ˋ e guicaféiñ'ˋ do lala có̱o̱'˜ júuˆ teáˋ eáangˊ: I̱ Jo'se'ˋ Jiuung˜ i̱ cajúngˉ do dseáng'ˉ catɨ́ɨmˉbre' e ni'íng'ˋne' jalé'ˋ e 'gøng'ˊ jo̱guɨ jalé'ˋ e jlo'ˆ e seaˋ fɨˊ la'úngˉ fɨˊ jmɨgüíˋ jo̱guɨ e tɨɨngˋne' eáangˊ, jo̱guɨ catɨ́ɨmˉbre' e íng'ˋne' jalé'ˋ bíˋ cajo̱, jo̱guɨ e nijmɨ'góˋ dseaˋ íˋre', jo̱guɨ e nijmi'iáangˋ dsíiˊ dseaˋ có̱o̱'˜re', jo̱guɨ e nijmiféng'ˊ dseaˋ íˋre' contøøngˉ cajo̱.
66005013	Jo̱ mɨ˜ cangɨ́ˋ jo̱, canúˉbɨguɨ́ɨ cajo̱ —jíng'ˉ Juan— e lajɨbˋ e cateáaˊ Fidiéeˇ fɨˊ yʉ́'ˆ jmɨgüíˋ jo̱guɨ fɨˊ ni˜ guóo'˜ uǿˉ la jo̱guɨ fɨˊ lɨ́'ˆ nʉ́'ˉ uǿˉ jo̱ lajo̱bɨ fɨˊ lɨ́'ˆ nʉ́'ˉ jmɨñí'ˆ cajo̱, jo̱ lalab guicajíng'ˉ: I̱ dseaˋ quie̱ˊ nifɨˊ i̱ guiing˜ fɨˊ lɨ˜ niingˉ quiʉ'ˊ ta˜ do, jo̱guɨ i̱ Jo'se'ˋ Jiuung˜ do cajo̱, íˋbing' i̱ catɨ́ɨngˉ i̱ nijmiféng'ˊ dseaˋ jo̱guɨ i̱ nijmɨ'góˋ dseaˋ cajo̱, co̱' dseaˋ íbˋ dseaˋ i̱ 'gøng'ˊ i̱ tɨɨngˋ jméˉ lɨ́'ˆ doñiˊ eeˋ, jo̱ba' dseáng'ˉ catɨ́ɨmˉbre e nijmérˉ lají̱i̱'˜ e iáangˋ dsíirˊ lata˜ ró̱o̱ˋ jmɨgüíˋ.
66005014	Jo̱guɨ i̱ quiúungˉ do cañíirˋ lala: —¡E jáb'ˉ, lajo̱b lɨ́ɨˊ! Jo̱guɨ lajɨˋ guiequiúungˋ i̱ dseaˋ cǿøng'˜ do casí'rˋ uǿˉ jnir˜ jo̱guɨ jaˋ quiuiñ'ˊ e jmiféiñ'ˊ dseaˋ do.
66006001	Jo̱ mɨ˜ cangɨ́ˋ jo̱, camóˉguɨ́ɨ —jíng'ˉ Juan— jial i̱ Jo'se'ˋ Jiuung˜ do cafíingˋne' la'uii˜ e guiéˉ sello do. Jo̱ mɨ˜ calɨ́ˉ jo̱, jo̱ canúˉu e guicafé'ˋ jaangˋ lajeeˇ i̱ quiúungˉ do, jo̱ dseáng'ˉ canʉ́'ˋ lafa' e lɨɨng˜ eeˋ co̱o̱ˋ guicaniibˋ dseáng'ˉ e teáˋ eáangˊ jo̱ cajíñ'ˉ: —¡Neaˊ jo̱ jǿøˉ e la!
66006002	Jo̱ba' cajǿøˉ jnea˜ ladsifɨˊ lana, jo̱ camánˉn jaangˋ cuea˜ teaangˋ, jo̱ i̱ dseaˋ i̱ guiing˜ fɨˊ mocóo'˜re' do se̱'rˊ co̱o̱ˋ 'líˆ. Jo̱ i̱ dseaˋ íˋ cangɨ́ɨiñˋ co̱o̱ˋ e lɨ́ɨˊ corona e nitó̱'rˋ fɨˊ moguir˜ jo̱ lɨ́ɨiñˊ jaangˋ dseaˋ i̱ calɨ́'ˉ jo̱guɨ i̱ nilí'ˋbɨ cajo̱.
66006003	Jo̱ mɨ˜ tɨˊ lɨ˜ cafíingˋ i̱ Jo'se'ˋ Jiuung˜ do e sello e catɨ́ˋ tú̱ˉ do, jo̱ba' canúˉu e guicajíng'ˉ i̱ catɨ́ˋ tú̱ˉ do lajeeˇ i̱ quiúungˉ do, jo̱ lalab cajíñ'ˉ do: —¡Neaˊ jo̱ jǿøˉ e la!
66006004	Jo̱ba' cajǿøˉ jnea˜ ladsifɨˊ lana, jo̱ camánˉn jaangˋ cuea˜ i̱ yúungˆ, jo̱ i̱ dseaˋ i̱ guiing˜ fɨˊ mocóo'˜re' do cangɨ́ɨiñˋ e tɨɨiñˋ e ni'nórˉ 'niiˋ quiá'ˉ dseaˋ e laco̱' nilɨseengˋ dseaˋ mɨ́ɨ'˜ fɨˊ jmɨgüíˋ la, jo̱guɨ e nijmérˉ e nijngáng'ˉ rúng'ˋ dseaˋ lajeeˇ la'ó'ˋ rúiñ'ˋ; jo̱ mɨfɨ́ɨngˋ cangɨ́ɨiñˋ co̱o̱ˋ ñisʉ̱'ˋ e niguó'ˉ quiá'ˉ jee˜ 'niiˋ.
66006005	Jo̱ mɨ˜ tɨˊ lɨ˜ cafíingˋ i̱ Jo'se'ˋ Jiuung˜ do e sello e catɨ́ˋ 'nɨˊ do, jo̱ba' canúˉu e guicajíng'ˉ i̱ catɨ́ˋ 'nɨˊ lajeeˇ i̱ quiúungˉ do, jo̱ lalab cajíñ'ˉ do: —¡Neaˊ jo̱ jǿøˉ e la! Jo̱ba' cajǿøˉ jnea˜ ladsifɨˊ lana, jo̱ camánˉn jaangˋ cuea˜ i̱ uíng'ˉ, jo̱ i̱ dseaˋ i̱ guiing˜ fɨˊ mocóo'˜re' do se̱'rˊ co̱o̱ˋ cue'í'ˋ.
66006006	Jo̱ jee˜ laco̱' neáangˊ i̱ quiúungˉ do canúˉu lafa' luu˜ dseaˋ jo̱ guicajíng'ˉ lala: —Dseáng'ˉ co̱o̱bˋ kiil˜ mɨcuɨ'ieeˋ jí̱i̱'˜ e tɨ́ngˉ dseaˋ quiá'ˉ e 'léeiñ'˜ co̱o̱ˋ jmɨɨ˜ ta˜, jo̱guɨ jí̱i̱'˜ 'nɨˊ kiil˜ mɨcuɨ́ɨˆ cebadaba' e 'léeiñ'˜ quiá'ˉ co̱o̱ˋ jmɨɨ˜ ta˜ cajo̱; dsʉ' jaˋ cuǿøngˋ e lɨ́'ˆ nidsi'ɨ́ɨˊ lajo̱ e aceite o̱'guɨ e jmɨ́'ˆ mɨ́'ˆ huɨɨngˋ jǿ'ˆ cajo̱.
66006007	Jo̱ mɨ˜ tɨˊ lɨ˜ cafíingˋ i̱ Jo'se'ˋ Jiuung˜ do e sello e catɨ́ˋ quiʉ̱́ˋ do, jo̱ba' canúˉu e guicajíng'ˉ i̱ catɨ́ˋ quiʉ̱́ˋ do lajeeˇ i̱ quiúungˉ do, jo̱ lalab cajíñ'ˉ do: —¡Neaˊ jo̱ jǿøˉ e la!
66006008	Jo̱ba' cajǿøˉ jnea˜ ladsifɨˊ lana, jo̱ camánˉn jaangˋ cuea˜ i̱ iuungˉ i̱ˊ rø'ˋ uaang˜, jo̱ i̱ dseaˋ i̱ guiing˜ fɨˊ mocóo'˜re' do siirˋ 'móˉ. Jo̱ caluuˇ i̱ dseaˋ íˋ jáaˊ jaangˋguɨ i̱ lɨɨng˜ fii˜ quiá'ˉ 'móˉ; jo̱ cangɨ́ɨiñˋ e tɨɨiñˋ e quiʉ'rˊ ta˜ latøøngˉ caquiúung'˜ fɨˊ jmɨgüíˋ e nijngáiñ'ˉ dseaˋ có̱o̱'˜ jalé'ˋ ñisʉ̱'ˋ, jo̱guɨ niseáiñˉ dseaˋ e joˋ seaˋ dǿiñ'ˉ, jo̱guɨ nitó̱'rˋ jalé'ˋ jmohuɨ́ɨˊ, jo̱guɨ nitáiñ'ˊ jaléng'ˋ jó'ˋ nuuˋ e laco̱' nijngáng'ˉne' dseaˋ.
66006009	Jo̱ mɨ˜ cafíingˋ i̱ Jo'se'ˋ Jiuung˜ do e sello e catɨ́ˋ 'ñiáˋ do, jo̱ba' camánˉn fɨˊ nʉ́'ˉ nife'ˋ jaléng'ˋ i̱ dseaˋ i̱ cajúngˉ i̱ cajnga'ˊ dseaˋ quiá'ˉ uíi'˜ e cani'rˊ júuˆ quiá'ˉ Fidiéeˇ.
66006010	Jo̱ fé'ˋ jaléng'ˋ i̱ dseaˋ íˋ có̱o̱'˜ júuˆ e teáˋ eáangˊ, jo̱ lalab jíñ'ˉ do: —Fíiˋnaa', 'nʉbˋ dseaˋ i̱ güean'ˆ i̱ jaˋ dseeˉ røøngˋ jí̱i̱'˜ co̱o̱ˋ jo̱guɨ dseáng'ˉ i̱ jmiti˜ júuˆ quiá'ˉ contøøngˉ. Jo̱ ¿lɨ˜ catɨˊ niquidsi'ˋ í'ˋ quiá'ˉ jaléng'ˋ dseaˋ jmɨgüíˋ jo̱guɨ nicuǿ'ˆre iihuɨ́ɨˊ uii˜ quiá'ˉ e cajngaiñ'ˊ jnea'ˆ?
66006011	Jo̱ lajaangˋ lajaangˋ i̱ dseaˋ do cangɨ́ɨiñˋ sɨ̱'rˆ e teeˋ jlo'ˆ, jo̱guɨ canúurˉ e 'néˉ nijmi'ím'ˊbɨr cateáˋ lajo̱, co̱' 'néˉ e nijémˉbɨr jaléng'ˋguɨ dseaˋ caguiaangˉguɨ quiá'ˉ Dseaˋ Jmáangˉ i̱ jmóoˋ ta˜ quiá'rˉ e nijúuiñˉ lɨ́'ˆ laco̱' cajúngˉ jaléng'ˋ írˋ cajo̱, jo̱ lajo̱guɨba' nidsíngˉ i̱ sɨ'íingˆ lajo̱.
66006012	Jo̱ dob sín'ˋn jǿøˉø mɨ˜ tɨˊ lɨ˜ cafíingˋ i̱ Jo'se'ˋ Jiuung˜ do e sello e catɨ́ˋ jñʉ́ʉˉ do. Jo̱ lajeeˇ jo̱b mɨ˜ cajǿ'ˋ uǿˉ dseáng'ˉ e eáangˊ. Jo̱ ieeˋ dseáng'ˉ calɨniúmˋbre dseáng'ˉ lafa' co̱o̱ˋ 'ná'ˆ 'mɨ'ˊ uí'ˉ e quɨ́'ˊ dseaˋ mɨ˜ lɨ́ɨiñˊ fɨ'íˆ; jo̱guɨ sɨ'ˋ dseáng'ˉ calɨyúuiñˉ lafa' jmɨˊ,
66006013	jo̱guɨ jaléng'ˋ nʉ́ʉˊ i̱ sɨtǿng'ˉ fɨˊ yʉ́'ˆ jmɨgüíˋ cajiúm'ˋbre' fɨˊ ni˜ uǿˆ lɨ́'ˆ laco̱'guɨ sɨjiʉ́'ˋ güɨñí'ˆ sí'ˋ fɨˊ yʉ́'ˆ 'maˋ quiá'ˉ mɨ˜ íiˊ guíˋ e teáˋ eáangˊ.
66006014	Jo̱guɨ yʉ́'ˆ jmɨgüíˋ ca'ímˉ e casɨtɨ́ɨngˊ yaang˜ laco̱'guɨ mɨ˜ béengˋ co̱o̱ˋ majíˋ, jo̱guɨ lajalé'ˋ mó'ˋ có̱o̱'˜guɨ jalé'ˋ guóo'˜ uǿˉjiʉ e néeˊ ni˜ jmɨñí'ˆ calɨsɨ́ɨmˉ é̱e̱ˆ quiá'ˉ laco̱o̱ˋ laco̱o̱ˋ.
66006015	Jo̱ jaléng'ˋ dseata˜ dseaˋ féng'ˊ có̱o̱'˜guɨ jaléng'ˋ dseaˋ laniingˉ i̱ quiʉ'ˊ ta˜ fɨˊ jmɨgüíˋ na, jo̱guɨ jaléng'ˋ 'léeˉ laniingˉ i̱ quie̱ˊ nifɨˊ, có̱o̱'˜guɨ jaléng'ˋ dseaˋ seaˋ cuuˉ, jo̱guɨ jaléng'ˋ dseaˋ laniingˉ i̱ quie̱ˊ nifɨˊ jo̱guɨ jaléng'ˋ dseaˋ i̱ sɨlaangˇ, có̱o̱'˜guɨ jaléng'ˋ dseaˋ i̱ sɨ'nɨɨngˇ i̱ jmóoˋ ta˜, jo̱ jaléng'ˋ dseaˋ íbˋ i̱ canaangˋ 'méengˋ fɨˊ dsíiˊ tóˋ jo̱guɨ lacaangˋ jee˜ jiáaˊ fɨˊ jee˜ mó'ˋ cajo̱,
66006016	jo̱guɨ canaaiñˋ sɨ́'rˋ jalé'ˋ e mó'ˋ do có̱o̱'˜guɨ jalé'ˋ e jiáaˊ do: —Jlɨɨng˜ jnea'ˆ jo̱ 'meengˉ jnea'ˆ quiá'ˉ i̱ dseaˋ i̱ laniingˉ i̱ guiing˜ quiʉ'ˊ ta˜ do jo̱guɨ quiá'ˉ i̱ Jo'se'ˋ Jiuung˜ do cajo̱, co̱' eáamˊ nɨguíiñˉ quíˉnaa' jo̱ba' iihuɨ́ɨˊ eáamˊ nicuǿrˉ lana.
66006017	Dsʉco̱' lanab cadsíngˉ jmɨɨ˜ e nidsijéeˊ iihuɨ́ɨˊ e eáangˊ, jo̱ba' ¿i̱˜ nité'ˋ lí'ˋ có̱o̱'˜ e jo̱?
66007001	Jo̱ mɨ˜ cangɨ́ˋ e jo̱, camánˉn —jíng'ˉ Juan— quiúungˉ ángeles i̱ teáangˉ lajɨˋ quiʉ̱́ˋ quiúung'˜ ni˜ guóo'˜ uǿˉ jmɨgüíˋ e se̱'rˊ lajɨˋ quiʉ̱́ˋ quiúung'˜ jmɨgüíˋ e laco̱' joˋ ni'ɨ́ˉguɨ guíˋ fɨˊ ni˜ guóo'˜ uǿˉ o̱'guɨ fɨˊ ni˜ jmɨñí'ˆ o̱'guɨ fɨˊ jee˜ 'maˋ cajo̱.
66007002	Jo̱ camámˉbɨguɨ́ɨ cajo̱ jaangˋguɨ ángel i̱ jáaˊ fɨˊ lɨ́'ˆ lɨˊ guo'ˋ ieeˋ, jo̱ jáarˊ se̱'rˊ e sello quiá'ˉ Fidiéeˇ i̱ seengˋ carˋ ngongɨ́ɨˋ jmɨɨ˜ do. Jo̱ i̱ ángel do có̱o̱'˜ júuˆ teábˋ eáangˊ catǿ'rˉ lajɨˋ quiúungˉ i̱ ángeles i̱ cangɨ́ɨngˋ e tɨɨiñˋ quiá'ˉ e ni'lérˉ fɨˊ ni˜ guóo'˜ uǿˉ jo̱guɨ fɨˊ ni˜ jmɨñí'ˆ cajo̱.
66007003	Jo̱ i̱ ángel i̱ jáaˊ fɨˊ lɨ́'ˆ lɨˊ guo'ˋ ieeˋ do casɨ́'rˉ i̱ ángeles i̱ quiúungˉ do jo̱ lalab cajíñ'ˉ: —Jaˋ 'lee˜na' jí̱i̱'˜ co̱o̱ˋ fɨˊ ni˜ guóo'˜ uǿˉ o̱si ni˜ jmɨñí'ˆ o̱si jalé'ˋ 'maˋ é cartɨˊ mɨ˜ nité̱ˆnaa' e sello quiá'ˉ Fidiéeˇ quíˉii' fɨˊ guiaquíiˊ lajaangˋ lajaangˋ dseaˋ i̱ jmóoˋ lají̱i̱'˜ e iing˜ Fidiéeˇ.
66007004	Jo̱guɨ canúˉbɨ́ɨ cajo̱ jié'ˋ jí̱i̱'˜ tíiˊ i̱ dseaˋ i̱ ni'íng'ˋ e sello quiá'ˉ Fidiéeˇ do, jo̱ i̱ dseaˋ íˋ tíirˊ ciento cuarenta y cuatro mil jee˜ jaléng'ˋ 'lé'ˋ dseaˋ Israel.
66007005	Jo̱ jaléng'ˋ i̱ dseaˋ íˋ quíing'˜ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Judá, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Rubén, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Gad,
66007006	jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Aser, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Neftalí, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Manasés,
66007007	jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Simeón, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Leví, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Isacar,
66007008	jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Zabulón, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Séˆ, jo̱guɨ guitu̱ˊ mil dseaˋ i̱ teáang'˜ jee˜ 'lé'ˋ quiá'ˉ dseaˋ sɨju̱ˇ Míing˜.
66007009	Jo̱ mɨ˜ cangɨ́ˋ e jo̱ —jíng'ˉguɨ Juan— camánˉn dseaˋ i̱ dseáng'ˉ i̱ 'leáangˉ eáangˊ, jo̱ jí̱i̱'˜ jaangˋ dseaˋ jaˋ i̱i̱ˋ quɨ́ɨ'˜ jmɨɨ˜ fa' e nijmi'íñˆ jǿng'ˋ i̱ dseaˋ do tíirˊ. Jo̱ jee˜ i̱ dseaˋ do quíing'˜ dseaˋ i̱ seengˋ fɨˊ lajalé'ˋ fɨɨˋ, jo̱guɨ laca'íing'˜ ca'íing'˜ dseaˋ, jo̱guɨ laca'íing'˜ fɨɨˋ e seaˋ fɨˊ jmɨgüíˋ, jo̱guɨ lajalé'ˋ jmíiˊ e fé'ˋ dseaˋ e seaˋ fɨˊ jmɨgüíˋ. Jo̱ lajɨɨiñ'ˋ do, dob teáaiñˉ fɨˊ quiniˇ e é̱e̱ˆ e lɨ˜ guiingˇ i̱ dseaˋ laniingˉ do jo̱guɨ fɨˊ quiniˇ i̱ Jo'se'ˋ Jiuung˜ do cajo̱. Jo̱ lajɨɨmˋbre qui'rˊ sɨ̱'rˆ e teeˋ jo̱guɨ se̱'rˊ guo'ˋ mooˋ quieeˉ lajaangˋ lajaaiñˋ.
66007010	Jo̱ lalab féiñ'ˋ do có̱o̱'˜ júuˆ e teáˋ: ¡I̱ nab Fidiéeˇ quíˉnaa' co̱lɨɨng˜ có̱o̱'˜ i̱ Jo'se'ˋ Jiuung˜ do i̱ nɨcalɨ́'ˉ cacuǿ'rˉ jnea'ˆ e nɨcaláangˉnaa' jee˜ jalé'ˋ iihuɨ́ɨˊ e catɨ́ɨngˉnaa' uíi'˜ jalé'ˋ dseeˉ quíˉnaa', co̱' i̱ nab dseaˋ i̱ guiing˜ e fɨˊ lɨ˜ niingˉ do fɨˊ lɨ˜ quiʉ'rˊ ta˜!
66007011	Jo̱ lajɨɨmˋ ángeles teáaiñˉ lacúng'ˊ lajíingˋ e lɨ˜ guiing˜ i̱ dseaˋ laniingˉ quiʉ'ˊ ta˜ do jo̱guɨ lacúng'ˊ lajíingˋ e lɨ˜ neáangˊ jaléng'ˋ dseaˋ cǿøng'˜ jo̱guɨ e lɨ˜ neáangˊ i̱ quiúungˉ do; jo̱ lajɨɨngˋ i̱ ángeles do catúuiñˊ cartɨˊ cajnúuˉ dsequíirˊ e fɨˊ quiniˇ e lɨ˜ guiing˜ i̱ dseaˋ niingˉ do e jmiféng'ˊneiñ' lala:
66007012	¡Lajo̱b nilíˋ! Jo̱ catɨ́ɨmˉ Fidiéeˇ quíˉii' e nijmiféng'ˊnaa'r, jo̱ catɨ́ɨmˉbre e ni'íñ'ˋ dseáng'ˉ lají̱i̱'˜ e 'gøng'ˊ, jo̱guɨ íˋbɨ dseaˋ i̱ tɨɨngˋ ngáng'ˋ, jo̱guɨ catɨ́ɨmˉbre e nicuǿø'˜naa're gui'máang'ˇ jo̱guɨ e nijmɨ'gooˉbaa're cajo̱ jo̱ tɨɨmˋbre jmérˉ lɨ́'ˆ doñiˊ eeˋ, jo̱guɨ seabˋ bíˋ quiá'rˉ cajo̱ carˋ ngongɨ́ɨˋ jmɨɨ˜. ¡Jo̱ lajo̱b nilíˋ!
66007013	Jo̱ jaangˋ lajeeˇ guiequiúungˋ i̱ dseaˋ cǿøng'˜ do cajmɨngɨ́'rˉ jnea˜ lala jo̱ cajíñ'ˉ: —¿I̱˜ jaléng'ˋ i̱ dseaˋ i̱ qui'ˊ 'mɨ'ˊ téˋ na? ¿Jo̱ jie˜ fɨˊ lɨ˜ cajalíiñ'ˉ na?
66007014	Jo̱ba' lalab cangɨɨˉ jnea˜ quiá'rˉ: —É̱e̱ˊ, 'nʉbˋ dseaˋ ñí'ˆ. Jo̱ba' cañíiˋtu̱r quiéˉe lala: —I̱ nab jaléng'ˋ dseaˋ i̱ nɨcangɨ́ɨngˊ jee˜ jalé'ˋ iihuɨ́ɨˊ, jo̱guɨ nɨcaru̱'ˊbre sɨ̱'rˆ jo̱ teebˋ nɨcaséerˊ la'eáangˊ có̱o̱'˜ jmɨ'øøngˉ i̱ Jo'se'ˋ Jiuung˜ do.
66007015	Jo̱ uíi'˜ jo̱ba' teáaiñˉ fɨˊ quiniˇ laco̱' lɨ˜ guiingˇ Fidiéeˇ quiʉ'rˊ ta˜. Jo̱ uǿøˋ jmɨ́ɨbˋ jmɨcó̱o̱'r˜ fɨˊ sɨnʉ́ʉˆ guá'ˉ quiá'ˉ Fidiéeˇ, jo̱ nijmébˉ i̱ dseaˋ i̱ guiing˜ fɨˊ laniingˉ do íˆ jaléng'ˋ i̱ dseaˋ íˋ.
66007016	Jo̱ jaˋ tó̱o̱ˋ jmɨɨ˜ fa' niguiáˋ jmɨ'aaiñˉ o̱'guɨ jmɨjmɨɨiñˉ calé'ˋ catú̱ˉ, o̱'guɨ nilíˋ guí'rˋ ieeˋ o̱'guɨ e guiné'rˋ cajo̱,
66007017	co̱' i̱ Jo'se'ˋ Jiuung˜ i̱ guiing˜ dseáng'ˉ fɨˊ quiniˇ e lɨ˜ guiing˜ i̱ dseaˋ niingˉ quiʉ'ˊ ta˜ do, íbˋ i̱ nilíingˉ dseaˋ i̱ jmóoˋ íˆ jaléng'ˋ i̱ dseaˋ íˋ lafa' jaangˋ dseaˋ i̱ jmóoˋ íˆ jo'se'ˋ quiá'rˉ, jo̱ íbˋ i̱ nijé̱ˉ quiá'rˉ cajo̱ fɨˊ lɨ˜ seaˋ lafa' jmɨɨˋ jlo'ˆ e jmóoˋ e seengˋ dseaˋ cøøngˋ có̱o̱'˜ Fidiéeˇ lata˜; jo̱ Fidiéeˇ nijmérˉ e joˋ niquí'ˉlɨ jaléng'ˋ i̱ dseaˋ íˋ.
66008001	Jo̱ mɨ˜ cangɨ́ˋ jo̱, jo̱ camóˉo mɨ˜ tɨˊ lɨ˜ cafíingˋ i̱ Jo'se'ˋ Jiuung˜ do e sello e catɨ́ˋ guiéˉ quiá'ˉ e jiˋ do, jo̱ dsifɨˊ mɨ˜ calɨ́ˉ lajo̱ dseáng'ˉ tiibˉ ca'ɨ́ɨˉ fɨˊ yʉ́'ˆ jmɨgüíˋ lajeeˇ ca'ná'ˆ oor˜.
66008002	Jo̱ lajeeˇ jo̱b, camánˉn lajɨˋ guiángˉ ángeles e teáaiñˉ fɨˊ quiniˇ Fidiéeˇ, jo̱ cangɨ́ɨiñ'ˋ do lajaangˋ lajaaiñˋ jmacó̱ˋ lúuˊ trompé'ˆ.
66008003	Jo̱ mɨ˜ cangɨ́ˋ jo̱, cajnéngˉ jaangˋguɨ ángel, jo̱ casíñ'ˋ do 'ñia'rˊ fɨˊ nife'ˋ jo̱ quie̱rˊ co̱o̱ˋ úuˊ e lɨ́ɨˊ có̱o̱'˜ layaang˜ cunéeˇ, jo̱ rǿømˋ tée'˜ sʉ̱ˋ e sɨlɨ́ɨngˇ. Jo̱ jmiguiʉbˊ e sʉ̱ˋ do cangɨ́ɨiñˋ, jo̱ cacang'ˉ niung'ˉ có̱o̱'˜ jalé'ˋ júuˆ e jmiféng'ˊ dseaˋ Fidiéeˇ quiá'ˉ jaléng'ˋ dseaˋ i̱ nɨlɨ́ɨngˊ dseaˋ quiá'ˉ dseaˋ do. Jo̱ jalé'ˋ e jo̱, fɨˊ dob caje̱ˊ fɨˊ nife'ˋ e lɨ˜ sɨlɨɨˇ có̱o̱'˜ layaang˜ cunéeˇ e si'ˊ fɨˊ quiniˇ e lɨ˜ lɨ́ɨˊ é̱e̱ˆ e lɨ˜ guiing˜ i̱ dseaˋ laniingˉ i̱ quiʉ'ˊ ta˜ do.
66008004	Jo̱ mɨ˜ cacóoˉ e sʉ̱ˋ e sɨlɨ́ɨngˇ do e tée'˜ e fɨˊ dsíiˊ úuˊ quiá'ˉ sʉ̱ˋ do e se̱'ˊ i̱ ángel do, jo̱ba' e jmiñiˇ quiá'ˉ do canaangˋ sooˋ fɨˊ quiniˇ Fidiéeˇ co̱lɨɨng˜ có̱o̱'˜ jalé'ˋ júuˆ e fé'ˋ dseaˋ mɨ˜ féiñ'ˊ Fidiéeˇ.
66008005	Jo̱ mɨ˜ cangɨ́ˋ jo̱, i̱ ángel do cajmɨrǿøiñˋ e úuˊ do có̱o̱'˜ mɨ́'ˆ jɨto'ˋ quiá'ˉ nife'ˋ, jo̱ ngɨ́ˋ jo̱ co̱o̱ˋ cafeáˋbre fɨˊ ni˜ guóo'˜ uǿˉ; jo̱ jo̱b mɨ˜ canʉ́'ˋ e gabˋ caniiˋ jo̱guɨ catá'ˉ mɨ́ɨ'˜ eáangˊ jo̱guɨ caquie'ˋ güɨ'ñiáˆ jo̱ cajǿ'ˋ uǿˉ e eáangˊ cajo̱.
66008006	Jo̱ mɨ˜ cangɨ́ˋ jo̱, lajɨˋ guiángˉ ángeles i̱ quie̱ˊ jmacó̱ˋ lúuˊ trompé'ˆ caguiéengˋ guiʉ́ˉ yaaiñ˜ e nijiʉ́ʉˉbre.
66008007	Jo̱ba' i̱ ángel la'uii˜ do cajiʉ́ʉrˉ lúuˊ trompé'ˆ quiá'rˉ, jo̱ dsifɨˊ lajo̱b canaangˋ cabíˉ fɨˊ ni˜ guóo'˜ uǿˉ jalé'ˋ dsíiˊ có̱o̱'˜ jɨˋ e sɨcáng'ˋ có̱o̱'˜ jmɨˊ. Jo̱ cacóobˉ jie˜ jaˋ ca'ná'ˆ fɨˊ latøøngˉ guóo'˜ uǿˉ, jo̱guɨ lajo̱bɨ jalé'ˋ 'maˋ cacóobˉ jie˜ jaˋ condseá'ˉ, lɨ́'ˆ lajalé'ˋ onuuˋ rø'ˋ e seaˋ lajo̱b calɨ́ˉ.
66008008	Jo̱ i̱ ángel i̱ catɨ́ˋ gángˉ do cajiʉ́ʉrˉ e lúuˊ trompé'ˆ quiá'rˉ, jo̱ dsifɨˊ lajo̱b camóˉo —jíng'ˉ Juan— co̱o̱ˋ e lɨ́ɨˊ la lɨ́ɨˊ co̱o̱ˋ mó'ˋ e fé'ˋ e iʉ˜ jɨˋ eáangˊ, jo̱ e jo̱ fɨˊ dob cabíˉ fɨˊ ni˜ jmɨñí'ˆ, jo̱guɨ jie˜ jaˋ condseá'ˉ jmɨñí'ˆ ca'uíingˉ jmɨˊ.
66008009	Jo̱guɨ cajo̱ jie˜ jaˋ condseá'ˉ jaléng'ˋ jó'ˋ teáang'˜ é̱'ˋ jmɨñí'ˆ cajúmˉbre', jo̱guɨ ca'ímˉ cajo̱ jie˜ jaˋ condseá'ˉ jalé'ˋ e móoˊ e ngɨˊ fɨˊ ni˜ jmɨñí'ˆ.
66008010	Jo̱ i̱ ángel i̱ catɨ́ˋ gaangˋ do cajiʉ́ʉrˉ lúuˊ trompé'ˆ quiá'rˉ, jo̱ dsifɨˊ lajo̱b catǿng'ˋ jaangˋ nʉ́ʉˊ féng'ˊ i̱ íingˊ fɨˊ yʉ́'ˆ jmɨgüíˋ i̱ caangˋ lafa' co̱o̱ˋ bøjɨˋ. Jo̱ i̱ la catǿiñ'ˋ jie˜ jaˋ condseá'ˉ fɨˊ ni˜ lajalé'ˋ guaˋ jo̱guɨ lacaangˋ fɨˊ lɨ˜ níing'˜ jmɨɨˋ cajo̱.
66008011	Jo̱ gabˋjiʉ nʉ́'ˋ júuˆ jí̱i̱'˜ laco̱' e siiˋ i̱ nʉ́ʉˊ do, co̱' siirˋ Co̱o̱ˋ e Guí'ˉ; jo̱guɨ jie˜ jaˋ condseá'ˉ lajeeˇ lajalé'ˋ jmɨɨˋ calɨ'lɨb'ˆ e calɨguí'ˉ, jo̱ i̱ fɨ́ɨmˊ jaléng'ˋ dseaˋ cajúngˉ dsʉ' e ca'ɨ̱́'rˉ e jmɨɨˋ e cacáng'ˉ lafa' oguíiˉ do.
66008012	Jo̱ mɨ˜ cangɨ́ˋ jo̱, i̱ ángel i̱ catɨ́ˋ quiúungˉ do cajiʉ́ʉrˉ lúuˊ trompé'ˆ quiá'rˉ, jo̱ dsifɨˊ lajo̱b jie˜ jaˋ condseá'ˉ ieeˋ jo̱guɨ jie˜ jaˋ condseá'ˉ sɨ'ˋ jo̱guɨ jie˜ jaˋ condseá'ˉ lajeeˇ lajaléng'ˋ nʉ́ʉˊ ca'léb'ˉ quiá'rˉ, lɨ́'ˆ jie˜ jaˋ condseá'ˉ tøøngˉ laca'íing'˜ ca'íiñ'˜ do, jo̱ joˋ e jɨr˜ calɨseáˋguɨ jí̱i̱'˜ capí'ˆ. Jo̱ba' jie˜ jaˋ ca'ná'ˆ jmɨɨ˜ jo̱guɨ jie˜ jaˋ ca'ná'ˆ uǿøˋ joˋ eeˋ jɨˋ calɨseáˋ jí̱i̱'˜ capí'ˆ.
66008013	Jo̱ ngɨ́ˋ jo̱, camánˉn jaangˋ jó'ˋ i̱ jnéengˉ lafa' mɨɨˋ e cangɨ́ɨngˊne' ɨ́ɨngˋne' fɨˊ guiá'ˆ güíˋ. Jo̱ lalab cajíng'ˉne' có̱o̱'˜ júuˆ teáˋ: —¡E ngɨ˜ fɨ́ɨbˆ jaléng'ˋ dseaˋ i̱ seengˋguɨ fɨˊ ni˜ guóo'˜ uǿˉ jmɨgüíˋ mɨ˜ tɨˊ lɨ˜ nitɨ́ˉ í'ˋ e ni'i̱i̱˜ lúuˊ trompé'ˆ e nabɨ nijiʉ́ʉˉ i̱ gaangˋguɨ ángeles do!
66009001	Jo̱ mɨ˜ cangɨ́ˋ jo̱, i̱ ángel i̱ catɨ́ˋ 'ñíingˉ do cajiʉ́ʉrˉ lúuˊ trompé'ˆ quiá'rˉ, jo̱ba' camánˉn ladsifɨˊ lado jaangˋ nʉ́ʉˊ i̱ íingˊ fɨˊ yʉ́'ˆ jmɨgüíˋ jo̱ catǿiñ'ˋ fɨˊ ni˜ guóo'˜ uǿˉ; jo̱guɨ cangɨ́ɨiñ'ˋ do e joñíˆ quiá'ˉ tooˋ lɨ˜ nʉʉˋ sǿ'ˋ.
66009002	Jo̱ mɨ˜ canaˊ e tooˋ jo̱, dseáng'ˉ ca'uøøˋ jmiñiˇ 'ñʉʉˋ lafa' jmiñiˇ e uøøˋ fɨˊ dsíiˊ tooˋ hornob dseáng'ˉ; jo̱guɨ e jmiñiˇ e ca'uøøˋ e fɨˊ tooˋ nʉʉˋ sǿ'ˋ do cajméeˋ e calɨnʉ́ˋ, co̱' caquiáam'˜ ieeˋ có̱o̱'˜ e jmiñiˇ do.
66009003	Jo̱ i̱ 'leáangˉ 'mɨñíˆ ca'uøøngˋ jee˜ e jmiñiˇ do jo̱ caning'ˆne' fɨˊ ni˜ guóo'˜ uǿˉ; jo̱ cangɨ́ɨngˋ i̱ jó'ˋ do e ca'uíingˉne' jó'ˋ i̱ guíimˉ jo̱guɨ e ɨ́'ˋre' lafa' tacú̱bˆ.
66009004	Jo̱ cahuɨ̱́'ˋ ta˜ quiá'ˉ i̱ jó'ˋ do e jaˋ ni'léˉre' jí̱i̱'˜ co̱o̱ˋ onuuˋ, dseáng'ˉ jí̱i̱'˜ ca'íing'˜ onuuˋ rø'ˋ o̱'guɨ jalé'ˋ 'maˋ. Jo̱ dseáng'ˉ lají̱i̱'˜ dseaˋ i̱ jaˋ tó̱o̱ˋ sello quiá'ˉ Fidiéeˇ fɨˊ guiaquíiˊ, lají̱i̱'˜ íˋbing' i̱ ni'ɨ́ng'ˋ i̱ jó'ˋ do.
66009005	Jo̱ dsʉ' jaléng'ˋ i̱ 'mɨñíˆ do jaˋ cangɨ́ɨngˋne' fɨˊ fa' dseáng'ˉ e nijngáng'ˉne' jaléng'ˋ dseaˋ, co̱' lají̱i̱'˜ fɨˊ e cangɨ́ɨngˋne' e lɨco̱' nicuǿ'ˉre' dseaˋ iihuɨ́ɨˊ eáamˊ lajeeˇ 'ñíingˉ sɨ'ˋ; jo̱ e lɨ˜ ni'ɨ́'ˋre' do cu'ˋ laco̱'guɨ cu'ˋ lɨ˜ ɨ́'ˋ jaangˋ tacú̱ˆ guíingˉ.
66009006	Jo̱ ie˜ jmɨɨ˜ jo̱ jaléng'ˋ dseaˋ nijméˉbre quijí̱ˉ jial nijúuiñˉ, jo̱ dsʉ' jaˋ niguié'rˊ e˜ uiing˜ e nijngáng'ˉ yaaiñ˜; co̱' iim˜bre e nijúuiñˉ, dsʉ' jaˋ 'móˉ nilɨseaˋ quiá'rˉ.
66009007	Jo̱ i̱ 'mɨñíˆ do jnéengˉne' laco̱' cuea˜ i̱ nɨlɨ́ɨngˊ guiʉ́ˉ quiá'ˉ e nidsilíingˉne' fɨˊ jee˜ 'niiˋ; jo̱ tée'˜ mogui˜re' lajaangˋ lajaangˋne' lɨ́'ˆ corona e lɨ́ɨˊ có̱o̱'˜ layaang˜ cunéeˇ, jo̱guɨ ni˜re' lɨ́ɨbˊjiʉ laco̱' lɨ́ɨˊ ni˜ dseaˋ jmɨgüíˋ.
66009008	Jo̱guɨ jñʉ́ˆre' lɨ́ɨbˊjiʉ laco̱' lɨ́ɨˊ jñʉgui˜ dseamɨ́ˋ, jo̱guɨ maja̱˜re' lɨ́ɨˊ la lɨ́ɨˊ maja̱˜ ie'ˋ.
66009009	Jo̱guɨ lacaangˋ nidsíiˊre' sɨbé'ˋ layaang˜ ñíˆ e laco̱' jmɨ'ǿng'ˋ yaang˜ne', jo̱guɨ lají̱i̱'˜ e mɨ́ɨ'˜ e ta'ˊ cuéeˊre' do laco̱' ɨ́ɨngˋne' nʉ́'ˋ lafa' mɨ˜ i̱i̱ˉ jalíˋ bǿø'˜ carreta e jñʉˊ cuea˜ e nɨngolíˋ fɨˊ jee˜ 'niiˋ.
66009010	Jo̱guɨ nicú̱u̱ˊre' lɨ́ɨˊ laco̱' lɨ́ɨˊ nicú̱u̱ˊ tacú̱ˆ, jo̱ có̱o̱'˜ e jo̱b ɨ́'ˋre'. Jo̱ cangɨ́ɨngˋne' e lɨ́ɨngˊne' jó'ˋ guíingˉ e laco̱' ni'ɨ́ng'ˋne' jaléng'ˋ dseaˋ lajeeˇ 'ñíingˉ sɨ'ˋ.
66009011	Jo̱ seemˋ jaangˋ i̱ quie̱ˊ nifɨˊ quiá'ˉ jaléng'ˋ i̱ 'mɨñíˆ do i̱ quiʉ'ˊ ta˜ quiáaˉre', jo̱ íbˋ i̱ ángel i̱ 'lɨng'ˆ laniingˉ do i̱ néeˊ ni˜ e fɨˊ tooˋ nʉʉˋ sǿ'ˋ do. Jo̱ Abadón siirˋ có̱o̱'˜ jmíiˊ hebreo, jo̱guɨ Apolión siirˋ có̱o̱'˜ jmíiˊ griego, jo̱ e jo̱ guǿng'ˋ jaangˋ i̱ 'léeˊ.
66009012	Jo̱ lanab cadséngˉ la'uii˜ co̱o̱ˋ 'lé'ˋ e iihuɨ́ɨˊ do; dsʉ' lɨ́'ˆ uiim˜bɨ jóng, co̱' nabɨ jalíˋ tú̱ˉ 'lé'ˋguɨ iihuɨ́ɨˊ e eáangˊguɨ.
66009013	Jo̱ mɨ˜ tɨˊ lɨ˜ cajiʉ́ʉˉ i̱ ángel i̱ catɨ́ˋ jñúungˉ do lúuˊ trompé'ˆ quiá'rˉ, jo̱ dsifɨˊ lajo̱b canúˉu luu˜ dseaˋ e guicajáˉ e fɨˊ lɨ˜ té̱e̱ˉ lajɨˋ quiʉ̱́ˋ fíˆ fɨˊ lajɨˋ quiʉ̱́ˋ quiúung'˜ quiá'ˉ nife'ˋ e lɨ˜ lɨ́ɨˊ có̱o̱'˜ layaang˜ cunéeˇ do e si'ˊ fɨˊ quiniˇ Fidiéeˇ.
66009014	Jo̱ e luu˜ jo̱ casɨ́'ˉ lala i̱ ángel i̱ catɨ́ˋ jñúungˉ do i̱ quie̱ˊ lúuˊ trompé'ˆ jo̱ cajíñ'ˉ: —Leaangˉ lajɨˋ quiúungˉ i̱ ángeles i̱ 'ñúung'˜ có̱o̱'˜ ñíˆ cadena do e fɨˊ guaˋ fé'ˋ e siiˋ Éufrates.
66009015	Jo̱ caláamˉ i̱ ángeles i̱ quiúungˉ do e laco̱' nijngáiñ'ˉ jie˜ jaˋ condseá'ˉ tøøngˉ jaléng'ˋ dseaˋ i̱ seengˋ fɨˊ jmɨgüíˋ, co̱' jéemˊ nɨcanéˉ guiʉ́ˉ quiáiñ'ˉ do e˜ oor˜ jo̱guɨ e˜ jmɨɨ˜ jo̱guɨ e˜ sɨ'ˋ jo̱guɨ e˜ ji̱i̱ˋ e nijméiñ'ˉ do lajo̱.
66009016	Jo̱ i̱ 'léeˉ i̱ neáangˊ cuea˜ do canúˉbaa e tíirˊ doscientos millones.
66009017	Jo̱ lajo̱ba' camóˉo lají̱i̱'˜ e iing˜ Fidiéeˇ e nimoo˜o do e camánˉn jaléng'ˋ i̱ cuea˜ do, jo̱ jaléng'ˋ i̱ dseaˋ i̱ neáangˊ fɨˊ mocóo'˜re' do quie̱rˊ fɨˊ ni˜ dsíirˊ chalé'ˆ e lɨ́ɨˊ có̱o̱'˜ ñíˆ e laco̱' jmɨ'ǿng'ˋ yaaiñ˜. Jo̱ e jo̱ jnéengˉ laco̱' jnéengˉ jɨˋ jo̱guɨ azul lɨ́'ˆ laco̱' lɨ́ɨˊ co̱o̱ˋ cu̱u̱˜ e siiˋ jacinto, jo̱guɨ e néeˉ laco̱'guɨ lɨ́ɨˊ azufre. Jo̱guɨ mogui˜ jaléng'ˋ i̱ cuea˜ do lɨ́ɨˊ laco̱' lɨ́ɨˊ mogui˜ ie'ˋ, jo̱guɨ fɨˊ mo'ooˉre' uøøˋ jɨˋ jo̱guɨ jmiñiˇ jo̱guɨ azufre cajo̱.
66009018	Jo̱ jie˜ jaˋ condseá'ˉ tøøngˉ lajɨɨngˋ dseaˋ jmɨgüíˋ cajúiñˉ có̱o̱'˜ e jɨˋ do có̱o̱'˜guɨ e jmiñiˇ do jo̱guɨ có̱o̱'˜ e azufre do e uøøˋ fɨˊ mo'ooˉ i̱ jó'ˋ do.
66009019	Dsʉco̱' e óoˋ i̱ cuea˜ do e quɨ́ɨ'˜re' jmɨɨ˜ fɨˊ mo'ooˉre' có̱o̱'˜guɨ fɨˊ nicú̱u̱ˊre', co̱' nicú̱u̱ˊre' lɨ́ɨˊ laco̱' lɨ́ɨˊ mogui˜ mɨ'ˋ, jo̱ có̱o̱'˜ e jo̱b e cú'ˊre' carˋ jngang'ˊne' dseaˋ.
66009020	Jo̱ jaléng'ˋ dseaˋ i̱ jaˋ cajúngˉ có̱o̱'˜ jalé'ˋ e iihuɨ́ɨˊ e calɨseáˋ do, dsʉ' jaˋ catʉ́ˋbɨr e jmóorˋ jalé'ˋ e 'lɨ'ˆ e tá'ˉ jmóorˋ, o̱'guɨ catʉ́rˋ e jmiféiñ'ˊ jaléng'ˋ i̱ 'lɨng'ˆ, o̱'guɨ catʉ́rˋ e jmiféiñ'ˊ jaléng'ˋ diée˜ i̱ o̱' já'ˉ i̱ lɨ́ɨngˊ có̱o̱'˜ layaang˜ cunéeˇ o̱si có̱o̱'˜ cuteeˋ o̱si có̱o̱'˜ ñíˆ bronce o̱si có̱o̱'˜ jalé'ˋ cu̱u̱˜ o̱si có̱o̱'˜ jalé'ˋ 'maˋ é; jo̱ jí̱i̱'˜ jaangˋ i̱ diée˜ i̱ o̱' já'ˉ do cuǿøngˋ líˋ jǿørˉ o̱'guɨ cuǿøngˋ líˋ núrˉ o̱'guɨ cuǿøngˋ líˋ ngɨ́rˉ cajo̱.
66009021	Jo̱ dseáng'ˉ jaˋ calɨ'iing˜ i̱ dseaˋ do fa' catʉ́rˋ e jmóoˋbɨr jalé'ˋ ta˜ jngang'ˊ jaléng'ˋ dseaˋ rúng'ˋ jo̱guɨ jalé'ˋ ta˜ dseaˋ láangˋ jo̱guɨ jalé'ˋ ta˜ 'léeˊ có̱o̱'˜ dseañʉ'ˋ o̱si dseamɨ́ˋ i̱ o̱' quiá'rˉ jo̱guɨ jalé'ˋ ta˜ jmóoˋ ɨ̱ɨ̱ˋ cajo̱.
66010001	Jo̱ mɨ˜ cangɨ́ˋ jo̱ —jíng'ˉ Juan— camángˉguɨ́ɨ jaangˋ ángel i̱ 'gøng'ˊ i̱ jajgiáangˋ fɨˊ yʉ́'ˆ jmɨgüíˋ i̱ quíing'˜ jee˜ cabøø˜ jníiˊ, jo̱ e fɨˊ lacúng'ˊ moguir˜ si'ˊ co̱o̱ˋ cu̱u̱˜ e jnéengˉ mɨ˜ dséeˊ jmɨgui'ˆ jo̱guɨ e tíiˊ ieeˋ. Jo̱guɨ nir˜ jíingˋ jɨ'ˋ laco̱' jɨ˜ ieeˋ, jo̱guɨ tɨɨrˉ lɨ́ɨˊ laco̱' mɨ˜ sǿng'ˊ niingˉ jɨˋ e cueeˋ.
66010002	Jo̱guɨ se̱'rˊ co̱o̱ˋ jiˋjiʉ e sɨnaˊ, jo̱ casí'ˋ i̱ ángel do tɨɨrˉ dséeˊ fɨˊ ni˜ jmɨñí'ˆ, jo̱guɨ e tɨɨrˉ tuung˜ do casí'rˋ fɨˊ ni˜ guóo'˜ uǿˆ.
66010003	Jo̱ teáˋ eáangˊ ca'óorˋ lɨ́'ˆ laco̱'guɨ mɨ˜ ó̱o̱ˉ jaangˋ ie'ˋ; jo̱ mɨ˜ tɨˊ lɨ˜ ca'óorˋ, e luur˜ do canʉ́'ˋ lafa' e caquie'ˋ güɨ'ñiáˆ guiéˉ ya̱'ˊ.
66010004	Jo̱ mɨ˜ cangɨ́ˋ e caniiˋ e guiéˉ ya̱'ˊ do, jnea˜ lamɨ˜ sɨ'íˆ nijmée'˜baa jalé'ˋ e jo̱ fɨˊ ni˜ jiˋ; dsʉ' lajeeˇ jo̱b mɨ˜ tɨˊ lɨ˜ canúˉu co̱o̱ˋ luu˜ e jáaˊ fɨˊ yʉ́'ˆ jmɨgüíˋ jo̱ casɨ́'ˉ jnea˜ lala: —Juan, lɨco̱' 'meengˉ fɨˊ dsíiˊ moguí'ˆ lajalé'ˋ júuˆ e canʉ́ʉ'ˉ quiá'ˉ e guiéˉ ya̱'ˊ e nɨcaniiˋ do, jo̱ jie˜ mɨˊ ɨˊ a'ˊ fa' e nijmée'˜.
66010005	Jo̱ i̱ ángel i̱ camánˉn do i̱ casí'ˋ tɨɨˉ e dséeˊ fɨˊ ni˜ jmɨñí'ˆ jo̱guɨ tɨɨrˉ e tuung˜ fɨˊ ni˜ guóo'˜ uǿˉ, caséerˋ guóorˋ dséeˊ fɨˊ yʉ́'ˆ jmɨgüíˋ
66010006	jo̱ cacuørˊ júuˆ quiá'rˉ uii˜ quiá'ˉ i̱ dseaˋ i̱ seengˋ carˋ ngongɨ́ɨˋ jmɨɨ˜ do, i̱ dseaˋ i̱ cajméeˋ yʉ́'ˆ jmɨgüíˋ jo̱guɨ jaléng'ˋ i̱ seengˋ fɨˊ jo̱, có̱o̱'˜guɨ guóo'˜ uǿˉ có̱o̱'˜ jalé'ˋ e seaˋ fɨˊ jo̱ jo̱guɨ jalé'ˋ jmɨñí'ˆ lɨ́'ˆ lajaléng'ˋ i̱ seengˋ fɨˊ la'úngˉ fɨˊ jmɨgüíˋ, jo̱ lalab cajíñ'ˉ: —Joˋ 'néˉ fa' e nilɨ'ɨɨ˜guɨ e nilɨti˜ jalé'ˋ e na;
66010007	co̱' mɨ˜ tɨˊ lɨ˜ nitɨ́ˉ í'ˋ e i̱ ángel i̱ catɨ́ˋ guiángˉ do nináiñˋ nijiʉ́ʉrˉ lúuˊ trompé'ˆ quiá'rˉ, jo̱ ie˜ jo̱b mɨ˜ nilɨli˜ lají̱i̱'˜ e sɨ'má'ˆ Fidiéeˇ e 'néˉ nilɨti˜ e jaˋ ñiˊ dseaˋ jéengˊguɨ, lɨ́'ˆ laco̱' jí̱i̱'˜ júuˆ e casɨ́'rˉ jaléng'ˋ dseaˋ quiá'rˉ i̱ café'ˋ cuaiñ˜ quiá'rˉ malɨɨ˜guɨ eáangˊ.
66010008	Jo̱ lají̱i̱'˜ e luu˜ e canúˉu la'uii˜ do e jáaˊ fɨˊ yʉ́'ˆ jmɨgüíˋ, caléb'ˋ catú̱ˉ caféng'ˋtu̱ jnea˜ jo̱ casɨ́'ˉ jnea˜ lala: —Juan, gua˜ jo̱ quie̱ˋ e jiˋjiʉ e sɨnaˊ do e iʉ˜ fɨˊ jaguóˋ i̱ ángel i̱ sɨ'ø'ˋ fɨˊ ni˜ jmɨñí'ˆ jo̱guɨ fɨˊ ni˜ guóo'˜ uǿˆ.
66010009	Jo̱ba' cangóbˉ jnea˜ fɨˊ lɨ˜ sing'ˊ i̱ ángel do, jo̱ camɨ́ɨ'˜ɨre e jiˋjiʉ e óoˋ do, jo̱ lalab cañíirˋ quiéˉe: —Jó̱'ˉo̱ jo̱ quié'ˋ. Jo̱ lɨfa' fɨˊ mo'oo'˜ nilɨróobˉ laco̱'guɨ la róoˉ ta'ˊ, jo̱ dsʉ' fɨˊ dsíiˊ tú'ˋ nilɨguíb'ˆ.
66010010	Jo̱ mɨ˜ cangɨ́ˋ e jo̱, catɨ́ɨmˉbaa' e jiˋjiʉ do e fɨˊ lɨ˜ se̱'ˊ i̱ ángel do jo̱ cagǿ'ˉbaa; jo̱ já'ˉba' e fɨˊ mo'óoˋo jlob'ˆ róoˉ e do, lɨfa' mɨ˜ catɨ́ˋ fɨˊ dsíiˊ tú'ˋu, gabˋ guí'ˆ e do.
66010011	Jo̱ba' guicanʉ́'ˋ co̱o̱ˋ luu˜ e guicajíng'ˉ casɨ́'ˉ jnea˜ lala: —'Nʉˋ 'néˉ niguiáˆtu̱ calé'ˋ catú̱ˉ jalé'ˋ júuˆ e jíng'ˉ Fidiéeˇ cuaiñ˜ quiá'ˉ jaléng'ˋ dseaˋ i̱ seengˋ fɨˊ jalé'ˋ fɨɨˋ jo̱guɨ laco̱o̱ˋ sɨnʉ́ʉˆ jo̱guɨ laca'íing'˜ jmíiˊ e fé'ˋ dseaˋ jo̱guɨ fɨˊ quiniˇ jaléng'ˋ dseata˜ dseaˋ cǿøng'˜ i̱ quie̱ˊ nifɨˊ cajo̱.
66011001	Jo̱ mɨ˜ cangɨ́ˋ jo̱ —jíng'ˉguɨ Juan— cangɨ́ɨnˋn co̱o̱ˋ sɨɨˉ e quiá'ˉ guiaˊ í'ˋ e lɨ́ɨˊ lafa' co̱o̱ˋ cuɨñí'ˆ, jo̱ canúˉu e lɨɨng˜ i̱i̱ˋ casɨ́'ˉ jnea˜ lala: —Ráan'ˉ jo̱ quie̱ˋ e sɨɨˉ guiaˊ í'ˋ na quíi'ˉ jo̱ quié̱e̱ˋ í'ˋ jié'ˋ jí̱i̱'˜ tíiˊ e guá'ˉ quiá'ˉ Fidiéeˇ jo̱guɨ jié'ˋ jí̱i̱'˜ tíiˊ e fɨˊ nifé'ˋ quiá'rˉ cajo̱, jo̱guɨ nijmi'ímˆba' cajo̱ jaléng'ˋ i̱ dseaˋ i̱ dsilíingˉ fɨˊ jo̱ e dsijmiféiñ'ˊ Fidiéeˇ.
66011002	Dsʉ' lɨfa' jie˜ mɨˊ guiá'ˉ í'ˋ fɨˊ siguiˊ quiá'ˉ e guá'ˉ do, co̱' e fɨˊ jo̱ nɨcangɨ́ɨngˋ jaléng'ˋ dseaˋ i̱ jaˋ mɨˊ cuíingˋ Fidiéeˇ e laco̱' dseaˋ íbˋ i̱ niso'ǿng'ˋ fɨˊ jee˜ fɨɨˋ güeang'ˆ quiá'ˉ Fidiéeˇ lajeeˇ 'nɨˊ ji̱i̱ˋ dsíˋ ca'ná'ˆ.
66011003	Jo̱ jnea˜, Fidiéeˇ, nisɨ́nˉn gángˉ lajeeˇ dseaˋ quiéˉe i̱ tíiˊ ni˜, jo̱ i̱ dseaˋ íˋ qui'rˊ 'mɨ'ˊ e qui'ˊ dseaˋ mɨ˜ lɨ́ɨiñˊ fɨ'íˆ, jo̱ jneab˜ cajo̱ nicuǿøˆøre e nifé'rˋ cuaiñ˜ quiéˉe lajeeˇ mil doscientos sesenta jmɨɨ˜.
66011004	Jo̱ i̱ dseaˋ gángˉ i̱ tíiˊ ni˜ do lɨ́ɨiñˊ lafa' lajɨˋ tú̱ˉ e 'maˋ olivo có̱o̱'˜guɨ lajɨˋ tú̱ˉ e candeléer˜ do e té̱e̱ˉ fɨˊ quiniˇ Fíiˋnaa' dseaˋ néeˊ nirˊ fɨˊ la'úngˉ fɨˊ ni˜ guóo'˜ uǿˉ jmɨgüíˋ.
66011005	Jo̱ doñiˊ i̱i̱ˋ dseaˋ i̱ iing˜ nijmeáng'ˋ gaˋ i̱ dseaˋ gángˉ do, jo̱ba' i̱ gángˉ do uøøˋ jɨˋ fɨˊ mo'oorˉ jo̱ có̱o̱'˜ e jo̱b jɨ́ɨiñˉ dseáng'ˉ conguiaˊ jaléng'ˋ dseaˋ i̱ 'ní'ˋ níiˉ quiá'rˉ, jo̱ lajo̱b nijúungˉ doñiˊ i̱i̱ˋ dseaˋ i̱ iing˜ nijmeáiñ'ˋ do gaˋ.
66011006	Jo̱ i̱ dseaˋ gángˉ i̱ tíiˊ ni˜ do ngɨ́ɨmˋbre fɨˊ e laco̱' quɨ́ɨ'r˜ jmɨɨ˜ e jmérˉ e nijnɨ́ɨˉ yʉ́'ˆ jmɨgüíˋ e laco̱' joˋ nitʉ̱́ˋguɨ jmɨ́ɨˊ lajeeˇ e taaiñ˜ e jmóorˋ ta˜ e fé'rˋ cuaiñ˜ quiá'ˉ Fidiéeˇ, jo̱guɨ cajo̱ seabˋ fɨˊ quiá'rˉ e lí'rˋ e nijmi'uíiñˉ jmɨˊ jalé'ˋ jmɨɨˋ, jo̱guɨ seabˋ fɨˊ quiá'rˉ cajo̱ e nicuǿ'rˉ lajɨɨngˋ dseaˋ jmɨgüíˋ lɨ́'ˆ doñiˊ eeˋ iihuɨ́ɨˊ lɨ́'ˆ jó'ˋ ya̱'ˊ e calɨ'iiñ˜ lajo̱.
66011007	Jo̱ dsʉ' mɨ˜ tɨˊ lɨ˜ cató'ˊ ta˜ quiá'ˉ i̱ dseaˋ gángˉ do e nɨcafé'rˋ cuaiñ˜ quiá'ˉ Fidiéeˇ, jo̱ba' i̱ jó'ˋ 'lɨng'ˆ i̱ dséeˉ i̱ nigüɨ'ɨ́ɨˊ fɨˊ tooˋ nʉʉˋ sǿ'ˋ do, íbˋ i̱ nitíngˉ có̱o̱'r˜ jo̱guɨ íbˋ i̱ nilí'ˋ írˋ jo̱guɨ nijnga'ˉbing' do quiá'rˉ.
66011008	Jo̱ i̱ 'lɨɨ˜ gángˉ do fɨˊ dob nirɨsaaiñ˜ fɨˊ jee˜ 'nʉ́ʉˊ quiá'ˉ e fɨɨˋ fé'ˋ e lɨ˜ catángˉ Fiir˜ fɨˊ dse'ˋ crúuˆ. Jo̱ e fɨɨˋ jo̱ lɨ́ɨˊ lafa' fɨɨˋ Sodoma o̱si lɨ́ɨˊ lafa' Egipto é.
66011009	Jo̱ lajeeˇ 'nɨˊ jmɨɨ˜ dsíˋ condseá'ˉ niníˋ lajɨɨngˋ dseaˋ i̱ seengˋ fɨˊ fɨɨˋ pí'ˆ o̱si fɨˊ fɨɨˋ cóo'˜ é, jo̱ laco̱o̱ˋ laco̱o̱ˋ sɨnʉ́ʉˆ jo̱guɨ laca'íing'˜ laca'íing'˜ jmíiˊ e fé'ˋ dseaˋ, e dob rɨsaang˜ i̱ dseaˋ gángˉ i̱ nɨ'lɨɨng˜ do fɨˊ jee˜ 'nʉ́ʉˊ. Jo̱ jaléng'ˋ i̱ dseaˋ do jaˋ nicuǿrˉ fɨˊ fa' e ni'ángˉ i̱ dseaˋ i̱ teng'ˊ 'lɨɨng˜ do.
66011010	Jo̱ ie˜ jo̱ jaléng'ˋ dseaˋ i̱ seengˋ fɨˊ ni˜ guóo'˜ uǿˉ eáamˊ nilɨ'iáangˋ dsíirˊ dsʉ' e nɨcajúngˉ i̱ dseaˋ gángˉ do, jo̱ jmɨɨb˜ nidsitáaiñ'˜ e laco̱' cuøˊ li˜ e eáamˊ iáangˋ dsíirˊ, jo̱ nicuǿ'ˉ rúiñ'ˋ jalé'ˋ e iáangˋ dsíirˊ la'ó'ˋ írˋ. Jo̱ nijmérˉ lajo̱ uíi'˜ e i̱ dseaˋ gángˉ do eáamˊ jmiguiʉˊ jalé'ˋ iihuɨ́ɨˊ cacuø'rˊ jaléng'ˋ dseaˋ seengˋ fɨˊ jmɨgüíˋ.
66011011	Jo̱ dsʉ' mɨ˜ cangɨ́ˋ e 'nɨˊ jmɨɨ˜ dsíˋ condseá'ˉ do, Fidiéeˇ cajméerˋ e cají̱b'ˊtu̱ i̱ dseaˋ gángˉ i̱ tíiˊ ni˜ do, jo̱ caráamˉtu̱iñ' do calé'ˋ catú̱ˉ; jo̱ jaléng'ˋ dseaˋ i̱ cangáˉ e cají̱'ˊtu̱iñ' do, dsíng'ˉ cafǿiñ'ˊ.
66011012	Jo̱ i̱ dseaˋ gángˉ do canúurˉ co̱o̱ˋ luu˜ teáˋ e jáaˊ fɨˊ yʉ́'ˆ jmɨgüíˋ jo̱ lalab guicajíng'ˉ e luu˜ do: —¡Huɨ́ɨˉna' fɨˊ la! Jo̱ba' lajo̱b cajméeiñ'ˋ do, cajgóoˉbre e quíiñ'˜ jee˜ cabøø˜ jníiˊ, jo̱ jaléng'ˋ dseaˋ i̱ 'ní'ˋ níiˉ quiá'rˉ cangáˉbre jalé'ˋ e jo̱.
66011013	Jo̱ ladsifɨˊ lajo̱b cajǿ'ˋ uǿˉ e eáangˊ, jo̱ có̱o̱'˜ e jo̱b cajléng'ˉ guóo'˜ uǿˉ jo̱ ca'ímˉ caquiúung'˜jiʉ e fɨɨˋ jo̱, co̱' caquɨ́b'ˉ jalé'ˋ 'nʉ́ʉˊ jo̱ guiéˉ mil dseaˋ cajúngˉ. Jo̱guɨ lají̱i̱'˜ i̱ jaˋ cajúngˉ có̱o̱'˜ e jo̱, eáamˊ cafǿiñ'ˊ, jo̱ jo̱guɨb mɨ˜ canaaiñˋ e jmiféiñ'ˊ Fidiéeˇ dseaˋ guiing˜ ñifɨ́ˉ.
66011014	Jo̱ casúumˉjiʉ e iihuɨ́ɨˊ e catɨ́ˋ tú̱ˉ do; dsʉ' joˋ huǿøˉ dséˉguɨ e nijáaˊ e iihuɨ́ɨˊ e catɨ́ˋ 'nɨˊ do.
66011015	Jo̱ co̱o̱bˋ mɨ˜ cajiʉ́ʉˉ i̱ ángel i̱ catɨ́ˋ guiángˉ do lúuˊ trompé'ˆ quiá'rˉ, jo̱ jo̱b mɨ˜ tɨˊ lɨ˜ canʉ́'ˋ jmiguiʉˊ luu˜ e teáˋ eáangˊ fɨˊ yʉ́'ˆ jmɨgüíˋ jo̱ lalab nʉ́'ˋ guicajíng'ˉ: Lanab catɨ́ˋ í'ˋ e Fíiˋnaa' Fidiéeˇ, co̱lɨɨng˜ có̱o̱'˜ i̱ jó̱o̱rˊ Dseaˋ Jmáangˉ i̱ casíiñˋ do, niquiʉ́'rˉ ta˜ fɨˊ latøøngˉ fɨˊ ni˜ guóo'˜ uǿˉ jmɨgüíˋ, jo̱ carˋ ngongɨ́ɨˋ jmɨɨ˜ nijmérˉ lajo̱.
66011016	Jo̱guɨ lajɨˋ guiequiúungˋ i̱ yʉ́ʉ'˜ dseaˋ cǿøng'˜ i̱ neáangˊ é̱e̱ˆ quiá'ˉ fɨˊ quiniˇ laco̱' guiing˜ Fidiéeˇ 'ñia'rˊ, lajɨɨmˋ i̱ dseaˋ cǿøng'˜ do catúuiñˊ cartɨˊ cajnúuˉ nir˜ fɨˊ ni˜ uǿˉ, jo̱ lajo̱b cajmiféiñ'ˊ Fidiéeˇ
66011017	jo̱ fé'rˋ: Cuǿøˉnaa' 'nʉˋ gui'máang'ˇ, Fíiˋnaa' Fidiéeˇ, 'nʉˋ dseaˋ féng'ˊ dseaˋ ñin'ˊ i̱ quɨ́ɨ'˜ jmɨɨ˜ jméˉ lɨ́'ˆ doñiˊ eeˋ, jo̱ 'nʉˋ dseaˋ i̱ seengˋ lají̱i̱'˜ latɨˊ malɨ'ˋ lají̱i̱'˜ nʉ́'ˉguɨ e nitɨro̱o̱ˇ jmɨgüíˋ jo̱guɨ cajo̱ cartɨˊ lana, jo̱guɨ i̱ nijáaˊtu̱ calé'ˋ catú̱ˉ, dsʉco̱' 'nʉˋ nɨcangɨ́ɨmˋba' e tɨɨn'ˋ e quɨ́ɨ'˜ jmɨɨ˜ lɨ́'ˆ doñiˊ eeˋ, jo̱guɨ latɨˊ lanab nɨcanaan'ˉ e quiʉ́'ˋ ta˜.
66011018	Jo̱ lajalém'ˋ dseaˋ seengˋ fɨˊ jmɨgüíˋ eáamˊ nɨcalɨguíiñˉ quíi'ˉ; jo̱ dsʉ' lanab catɨ́ˋ í'ˋ e nijmiguíingˆ uø'ˊ uii˜ quiá'rˉ cajo̱, jo̱guɨ lanab cajo̱ catɨ́ˋ í'ˋ e niquidsi'ˋ í'ˋ quiá'ˉ jaléng'ˋ dseaˋ i̱ nɨcajúngˉ; jo̱guɨ lanab catɨ́ˋ í'ˋ e nicuǿ'ˆ guiéeˆ quiá'ˉ jaléng'ˋ i̱ dseaˋ i̱ cajméeˋ ta˜ quíi'ˉ i̱ café'ˋ cuaiñ˜ quíi'ˉ co̱lɨɨng˜ có̱o̱'˜ jaléng'ˋ dseaˋ i̱ calɨ́ngˉ dseaˋ quíi'ˉ i̱ cajmɨ'góˋ 'nʉˋ, nañiˊ su dseaˋ i̱ niingˉ o̱si jaˋ niiñˉ é. Jo̱guɨ lanab catɨ́ˋ í'ˋ cajo̱ e ni'íim˜ba' jaléng'ˋ i̱ nɨca'léeˊ, jaléng'ˋ i̱ nɨcacuøˊ jalé'ˋ iihuɨ́ɨˊ fɨˊ ni˜ guóo'˜ uǿˉ jmɨgüíˋ.
66011019	Jo̱ ngɨ́ˋ jo̱, jo̱guɨb canaˊ e guá'ˉ quiá'ˉ Fidiéeˇ e si'ˊ fɨˊ ñifɨ́ˉ, jo̱guɨ fɨˊ dsíiˊ jo̱b si'ˊ e guóoˊ e sɨlɨɨngˇ e lɨ˜ sɨ'maˇ lají̱i̱'˜ júuˆ tɨguaˇ quiá'ˉ Fidiéeˇ. Jo̱ lajeeˇ jo̱ dsíng'ˉ lɨjɨ˜ güɨ'ñiáˆ, jo̱guɨ dsíng'ˉ niiˋ, jo̱ tée'˜ mɨ́ɨ'˜ eáangˊ cajo̱, jo̱guɨ cajǿ'ˋ uǿˉ, jo̱ dseáng'ˉ dsíiˊ e cóob'˜ cajiʉ́'ˋ fɨˊ ni˜ guóo'˜ uǿˉ cajo̱.
66012001	Jo̱ mɨ˜ cangɨ́ˋ e jo̱ —jíng'ˉ Juan— co̱o̱ˋguɨ e li˜ e dsigáˋ dsiˋnaa' eáangˊ cajnéngˉ fɨˊ yʉ́'ˆ jmɨgüíˋ: jo̱ cajnéngˉ jaangˋ dseamɨ́ˋ i̱ quíing'˜ ieeˋ lafa' e qui'rˊ sɨ̱'rˆ, jo̱ lɨ́'ˆ uii˜ tɨɨrˉ do íingˊ sɨ'ˋ jo̱guɨ iʉ˜ moguir˜ co̱o̱ˋ lɨ́'ˆ corona e taang˜ guitúungˋ nʉ́ʉˊ.
66012002	Jo̱guɨ yʉ̱ʉ̱ˋbɨ nɨquiéengˋ i̱ dseamɨ́ˋ do cajo̱, jo̱ dseáng'ˉ teáˋ eáangˊ óorˋ, co̱' tɨˊ lɨ˜ nilɨseemˋ i̱ yʉ̱ʉ̱ˋ do quiá'rˉ.
66012003	Jo̱ mɨ˜ cangɨ́ˋ e jo̱, co̱o̱ˋguɨ li˜ e cajnéngˉ fɨˊ yʉ́'ˆ jmɨgüíˋ: jo̱ cajnéngˉ jaangˋ jó'ˋ 'lɨng'ˆ, jo̱ i̱ jó'ˋ do latøømˉbre' yúungˉne', jo̱ guiéˉ mogui˜re' tíiˊ jo̱guɨ guíˉ fíˆre' cajo̱, jo̱ laco̱o̱ˋ e mogui˜re' do tée'˜ jmacó̱ˋ lɨ́'ˆ corona.
66012004	Jo̱ có̱o̱'˜ nicú̱u̱bˊ i̱ jó'ˋ 'lɨng'ˆ do ca'íingˉne' jie˜ jaˋ condseá'ˉ tøøngˉ lajaléng'ˋ nʉ́ʉˊ i̱ sɨtǿng'ˉ fɨˊ yʉ́'ˆ jmɨgüíˋ jo̱ cabíingˉne' fɨˊ ni˜ guóo'˜ uǿˉ. Jo̱ i̱ jó'ˋ 'lɨng'ˆ do casíng'ˋ 'ñia'ˊre' fɨˊ quiniˇ i̱ dseamɨ́ˋ i̱ tɨˊ lɨ˜ nilɨseengˋ yʉ̱ʉ̱ˋ quiá'ˉ do; jo̱ i̱ jó'ˋ do nɨsɨjeengˇne' e nijngám'ˉbre' i̱ yʉ̱ʉ̱ˋ quiá'ˉ i̱ dseamɨ́ˋ do e nicúng'ˊne' ladsifɨˊ mɨ˜ nilɨseeiñ'ˋ do.
66012005	Jo̱ co̱o̱bˋ mɨ˜ tɨˊ lɨ˜ catɨ́ˋ í'ˋ e cangáam'˜ i̱ yʉ̱ʉ̱ˋ quiá'ˉ i̱ dseamɨ́ˋ do, jo̱ jaangˋ jiuung˜ sɨñʉʉbˆ calɨséngˋ, jo̱ íbˋ i̱ niquiʉ́'ˉ ta˜ fɨˊ la'úngˉ fɨˊ jmɨgüíˋ, jo̱ nijmeáiñ'ˋ ta˜ e 'ma'uˇ e lɨ́ɨˊ có̱o̱'˜ layaang˜ ñíˆ. Jo̱ dsʉ' i̱ jiuung˜ do condséeˊ cangáiñ'ˉ fɨˊ lɨ˜ guiing˜ Fidiéeˇ e fɨˊ lɨ˜ lɨ́ɨˊ é̱e̱ˆ lɨ˜ niingˉ do;
66012006	jo̱ i̱ dseamɨ́ˋ do cacuí̱i̱ˋbre cangórˉ fɨˊ ni˜ guóo'˜ uǿˉ quiʉ̱́ˋ, co̱' fɨˊ jo̱ caguiaˊ Fidiéeˇ guiʉ́ˉ e nilíiñ'ˉ do íˆ lajeeˇ mil doscientos sesenta jmɨɨ˜.
66012007	Jo̱ mɨ˜ casúungˉ e jo̱, canaangˋ 'niiˋ fɨˊ yʉ́'ˆ jmɨgüíˋ. Jo̱ i̱ ángel i̱ eáangˊ 'gøng'ˊ i̱ siiˋ Yéˆ có̱o̱'˜ jaléng'ˋ ángeles quiá'rˉ catíiñˊ có̱o̱'˜ i̱ jó'ˋ 'lɨng'ˆ i̱ guiéˉ mogui˜ do co̱lɨɨng˜ có̱o̱'˜ jaléng'ˋ ángeles i̱ 'lɨng'ˆ quiá'ˉ i̱ jó'ˋ do.
66012008	Jo̱ dsʉ' i̱ jó'ˋ 'lɨng'ˆ do có̱o̱'˜guɨ jaléng'ˋ ángeles i̱ 'lɨng'ˆ quiáaˉre' jaˋ seaˋ bíˋ quiáaˉre' fa' e calɨ́'ˉre' e 'niiˋ do. Jo̱ba' joˋ calɨseáˋguɨ é̱e̱ˆ quiáaˉre' fɨˊ ñifɨ́ˉ fa' e nigüeáˋre' fɨˊ jo̱.
66012009	Jo̱ lajo̱ba' catǿm'ˋ i̱ jó'ˋ guiéˉ mogui˜ do, jo̱ íˋbing' lɨ́ɨngˊ fii˜ i̱ 'lɨng'ˆ, jo̱ siiˋbɨre' Satanás cajo̱, jo̱ íbˋ i̱ jmóoˋ ta˜ jmɨgǿøngˋ jaléng'ˋ dseaˋ seengˋ fɨˊ la'úngˉ fɨˊ jmɨgüíˋ. Jo̱ tɨˊ yʉ́'ˆ jmɨgüíˋ cabiing˜ne' cartɨˊ ni˜ guóo'˜ uǿˉ co̱lɨɨng˜ có̱o̱'˜ jaléng'ˋ ángeles i̱ 'lɨng'ˆ quiáaˉre'.
66012010	Jo̱ jo̱b mɨ˜ tɨˊ lɨ˜ canúˉtú̱u̱ co̱o̱ˋ luu˜ e teáˋ eáangˊ fɨˊ yʉ́'ˆ jmɨgüíˋ e guicajíng'ˉ lala: Jo̱ lanab nɨcatɨ́ˋ í'ˋ e Fidiéebˇ nileáiñˉ jaléng'ˋ dseaˋ jmɨgüíˋ, jo̱ nicá̱rˋ nifɨˊ quiá'ˉ dseaˋ la'eáangˊ có̱o̱'˜ e 'gøiñ'ˊ do. Jo̱guɨ i̱ Jó̱o̱rˊ Dseaˋ Jmáangˉ i̱ casíingˋ Fidiéeˇ do lana niquiʉ́'rˉ ta˜ røøˋ quiá'ˉ jaléng'ˋ dseaˋ jmɨgüíˋ, co̱' nɨcabiim˜ i̱ lamɨ˜ 'nɨ́ɨngˋ jaléng'ˋ dseaˋ rú'ˋnaa' dseaˋ quiá'ˉ Dseaˋ Jmáangˉ i̱ lamɨ˜ 'nɨ́ɨngˋ jaléng'ˋ íˋ fɨˊ quiniˇ Fidiéeˇ e uǿøˋ jmɨ́ɨˋ.
66012011	Jo̱ jaléng'ˋ i̱ dseaˋ rú'ˋnaa' dseaˋ quiá'ˉ Dseaˋ Jmáangˉ do nɨcalɨ́'ˉbre i̱ do la'eáangˊ có̱o̱'˜ e jmɨ'øøngˉ i̱ Jo'se'ˋ Jiuung˜ do e catu̱u̱ˋ fɨˊ dse'ˋ crúuˆ jo̱guɨ la'eáangˊ có̱o̱'˜ jalé'ˋ júuˆ quiá'ˉ Fidiéeˇ e nɨcaguiarˊ, jo̱ jaˋ cafǿiñ'ˊ fa' e nijúuiñˉ, co̱' caguiabˊ dsíirˊ e doñiˊ eeˋ calɨ́bˉ.
66012012	¡Jo̱ uíi'˜ jo̱ba' güɨlɨ'iáamˋ dsíiˊ fɨˊ ñifɨ́ˉ, jo̱guɨ jaléng'ˋ 'nʉ́'ˋ, dseaˋ nɨneáangˊna' fɨˊ jo̱, güɨlɨ'iáamˋ óoˊna' cajo̱! ¡Jo̱ dsʉ' e ngɨ˜ fɨ́ɨbˆ jaléng'ˋ i̱ seengˋ fɨˊ ni˜ guóo'˜ uǿˉ jmɨgüíˋ có̱o̱'˜guɨ jaléng'ˋ i̱ seengˋ fɨˊ ni˜ jmɨñí'ˆ, dsʉco̱' nɨcajgángˉ fii˜ i̱ 'lɨng'ˆ fɨˊ jee˜ 'nʉ́'ˋ e eáangˊ nɨsɨguíiñˆ quíiˉna', co̱' guiʉ́bˉ nɨñirˊ e sɨ'íˆ jmɨɨ˜ba' seengˋguɨr fɨˊ jmɨgüíˋ na!
66012013	Jo̱ mɨ˜ calɨlí'ˆ i̱ jó'ˋ guiéˉ mogui˜ do e cabiing˜ne' fɨˊ ni˜ guóo'˜ uǿˆ, jo̱ba' canaangˋne' ngɨˊre' 'nám'ˊbre' i̱ dseamɨ́ˋ i̱ cangoquieengˇ i̱ yʉ̱ʉ̱ˋ sɨñʉʉˆ do.
66012014	Jo̱ dsʉ' i̱ dseamɨ́ˋ do cangɨ́ɨiñˋ quiá'ˉ Fidiéeˇ e seaˋ tú̱ˉ cuéerˊ e fe'ˋ, jo̱ e jo̱ lɨ́ɨˊ laco̱' lɨ́ɨˊ cuéeˊ jaangˋ mɨɨˋ, jo̱ có̱o̱'˜ e jo̱ nilí'rˋ ni'ɨ́iñˉ jo̱ nidsérˉ fɨˊ quiá'rˉ e fɨˊ ni˜ guóo'˜ uǿˆ quiʉ̱́ˋ do, jo̱ lajo̱ba' nilɨseeiñˋ huí̱i̱ˉguɨ laco̱' seengˋ i̱ jó'ˋ guiéˉ mogui˜ do, jo̱ fɨˊ guóo'˜ uǿˆ jo̱b cangɨ́ɨiñˋ jalé'ˋ e 'nérˉ lajeeˇ 'nɨˊ ji̱i̱ˋ dsíˋ ca'ná'ˆ.
66012015	Jo̱ i̱ jó'ˋ guiéˉ mogui˜ do canaangˋne' ñʉ́ˋre' jmiguiʉˊ jmɨɨˋ e fɨˊ lɨ˜ taang˜ i̱ dseamɨ́ˋ do e lɨ́'ˆ laco̱' nijúungˉ i̱ dseamɨ́ˋ do e nijgié'rˋ jmɨɨˋ;
66012016	jo̱ dsʉ' 'ñia'ˊ guóo'˜ uǿˆ cajmɨcó̱o̱b'˜ i̱ dseamɨ́ˋ do co̱' canabˊ lafa' mo'ooˉ, jo̱ fɨˊ guóo'˜ uǿbˆ canaangˋ ya'ˊ e jmɨɨˋ quiá'ˉ e guaˋ do e catu̱u̱ˋ fɨˊ mo'ooˉ i̱ jó'ˋ 'lɨng'ˆ do.
66012017	Jo̱ dsʉ' có̱o̱'˜ e jo̱ i̱ jó'ˋ 'lɨng'ˆ do dseáng'ˉ eáamˊ calɨguíingˉne' quiá'ˉ i̱ dseamɨ́ˋ do, jo̱guɨ cangóˉbre' e cangotíing˜ne' có̱o̱'˜ jaléng'ˋ dseaˋ sɨju̱ˇ i̱ dseamɨ́ˋ do i̱ seengˋguɨ fɨˊ guóo'˜ uǿˆ, jaléng'ˋ i̱ dseaˋ i̱ jmiti˜ jalé'ˋ júuˆ quiá'ˉ Fidiéeˇ jo̱guɨ i̱ teáangˉ teáˋ fɨˊ guiʉ́ˉ có̱o̱'˜ Jesús cajo̱.
66012018	Jo̱ i̱ jó'ˋ guiéˉ mogui˜ do fɨˊ dob caje̱ˊre' fɨˊ 'nɨ'ˋ jmɨñí'ˆ.
66013001	Jo̱ mɨ˜ cangɨ́ˋ e jo̱ —jíng'ˉ Juan— camóˉguɨ́ɨ e cagüɨ'ɨ́ɨˊ jee˜ é̱'ˋ jmɨñí'ˆ jaangˋ jó'ˋ dséeˉ, jo̱ guiéˉ mogui˜re' tíiˊ jo̱guɨ dsi˜ guíˉ fíˆre' cajo̱. Jo̱ laco̱o̱ˋ laco̱o̱ˋ e fíˆre' do tée'˜ jmacó̱ˋ lɨ́'ˆ corona, jo̱guɨ e fɨˊ laco̱o̱ˋ mogui˜re' do tó̱o̱ˋ júuˆ e gaˋ e jmineang'ˆ Fidiéeˇ.
66013002	Jo̱ i̱ jó'ˋ dséeˉ i̱ camánˉn do jnéemˉbre' la jnéengˉ jaangˋ ie'ˋ i̱ siiˋ leopardo; jo̱guɨ tɨɨˉre' lɨ́ɨbˊjiʉ la lɨ́ɨˊ tɨɨˉ jó'ˋ i̱ siiˋ oso, jo̱guɨ mo'ooˉre' lɨ́ɨˊ la lɨ́ɨˊ mo'ooˉ ie'ˋ. Jo̱ i̱ jó'ˋ guiéˉ mogui˜ la'uii˜ do cacuø'ˊbre' i̱ jó'ˋ dséeˉ do lají̱i̱'˜ e bíˋ quiáaˉre' jo̱guɨ lají̱i̱'˜ é̱e̱ˆ lɨ˜ guiing˜ne', jo̱guɨ cacuø'ˊre fɨˊ e quiʉiñ'ˊ do ta˜.
66013003	Jo̱ co̱o̱ˋ mogui˜ i̱ jó'ˋ dséeˉ do jnéengˉ lafa' e sɨcuɨ́'ˋ e joˋ tó̱o̱ˋ jmɨɨ˜ nijíingˉ mɨ́ɨˊ; jo̱ dsʉ' ca'lóobˉ e lɨ˜ sɨcuɨ́'ˋ quiáaˉre' do, jo̱ba' lajɨɨmˋ dseaˋ jmɨgüíˋ eáamˊ cangogáˋ dsíirˊ jo̱ lajɨɨmˋ dseaˋ casíñ'ˉ uii˜ quiá'ˉ i̱ jó'ˋ dséeˉ do.
66013004	Jo̱ cajmifém'ˊ dseaˋ i̱ jó'ˋ guiéˉ mogui˜ la'uii˜ do dsʉco̱' cacuø'ˊbre' i̱ jó'ˋ dséeˉ do fɨˊ e quiʉiñ'ˊ do ta˜, jo̱ cajmifém'ˊbɨ dseaˋ i̱ jó'ˋ dséeˉ do cajo̱, jo̱ lalab casɨ́'ˉreiñ': —Joˋ jié'ˋ lɨ˜ seengˋ jaangˋguɨ laco̱' i̱ jó'ˋ dséeˉ la, jo̱ jí̱i̱'˜ jaangˋ jaˋ i̱i̱ˋ quɨ́ɨ'˜ jmɨɨ˜ e nilí'ˋ i̱ jó'ˋ dséeˉ do mɨ˜ i̱i̱ˋ nitíngˉ có̱o̱'˜re'.
66013005	Jo̱guɨ cangɨ́ɨmˋbɨ i̱ jó'ˋ dséeˉ do fɨˊ e nifé'ˋre' júuˆ róoˉ jo̱guɨ jalé'ˋ júuˆ gaˋ uii˜ e 'ní'ˋ níingˉne' Fidiéeˇ, jo̱guɨ cangɨ́ɨngˋbɨre' fɨˊ cajo̱ e niquiʉ́'ˉre' ta˜ lajeeˇ tu̱lóˉ dsiˊ gángˉ sɨ'ˋ.
66013006	Jo̱ lajo̱b cajméeˋre'; café'ˋbre' júuˆ gaˋ uii˜ quiá'ˉ Fidiéeˇ có̱o̱'˜guɨ fɨˊ lɨ˜ guiing˜ dseaˋ do, jo̱ café'ˋbɨre' júuˆ gaˋ cajo̱ uii˜ quiá'ˉ jaléng'ˋ i̱ neáangˊ fɨˊ ñifɨ́ˉ.
66013007	Jo̱guɨ cangɨ́ɨmˋbre' fɨˊ cajo̱ e nijméˉre' 'niiˋ có̱o̱'˜ jaléng'ˋ dseaˋ i̱ lɨ́ɨngˊ dseaˋ quiá'ˉ Fidiéeˇ cartɨˊ nilí'ˋbre' jaléng'ˋ i̱ dseaˋ íˋ; jo̱ dseáng'ˉ i̱ jó'ˋ dséeˉ dobing' i̱ quiʉ'ˊ ta˜ lɨ́'ˆ doñiˊ i̱i̱ˋ dseaˋ i̱ seengˋ fɨˊ fɨɨˋ cóo'˜ o̱si fɨˊ fɨɨˋ pí'ˆ é o̱si lɨ́'ˆ doñiˊ eeˋ jmíiˊ e fé'ˋ dseaˋ é.
66013008	Jo̱ i̱ fɨ́ɨmˊ dseaˋ i̱ seengˋ fɨˊ ni˜ guóo'˜ uǿˉ jmɨgüíˋ nijmiféiñ'ˊ i̱ jó'ˋ dséeˉ do, dsʉ' nijméˉ lajo̱ lajaléng'ˋ i̱ dseaˋ i̱ jaˋ sɨjnéengˉ fɨˊ ni˜ jiˋ latɨˊ mɨ˜ catɨro̱o̱ˇ jmɨgüíˋ e fɨˊ lɨ˜ taang˜ jaléng'ˋ dseaˋ i̱ nɨsɨguáng'ˋ quiá'ˉ i̱ Jo'se'ˋ Jiuung˜ do i̱ cajúngˉ fɨˊ dse'ˋ crúuˆ.
66013009	Jo̱ i̱i̱ˋ 'nʉ́'ˋ seaˋ loguáˆna', jo̱ba' nʉ́ʉˉna' jalé'ˋ e júuˆ na:
66013010	Jo̱ jaléng'ˋ dseaˋ i̱ nɨsɨ'íingˆ quiá'ˉ Fidiéeˇ e nidsilíiñˋ fɨˊ 'nʉñíˆ, jo̱ba' fɨˊ 'nʉñíbˆ nidsilíiñˋ; jo̱guɨ jaléng'ˋ dseaˋ i̱ nɨsɨ'íingˆ quiá'ˉ dseaˋ do e nijnga'ˉ dseaˋ quiá'rˉ, jo̱ lajo̱b nijméˉ Fidiéeˇ e nijúuiñ'ˉ do cajo̱ lɨ́'ˆ laco̱'guɨ có̱o̱'˜ e jngang'ˊ dseaˋ rúiñ'ˋ. Jo̱ uíi'˜ có̱o̱'˜ jalé'ˋ e na, jo̱ba' jaléng'ˋ dseaˋ i̱ nɨlɨ́ɨngˊ dseaˋ quiá'ˉ Dseaˋ Jmáangˉ 'néˉ teáaiñˉ teáˋ có̱o̱'˜ júuˆ quiá'ˉ Fidiéeˇ jo̱guɨ e jaˋ nilɨtúngˉ dsíirˊ có̱o̱'˜ e júuˆ jo̱.
66013011	Jo̱ mɨ˜ cangɨ́ˋ e jo̱ —jíng'ˉ Juan— camánˉn jaangˋguɨ jó'ˋ dséeˉ i̱ 'lɨng'ˆ, jo̱ i̱ jó'ˋ íˋ cagüɨ'ɨ́ɨˊre' fɨˊ guóo'˜ uǿˆ. Jo̱ dsi˜ tú̱ˉ fíˆre' e lɨ́ɨˊjiʉ la lɨ́ɨˊ fíˆ jaangˋ jo'se'ˋ jiuung˜, dsʉ' fé'ˋre' laco̱' fé'ˋ i̱ jó'ˋ guiéˉ mogui˜ la'uii˜ do.
66013012	Jo̱ i̱ jó'ˋ dséeˉ la i̱ cagüɨ'ɨ́ɨˊ fɨˊ ni˜ guóo'˜ uǿˉ seabˋ fɨˊ quiáaˉre' fɨˊ quiniˇ i̱ jó'ˋ dséeˉ la'uii˜ do e quiʉ'ˊre' ta˜, jo̱ cajméeˋre' e lajɨɨmˋ dseaˋ seengˋ fɨˊ ni˜ guóo'˜ uǿˉ jmɨgüíˋ cajmiféiñ'ˊ i̱ jó'ˋ dséeˉ i̱ la'uii˜ do i̱ lamɨ˜ jnéengˉ dseáng'ˉ e sɨcuɨ́ng'ˋne' e la huɨ́ɨngˊ e joˋ nijíingˉ mɨ́ɨˊ, dsʉ' ca'láamˉtu̱re'.
66013013	Jo̱ i̱ jó'ˋ dséeˉ do i̱ cagüɨ'ɨ́ɨˊ fɨˊ guóo'˜ uǿˉ quɨ́ɨ'˜bre' jmɨɨ˜ e jmóoˋre' jalé'ˋ e li˜ e dsigáˋ dsíiˊ dseaˋ, co̱' lí'ˋbre' e nijméˉre' e nijiʉ́'ˋ jɨˋ fɨˊ yʉ́'ˆ jmɨgüíˋ jo̱ nisojiʉ́'ˋ fɨˊ ni˜ guóo'˜ uǿˉ dseáng'ˉ laco̱' la níˋ dseaˋ lana.
66013014	Jo̱ có̱o̱'˜ jalé'ˋ e li˜ e jmóoˋre' do fɨˊ quiniˇ i̱ jó'ˋ dséeˉ la'uii˜ do cajmɨgǿøngˋne' jaléng'ˋ dseaˋ seengˋ fɨˊ ni˜ guóo'˜ uǿˉ, jo̱ caquiʉ'ˊre' ta˜ e calɨ́ngˉ jaangˋ diée˜ dseaˋ guóo'˜ quiá'ˉ i̱ jó'ˋ dséeˉ la'uii˜ do i̱ sɨcuɨ́ng'ˋ lahuɨ́ɨngˊ có̱o̱'˜ ñisʉ̱'ˋ e jaˋ mɨ́ɨˊ nijíingˉ quiáaˉre', dsʉ' ca'láamˉbre'.
66013015	Jo̱ i̱ jó'ˋ dséeˉ i̱ cagüɨ'ɨ́ɨˊ fɨˊ ni˜ guóo'˜ uǿˉ do cangɨ́ɨngˋne' e quɨ́ɨ'˜re' jmɨɨ˜ e nijméˉre' e jí̱'ˋ i̱ diée˜ dseaˋ guóo'˜ quiá'ˉ i̱ jó'ˋ dséeˉ i̱ la'uii˜ do e laco̱' i̱ diée˜ do lí'ˋbre' e nifé'rˋ jo̱guɨ e nijmérˉ e nijúungˉ jaléng'ˋ dseaˋ i̱ jaˋ nijmiféng'ˊ írˋ.
66013016	Lajo̱bɨ cajo̱ cajméerˋ e co̱o̱ˋ gui'náb'ˆ nité̱ˉ dseaˋ co̱o̱ˋ e li˜ fɨˊ guóorˋ dséeˊ o̱si fɨˊ guiaquíirˊ é, na i̱ le'eáangˆ jo̱guɨ na i̱ cǿøng'˜, na i̱ tiñíingˉ jo̱guɨ na i̱ seaˋ cuuˉ, na jaléng'ˋ dseaˋ i̱ sɨlaangˇ jo̱guɨ na jaléng'ˋ dseaˋ i̱ sɨ'nɨɨngˇ i̱ jmóoˋ ta˜ tá'ˉ jmóoˋ quiá'ˉ dseaˋ.
66013017	Jo̱ jí̱i̱'˜ jaangˋ dseaˋ cuǿøngˋ eeˋ líˋ lárˉ o̱'guɨ eeˋ líˋ 'nɨ́rˉ song jaˋ quie̱rˊ e li˜ do o̱'guɨ táaiñˋ e júuˆ quiá'ˉ i̱ jó'ˋ dséeˉ la'uii˜ do o̱si e número quiá'ˉ jial siiñ'ˋ do é.
66013018	Jo̱ 'néˉ dseáng'ˉ e tɨɨmˋ dseaˋ e laco̱' ningáiñ'ˋ e júuˆ la; jo̱ i̱ dseaˋ i̱ ngáng'ˋ do, áamˋbre í'ˋ e˜ número quiá'ˉ i̱ jó'ˋ dséeˉ la'uii˜ do, jo̱ e jo̱b número quiá'ˉ dseaˋ jmɨgüíˋ, jo̱ e número jo̱ lɨ́ɨˊ seiscientos sesenta y seis.
66014001	Jo̱ mɨ˜ cangɨ́ˋguɨ e jo̱ —jíng'ˉ Juan— camángˉtú̱u̱ i̱ Jo'se'ˋ Jiuung˜ do e sing'ˊne' sɨ'ø'ˋre' fɨˊ yʉ́'ˆ mó'ˋ Sión. Jo̱ dob teáangˉ co̱lɨɨng˜ có̱o̱'˜ i̱ Jo'se'ˋ Jiuung˜ do ciento cuarenta y cuatro mil dseaˋ quiá'rˉ i̱ tó̱o̱ˋ e li˜ quiá'rˉ fɨˊ guiaquíiˊ jial siiˋ i̱ Jo'se'ˋ Jiuung˜ do jo̱guɨ jial siiˋ Tiquiáaˆre' cajo̱.
66014002	Jo̱ mɨ˜ cangɨ́ˋ jo̱, canúˉu co̱o̱ˋ e guica'i̱i̱ˉ e jáaˊ fɨˊ yʉ́'ˆ jmɨgüíˋ, jo̱ e jo̱ nʉ́'ˋ laco̱' nʉ́'ˋ lɨ˜ íiˊ co̱o̱ˋ lóo'˜ e fé'ˋ jo̱guɨ canʉ́'ˋ ca'i̱i̱ˉ laco̱'guɨ la nʉ́'ˋ mɨ˜ quie'ˋ güɨ'ñiáˆ e teáˋ eáangˊ, jo̱ nʉ́'ˋbɨ cajo̱ laco̱' la nʉ́'ˋ fa' mɨ˜ teáang'˜ dseaˋ fɨ́ɨngˊ i̱ bó'ˋ jalé'ˋ lúuˊ quiá'rˉ e siiˋ arpa.
66014003	Jo̱ jaléng'ˋ i̱ dseaˋ do ørˊ co̱o̱ˋ e øˊ e 'mɨ́ɨˉ fɨˊ quiniˇ e lɨ˜ lɨ́ɨˊ é̱e̱ˆ e lɨ˜ guiing˜ i̱ dseaˋ niingˉ do jo̱guɨ fɨˊ quiniˇ i̱ quiúungˉ do jo̱guɨ fɨˊ quiniˇ jaléng'ˋ i̱ yʉ́ʉ'˜ dseaˋ cǿøng'˜ do cajo̱. Jo̱ jí̱i̱'˜ jaangˋ dseaˋ jaˋ niquɨ́ɨ'r˜ jmɨɨ˜ fa' e nilɨtɨɨiñˋ e øˊ do, co̱' dseáng'ˉ lají̱i̱'˜ i̱ dseaˋ fɨ́ɨngˊ i̱ tíiˊ ciento cuarenta y cuatro mil dob jí̱i̱'˜ i̱ quɨ́ɨ'˜ jmɨɨ˜ nilɨtɨɨngˋ, co̱' jí̱i̱'˜ íˋbing' i̱ caláangˉ jee˜ jalé'ˋ dseeˉ quiá'ˉ lajeeˇ lajaléng'ˋ dseaˋ i̱ seengˋ fɨˊ ni˜ guóo'˜ uǿˉ jmɨgüíˋ.
66014004	Jo̱ jaléng'ˋ i̱ dseañʉ'ˋ nab i̱ jaˋ cajmeáng'ˋ yaang˜ fa' e ca'léerˊ có̱o̱'˜ dseamɨ́ˋ, jo̱ jaléng'ˋ i̱ dseaˋ nab i̱ teáangˉ uii˜ quiá'ˉ i̱ Jo'se'ˋ Jiuung˜ do jo̱guɨ dseaˋ quiá'ˉ íbˋ lɨ́ɨiñˊ jo̱guɨ contøømˉ seeiñˋ có̱o̱'˜ dseaˋ do. Jo̱ jaléng'ˋ i̱ dseaˋ nabing' i̱ caláangˉ jee˜ jalé'ˋ dseeˉ quiá'ˉ lajeeˇ lajaléng'ˋ dseaˋ jmɨgüíˋ, jo̱ e jo̱ guǿng'ˋ lafa' co̱o̱ˋ e cacuø'rˊ la'uii˜ e catɨ́ɨngˉ Fidiéeˇ có̱o̱'˜guɨ i̱ Jo'se'ˋ Jiuung˜ do.
66014005	Jo̱ jaléng'ˋ i̱ dseaˋ íˋ jí̱i̱'˜ co̱o̱ˋ júuˆ e o̱' já'ˉ ca'uøøˋ fɨˊ mo'oorˉ, jo̱ba' dseáng'ˉ jaˋ e sɨ'lɨiñ'ˆ jí̱i̱'˜ co̱o̱ˋ fɨˊ quiniˇ Fidiéeˇ.
66014006	Jo̱ mɨ˜ cangɨ́ˋ jo̱ —jíng'ˉ Juan— camángˉguɨ́ɨ jaangˋguɨ ángel i̱ ngang'ˊ ɨ́ɨngˋ fɨˊ guiá'ˆ jóoˋ yʉ́'ˆ jmɨgüíˋ. Jo̱ i̱ ángel do quie̱rˊ júuˆ quiá'ˉ Fidiéeˇ e jaˋ tó̱o̱ˋ jmɨɨ˜ ni'íingˉ e quiá'ˉ nidsiguiar˜ jee˜ jaléng'ˋ dseaˋ i̱ seengˋ fɨˊ ni˜ guóo'˜ uǿˉ jmɨgüíˋ lɨ́'ˆ laco̱o̱ˋ laco̱o̱ˋ fɨɨˋ e pí'ˆ o̱si e cóo'˜ é, jo̱guɨ laca'íing'˜ ca'íing'˜ dseaˋ, jo̱guɨ laca'íing'˜ ca'íing'˜ jmíiˊ e fé'ˋ dseaˋ cajo̱.
66014007	Jo̱ lalab fé'rˋ có̱o̱'˜ júuˆ teáˋ: —Jmɨ'gooˋna' Fidiéeˇ dseaˋ guiing˜ ñifɨ́ˉ jo̱guɨ jmiféng'ˊna'r, co̱' lanáb catɨ́ˋ í'ˋ e niquidsirˊ í'ˋ quiá'ˉ lajaangˋ lajaangˋ dseaˋ jmɨgüíˋ. Jo̱ jmiféng'ˊna' i̱ dseaˋ íˋ, co̱' íˋbing' i̱ cajméeˋ yʉ́'ˆ jmɨgüíˋ có̱o̱'˜ guóo'˜ uǿˉ jo̱guɨ jmɨñí'ˆ lɨ́'ˆ lacaangˋ lɨ˜ níing'˜ jmɨɨˋ.
66014008	Jo̱ mɨ˜ cangɨ́ˋ jo̱, jaangˋguɨ ángel cajíñ'ˉ có̱o̱'˜ júuˆ teáˋ lala: —¡Lanáb catɨ́ˋ í'ˋ! ¡Lanáb catɨ́ˋ í'ˋ e dseáng'ˉ ni'íingˉ e fɨɨˋ fé'ˋ e siiˋ Babilonia, co̱' jaléng'ˋ i̱ dseaˋ i̱ seengˋ fɨˊ jo̱ nɨcajmɨ'lɨiñ'ˆ jaléng'ˋ dseaˋ i̱ seengˋ fɨˊ la'úngˉ fɨˊ jmɨgüíˋ e jmóorˋ lɨ́'ˆ doñiˊ eeˋ e lɨ́ˋ dsíiˊ ngúuˊ táaiñˋ!
66014009	Jo̱ mɨ˜ cangɨ́ˋ jo̱, cangoquiéengˊ jaangˋguɨ ángel, jo̱ có̱o̱'˜ i̱ la catɨ́ˋ gaaiñˋ, jo̱ lala cajíñ'ˉ do có̱o̱'˜ júuˆ teáˋ: —Song i̱i̱ˋ i̱ jmiféng'ˊ i̱ jó'ˋ dséeˉ la'uii˜ do có̱o̱'˜guɨ i̱ diée˜ guóo'˜ quiáaˉre' do, jo̱guɨ e ni'íñ'ˋ e nitó̱ˉ e li˜ quiáaˉre' fɨˊ guiaquíirˊ o̱si fɨˊ guóorˋ é,
66014010	jo̱ba' jaléng'ˋ i̱ dseaˋ íˋ 'néˉ e ni'ím'ˋbre e guíingˉ Fidiéeˇ e joˋ té'ˋguɨr uíi'˜ e dseeˉ e jmɨrǿngˋ yaaiñ˜ do, jo̱ e jo̱ lafa' nɨcajmiñúiñ'ˋ fɨˊ dsíiˊ cóoˆ quiá'rˉ, co̱' eáamˊ nɨsɨguíiñˆ quiá'ˉ jaléng'ˋ i̱ dseaˋ íˋ; jo̱ba' iihuɨ́ɨˊ e eáamˊ ni'íñ'ˋ do e nidsitáaiñ'˜ fɨˊ ni˜ jɨˋ e quiéengˋ azufre lɨ˜ cooˋ e jaˋ tó̱o̱ˋ jmɨɨ˜ yʉ'ˊ, jo̱ e jo̱ nilíˋ fɨˊ quiniˇ jaléng'ˋ ángeles i̱ güeang'ˆ quiá'ˉ Fidiéeˇ jo̱guɨ fɨˊ quiniˇ i̱ Jo'se'ˋ Jiuung˜ do cajo̱.
66014011	Jo̱ e jmiñiˇ quiá'ˉ e lɨ˜ cooˋ e lɨ˜ teáang'˜ i̱ dseaˋ íng'ˋ iihuɨ́ɨˊ do joˋ tó̱o̱ˋ jmɨɨ˜ fa' e niquiúng'ˉguɨ, jo̱guɨ jaˋ tó̱o̱ˋ jmɨɨ˜ sí'ˆ e jmɨ́ɨˋ o̱si e uǿøˋ fa' e nijmi'íng'ˊguɨ jaléng'ˋ i̱ jmiféng'ˊ i̱ jó'ˋ dséeˉ la'uii˜ do có̱o̱'˜guɨ i̱ diée˜ guóo'˜ quiáaˉre' do jo̱guɨ jaléng'ˋ i̱ nɨca'íng'ˋ lají̱i̱'˜ e li˜ quiáaˉre' do cajo̱.
66014012	Jo̱ jaléng'ˋ i̱ dseaˋ i̱ lɨ́ɨngˊ dseaˋ quiá'ˉ Fidiéeˇ i̱ nʉ́ʉ'˜ jalé'ˋ júuˆ quiá'rˉ jo̱guɨ teáaiñˉ teáˋ fɨˊ guiʉ́ˉ có̱o̱'˜ Jesús, jo̱ jaléng'ˋ i̱ dseaˋ íˋbing' i̱ 'néˉ cuǿ'ˉ bíˋ yaang˜ e jaˋ nitʉ́rˋ lají̱i̱'˜ e fɨˊ nɨteáaiñˉ do.
66014013	Jo̱ mɨ˜ cangɨ́ˋ e jo̱, canúˉu co̱o̱ˋguɨ luu˜ fɨˊ yʉ́'ˆ jmɨgüíˋ e cajíng'ˉ lala: —Juan, jmée'˜ e júuˆ la: “Juguiʉ́ˉjiʉ latɨˊ jmɨɨ˜ na jo̱guɨ lɨ˜ dséˉguɨ quiá'ˉ jaléng'ˋ i̱ dseaˋ i̱ júungˉ uíi'˜ Fíiˋnaa' Dseaˋ Jmáangˉ.” —Lajo̱b lɨ́ɨˊ —cajíng'ˉ Jmɨguíˋ quiá'ˉ Fidiéeˇ— lana nijmi'ím'ˊ jaléng'ˋ i̱ dseaˋ íˋ uíi'˜ jalé'ˋ ta˜ e nɨcajméerˋ, co̱' e jo̱b cuøˊ li˜ fɨˊ quiniˇ Fidiéeˇ e guiʉ́ˉ jalé'ˋ e jo̱.
66014014	Jo̱ cajǿøˉguɨ́ɨ jóng —jíng'ˉ Juan— jo̱ camóˉo cabøø˜ jníiˊ e teeˋ; jo̱ fɨˊ ni˜ e jníiˊ do camóˉo e guiing˜ jaangˋ i̱ jnéemˉjiʉ la jnéengˉ jaangˋ dseaˋ la jneaa˜aa'. Jo̱ iʉ˜ fɨˊ moguir˜ co̱o̱ˋ lɨ́'ˆ corona e lɨ́ɨˊ có̱o̱'˜ layaang˜ cunéeˇ jo̱guɨ se̱'rˊ co̱o̱ˋ ñíˆ hoz e 'méˉ.
66014015	Jo̱ cagüɨ'ɨ́ɨˊ jaangˋguɨ ángel fɨˊ dsíiˊ sɨnʉ́ʉˆ guá'ˉ e si'ˊ fɨˊ ñifɨ́ˉ, jo̱ i̱ ángel do óorˋ teáˋ lala e áiñ'ˋ i̱ dseaˋ i̱ guiing˜ fɨˊ ni˜ e jníiˊ do, jo̱ casɨ́'ˉreiñ' do lala: —¡Jmée'˜ ta˜ e ñíˆ hoz na quíi'ˉ, jo̱ sɨtɨ́ɨngˇ lají̱i̱'˜ e nɨcarooˋ, co̱' lanab catɨ́ˋ í'ˋ, jo̱guɨ lají̱i̱'˜ e lafa' e cajníˋ dseaˋ fɨˊ ni˜ guóo'˜ uǿˉ, lanab nɨcarooˋ!
66014016	Jo̱ba' i̱ dseaˋ i̱ guiing˜ e fɨˊ ni˜ jníiˊ do cangɨ́ɨmˋbre e ñíˆ hoz do quiá'rˉ fɨˊ ni˜ guóo'˜ uǿˉ, jo̱ casɨtɨ́ɨˊbre lají̱i̱'˜ e lɨ́ɨˊ e lafa' e carooˋ fɨˊ jo̱.
66014017	Jo̱ mɨ˜ cangɨ́ˋ jo̱, cagüɨ'ɨ́ɨˊ jaangˋguɨ ángel fɨˊ dsíiˊ sɨnʉ́ʉˆ guá'ˉ e si'ˊ fɨˊ ñifɨ́ˉ, jo̱ íˋ quie̱ˊbre cajo̱ co̱o̱ˋ ñíˆ hoz e 'méˉ.
66014018	Jo̱ e fɨˊ nife'ˋ do cagüɨ'ɨ́ɨˊ jaangˋguɨ ángel i̱ quɨ́ɨ'˜ jmɨɨ˜ nijméˉ e nicóˋ, jo̱ catǿ'rˉ có̱o̱'˜ júuˆ teáˋ i̱ ángel i̱ quie̱ˊ e ñíˆ hoz e 'méˉ do, jo̱ casɨ́'ˉreiñ' do lala: —¡Jmée'˜ ta˜ e ñíˆ hoz e 'méˉ na quíi'ˉ, jo̱ quiʉ́ʉ'˜ jalé'ˋ guáng'ˊ huɨɨngˋ jǿ'ˆ e seaˋ fɨˊ ni˜ guóo'˜ uǿˉ, dsʉco̱' nɨcatɨ́bˋ í'ˋ quiá'ˉ e nilíˋ lajo̱, co̱' nɨfɨ́ɨbˋ mɨ́'ˆ huɨɨngˋ jǿ'ˆ quiá'ˉ!
66014019	Jo̱ i̱ ángel do caquiʉ'ˊbre e huɨɨngˋ jǿ'ˆ do có̱o̱'˜ e ñíˆ hoz e 'méˉ do, jo̱ cató'rˋ co̱o̱ˋ lɨ˜ cató'rˋ, jo̱ fɨˊ jo̱b lɨ˜ niyé̱e̱'ˉ do, jo̱ e la guǿng'ˋ lají̱i̱'˜ e iihuɨ́ɨˊ sóongˆ e nicuǿ'ˉ Fidiéeˇ jaléng'ˋ dseaˋ jmɨgüíˋ.
66014020	Jo̱ e mɨ́'ˆ huɨɨngˋ jǿ'ˆ do fɨˊ lɨ́'ˆ caluuˇ fɨɨbˋ cangolíˋ e cayé̱e̱'ˉ, jo̱ e fɨˊ lɨ˜ cangotóo'˜ e niyé̱e̱'ˉ do jmɨbˊ ca'iéng'ˋ, jo̱ e jmɨˊ jo̱ cadsí'ˉ cartɨˊ mo'ooˉ cuea˜ lɨ˜ iʉ˜ e ñíˆ e siiˋ freno quiáaˉre', jo̱ cani'ˉ e jmɨˊ do lɨ́ɨˊbɨjiʉ la trescientos kilómetros.
66015001	Jo̱ mɨ˜ cangɨ́ˋ jo̱, camóˉguɨ́ɨ fɨˊ yʉ́'ˆ jmɨgüíˋ co̱o̱ˋguɨ e li˜ e dsigáˋ dsíiˊ dseaˋ eáangˊ, jo̱ camánˉn guiángˉ ángeles i̱ quie̱ˊ jié'ˋguɨ guiéˉguɨ íing'˜ iihuɨ́ɨˊ e cartɨˊ lɨ˜ dséngˉ, jo̱ có̱o̱'˜ e jo̱b e niguiáˋ féng'ˊ dsíiˊ Fidiéeˇ quiá'ˉ lají̱i̱'˜ e nɨsɨguíiñ'ˆ do.
66015002	Jo̱guɨ camóˉbɨ́ɨ cajo̱ co̱o̱ˋ lɨ˜ jnéengˉ laco̱' la jnéengˉ jmɨñí'ˆ e jnéengˉ laco̱' jnéengˉ sɨ́ɨˊ e sɨcáang'ˇ có̱o̱'˜ jɨˋ; jo̱ quiá̱'ˉ e jmɨñí'ˆ e jnéengˉ la jnéengˉ sɨ́ɨˊ do teáangˉ lajɨɨngˋ dseaˋ i̱ calɨ́'ˉ e jaˋ caquiʉ'ˊ ta˜ quiá'rˉ i̱ jó'ˋ dséeˉ la'uii˜ do có̱o̱'˜guɨ i̱ diée˜ guóo'˜ quiáaˉre' do, jo̱guɨ e jaˋ ca'íñ'ˋ cajo̱ e li˜ quiá'ˉ i̱ jó'ˋ do o̱'guɨ lají̱i̱'˜ e número e siiˋre' do cajo̱. Jo̱guɨ quie̱rˊ lúuˊ e siiˋ arpa e cangɨ́ɨiñˋ e cacuøˊ Fidiéeˇ.
66015003	Jo̱ i̱ dseaˋ íˋ ørˊ co̱o̱ˋ e ca'øˊ Moi˜, jaangˋ dseaˋ i̱ cajméeˋ lají̱i̱'˜ ta˜ e iing˜ Fidiéeˇ, jo̱guɨ ca'ørˊ cajo̱ co̱o̱ˋ e ca'øˊ i̱ Jo'se'ˋ Jiuung˜ do, jo̱ lalab ngóoˊ e jo̱: Eáamˊ jlo'ˆ jo̱guɨ niguo'ˆ lajɨˋ e nɨcajmeeˉ 'nʉˋ, Fíiˋii', co̱' 'nʉbˋ Fidiéeˇ dseaˋ féng'ˊ dseaˋ ñíingˊ i̱ 'gøng'ˊ fɨˊ jmɨgüíˋ i̱ quɨ́ɨ'˜ jmɨɨ˜ jméˉ lɨ́'ˆ doñiˊ eeˋ; jo̱ jmang'ˉ júuˆ jáb'ˉ quié̱ˆ 'nʉˋ, jo̱guɨ jmang'ˉ fɨˊ røøbˋ sin'ˊ cajo̱, co̱' 'nʉbˋ lɨn'ˊ Fii˜ féng'ˊ fɨˊ la'úngˉ fɨˊ jmɨgüíˋ.
66015004	Jo̱ lajɨɨmˋ dseaˋ 'néˉ nijmɨ'górˋ 'nʉˋ, Fíiˋii', jo̱ lajɨɨmˋ dseaˋ 'néˉ nijmiféiñ'ˊ 'nʉˋ cajo̱. Co̱' dseáng'ˉ lají̱i̱'˜ 'nʉbˋ dseaˋ güeang'ˆ; jo̱ lajɨɨmˋ dseaˋ seengˋ fɨˊ la'úngˉ fɨˊ jmɨgüíˋ nijalíiñˉ e nijajmiféiñ'ˊ 'nʉˋ, co̱' nɨcajmilíˆba' e dseáng'ˉ røøbˋ quidsi'ˋ í'ˋ quiá'ˉ lajaangˋ lajaangˋ dseaˋ jmɨgüíˋ.
66015005	Jo̱ mɨ˜ cangɨ́ˋ e jo̱, camóˉguɨ́ɨ e canaˊ fɨˊ yʉ́'ˆ jmɨgüíˋ, jo̱ camóˉo fɨˊ ñifɨ́ˉ fɨˊ lɨ˜ lɨ́ɨˊ e 'nʉ́ʉˊ güeang'ˆ quiá'ˉ Fidiéeˇ fɨˊ lɨ˜ sɨ'maˇ e lɨ˜ tó̱o̱ˋ júuˆ tɨguaˇ quiá'ˉ Fidiéeˇ có̱o̱'˜ dseaˋ jmɨgüíˋ.
66015006	Jo̱ e fɨˊ dsíiˊ sɨnʉ́ʉˆ do, fɨˊ jo̱b lɨ˜ ca'uøøngˋ i̱ ángeles i̱ guiángˉ do i̱ quie̱ˊ lajɨˋ guiéˉ íing'˜ iihuɨ́ɨˊ lɨ˜ cadséngˉ do. Jo̱ lajɨɨmˋbre qui'rˊ 'mɨ'ˊ e teeˋ jlo'ˆ e niguo'ˆ e jlo'ˆ jíingˋ jɨ'ˋ, jo̱guɨ cajo̱ 'ñʉ́ʉ'˜ nʉ́'ˉ dsíirˊ co̱o̱ˋ e lɨ́ɨˊ có̱o̱'˜ layaang˜ cunéeˇ.
66015007	Jo̱ jaangˋ lajeeˇ i̱ quiúungˉ do cacuø'rˊ lajaangˋ lajaangˋ i̱ ángeles i̱ guiángˉ do jmacó̱ˋ cóoˆ e lɨ́ɨˊ có̱o̱'˜ layaang˜ cunéeˇ, jo̱ fɨˊ dsíiˊ jo̱b lɨ˜ sɨrǿøngˋ e iihuɨ́ɨˊ quiá'ˉ e guíingˉ Fidiéeˇ i̱ seengˋ carˋ ngongɨ́ɨˋ jmɨɨ˜ do.
66015008	Jo̱ e fɨˊ dsíiˊ sɨnʉ́ʉˆ güeang'ˆ do dseáng'ˉ carǿmˉ e tée'˜ jmiñiˇ, jo̱ e jo̱ calɨ́ˉ la'eáangˊ có̱o̱'˜ güea'ˆ e 'gøng'ˊ quiá'ˉ Fidiéeˇ, jo̱ jí̱i̱'˜ jaangˋ jaˋ i̱i̱ˋ quɨ́ɨ'˜ jmɨɨ˜ fa' e ni'írˋ e fɨˊ jo̱ lajeeˇ e nʉ́'ˉguɨ e nité'ˊ lají̱i̱'˜ e guiéˉ iihuɨ́ɨˊ do e quie̱ˊ i̱ ángeles i̱ guiángˉ do.
66016001	Jo̱ mɨ˜ cangɨ́ˋ jo̱, canúˉu co̱o̱ˋguɨ luu˜ teáˋ e jáaˊ fɨˊ dsíiˊ sɨnʉ́ʉˆ güeang'ˆ do quiá'ˉ Fidiéeˇ, jo̱ lalab jíng'ˉ sɨ́'ˋ lajɨˋ guiángˉ i̱ ángeles do: —Güɨlíingˉna' fɨˊ ni˜ guóo'˜ uǿˉ jmɨgüíˋ, jo̱ fɨˊ jo̱b nigüɨ'íingˊna' e cóoˆ e lɨ˜ a˜ e iihuɨ́ɨˊ quiá'ˉ e eáangˊ guíingˉ Fidiéeˇ có̱o̱'˜ jaléng'ˋ dseaˋ jmɨgüíˋ.
66016002	Jo̱ dsifɨˊ lajo̱b cangóˉ i̱ ángel la'uii˜ do, jo̱ cangojiimˆbre e cóoˆ quiá'rˉ do fɨˊ ni˜ guóo'˜ uǿˉ, jo̱ lajɨɨmˋ dseaˋ i̱ quie̱ˊ e li˜ quiá'ˉ i̱ jó'ˋ dséeˉ la'uii˜ do jo̱guɨ i̱ cajmiféng'ˊ i̱ diée˜ guóo'˜ quiáaˉre' do, lajalém'ˋ i̱ dseaˋ íˋ ca'ieeiñˋ co̱o̱ˋ íing'˜ 'mi'ˊ e 'lɨ'ˆ e dseáng'ˉ eáangˊ gaˋ cu'ˋ.
66016003	Jo̱ mɨ˜ cangɨ́ˋ jo̱, i̱ ángel i̱ catɨ́ˋ gángˉ do cangojiimˆbre e cóoˆ quiá'rˉ do fɨˊ ni˜ jmɨñí'ˆ, jo̱ ladsifɨˊ lanab ca'uíingˉ jmɨˊ e jmɨɨˋ do laco̱'guɨ la lɨ́ɨˊ jmɨˊ quiá'ˉ jaangˋ dseaˋ i̱ cajnga'ˊ dseaˋ quiá'ˉ, jo̱ co̱o̱ˋ gui'náb'ˆ cajúngˉ jaléng'ˋ i̱ seengˋ fɨˊ dsíiˊ e jmɨñí'ˆ do.
66016004	Jo̱ mɨ˜ cangɨ́ˋ jo̱, i̱ ángel i̱ catɨ́ˋ gaangˋ do cangojiimˆbre e cóoˆ quiá'rˉ do fɨˊ lacaangˋ guaˋ jo̱guɨ lacaangˋ lɨ˜ níing'˜ jmɨɨˋ, jo̱ ladsifɨˊ lanab ca'uíingˉ jmɨˊ e jmɨɨˋ do.
66016005	Jo̱ mɨ˜ cangɨ́ˋ jo̱, canúˉu e cajíng'ˉ i̱ ángel i̱ jmóoˋ íˋ jalé'ˋ jmɨɨˋ do lala: Fidiéeˇ quíˉii', jaˋ dseeˉ røøn'ˋ jí̱i̱'˜ co̱o̱ˋ; co̱' nɨcaquidsíˋba' í'ˋ laco̱' catɨ́ɨngˉ, jo̱ 'nʉbˋ i̱ seengˋ jo̱guɨ nɨseemˋba' cajo̱ lají̱i̱'˜ nʉ́'ˉguɨ e nitɨro̱o̱ˇ jmɨgüíˋ,
66016006	co̱' jaléng'ˋ i̱ dseaˋ íˋ nɨcajngaiñ'ˊ jaléng'ˋ dseaˋ quíi'ˉ có̱o̱'˜guɨ jaléng'ˋ dseaˋ áangˊ i̱ café'ˋ cuaiñ˜ quíi'ˉ malɨɨ˜guɨ eáangˊ, jo̱ba' 'nʉˋ lana nɨcacuǿø'˜ba're e nɨ'ɨ̱́'rˋ jmɨ'øøngˉ e laco̱' ni'íñ'ˋ lají̱i̱'˜ e catɨ́ɨiñˉ.
66016007	Jo̱ mɨ˜ cangɨ́ˋ jo̱, canúˉguɨ́ɨ co̱o̱ˋguɨ luu˜ e jáaˊ fɨˊ nife'ˋ e jíng'ˉ lala: —Jáb'ˉ, lajo̱b lɨ́ɨˊ, Fíiˋnaa' Fidiéeˇ, 'nʉbˋ dseaˋ i̱ quɨ́ɨ'˜ jmɨɨ˜ jméˆ lɨ́'ˆ doñiˊ eeˋ, co̱' nɨcaquidsíˋba' í'ˋ laco̱' catɨ́ɨngˉ jo̱guɨ laco̱' sɨ'íˆ cajo̱.
66016008	Jo̱ mɨ˜ cangɨ́ˋ jo̱, i̱ ángel i̱ catɨ́ˋ quiúungˉ do cangojiiñˆ cóoˆ quiá'rˉ fɨˊ lɨ˜ íingˊ ieeˋ, jo̱ ieeˋ cangɨ́ɨiñˋ e quɨ́ɨ'r˜ jmɨɨ˜ e có̱o̱'˜ e jɨˋ e jmijneárˋ do nijɨ̱́iñˉ jaléng'ˋ dseaˋ seengˋ fɨˊ jmɨgüíˋ.
66016009	Jo̱ba' dseáng'ˉ co̱o̱ˋ gui'náb'ˆ eáangˊ cacángˉ dseaˋ; dsʉ' carˋ jí̱i̱'˜ jo̱ jaˋ caquɨ́'ˉ jím'ˋbɨ yaaiñ˜ fɨˊ quiniˇ Fidiéeˇ o̱'guɨ cajmiféiñ'ˊ dseaˋ do cajo̱, co̱' lɨ́'ˆ lɨˊ jmang'ˉ júuˆ gaˋguɨb café'rˋ uii˜ quiá'ˉ dseaˋ do ie˜ jo̱, doñiˊ fa' quɨ́ɨb'˜ Fidiéeˇ jmɨɨ˜ e nijmihuíiñˉ jalé'ˋ e iihuɨ́ɨˊ do faco̱' mɨ˜ caquɨ́'ˉ jíng'ˋ yaang˜ i̱ dseaˋ do.
66016010	Jo̱ mɨ˜ cangɨ́ˋ jo̱, i̱ ángel i̱ catɨ́ˋ 'ñíingˉ do cajíiñˋ cóoˆ quiá'rˉ fɨˊ lɨ˜ lɨ́ɨˊ é̱e̱ˆ lɨ˜ guiingˇ i̱ jó'ˋ dséeˉ la'uii˜ do, jo̱ ladsifɨˊ lanab cango'íingˊ lají̱i̱'˜ e quɨ́ɨ'˜ i̱ jó'ˋ do jmɨɨ˜ e quiʉ'ˊre' ta˜, jo̱ nʉʉˋ sǿb'ˋ ca'uíingˉ fɨˊ la'úngˉ fɨˊ lɨ˜ lamɨ˜ quiʉ'ˊre' ta˜. Jo̱ba' lajaléng'ˋ dseaˋ canaaiñˋ cu'rˋ nisɨ́ɨ'rˇ uii˜ e iihuɨ́ɨˊ eáangˊ e cangɨ́ɨiñ'ˋ do;
66016011	jo̱ dsʉ' carˋ jí̱i̱'˜ jo̱ jaˋ catʉ́ˋbɨr e jmóorˋ jalé'ˋ e gaˋ, co̱' lɨ́'ˆ lɨˊ eáangˊguɨ calɨguíimˉbre quiá'ˉ Fidiéeˇ dseaˋ guiing˜ ñifɨ́ˉ, jo̱guɨ fé'ˋbɨr jmang'ˉ jalé'ˋ júuˆ gaˋ quiá'ˉ dseaˋ do uíi'˜ e ca'íñ'ˋ jalé'ˋ e iihuɨ́ɨˊ do có̱o̱'˜guɨ jalé'ˋ e 'mi'ˊ e ca'ieeiñˋ do.
66016012	Jo̱ mɨ˜ cangɨ́ˋ jo̱, i̱ ángel i̱ catɨ́ˋ jñúungˉ do cajíiñˋ e cóoˆ quiá'rˉ do fɨˊ lɨ˜ iʉ˜ guaˋ laniingˉ e siiˋ Éufrates, jo̱ ladsifɨˊ lanab calɨquiʉ̱́ˋ jmɨɨˋ e seaˋ e fɨˊ guaˋ jo̱, jo̱ lajo̱ba' calɨseáˋ fɨˊ e cangɨ́ɨngˊ jaléng'ˋ dseata˜ dseaˋ féng'ˊ i̱ neáangˊ lɨ́'ˆ lɨˊ 'ngóo'˜ lɨ˜ guo'ˋ ieeˋ.
66016013	Jo̱ mɨ˜ tɨˊ lɨ˜ cangɨ́ˋ e jo̱, camánˉn gaangˋ i̱ 'lɨng'ˆ i̱ jnéemˉjiʉ la jnéengˉ tee˜, jo̱ ca'uøøngˋne' tá'ˉ jángˋne' fɨˊ mo'ooˉ i̱ jó'ˋ guiéˉ mogui˜ do có̱o̱'˜guɨ fɨˊ mo'ooˉ i̱ jó'ˋ dséeˉ la'uii˜ do có̱o̱'˜guɨ fɨˊ mo'ooˉ i̱ jó'ˋ dséeˉ i̱ catɨ́ˋ tú̱ˉ i̱ jmɨcaang˜ i̱ fé'ˋ cuaiñ˜ quiá'ˉ Fidiéeˇ.
66016014	Jo̱ jaléng'ˋ i̱ 'lɨng'ˆ do i̱ jnéemˉjiʉ la jnéengˉ tee˜ quɨ́ɨ'˜bre' jmɨɨ˜ e jmóoˋre' jalé'ˋ e li˜ e dsigáˋ dsíiˊ dseaˋ, jo̱ jaléng'ˋ i̱ 'lɨng'ˆ íˋ uøøngˋne' e seáang'ˋne' lajɨɨngˋ dseata˜ dseaˋ féng'ˊ i̱ quiʉ'ˊ ta˜ fɨˊ la'úngˉ fɨˊ jmɨgüíˋ, jo̱ jmóoˋre' lajo̱ e laco̱' nitíñ'ˉ do jee˜ co̱o̱ˋ 'niiˋ, jo̱ jo̱b mɨ˜ nitɨ́ˉ e jmɨɨ˜ e nɨsɨ'íˆ quiá'ˉ Fidiéeˇ dseaˋ féng'ˊ dseaˋ ñíingˊ i̱ quɨ́ɨ'˜ jmɨɨ˜ jméˉ lɨ́'ˆ doñiˊ eeˋ e niquidsirˊ í'ˋ.
66016015	Jo̱ lalab cajíng'ˋ Dseaˋ Jmáangˉ: “Quie̱ˋna' cuente e jí̱i̱'˜ jaˋ ñiing˜ dsíiˊ dseaˋ jmɨgüíˋ mɨ˜ nigáaˊtú̱u̱ calé'ˋ catú̱ˉ fɨˊ jmɨgüíˋ na, lɨ́'ˆ laco̱' lɨ́ɨˊ mɨ˜ guiéeˊ jaangˋ ɨ̱ɨ̱ˋ i̱ jmóoˋ ɨ̱ɨ̱ˋ. Jo̱ba' fá'ˋa: juguiʉ́ˉjiʉ quiá'ˉ i̱ dseaˋ i̱ sɨjnéeˋ dsíiˊ ie˜ jo̱ jo̱guɨ néeˊ guiʉ́ˉ quiá'rˉ e qui'ˊbre sɨ̱'rˆ e laco̱' jaˋ nilíˋ ɨ'ˋ lɨ́ɨiñˉ uíi'˜ e jaˋ néeˊ guiʉ́ˉ quiá'rˉ mɨ˜ niguiéeˊ e jmɨɨ˜ jo̱.”
66016016	Jo̱ ie˜ jo̱, jaléng'ˋ i̱ 'lɨng'ˆ do i̱ jnéengˉ la jnéengˉ tee˜ caseáng'ˊne' lajɨɨngˋ dseata˜ dseaˋ féng'ˊ i̱ quiʉ'ˊ ta˜ fɨˊ la'úngˉ fɨˊ jmɨgüíˋ e laco̱' nitíñˉ e fɨˊ lɨ˜ siiˋ Armagedón có̱o̱'˜ jmíiˊ hebreo.
66016017	Jo̱ mɨ˜ cangɨ́ˋ e jo̱, i̱ ángel i̱ catɨˊ guiángˉ do cajmɨjøˋbre e cóoˆ quiá'rˉ do fɨˊ guiá'ˆ güíˋ; jo̱ tɨˊ dsíiˊ sɨnʉ́ʉˆ güeang'ˆ e si'ˊ fɨˊ ñifɨ́ˉ guicanʉ́'ˋ co̱o̱ˋ luu˜ e teáˋ e jáaˊ e fɨˊ lɨ˜ lɨ́ɨˊ é̱e̱ˆ e lɨ˜ guiing˜ i̱ dseaˋ niingˉ i̱ quiʉ'ˊ ta˜ do jo̱ fé'ˋ lala: —¡Lanab nɨcatɨ́ˋ í'ˋ e nɨcató'ˊ lajalé'ˋ!
66016018	Jo̱ba' ladsifɨˊ lanab canaangˋ quie'ˋ güɨ'ñiáˆ e teáˋ eáangˊ, jo̱guɨ lɨjɨ˜re' cajo̱, jo̱guɨ eáangˊ tée'˜ mɨ́ɨ'˜, jo̱guɨ cajǿ'ˋ uǿˉ dseáng'ˉ e teáˋ eáangˊ e jí̱i̱'˜ co̱o̱ˋ née'˜ jaˋ mɨˊ cajǿ'ˋ lajo̱ lají̱i̱'˜ tɨˊ mɨ˜ calɨséngˋ dseaˋ fɨˊ jmɨgüíˋ.
66016019	Jo̱guɨ e fɨɨˋ fé'ˋ laniingˉ do 'nɨˊ dseá'ˉ ca'uíingˉ, jo̱guɨ lajalé'ˋguɨ fɨɨˋ e seaˋ fɨˊ jmɨgüíˋ sɨɨˋ cangolíˋ lɨ˜ néeˊ; jo̱guɨb mɨ˜ tɨˊ lɨ˜ cadse'ˉ dsíiˊ Fidiéeˇ e fɨɨˋ laniingˉ e siiˋ Babilonia do e laco̱' nicuǿ'rˉ jaléng'ˋ i̱ dseaˋ seengˋ fɨˊ jo̱ e méeˊ do e ni'ɨ́iñ'ˋ do laguidseaangˆ e guǿng'ˋ jalé'ˋ iihuɨ́ɨˊ e casíingˋ Fidiéeˇ quiá'ˉ jaléng'ˋ i̱ dseaˋ íˋ uíi'˜ e eáamˊ nɨsɨguíiñˆ quiáiñ'ˉ do.
66016020	Jo̱ ie˜ jo̱ cango'íimˊ lajalé'ˋ uǿˉjiʉ e néeˊ lacaangˋ ni˜ jmɨñí'ˆ có̱o̱'˜guɨ jalé'ˋ mó'ˋ.
66016021	Jo̱guɨ cajiʉ́'ˋ fɨˊ ni˜ guóo'˜ uǿˉ dsíiˊ e cóo'˜ eáangˊ e iiˋ lɨ́ɨˊguɨ cuarenta kiil˜ laco̱o̱ˋ. Jo̱ba' café'ˋ jaléng'ˋ dseaˋ jmang'ˉ júuˆ gaˋ uii˜ quiá'ˉ Fidiéeˇ uíi'˜ e ca'íñ'ˋ e iihuɨ́ɨˊ e cajiʉ́'ˋ e dsíiˊ cóo'˜ do, dsʉco̱' co̱o̱ˋ iihuɨ́ɨˊ e huɨ́ɨmˊ eáamˊ dseáng'ˉ cangárˉ.
66017001	Jo̱ jaangˋ lajeeˇ i̱ ángeles i̱ guiángˉ do i̱ quie̱ˊ guiéˉ e cóoˆ do cajárˉ fɨˊ lɨ˜ sín'ˋn jo̱ casɨ́'rˉ jnea˜ lala: —¡Juan, neaˊ fɨˊ la! Jo̱ lab ni'éeˆe 'nʉˋ lají̱i̱'˜ iihuɨ́ɨˊ e catɨ́ɨngˉ ni'íng'ˋ i̱ dseamɨ́ˋ i̱ jmóoˋ ta˜ 'nɨ́ɨngˋ 'ñia'ˊ i̱ guiing˜ fɨˊ lacaangˋ ni˜ jmɨɨˋ e seaˋ fɨˊ la'úngˉ fɨˊ jmɨgüíˋ.
66017002	Jo̱ i̱ fɨ́ɨmˊ dseata˜ dseaˋ féng'ˊ i̱ quiʉ'ˊ ta˜ fɨˊ jmɨgüíˋ dseebˉ nɨca'éerˋ có̱o̱'˜ i̱ dseamɨ́ˋ íˋ có̱o̱'˜ jalé'ˋ e lɨ́ˋ dsíiˊ ngúuˊ táaiñˋ. Jo̱ i̱ fɨ́ɨmˊ dseaˋ jmɨgüíˋ cajo̱ lafa' nɨcadseáˋ íimˊbre có̱o̱'˜ jalé'ˋ e 'lɨ'ˆ e jmóoˋ i̱ dseamɨ́ˋ do.
66017003	Jo̱guɨ jnea˜ —jíng'ˉ Juan— dseáng'ˉ lafa' dseaˋ quɨbˊ dseáng'ˉ camóˉguɨ́ɨ e cajá̱ˋguɨ́ɨ jee˜ Jmɨguíˋ quiá'ˉ Fidiéeˇ, jo̱ i̱ ángel do cangojéeiñˋ jnea˜ fɨˊ co̱o̱ˋ lɨ˜ lɨ́ɨˊ jee˜ guóo'˜ uǿˉ quiʉ̱́ˋ, jo̱ fɨˊ jo̱b camánˉn jaangˋ dseamɨ́ˋ i̱ guiing˜ fɨˊ mocóo'˜ jaangˋ jó'ˋ dséeˉ i̱ yúungˉ i̱ seaˋ guiéˉ mogui˜ jo̱guɨ guíˉ fíˆre'. Jo̱ fɨˊ latøøngˉ i̱ jó'ˋ do tó̱o̱ˋ jmang'ˉ júuˆ e gabˋ e jmineang'ˆ Fidiéeˇ.
66017004	Jo̱ i̱ dseamɨ́ˋ i̱ jmóoˋ ta˜ 'nɨ́ɨngˋ 'ñia'ˊ do qui'rˊ sɨ̱'rˆ e iʉ˜ i̱ˊ nʉ́'ˋ có̱o̱'˜ e yʉ̱́ʉ̱ˉ, jo̱guɨ quie̱rˊ jalé'ˋ cunéeˇ có̱o̱'˜guɨ jalé'ˋ cu̱u̱˜ jɨ'ˋ e jié'ˋ e 'mo'ˆ eáangˊ. Jo̱ ngóorˊ se̱'rˊ co̱o̱ˋ cóoˆ e lɨ́ɨˊ có̱o̱'˜ layaang˜ cunéeˇ, jo̱ fɨˊ dsíiˊ jo̱ sɨrǿøngˋ jmang'ˉ júuˆ e 'ní'ˋ níiˉ có̱o̱'˜guɨ jalé'ˋ dseeˉ e éerˋ quiá'ˉ e jmóorˋ ta˜ 'nɨ́ɨngˋ 'ñia'rˊ do;
66017005	jo̱guɨ quie̱ˊbre cajo̱ co̱o̱ˋ júuˆ e tó̱o̱ˋ fɨˊ guiaquíirˊ, jo̱ lɨɨm˜ eeˋ guǿng'ˋ do quiá'rˉ lɨfa' jaˋ i̱i̱ˋ ñiˊ lɨ́'ˆ lají̱i̱'˜ 'ñia'ˊbre dseaˋ ñirˊ, jo̱ lalab tó̱o̱ˋ: “Eáamˊ fé'ˋ niingˉ jo̱guɨ 'gøng'ˊ fɨɨˋ fé'ˋ e siiˋ Babilonia, co̱' e jo̱ba' e lɨ́ɨˊ lafa' niquiá'ˆ lajaléng'ˋ dseamɨ́ˋ i̱ éeˋ dseeˉ e jmóorˋ ta˜ 'nɨ́ɨngˋ yaang˜, jo̱guɨ e jo̱b cajo̱ lɨ́ɨˊ lafa' niquiá'ˆ lɨ́'ˆ lajalé'ˋ e 'lɨ'ˆ e seaˋ fɨˊ jmɨgüíˋ la.”
66017006	Jo̱b mɨ˜ calɨlí'ˆi jóng —jíng'ˉ Juan— e íimˊ i̱ dseamɨ́ˋ do có̱o̱'˜ jmɨ˜ jaléng'ˋ dseaˋ i̱ lɨ́ɨngˊ dseaˋ quiá'ˉ Fidiéeˇ jo̱guɨ có̱o̱'˜ jmɨ˜ jaléng'ˋguɨ dseaˋ i̱ cajúngˉ uíi'˜ e guiarˊ júuˆ quiá'ˉ jalé'ˋ e cajméeˋ Jesús. Jo̱ mɨ˜ camóˉo jalé'ˋ e jo̱, eáamˊ cangogáˋ dsiiˉ.
66017007	Jo̱ba' cajíng'ˉ i̱ ángel do casɨ́'rˉ jnea˜ lala: —Juan, ¿jialɨ'ˊ dsigáˋ o'ˊ? Lab nijmée'˜duu 'nʉˋ júuˆ e˜ guǿng'ˋ lají̱i̱'˜ e tó̱o̱ˋ fɨˊ guiaquíiˊ i̱ dseamɨ́ˋ do, jo̱guɨ e˜ uiing˜ e guiiñ˜ fɨˊ mocóo'˜ i̱ jó'ˋ dséeˉ i̱ yúungˉ i̱ seaˋ guiéˉ mogui˜ do jo̱guɨ guíˉ fíˆre' cajo̱.
66017008	Jo̱ i̱ jó'ˋ dséeˉ i̱ nɨñin'ˊ i̱ seengˋ lají̱i̱'˜ latɨˊ malɨb'ˋ na, dsʉ' lana joˋ seengˋne'; jo̱ dsʉ' lɨfa' nigüɨ'ɨ́ɨˊbre' e fɨˊ lɨ˜ 'lɨ'ˆ lɨ˜ lɨ́ɨˊ tooˋ nʉʉˋ sǿ'ˋ nʉ́'ˉguɨ e ni'íingˉne' conguiaˊ. Jo̱ jaléng'ˋ dseaˋ i̱ seengˋ fɨˊ ni˜ guóo'˜ uǿˉ jmɨgüíˋ i̱ jaˋ mɨˊ taang˜ fɨˊ ni˜ jiˋ quiá'ˉ Fidiéeˇ lají̱i̱'˜ mɨ˜ canaangˋ uiing˜ jmɨgüíˋ fɨˊ lɨ˜ nɨtaang˜ jaléng'ˋ dseaˋ quiá'rˉ i̱ nitǿørˋ mɨ˜ nitɨ́ˉ í'ˋ lajo̱, jo̱ jaléng'ˋ íbˋ i̱ eáangˊ nidsigáˋ dsíiˊ mɨ˜ tɨˊ lɨ˜ niníiñˉ i̱ jó'ˋ dséeˉ i̱ guiéˉ mogui˜ i̱ lamɨ˜ seengˋ do jo̱guɨ lana joˋ seengˋne', dsʉ' lɨfa' nijáabˊtu̱re' mɨ˜ tɨˊ lɨ˜ nitɨ́ˉ í'ˋ lajo̱.
66017009	’Jo̱ lalab nilɨlí'ˆ i̱ dseaˋ i̱ quɨ́ɨ'˜ jmɨɨ˜ ningáng'ˋ: E mogui˜re' e guiéˉ do guǿng'ˋ guiéˉ mó'ˋ, jo̱ e fɨˊ ni˜ jo̱b guiing˜ i̱ dseamɨ́ˋ do; jo̱ guǿm'ˋbɨ cajo̱ e guiéˉ mogui˜re' do guiángˉ dseata˜ dseaˋ féng'ˊ i̱ quiʉ'ˊ ta˜.
66017010	Jo̱ 'ñíingˉ lajeeˇ i̱ dseata˜ dseaˋ féng'ˊ do nɨcajúmˉbre, jo̱ jaangˋ lajeeˇ írˋ quiʉ'ˊbɨr ta˜ latɨˊ lana, jo̱ i̱ jaangˋguɨ do jaˋ mɨˊ catɨ́ˋ í'ˋ fa' mɨˊ güéeiñˋ. Jo̱ dsʉ' mɨ˜ nitɨ́ˉ í'ˋ e nigüéengˉ i̱ lɨ˜ cadséngˉ lajeeˇ írˋ do, jaˋ huǿøˉ nigüeárˋ niquiʉ́'rˉ ta˜.
66017011	Jo̱guɨ i̱ jó'ˋ dséeˉ i̱ yúungˉ i̱ seengˋ lamɨ˜ jéengˊ do jo̱guɨ e lana joˋ seengˋne', íbˋ i̱ dseata˜ dseaˋ féng'ˊ i̱ lɨ˜ catɨ́ˋ jñíngˉ do; jo̱ iuumˉbɨr cajo̱ jee˜ i̱ guiángˉ do, jo̱ lɨfa' ningóorˊ dseáng'ˉ e ni'íimˉbre conguiaˊ.
66017012	’Jo̱guɨ lají̱i̱'˜ guíˉ fíˆre' e cañíi'ˉ do guǿng'ˋ guíngˉ dseata˜ dseaˋ féng'ˊ i̱ jaˋ mɨˊ canaangˋ quiʉ'ˊ ta˜; jo̱ dsʉ' jí̱i̱'˜ lajeeˇ co̱o̱ˋ oor˜ niñíiñˋ fɨˊ e niquiʉ́'rˉ ta˜ co̱lɨɨng˜ có̱o̱'˜ i̱ jó'ˋ dséeˉ i̱ yúungˉ do, jo̱ nilɨseaˋ fɨˊ quiá'rˉ e niquiʉ́'rˉ ta˜ laco̱' jaangˋ dseata˜ dseaˋ fém'ˊ.
66017013	Jo̱ lajeeˇ lajɨˋ guíngˉ i̱ dseata˜ dseaˋ féng'ˊ la røøbˋ sɨ́ɨiñˋ, jo̱guɨ cuǿ'ˉbre i̱ jó'ˋ dséeˉ i̱ yúungˉ do lají̱i̱'˜ bíˋ quiá'rˉ jo̱guɨ e tɨɨiñˋ quiʉ'rˊ ta˜.
66017014	Jo̱ nitímˉbre có̱o̱'˜ i̱ Jo'se'ˋ Jiuung˜ do; dsʉ' lɨfa' i̱ Jo'se'ˋ Jiuung˜ dob nilí'ˋ írˋ co̱lɨɨng˜ có̱o̱'˜ jaléng'ˋ dseaˋ i̱ nɨcaguíng'ˋ Fidiéeˇ i̱ dseáng'ˉ lajang'ˆ eáangˊ teáangˉ teáˋ có̱o̱'˜ júuˆ quiá'ˉ dseaˋ do; dsʉco̱' i̱ Jo'se'ˋ Jiuung˜ do Fii˜ quiá'ˉ jaléng'ˋ fiib˜ lɨ́ɨngˊne' jo̱guɨ Dseata˜ Dseaˋ Féng'ˊ quiá'ˉ jaléng'ˋ dseata˜ dseaˋ fém'ˊ lɨ́ɨngˊne' cajo̱.
66017015	Jo̱ cajím'ˉbɨguɨ i̱ ángel do casɨ́'rˉ jnea˜ lala cajo̱: —Lají̱i̱'˜ e jmɨɨˋ e cañíi'ˉ do e fɨˊ lɨ˜ guiing˜ i̱ dseamɨ́ˋ i̱ jmóoˋ ta˜ 'nɨ́ɨngˋ 'ñia'ˊ do, e jo̱ guǿng'ˋ jalé'ˋ fɨɨˋ pí'ˆ o̱si jalé'ˋ fɨɨˋ cóo'˜ é jo̱guɨ laca'íing'˜ ca'íing'˜ dseaˋ jo̱guɨ laca'íing'˜ ca'íing'˜ jmíiˊ e fé'ˋ dseaˋ cajo̱.
66017016	Jo̱guɨ lají̱i̱'˜ guíˉ fíˆ e cañíi'ˉ quiá'ˉ i̱ jó'ˋ yúungˉ do 'níb'ˋ niníingˉ i̱ dseamɨ́ˋ i̱ jmóoˋ ta˜ 'nɨ́ɨngˋ 'ñia'ˊ do, jo̱guɨ cab'ˊ nijmɨ'nángˋneiñ' do, jo̱guɨ nijmérˉ rɨngúuiñ'ˊ do; jo̱guɨ nidǿ'rˉ ngúuˊ táaiñˋ, jo̱guɨ cajo̱ nijɨ́mˉbre có̱o̱'˜ jɨˋ mɨ˜ ningɨ́ˋ jo̱.
66017017	Jo̱ Fidiéebˇ nicuǿˉ jial ni'ɨ́ˉ dsíiˊ jaléng'ˋ i̱ dseata˜ dseaˋ féng'ˊ do e laco̱' nijmitir˜ lají̱i̱'˜ e iing˜ Fidiéeˇ e nijméiñ'ˉ do, jo̱ røøbˋ nisɨ́ngˉ jaléng'ˋ i̱ dseata˜ dseaˋ féng'ˊ do e laco̱' nija̱'rˊ i̱ jó'ˋ dséeˉ do lají̱i̱'˜ ta˜ óorˋ cartɨˊ nilɨti˜ lají̱i̱'˜ júuˆ e nɨcajíng'ˉ Fidiéeˇ.
66017018	Jo̱guɨ i̱ dseamɨ́ˋ i̱ cañin'ˊ do, íˋbing' lɨ́ɨngˊ lafa' e fɨɨˋ fé'ˋ e laniingˉ e quɨ́ɨ'˜ jmɨɨ˜ quiʉ'ˊ ta˜ jaléng'ˋ dseata˜ dseaˋ féng'ˊ i̱ quiʉ'ˊ ta˜ fɨˊ ni˜ guóo'˜ uǿˉ jmɨgüíˋ.
66018001	Jo̱ mɨ˜ cangɨ́ˋ e jo̱ —jíng'ˉ Juan— camánˉn jaangˋguɨ ángel i̱ jajgiáangˋ fɨˊ yʉ́'ˆ jmɨgüíˋ.Jo̱ eáamˊ 'gøng'ˊ i̱ ángel do e quiʉ'rˊ ta˜; jo̱ mɨ˜ tɨˊ lɨ˜ catɨsɨ́ɨiñ'ˇ fɨˊ ni˜ guóo'˜ uǿˉ, dseáng'ˉ jlo'ˆ cajneáˉ có̱o̱'˜ lají̱i̱'˜ e jɨiñ'ˋ do.
66018002	Jo̱ café'rˋ có̱o̱'˜ júuˆ teáˋ lala: ¡Lanab catɨ́ˋ í'ˋ! ¡Lanab catɨ́ˋ í'ˋ e dseáng'ˉ ni'íingˉ e fɨɨˋ fé'ˋ e 'gøng'ˊ eáangˊ e siiˋ Babilonia! ¡Co̱' jmang'ˉ jaléng'ˋ i̱ 'lɨm'ˆbing' i̱ seengˋ do jmɨɨ˜ na, jo̱ jmang'ˉ jalé'ˋ e 'lɨ'ˆba' jmóorˋ, jo̱guɨ lɨ́ɨˊ lafa' 'nʉ́ʉˊ fɨˊ lɨ˜ seáng'ˋ jaléng'ˋ i̱ 'lɨng'ˆ; jo̱ e fɨɨˋ jo̱ lɨ́ɨˊ cajo̱ lafa' sɨɨˉ jaléng'ˋ i̱ 'ní'ˋ níiˉ i̱ jmóoˋ jmang'ˉ e jaˋ dseengˋ!
66018003	Co̱' lajɨɨmˋ dseaˋ i̱ seengˋ fɨˊ la'úngˉ fɨˊ jmɨgüíˋ nɨcadseáˋ íimˊbre có̱o̱'˜ e lafa' méeˊ e jmóoˋ e éeˋ dseaˋ dseeˉ e 'léerˊ có̱o̱'˜ dseañʉ'ˋ dseamɨ́ˋ i̱ o̱' quiá'rˉ; jo̱guɨ jaléng'ˋ dseata˜ dseaˋ féng'ˊ i̱ quiʉ'ˊ ta˜ fɨˊ jmɨgüíˋ nɨca'éeˋbre dseeˉ cajo̱ có̱o̱'˜ i̱ dseamɨ́ˋ i̱ 'lɨng'ˆ do. Jo̱guɨ jaléng'ˋ dseaˋ i̱ seengˋ fɨˊ ni˜ guóo'˜ uǿˉ jmɨgüíˋ i̱ jmóoˋ ta˜ 'nɨ́ɨˋ jo̱guɨ ta˜ láaˊ, eáamˊ nicalɨseáˋ cuuˉ quiá'rˉ la'eáangˊ có̱o̱'˜ jalé'ˋ e nɨcalɨ́'rˉ lajeeˇ e nɨcajméerˋ jalé'ˋ ta˜ e 'léeˊ do.
66018004	Jo̱ ngɨ́ˋ jo̱ canúˉu co̱o̱ˋguɨ luu˜ e jáaˊ fɨˊ yʉ́'ˆ jmɨgüíˋ, jo̱ lalab cajíng'ˉ e do: Uøøngˋna' e fɨˊ jee˜ fɨɨˋ na, 'nʉ́'ˋ dseaˋ lɨ́ɨngˊna' dseaˋ quiéˉe, jo̱ lajo̱ba' jaˋ nibeáang'˜ dseeˉ yaang˜na' e nijméeˆna' ta˜ 'léeˊ, jo̱ lajo̱bɨ cajo̱ jaˋ nitɨ́ngˉna' jalé'ˋ iihuɨ́ɨˊ e catɨ́ɨngˉ jaléng'ˋ i̱ dseaˋ seengˋ e fɨˊ fɨɨˋ jo̱.
66018005	Dsʉco̱' lají̱i̱'˜ dseeˉ e nɨca'éeˋ jaléng'ˋ i̱ dseaˋ íˋ, dseáng'ˉ e ñíibˊ eáangˊ e tíiˊ cartɨ́ˋ yʉ́'ˆ jmɨgüíˋ. Jo̱ nɨtó̱o̱bˋ dsíiˊ Fidiéeˇ jalé'ˋ dseeˉ e nɨca'éeiñ'ˋ do, jo̱ba' lana nɨnéebˊ guiʉ́ˉ quiá'ˉ Fidiéeˇ e nicuǿ'ˉreiñ' do iihuɨ́ɨˊ uíi'˜ quiá'ˉ jalé'ˋ e jo̱.
66018006	Jo̱ qui˜na' quiá'ˉ jaléng'ˋ i̱ dseaˋ do laco̱'guɨ írˋ nɨcajméerˋ có̱o̱'˜ dseaˋ jiéng'ˋ, jo̱ cuǿø'˜na'r tú̱ˉ 'lé'ˋguɨ iihuɨ́ɨˊ laco̱'guɨ jí̱i̱'˜ e nɨcajméerˋ; jo̱ cáang'˜na' fɨˊ dsíiˊ cuée'˜ huɨ̱́ɨ̱ˊ tú̱ˉ ya̱'ˊguɨ iihuɨ́ɨˊ e lɨ́ɨˊ lafa' méeˊ guí'ˆ, jo̱ cuǿø'˜na'r e jo̱ lɨ́'ˆ laco̱' jí̱i̱'˜ e nɨcacuø'rˊ dseaˋ jiéng'ˋ lamɨ˜ jéengˊguɨ.
66018007	Jo̱ jmeáang'˜na'r gaˋ jo̱guɨ cuǿø'˜na'r jalé'ˋ iihuɨ́ɨˊ, dsʉco̱' lajo̱b calɨ'iiñ˜ 'ñia'rˊ e cateáaiñˋ juguiʉ́ˉ fɨˊ jmɨgüíˋ e cajméerˋ ta˜ 'nɨ́ɨngˋ 'ñia'ˊ jo̱guɨ e jmiféng'ˊ 'ñia'rˊ; co̱' lalab fé'rˋ e jmɨjløng'ˆ 'ñia'rˊ: “Fɨˊ lab guiing˜ jnea˜ dseáng'ˉ laco̱' guiing˜ jaangˋ dseamɨ́ˋ niingˉ i̱ quiʉ'ˊ ta˜; co̱' jaˋ lɨ́ɨngˊ jnea˜ jaangˋ dseamɨ́ˋ i̱ 'nɨ́ɨˉ, jo̱ dseáng'ˉ jaˋ e fɨ'íˆ nijáaˊ quiéˉe jí̱i̱'˜ co̱o̱ˋ.”
66018008	Jo̱ uii˜ quiá'ˉ jalé'ˋ e jo̱, jo̱ba' eáamˊ huɨ́ɨngˊ nidsijéeˊ quiá'rˉ lajeeˇ ta˜jiʉ; co̱' eáamˊ ni'íñ'ˋ iihuɨ́ɨˊ e cu'ˋ jnga'ˊ jo̱guɨ ninírˋ ooˉ jo̱guɨ eáamˊ nilíiñˉ fɨ'íˆ jo̱guɨ nicámˋbre có̱o̱'˜ jɨˋ mɨ˜ nitɨ́ˉ í'ˋ lajo̱, dsʉco̱' 'ñia'ˊ Fíiˋnaa' Fidiéeˇ dseaˋ 'gøng'ˊ dseaˋ ñíingˊ fɨˊ la'úngˉ fɨˊ jmɨgüíˋ, íbˋ dseaˋ nɨcajíng'ˉ e nidsingɨ́ɨngˉ i̱ dseamɨ́ˋ do lajo̱ uíi'˜ jalé'ˋ dseeˉ e nɨca'éerˋ.
66018009	Jo̱ mɨ˜ cangɨ́ˋguɨ lajo̱, jaléng'ˋ dseata˜ dseaˋ féng'ˊ i̱ quiʉ'ˊ ta˜ i̱ cajméeˋ ta˜ 'léeˊ có̱o̱'˜ i̱ dseamɨ́ˋ do jo̱guɨ eáangˊ cajmi'iáangˋ dsíirˊ có̱o̱'˜ jalé'ˋ e 'lɨ'ˆ e seaˋ quiáiñ'ˉ do, eáamˊ nijmérˉ fɨ'íˆ jo̱guɨ ta˜ quɨ'ˊ mɨ˜ tɨˊ lɨ˜ ninírˋ jalé'ˋ jmiñiˇ quiá'ˉ mɨ˜ nɨcáiñ'ˋ do.
66018010	Jo̱ dsʉ' huíimˉ ni'nángˋ yaaiñ˜ quiá'ˉ i̱ dseamɨ́ˋ do, co̱' 'gó'ˋbre e ninírˋ lají̱i̱'˜ iihuɨ́ɨˊ e catɨ́ɨiñ'ˉ do. Jo̱guɨ yaam˜bɨ jaléng'ˋ i̱ dseata˜ dseaˋ féng'ˊ do fé'rˋ lala: ¡E ngɨ˜ fɨ́ɨbˆ 'nʉˋ! ¡E ngɨ˜ fɨ́ɨbˆ 'nʉˋ, fɨɨˋ fé'ˋ e laniingˉ 'gøng'ˊ e siiˋ Babilonia! Dsʉco̱' co̱o̱ˋ lajeeˇ jali˜ lanab cagüeáˉ iihuɨ́ɨˊ quíi'ˉ.
66018011	Jo̱guɨ jaléng'ˋ dseaˋ i̱ seengˋ fɨˊ ni˜ guóo'˜ uǿˉ jmɨgüíˋ i̱ jmóoˋ ta˜ láaˊ jo̱guɨ ta˜ 'nɨ́ɨˋ, eáamˊ fɨ'íˆ nilíiñˉ co̱' carjɨˋ niquí'ˉbre, dsʉco̱' joˋ jié'ˋ lɨ˜ seengˋguɨ i̱ nijméˉ ta˜ láaˊ jalé'ˋ e iiñ˜ e nidsi'nɨɨ˜ quiá'rˉ do.
66018012	Dsʉco̱' lamɨ˜ jéengˊguɨ eáangˊ cajméerˋ ta˜ 'nɨ́ɨˋ cunéeˇ có̱o̱'˜guɨ cuteeˋ lɨ́'ˆ lajalé'ˋ cu̱u̱˜ jɨ'ˋ e jlo'ˆ e 'mo'ˆ eáangˊ, jo̱guɨ 'nɨ́ɨrˋ jalé'ˋ 'mɨ'ˊ jlo'ˆ e niguo'ˆ eáangˊ jo̱guɨ 'mɨ'ˊ e niung'ˋ có̱o̱'˜guɨ 'mɨ'ˊ e yʉ̱́ʉ̱ˉ e lɨ́ɨˊ có̱o̱'˜ layaang˜ ñiˊ e 'mo'ˆ eáangˊ, jo̱ langɨ́ɨngˉ íim'˜ jalé'ˋ 'maˋ e jmeafɨɨˋ, jo̱guɨ 'nɨ́ɨˋbɨr cajo̱ jalé'ˋ e tɨˊ dsíiˊ dseaˋ e lɨ́ɨˊ có̱o̱'˜ yaang˜ maja̱˜ jaléng'ˋ jó'ˋ, jo̱ 'nɨ́ɨˋbɨr cajo̱ jalé'ˋ e jmɨlɨɨiñ˜ có̱o̱'˜ yaang˜ jalé'ˋ 'maˋ e quíingˊ cuuˉ eáangˊ, jo̱ 'nɨ́ɨˋbɨr cajo̱ jalé'ˋ ñíˆ bronce lɨ́'ˆ langɨ́ɨngˉ íing'˜ cu̱u̱˜ e quíingˊ cuuˉ.
66018013	Jo̱guɨ jmóorˋ ta˜ 'nɨ́ɨˋ langɨ́ɨngˉ íing'˜ jalé'ˋ ooˋ quiá'ˉ jmiñiˇ jo̱guɨ jalé'ˋ jmɨɨˋ jmeafɨɨˋ, jo̱ 'nɨ́ɨˋbɨr cajo̱ langɨ́ɨngˉ íing'˜ jalé'ˋ méeˊ có̱o̱'˜guɨ jalé'ˋ aceite jo̱guɨ fɨ˜ cuɨ'ieeˋ, lɨ́'ˆ langɨ́ɨngˉ íing'˜ jalé'ˋ fɨ˜. Jo̱ 'nɨ́ɨmˋbɨr cajo̱ jaléng'ˋ jó'ˋ i̱ cá̱ˋ lee˜ có̱o̱'˜guɨ jaléng'ˋ jo'se'ˋ jo̱guɨ jaléng'ˋ cuea˜ có̱o̱'˜guɨ jalé'ˋ carreta e jñʉˊre', jo̱ cajméeˋbɨr cajo̱ ta˜ 'nɨ́ɨngˋ la quie̱ˊguɨ jaléng'ˋ dseaˋ i̱ jmóoˋ ta˜ tá'ˉ jmóoˋ e jaˋ eeˋ 'léeiñ'˜ jí̱i̱'˜ capí'ˆ.
66018014	Jo̱ jaléng'ˋ i̱ dseaˋ íˋ, lalab nisɨ́'rˋ e fɨɨˋ fé'ˋ do: Lajɨˋ e jlo'ˆ e lamɨ˜ seaˋ quíi'ˉ do, lajɨˋ e jo̱ nɨsɨ'íimˆ quíi'ˉ lana. Jo̱guɨ lajɨˋ cuuˉ quíi'ˉ có̱o̱'˜guɨ jalé'ˋ e sɨ'íˆ óo'˜ fɨˊ jmɨgüíˋ nɨsɨ'íimˆ quíi'ˉ cajo̱. Jo̱ joˋ tó̱o̱ˋ jmɨɨ˜ fa' e nitíing'˜tu̱' jalé'ˋ e jo̱.
66018015	Jo̱ jaléng'ˋ dseaˋ i̱ cajméeˋ ta˜ 'nɨ́ɨˋ jo̱guɨ ta˜ láaˊ jalé'ˋ e jo̱, jo̱guɨ e ca'uíiñˉ dseaˋ seaˋ cuuˉ la'eáangˊ e fɨɨˋ fé'ˋ do, jaléng'ˋ íbˋ i̱ nijmihuíingˉ yaang˜ dsʉ' uíi'˜ e 'gó'rˋ lají̱i̱'˜ iihuɨ́ɨˊ e jǿørˉ do. Jo̱ ie˜ jo̱b eáamˊ nijmérˉ ta˜ quɨ'ˊ jo̱guɨ ta˜ jmijiuungˇ dsíiˊ,
66018016	jo̱ lalab nifé'rˋ ie˜ jo̱: ¡E ngɨ˜ fɨ́ɨbˆ 'nʉˋ, e ngɨ˜ fɨ́ɨbˆ 'nʉˋ, fɨɨˋ fé'ˋ laniingˉ 'gøng'ˊ e siiˋ Babilonia! Co̱' lamɨ˜ jéengˊguɨ lɨn'ˊ lafa' jaangˋ dseamɨ́ˋ i̱ qui'ˊ 'mɨ'ˊ niguo'ˆ e jlo'ˆ eáangˊ, jo̱guɨ i̱ qui'ˊ cajo̱ 'mɨ'ˊ e niung'ˋ jo̱guɨ e yʉ̱́ʉ̱ˉ jo̱guɨ i̱ síng'ˋ 'ñia'ˊ jlo'ˆ e quie̱rˊ jalé'ˋ cunéeˇ có̱o̱'˜guɨ jalé'ˋ cu̱u̱˜ jíingˋ jɨ'ˋ jlo'ˆ e quíingˊ cuuˉ eáangˊ.
66018017	¡Dsʉ' co̱o̱ˋ lajeeˇ jali˜ lanab ca'íngˉ lajalé'ˋ e seaˋ quíi'ˉ!  Jo̱ jaléng'ˋ i̱ dseaˋ i̱ jmóoˋ ta˜ quie̱ˊ jalé'ˋ móoˊ có̱o̱'˜guɨ jaléng'ˋ dseaˋ i̱ jmóoˋ ta˜ có̱o̱'˜ e móoˊ do co̱lɨɨng˜ có̱o̱'˜ jaléng'ˋ dseaˋ i̱ teáang'˜ dsíiˊ móoˊ do cajo̱ i̱ ngɨˊ fɨˊ la fɨˊ na có̱o̱'˜guɨ jaléng'ˋ dseaˋ i̱ jmóoˋ ta˜ caguieeˉguɨ fɨˊ ni˜ jmɨñí'ˆ, jaléng'ˋ íˋ ca'náamˉ yaaiñ˜ quiá'ˉ e fɨɨˋ jo̱.
66018018	Jo̱ mɨ˜ tɨˊ lɨ˜ cangárˉ jmiñiˇ quiá'ˉ e nɨcooˋ e fɨɨˋ do, jo̱ lalab canaaiñˋ fé'rˋ e teáˋ eáangˊ: —Jí̱i̱'˜ co̱o̱ˋ ya̱'ˊ jaˋ mɨˊ calɨseáˋ co̱o̱ˋ fɨɨˋ e laniingˉ 'gøng'ˊ e cǿøngˋ røøˋ có̱o̱'˜ e fɨɨˋ Babilonia do.
66018019	Jo̱ canaaiñˋ jgiéerˉ 'leeˋ fɨˊ moguir˜, jo̱ canaaiñˋ quɨ'rˊ dseáng'ˉ e lɨjiuung˜ dsíirˊ jo̱ lalab fé'rˋ: ¡E ngɨ˜ fɨ́ɨbˆ 'nʉˋ, e ngɨ˜ fɨ́ɨbˆ 'nʉˋ, fɨɨˋ fé'ˋ e laniingˉ 'gøng'ˊ! Co̱' fɨˊ nab lɨ˜ ca'uíingˉ dseaˋ seaˋ cuuˉ jaléng'ˋ dseaˋ i̱ lɨ́ɨngˊ fii˜ jalé'ˋ móoˊ. ¡Dsʉ' lanaguɨ náng co̱o̱ˋ lajeeˇ jalib˜ nɨca'íngˉ lajɨˋ e jo̱!
66018020	Jo̱ jaléng'ˋ 'nʉ́'ˋ, dseaˋ seengˋna' fɨˊ ñifɨ́ˉ, eáangˊ jmi'iáangˋ óoˊna' co̱lɨɨng˜ có̱o̱'˜ jaléng'ˋ dseaˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ jo̱guɨ co̱lɨɨng˜ có̱o̱'˜ jaléng'ˋ dseaˋ quiá'ˉ Fidiéeˇ jo̱guɨ có̱o̱'˜ jaléng'ˋ dseaˋ apóoˆ i̱ si'íingˆ e ni'ˊ júuˆ quiá'ˉ Dseaˋ Jmáangˉ; jo̱ jmi'iáangˋ óoˊna' jóng uii˜ e nɨcacuøˊ Fidiéeˇ iihuɨ́ɨˊ laco̱' catɨ́ɨngˉ jaléng'ˋ i̱ dseaˋ seengˋ e fɨˊ fɨɨˋ fé'ˋ do i̱ eáangˊ cajmeáng'ˋ 'nʉ́'ˋ gaˋ.
66018021	Jo̱ mɨ˜ cangɨ́ˋ jo̱, jaangˋ ángel i̱ 'gøng'ˊ eáangˊ caséerˋ co̱o̱ˋ cu̱u̱˜ 'looˋ e lɨ́ɨˊ laco̱'guɨ la lɨ́ɨˊ e cu̱u̱˜ tóoˋ quiá'ˉ lɨ˜ dsirˊ mɨcuɨ'ieeˋ, jo̱ e cu̱u̱˜ 'looˋ do cabírˋ fɨˊ dsíiˊ jmɨñí'ˆ, jo̱ lalab cajíñ'ˉ mɨ˜ cabíˋre' do: Jo̱ 'nʉˋ, fɨɨˋ fé'ˋ e laniingˉ 'gøng'ˊ e siiˋ Babilonia, lanab nibíin'˜ é̱'ˋ jmɨɨˋ cajo̱ lɨ́'ˆ laco̱'guɨ cabíˋ e cu̱u̱˜ 'looˋ do, jo̱ joˋ tó̱o̱ˋ jmɨɨ˜ fa' e i̱i̱ˋ niníingˉguɨ 'nʉˋ.
66018022	Jo̱guɨ jalé'ˋ lúuˊ e bó'ˋ jaléng'ˋ dseaˋ fɨˊ jee˜ fɨɨˋ na, fa' jalé'ˋ lúuˊ e siiˋ arpa có̱o̱'˜guɨ jalé'ˋ lúuˊ táˋ jo̱guɨ jalé'ˋ lúuˊ trompé'ˆ, joˋ tó̱o̱ˋ jmɨɨ˜ fa' e ninʉ́'ˋguɨ e ni'i̱i̱˜ jalé'ˋ e jo̱. Jo̱ ie˜ jo̱ joˋ nijnéngˋguɨ jí̱i̱'˜ camɨ́ɨng'˜ dseaˋ i̱ jmóoˋ ta˜, o̱'guɨ e i̱i̱ˉ e cu̱u̱˜ 'looˋ do ninʉ́'ˋguɨ fɨˊ quiní'ˆ cajo̱.
66018023	Jo̱guɨ joˋ nilɨjneáˋguɨ jí̱i̱'˜ co̱o̱ˋ jɨˋ fɨˊ quíi'ˉ, o̱'guɨ ninʉ́'ˋguɨ cajo̱ jalé'ˋ juguiʉ́ˉ júuˆ jlo'ˆ quiá'ˉ jial mɨ˜ cúng'ˋ dseaˋ guóorˋ fɨˊ quiní'ˆ. Jo̱ jaléng'ˋ dseaˋ i̱ calɨséngˋ fɨˊ na i̱ cajméeˋ ta˜ láaˊ jo̱guɨ ta˜ 'nɨ́ɨˋ, íbˋ dseaˋ i̱ lamɨ˜ lɨ́ɨngˊ i̱ laniingˉ eáangˊ fɨˊ jmɨgüíˋ. Jo̱ 'nʉbˋ dseaˋ i̱ cajméeˋ ta˜ jmɨgǿøngˋ jaléng'ˋ dseaˋ jmɨgüíˋ e cajmɨgǿøngˋre có̱o̱'˜ jalé'ˋ ta˜ dseaˋ láangˋ quíi'ˉ.
66018024	Jo̱guɨ e fɨˊ fɨɨˋ nab cajo̱ lɨ˜ nɨcajnéngˉ jmɨ'øøngˉ jaléng'ˋ yʉ́ʉ'˜ dseaˋ cǿøng'˜ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ, lɨ́'ˆ lajaléng'ˋ i̱ lɨ́ɨngˊ dseaˋ quiá'ˉ Fidiéeˇ jo̱guɨ lɨ́'ˆ lajaléng'ˋ dseaˋ i̱ cajúngˉ i̱ cajnga'ˊ dseaˋ quiá'ˉ fɨˊ ni˜ guóo'˜ uǿˉ jmɨgüíˋ.
66019001	Jo̱ mɨ˜ cangɨ́ˋ jalé'ˋ e la —jíng'ˉ Juan— jo̱ canúˉtú̱u̱ co̱o̱ˋ luu˜ e teáˋ lɨ́'ˆ laco̱'guɨ la nʉ́'ˋ luu˜ i̱ 'leáangˉ dseaˋ, jo̱ e jo̱ canúˉu e jáaˊ fɨˊ ñifɨ́ˉ, jo̱ lalab fé'ˋ do: Majmiféng'ˊnaa' Fidiéeˇ quíˉii', co̱' íbˋ dseaˋ láaiñˋ jneaa˜aa' e laco̱' jaˋ ni'íing'˜naa' iihuɨ́ɨˊ uíi'˜ quiá'ˉ dseeˉ quíˉii'; jo̱ majmɨ'gooˉnaa'r, dsʉco̱' íbˋ dseaˋ féng'ˊ dseaˋ i̱ ñíingˊ i̱ 'gøng'ˊ fɨˊ jmɨgüíˋ,
66019002	dsʉco̱' íˋbing' i̱ tɨɨngˋ ɨ́ɨˋ í'ˋ laco̱' catɨ́ɨngˉ, co̱' nɨsɨ'í'ˋbre jial tíiˊ iihuɨ́ɨˊ e catɨ́ɨngˉ lajaangˋ lajaangˋ dseaˋ; jo̱guɨ íˋbre cajo̱ dseaˋ nɨcacuø'rˊ iihuɨ́ɨˊ jaléng'ˋ dseaˋ i̱ seengˋ fɨˊ e fɨɨˋ e lɨ́ɨˊ lafa' i̱ dseamɨ́ˋ i̱ cajméeˋ ta˜ 'nɨ́ɨngˋ 'ñia'ˊ do, co̱' có̱o̱'˜ jalé'ˋ e 'lɨ'ˆ e nɨcajméerˋ do ca'ié'rˋ ta˜ e laco̱' cajmɨ'lɨng'ˆ yaang˜ jaléng'ˋ dseaˋ jmɨgüíˋ; jo̱ uii˜ jo̱ba' Fidiéeˇ nɨcacuø'rˊ iihuɨ́ɨˊ jaléng'ˋ i̱ dseaˋi̱ cajngang'ˊ jaléng'ˋ dseaˋ quiá'rˉ i̱ jmóoˋ lají̱i̱'˜ ta˜ e iing˜ Fidiéeˇ 'ñia'rˊ.
66019003	Jo̱ mɨ˜ cangɨ́ˋ jo̱, canúˉtú̱u̱ e guicafé'ˋtu̱ calé'ˋ catú̱ˉ i̱ dseaˋ 'leáangˉ do, jo̱ cajíñ'ˉ: ¡Majmiféng'ˊnaa' Fidiéeˇ quíˉii'! Co̱' e jmiñiˇ quiá'ˉ e caangˋ i̱ dseamɨ́ˋ do jaˋ tó̱o̱ˋ jmɨɨ˜ fa' e niquiúng'ˉguɨ.
66019004	Jo̱guɨ lajɨˋ guiequiúungˋ i̱ yʉ́ʉ'˜ dseaˋ cǿøng'˜ do có̱o̱'˜guɨ i̱ quiúungˉ do catúuiñˊ cartɨˊ ni˜ uǿˆ e cajmiféiñ'ˊ Fidiéeˇ dseaˋ guiing˜ e fɨˊ é̱e̱ˆ lɨ˜ niingˉ lɨ˜ quiʉ'rˊ ta˜ do, jo̱ lalab café'rˋ: “¡Lajo̱b nilíˋ! ¡Majmifém'ˊbaa' Fíiˋnaa' Fidiéeˇ!”
66019005	Jo̱ cartɨˊ e lɨ˜ lɨ́ɨˊ é̱e̱ˆ quiá'ˉ Fidiéeˇ e fɨˊ lɨ˜ niingˉ guiiñ˜ quiʉ'rˊ ta˜ do guicanʉ́'ˋ co̱o̱ˋ luu˜ dseaˋ jo̱ guicajíng'ˉ lala: ¡Jmiféng'ˊna' Fidiéeˇ quíˉii' lajɨɨngˋ 'nʉ́'ˋ, dseaˋ jmooˋna' jí̱i̱'˜ laco̱' iing˜ dseaˋ do 'ñia'rˊ jo̱guɨ nʉ́ʉ'˜na' jalé'ˋ ta˜ quiʉ'rˊ cajo̱, nañiˊ su lɨ́ɨngˊna' dseaˋ niingˉ o̱si jaˋ lɨ́ɨngˊna' lajo̱ é!
66019006	Jo̱ canúˉbɨ́ɨ cajo̱ —jíng'ˉ Juan— co̱o̱ˋguɨ luu˜ mɨ˜ cangɨ́ˋ e jo̱ e nʉ́'ˋ laco̱' luu˜ dseaˋ i̱ fɨ́ɨngˊ, jo̱ i̱i̱ˉ laco̱' i̱i̱ˉ co̱o̱ˋ lóo'˜ e fé'ˋ e ɨ́ɨˋ jmɨɨˋ, jo̱guɨ i̱i̱ˉ cajo̱ lafa' mɨ˜ quie'ˋ güɨ'ñiáˆ e teáˋ eáangˊ, jo̱ lalab fé'ˋ e luu˜ do: ¡Majmifém'ˊbaa' Fíiˋnaa' Fidiéeˇ dseaˋ féng'ˊ, dseaˋ 'gøng'ˊ i̱ quɨ́ɨ'˜ jmɨɨ˜ jméˉ lɨ́'ˆ doñiˊ eeˋ! Co̱' lanab nɨcatɨ́ˋ í'ˋ e dseaˋ do nináiñˋ niquiʉ́'rˉ ta˜ fɨˊ jee˜ dseaˋ jmɨgüíˋ.
66019007	Jo̱ 'néˉ e nijmi'iáangˋ dsiˋbaa', jo̱guɨ e nilɨse̱e̱ˉnaa' juguiʉ́ˉ jo̱guɨ e nijmiféng'ˊnaa'r cajo̱, co̱' lanab catɨ́ˋ í'ˋ e nicúng'ˉ guóˋ i̱ Jo'se'ˋ Jiuung˜ do. Jo̱ 'ñiab'ˊ i̱ nilíˋ dseamɨ́ˋ quiáaˉre' do nɨcaguiarˊ guiʉ́ˉ quiá'rˉ;
66019008	jo̱ lana i̱ dseamɨ́ˋ do nɨcangɨ́ɨmˋbre fɨˊ e niquɨ'rˊ sɨ̱'rˆ e jlo'ˆ jo̱guɨ e 'mo'ˆ eáangˊ jo̱guɨ e teeˋ e jíingˋ jɨ'ˋ jlo'ˆ eáangˊ cajo̱. Jo̱ e 'mɨ'ˊ e niguo'ˆ do cuøˊ li˜ e jaléng'ˋ i̱ dseaˋ i̱ lɨ́ɨngˊ dseaˋ quiá'ˉ Fidiéeˇ teáaiñˉ teáˋ fɨˊ guiʉ́ˉ có̱o̱'˜ dseaˋ do.
66019009	Jo̱ mɨ˜ cangɨ́ˋ jo̱, i̱ ángel do casɨ́'rˉ jnea˜ lala: —Juan, jmée'˜ e júuˆ la: “Juguiʉ́ˉjiʉ quiá'ˉ jaléng'ˋ dseaˋ i̱ nɨsɨmɨ́ɨngˇ quiá'ˉ e nidsilíiñˉ jmɨɨ˜ lɨ˜ nicúng'ˉ guóˋ i̱ Jo'se'ˋ Jiuung˜ do.” Jo̱ cajíng'ˉguɨr: —Jo̱ e lab júuˆ já'ˉ quiá'ˉ Fidiéeˇ.
66019010	Jo̱ba' casí'ˋi uǿˉ jniiˉ fɨˊ uii˜ tɨɨˉ i̱ ángel do e laco̱' nijmifén'ˊnre, dsʉ' írˋ cañíirˋ quiéˉe lala: —Juan, jaˋ jmoo'ˋ lana; co̱' jnea˜ jaangˋ i̱ jmóoˋ ta˜ quiá'ˉ Fidiéebˇ lɨ́ɨnˊn cajo̱, co̱' røøbˋ lɨ́ɨˊnaa' có̱o̱'˜ 'nʉˋ có̱o̱'˜guɨ jaléng'ˋ dseaˋ rún'ˋ i̱ teáangˉ teáˋ i̱ jmiti˜ dseáng'ˉ lajang'ˆ júuˆ quiá'ˉ Jesús. Jo̱ fɨ́ɨˉɨ 'nʉ́'ˋ e lají̱i̱'˜ Fidiéeˇbing' i̱ 'néˉ nijmifén'ˊ. Jo̱guɨ lají̱i̱'˜ e júuˆ já'ˉ e guiaˊ dseaˋ quiá'ˉ Jesús, e jo̱b cajo̱ e caguiaˊ jaléng'ˋ i̱ 'lɨɨ˜ yʉ́ʉ'˜ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ.
66019011	Jo̱ ngɨ́ˋ jo̱, camóˉo e óoˊ fɨˊ ñifɨ́ˉ; jo̱ fɨˊ jo̱b cajnéngˉ jaangˋ cuea˜ teaangˋ, jo̱guɨ i̱ dseaˋ i̱ guiing˜ fɨˊ mocóo'˜re' do lɨ́ɨiñˊ jaangˋ dseaˋ i̱ dseáng'ˉ lajang'ˆ jmiti˜ jalé'ˋ júuˆ quiá'rˉ jo̱guɨ jmang'ˉ júuˆ já'ˉba' fé'rˋ cajo̱, dsʉco̱' lají̱i̱'˜ ta˜ e quiʉ'rˊ jo̱guɨ jalé'ˋ 'niiˋ e guiarˊ, dseáng'ˉ røøbˋ jmóorˋ dseáng'ˉ lɨ́'ˆ laco̱' sɨ'íˆ.
66019012	Jo̱guɨ jminirˇ dsíng'ˉ jíingˋ jɨ'ˋ co̱' uøøˋ niingˉ jɨˋ, jo̱guɨ fɨˊ moguir˜ tée'˜ jmiguiʉˊ lɨ́'ˆ corona, jo̱ fɨˊ dse'ˋ jo̱ sɨlɨɨˇ co̱o̱ˋ júuˆ e jí̱i̱'˜ 'ñia'ˊbre dseaˋ ngáiñ'ˋ e˜ guǿng'ˋ e do.
66019013	Jo̱ ngóorˊ qui'rˊ sɨ̱'rˆ e sɨñí'ˆ jmɨ'øøngˉ dseaˋ, jo̱guɨ siirˋ lají̱i̱'˜ Júuˆ quiá'ˉ Fidiéeˇ.
66019014	Jo̱ i̱ fɨ́ɨmˊ 'léeˉ i̱ neáangˊ fɨˊ ñifɨ́ˉ tɨ'leáangˊ laco̱' ngóorˊ, jo̱ lajɨɨmˋbiñ' do qui'rˊ 'mɨ'ˊ e niguo'ˆ e jlo'ˆ teeˋ, jo̱ lajɨɨmˋbre neáaiñˊ fɨˊ mocóo'˜ jaléng'ˋ cuea˜ teaangˋ cajo̱.
66019015	Jo̱guɨ fɨˊ mo'ooˉ i̱ dseaˋ quie̱ˊ nifɨˊ do güɨ'ɨ́ɨˊ co̱o̱ˋ ñisʉ̱'ˋ e 'méˉ jlo'ˆ e laco̱' nijmɨhuɨ́ɨiñˋ jaléng'ˋ dseaˋ seengˋ fɨˊ la'úngˉ fɨˊ jmɨgüíˋ có̱o̱'˜ e ñíˆ jo̱. Jo̱ íˋbre niquiʉ́'rˉ ta˜ jee˜ i̱ dseaˋ íˋ e jmeáiñ'ˋ ta˜ 'ma'uˇ quiá'ˉ dseata˜ e lɨ́ɨˊ có̱o̱'˜ ñíˆ. Jo̱guɨ niquidsirˊ í'ˋ quiá'ˉ lajaangˋ lajaangˋ dseaˋ lafa' mɨ˜ ngɨˊ dseaˋ jee˜ lɨ˜ seaˋ mɨ́'ˆ huɨɨngˋ jǿ'ˆ fɨˊ lɨ˜ jmi'uíiñˉ méeˊ guí'ˉ. Jo̱ e méeˊ guí'ˉ do lɨ́ɨˊ lafa' iihuɨ́ɨˊ e jáaˊ quiá'ˉ Fidiéeˇ i̱ 'gøng'ˊ i̱ quɨ́ɨ'˜ jmɨɨˋ jméˉ lɨ́'ˆ doñiˊ eeˋ, jo̱guɨ e iihuɨ́ɨˊ do catɨ́ɨngˉ jaléng'ˋ i̱ dseaˋ íˋ uii˜ e eáangˊ nɨguíingˉ Fidiéeˇ quiá'rˉ.
66019016	Jo̱ fɨˊ ni˜ 'mɨ'qui'rˊ jo̱guɨ fɨˊ dse'ˋ quiʉr˜, fɨˊ jo̱b lɨ˜ sɨlɨɨˇ e júuˆ la: “¡Dseata˜ Dseaˋ Féng'ˊ quiá'ˉ jaléng'ˋ dseata˜ dseaˋ féng'ˊ, jo̱guɨ Fii˜ quiá'ˉ jaléng'ˋ fii˜!”
66019017	Jo̱ mɨ˜ cangɨ́ˋ jo̱, camánˉn jaangˋguɨ ángel i̱ sing'ˊ sɨ'ø'ˋ fɨˊ lɨ˜ íingˊ ieeˋ i̱ ca'áng'ˋ teáˋ eáangˊ jaléng'ˋ mɨɨˋ i̱ ngɨˊ fɨˊ guiá'ˆ güíˋ, jo̱ lalab casɨ́'ˉreiñ' do: —Seáang'˜ yaang˜na' jo̱ ñilíingˋna' fɨˊ la, co̱' fɨˊ lab nɨcatǿ'ˉ Fidiéeˇ 'nʉ́'ˋ e niñiquié'ˋna' íˆna'.
66019018	Ñilíingˋna' jo̱ ñiquié'ˋna' ngu˜ jaléng'ˋ dseata˜ dseaˋ féng'ˊ, có̱o̱'˜guɨ ngu˜ jaléng'ˋ fii˜ quiá'ˉ 'léeˉ, có̱o̱'˜guɨ ngu˜ jaléng'ˋ dseaˋ i̱ teáˋ táangˋ dsíiˊ, có̱o̱'˜guɨ jalé'ˋ ngu˜ cuea˜ có̱o̱'˜guɨ ngu˜ jaléng'ˋ i̱ guaˋ fɨˊ mocóo'˜re' do cajo̱, jo̱guɨ ngu˜ jaléng'ˋ dseaˋ lɨ́'ˆ co̱o̱ˋ gui'ná'ˆ, na i̱ niingˉ o̱si na i̱ jaˋ niingˉ é, na i̱ lɨ́ɨngˊ dseaˋ sɨlaangˇ jo̱guɨ na i̱ lɨ́ɨngˊ dseaˋ sɨ'nɨɨngˇ i̱ jmóoˋ ta˜ tá'ˉ jmóoˋ e jaˋ 'léeiñ'˜ jí̱i̱'˜ capí'ˆ.
66019019	Jo̱ mɨ˜ cangɨ́ˋguɨ lajo̱, camánˉn i̱ jó'ˋ dséeˉ i̱ la'uii˜ do có̱o̱'˜guɨ jaléng'ˋ dseata˜ dseaˋ féng'ˊ i̱ seengˋ fɨˊ jmɨgüíˋ co̱lɨɨng˜ có̱o̱'˜ jaléng'ˋ 'léeˉ quiá'rˉ. Jo̱ nɨcaseáiñ'ˋ yaaiñ˜ e laco̱' nitíñˉ có̱o̱'˜ i̱ guiing˜ fɨˊ mocóo'˜ i̱ cuea˜ teaangˋ do có̱o̱'˜guɨ jaléng'ˋ 'léeˉ quiáiñ'ˉ do cajo̱.
66019020	Jo̱ jo̱b catáng'ˆ i̱ jó'ˋ dséeˉ la'uii˜ do co̱lɨɨng˜ có̱o̱'˜ i̱ jó'ˋ dséeˉ catɨ́ˋ tú̱ˉ do i̱ cajmɨcaang˜ i̱ café'ˋ cuaiñ˜ quiá'ˉ Fidiéeˇ, co̱' i̱ jó'ˋ lab i̱ cajméeˋ jalé'ˋ e quɨ́ɨ'˜re' jmɨɨ˜ dseáng'ˉ fɨˊ quiniˇ i̱ jó'ˋ dséeˉ la'uii˜ do. Jo̱ la'eáangˊ có̱o̱'˜ jalé'ˋ e li˜ e cajméeˋre' do, có̱o̱'˜ e jo̱b cajmɨgǿøngˋne' jaléng'ˋ i̱ cacuǿøngˋ yaang˜ e catáiñˉ e li˜ quiá'ˉ i̱ jó'ˋ dséeˉ do e laco̱' liiñ˜ e lɨ́ɨiñˊ dseaˋ quiá'ˉ i̱ jó'ˋ dséeˉ la'uii˜ do. Jo̱guɨ cajo̱ jaléng'ˋ íˋ cajmifém'ˊbre i̱ diée˜ guóo'˜ quiáiñ'ˉ do cajo̱. Jo̱ fɨˊ ni˜ jɨˋ lɨ˜ cooˋ jɨˋ e quiéengˋ azufre e joˋ tó̱o̱ˋ jmɨɨ˜ yʉ'ˊ cabiingˇne' laco̱' jí̱'ˋbre' i̱ jó'ˋ dséeˉ la'uii˜ do co̱lɨɨng˜ có̱o̱'˜ i̱ jó'ˋ dséeˉ catɨ́ˋ tú̱ˉ do i̱ cajmɨcaang˜ e lɨ́ɨngˊne' dseaˋ i̱ café'ˋ cuaiñ˜ quiá'ˉ Fidiéeˇ.
66019021	Jo̱guɨ i̱ dseaˋ caguiaangˉguɨ do cajúmˉbre có̱o̱'˜ e ñisʉ̱'ˋ e iʉ˜ fɨˊ mo'ooˉ i̱ dseaˋ i̱ guiing˜ fɨˊ mocóo'˜ i̱ cuea˜ teaangˋ do, jo̱ lajɨɨmˋ tusɨ̱́ɨ̱'˜ có̱o̱'˜guɨ jaléng'ˋ tujlɨ́ɨˋ cajmɨ'óo'˜re' dseáng'ˉ la guiúmˉ jalé'ˋ ngúuˊ táaiñ'ˋ do.
66020001	Jo̱ mɨ˜ cangɨ́ˋguɨ lajo̱ —cajíng'ˉ Juan— camánˉn jaangˋguɨ ángel i̱ jajgiáangˋ fɨˊ yʉ́'ˆ jmɨgüíˋ jo̱ quie̱rˊ joñíˆ quiá'ˉ e fɨˊ lɨ˜ 'lɨ'ˆ fɨˊ lɨ˜ lɨ́ɨˊ tooˋ nʉʉˋ sǿ'ˋ, jo̱guɨ se̱'rˊ co̱o̱ˋ ñíˆ cadena e fé'ˋ.
66020002	Jo̱ i̱ ángel la ca'ñúiñ'ˋ i̱ jó'ˋ guiéˉ mogui˜ do i̱ lɨ́ɨngˊ jó'ˋ 'lɨng'ˆ i̱ nɨngóoˊ seengˋ, jo̱ íbˋ i̱ lɨ́ɨngˊ fii˜ i̱ 'lɨng'ˆ i̱ siiˋ Satanás, jo̱ ca'ñúng'ˋneiñ' do có̱o̱'˜ ñíˆ cadena lajeeˇ mil ji̱i̱ˋ.
66020003	Jo̱ fɨˊ dob cabíingˉneiñ' do e fɨˊ lɨ˜ lɨ́ɨˊ tooˋ nʉʉˋ sǿ'ˋ do, jo̱ fɨˊ jo̱b cajnɨiñ'ˉ do lajeeˇ co̱o̱ˋ mil ji̱i̱ˋ, jo̱ caté̱e̱rˋ co̱o̱ˋ sello fɨˊ dse'ˋ jnɨ́ˆ e laco̱' joˋ quɨ́'ˉ jmɨɨ˜ fa' e nijmɨgǿøngˋguɨiñ' do dseaˋ jmɨgüíˋ cartɨˊ ningɨ́ngˉ e co̱o̱ˋ mil ji̱i̱ˋ do. Jo̱ mɨ˜ ningɨ́ˋ jo̱, jo̱guɨba' e nɨcuǿøngˋ nileáiñ'ˋ do cateáˋ.
66020004	Jo̱ mɨ˜ cangɨ́ˋ jo̱, camóˉguɨ́ɨ é̱e̱ˆ lɨ˜ guaˋ jaléng'ˋ dseaˋ i̱ nɨcangɨ́ɨngˋ fɨˊ e quidsirˊ í'ˋ quiá'ˉ dseaˋ jmɨgüíˋ. Jo̱ dob camóˉo cajo̱ ni˜ jaléng'ˋ 'lɨɨ˜ i̱ nɨcajúngˉ e caquiʉ'ˊ dseaˋ moguir˜ uíi'˜ e teáaiñˉ teáˋ có̱o̱'˜ e júuˆ e caséeˊ Jesús jo̱guɨ có̱o̱'˜ jalé'ˋ e fé'ˋ júuˆ quiá'ˉ Fidiéeˇ. Jo̱ jaléng'ˋ i̱ dseaˋ íˋ jaˋ cajmiféiñ'ˊ i̱ jó'ˋ dséeˉ la'uii˜ do o̱'guɨ cajmɨ'górˋ i̱ diée˜ guóo'˜ quiáiñ'ˉ do cajo̱ o̱'guɨ cacuǿøngˋ yaaiñ˜ fa' e catáiñˉ lají̱i̱'˜ e li˜ quiá'ˉ i̱ 'lɨng'ˆ do fɨˊ guiaquíirˊ o̱si fɨˊ guóorˋ é. Jo̱ camóˉo e cají̱b'ˊtu̱ jaléng'ˋ i̱ dseaˋ íˋ calé'ˋ catú̱ˉ, jo̱ røøbˋ caquiʉ'rˊ ta˜ co̱lɨɨng˜ có̱o̱'˜ Dseaˋ Jmáangˉ lajeeˇ co̱o̱ˋ mil ji̱i̱ˋ.
66020005	Jo̱ dsʉ' e naguɨb e la'uii˜ e jí̱'ˊtu̱ dseaˋ jee˜ jaléng'ˋ 'lɨɨ˜. Co̱' jaléng'ˋguɨ i̱ 'lɨɨ˜ i̱ caguiaangˉguɨ do jaˋ cají̱'ˊtu̱r cartɨˊ mɨ˜ cangɨ́ˋ e co̱o̱ˋ mil ji̱i̱ˋ do.
66020006	¡Juguiʉ́ˉjiʉ quiá'ˉ jaléng'ˋ dseaˋ i̱ nitɨ́ngˉ mɨ˜ nitɨ́ˉ í'ˋ e nijí̱'ˊtu̱ dseaˋ la'uii˜ jee˜ jaléng'ˋ 'lɨɨ˜, dsʉco̱' jaléng'ˋ i̱ dseaˋ íbˋ dseáng'ˉ dseaˋ quiá'ˉ Fidiéebˇ nɨlɨ́ɨiñˊ! Jo̱ jaˋ eeˋ bíˋ seaˋ quiá'ˉ e 'móˉ e catɨ́ˋ tú̱ˉ ya̱'ˊ fa' e nitɨ́ngˉguɨ jaléng'ˋ i̱ dseaˋ íˋ, co̱' jaléng'ˋ íˋ ni'uíiñˉ jmidseaˋ quiá'ˉ Fidiéeˇ jo̱guɨ quiá'ˉ Dseaˋ Jmáangˉ, jo̱ co̱lɨɨm˜ niquiʉ́'rˉ ta˜ có̱o̱'˜ dseaˋ do lajeeˇ co̱o̱ˋ mil ji̱i̱ˋ.
66020007	Jo̱ mɨ˜ tɨˊ lɨ˜ casúungˉ e co̱o̱ˋ mil ji̱i̱ˋ do, jo̱b mɨ˜ catɨ́ˋ í'ˋ e nileángˋ i̱ fii˜ i̱ 'lɨng'ˆ do fɨˊ lɨ˜ sɨjnɨ́ɨiñˇ.
66020008	Jo̱ jo̱b mɨ˜ tɨˊ lɨ˜ ningɨ́rˉ e nijmɨgǿøiñˋ jaléng'ˋ dseaˋ i̱ seengˋ fɨˊ la'úngˉ fɨˊ jmɨgüíˋ, jo̱ jaléng'ˋ íbˋ i̱ siiˋ Gog có̱o̱'˜guɨ Magog, jo̱ lajɨɨmˋ íˋ niseáiñ'ˊ ie˜ jo̱ e quiá'ˉ nisérˉ 'niiˋ. Jo̱ dseaˋ 'leáamˉbing' niseáng'ˊ e jmɨɨ˜ jo̱ lɨ́'ˆ laco̱' tíiˊ tóo'˜ e néeˊ 'nɨ'ˋ jmɨñí'ˆ.
66020009	Jo̱ jaléng'ˋ i̱ dseaˋ íˋ la'úmˉ fɨˊ ni˜ guóo'˜ uǿˉ jmɨgüíˋ niniñ'ˉ mɨ˜ nitɨ́ˉ í'ˋ lajo̱, jo̱guɨ cajo̱ lacúng'ˊ lajíingˋ lɨ˜ neáangˊ jaléng'ˋ dseaˋ quiá'ˉ Fidiéeˇ, jo̱guɨ lacúng'ˊ lajíingˋ e fɨɨˋ e lɨ˜ iing˜ Fidiéeˇ. Jo̱ dsʉ' lajeeˇ jo̱b canaangˋ jiʉ́'ˋ jɨˋ fɨˊ yʉ́'ˆ jmɨgüíˋ, jo̱ lajɨɨmˋ i̱ dseaˋ íˋ cacáaiñˉ ie˜ jo̱ dseáng'ˉ conguiaˊ.
66020010	Jo̱guɨ i̱ fii˜ i̱ 'lɨng'ˆ i̱ cajmɨgǿøngˋ jaléng'ˋ dseaˋ jmɨgüíˋ lamɨ˜ jéengˊguɨ do, fɨˊ dob cabíiñˉ fɨˊ é̱'ˋ guiéeˊ lɨ˜ cooˋ jɨˋ e tée'˜ azufre e joˋ tó̱o̱ˋ jmɨɨ˜ niyʉ'ˊ, jo̱guɨ fɨˊ jo̱b cajo̱ lɨ˜ cabíingˉ i̱ jó'ˋ dséeˉ la'uii˜ do có̱o̱'˜guɨ i̱ jó'ˋ dséeˉ catɨ́ˋ tú̱ˉ do i̱ cajmɨcaang˜ e café'ˋ cuaiñ˜ quiá'ˉ Fidiéeˇ. Jo̱ fɨˊ jo̱b lɨ˜ nicá̱ˋ jaléng'ˋ íˋ iihuɨ́ɨˊ e uǿøˋ jmɨ́ɨˋ dseáng'ˉ carˋ ngongɨ́ɨˋ jmɨɨ˜.
66020011	Jo̱ mɨ˜ cangɨ́ˋ jo̱ —jíng'ˉ Juan— camóˉo co̱o̱ˋ é̱e̱ˆ e jlo'ˆ teeˋ, jo̱ fɨˊ jo̱ guiing˜ i̱ dseaˋ i̱ quidsiˊ í'ˋ. Jo̱ fɨˊ quiniˇ i̱ dseaˋ íˋ camóˉo e dseáng'ˉ conguiabˊ ca'íngˉ guóo'˜ uǿˉ có̱o̱'˜guɨ yʉ́'ˆ jmɨgüíˋ, jo̱ joˋ jié'ˋ lɨ˜ cajnéngˉguɨ jí̱i̱'˜ co̱o̱ˋ.
66020012	Jo̱guɨ camánˉn lajɨɨngˋ 'lɨɨ˜ e teáaiñˉ fɨˊ quiniˇ e é̱e̱ˆ do, na i̱ niingˉ jo̱guɨ na i̱ jaˋ niingˉ; jo̱guɨ canabˊ jalé'ˋ jiˋ, jo̱ mɨ˜ cangɨ́ˋ jo̱, jié'ˋguɨ co̱o̱ˋ jiˋ canaˊ cajo̱, jo̱ e jiˋ jo̱b e lɨ˜ nɨtáang'˜ jaléng'ˋ dseaˋ quiá'ˉ Fidiéeˇ. Jo̱ jo̱guɨb mɨ˜ tɨˊ lɨ˜ catɨdsiˊ í'ˋ quiá'ˉ jaléng'ˋ i̱ 'lɨɨ˜ do lɨ́'ˆ laco̱' jí̱i̱'˜ e cajméerˋ ie˜ lamɨ˜ seeiñˋ fɨˊ jmɨgüíˋ lɨ́'ˆ laco̱'guɨ jí̱i̱'˜ la fé'ˋ e fɨˊ ni˜ jalé'ˋ e jiˋ quiá'ˉ Fidiéeˇ do.
66020013	Jo̱ camóˉo e cajang'ˊ jmɨñí'ˆ jaléng'ˋ 'lɨɨ˜ i̱ catɨ́ɨngˉ, jo̱guɨ i̱ fii˜ e lɨ˜ teáang'˜ jaléng'ˋ 'lɨɨ˜ cajam'ˊbre lají̱i̱'˜ i̱ 'lɨɨ˜ i̱ catɨ́ɨiñˉ cajo̱. Jo̱ lajaangˋ lajaangˋ i̱ dseaˋ íˋ catɨdsiˊ í'ˋ quiá'rˉ lɨ́'ˆ laco̱' jí̱i̱'˜ e cajméerˋ ie˜ lamɨ˜ seeiñˋ fɨˊ jmɨgüíˋ.
66020014	Jo̱guɨb e 'móˉ có̱o̱'˜guɨ e fɨˊ lɨ˜ teáang'˜ jaléng'ˋ 'lɨɨ˜ do, fɨˊ dob cabíiñˉ e fɨˊ é̱'ˋ guiéeˊ fɨˊ lɨ˜ cooˋ jɨˋ e tée'˜ azufre e jaˋ tó̱o̱ˋ jmɨɨ˜ niyʉ'ˊ. Jo̱ e guiéeˊ do, e jo̱b e guǿng'ˋ 'móˉ e catɨ́ˋ tú̱ˉ do.
66020015	Jo̱ jaléng'ˋ dseaˋ i̱ jaˋ sɨjnéengˉ e fɨˊ ni˜ jiˋ lɨ˜ taang˜ jaléng'ˋ dseaˋ quiá'ˉ Fidiéeˇ, fɨˊ dob bíiñˉ cajo̱ e fɨˊ é̱'ˋ guiéeˊ e fɨˊ lɨ˜ iʉ˜ jɨˋ e quiéengˋ azufre e jaˋ tó̱o̱ˋ jmɨɨ˜ niyʉ'ˊ.
66021001	Jo̱ mɨ˜ cangɨ́ˋ jo̱ —jíng'ˉ Juan— camóˉo co̱o̱ˋ yʉ́'ˆ jmɨgüíˋ e 'mɨ́ɨˉ có̱o̱'˜guɨ co̱o̱ˋ guóo'˜ uǿˉ e 'mɨ́ɨˉ cajo̱; dsʉco̱' e yʉ́'ˆ jmɨgüíˋ e la'uii˜ do có̱o̱'˜guɨ e guóo'˜ uǿˉ e la'uii˜ do nɨca'ímˉ, jo̱ lajo̱bɨ jalé'ˋ jmɨñí'ˆ cajo̱ nica'ímˉ.
66021002	Jo̱ camóˉbɨ́ɨ e fɨɨˋ e güeang'ˆ quiá'ˉ Fidiéeˇ do e siiˋ Jerusalén 'mɨ́ɨˉ e cajgóˉ fɨˊ yʉ́'ˆ jmɨgüíˋ e fɨˊ lɨ˜ guiing˜ dseaˋ do. Jo̱ dseáng'ˉ eáamˊ jlo'ˆ sɨlɨɨˇ e fɨɨˋ do lɨ́'ˆ laco̱'guɨ la lɨ́ɨngˊ jaangˋ sɨmɨ́ˆ ie˜ jmɨɨ˜ e nicung'ˊ guórˋ.
66021003	Jo̱ mɨfɨ́ɨngˋ canúˉu co̱o̱ˋ luu˜ e jáaˊ fɨˊ lɨ˜ lɨ́ɨˊ é̱e̱ˆ e fɨˊ lɨ˜ guiing˜ i̱ laniingˉ quiʉ'ˊ ta˜ do, jo̱ lalab cajíng'ˉ có̱o̱'˜ júuˆ e teáˋ eáangˊ: —Lana Fidiéeˇ nɨseeiñˋ jee˜ jaléng'ˋ dseaˋ jmɨgüíˋ, jo̱ contøømˉ nilɨseeiñˋ có̱o̱'˜ dseaˋ do, jo̱ jaléng'ˋ dseaˋ íbˋ ni'uíingˉ dseaˋ quiá'rˉ, jo̱guɨ 'ñiab'ˊ Fidiéeˇ nilɨseeiñˋ có̱o̱iñ'˜ do, jo̱guɨ jí̱i̱'˜ íbˋ ni'uíingˉ Fidiéeˇ quiá'rˉ cajo̱.
66021004	Jo̱guɨ Fidiéebˇ cajo̱ dseaˋ nijmiquiʉ̱́'rˉ jmɨɨˋ ɨ́ɨˋ jmini˜ lajaangˋ lajaangˋ dseaˋ, jo̱guɨ joˋ tó̱o̱ˋ jmɨɨ˜ fa' e nilɨseaˋguɨ 'móˉ quiá'rˉ, o̱'guɨ jalé'ˋ fɨ'íˆ, o̱'guɨ jalé'ˋ ta˜ jmiquíng'ˉ dsíiˊ, o̱'guɨ jalé'ˋ e cu'ˋ jnga'ˊ; dsʉco̱' lajɨbˋ e lamɨ˜ seaˋ fɨˊ jmɨgüíˋ, caquium'ˊ e seaˋ jalé'ˋ e jo̱.
66021005	Jo̱ i̱ dseaˋ i̱ guiing˜ e fɨˊ lɨ˜ lɨ́ɨˊ é̱e̱ˆ e fɨˊ lɨ˜ niingˉ quiʉ'rˊ ta˜ do cajíñ'ˉ lala: —Jnea˜ jmóoˋo e 'mɨ́ɨˉ lajalé'ˋ e seaˋ fɨˊ latøøngˉ jmɨgüíˋ. Jo̱guɨ cajím'ˉbɨguɨr cajo̱: —Juan, jmée'˜ lajaléb'ˋ e júuˆ la, co̱' lajalé'ˋba' la lɨ́ɨˊ júuˆ dseáng'ˉ e laniingˉ e já'ˉ, jo̱guɨ dseáng'ˉ catɨ́ɨmˉ e nilɨ'gooˋ cajo̱.
66021006	Jo̱ mɨ˜ cangɨ́ˋ, jo̱ casɨ́'ˉtu̱r jnea˜ lala: —Lajɨbˋ nɨcalɨti˜. Jo̱ jneab˜ lɨ́ɨnˊn i̱ la'uii˜ do jo̱guɨ jnea˜bɨ lɨ́ɨnˊn i̱ tɨˊ lɨ˜ cadséngˉ do cajo̱. Jo̱ lɨ́'ˆ doñiˊ i̱i̱ˋ dseaˋ i̱ jmɨjmɨɨngˉ, jneab˜ nicuǿøˆøre e jmɨɨˋ e jmóoˋ e seengˋ dseaˋ cøøngˋ có̱o̱'˜ Fidiéeˇ lata˜, jo̱ e jmɨɨˋ jo̱ jaˋ e quíingˊ jí̱i̱'˜ co̱o̱ˋ 'ñiáˋ quiá'ˉ i̱ dseaˋ i̱ iing˜ ni'ɨ̱́'ˋ e jo̱.
66021007	Jo̱ i̱i̱ˋ dseaˋ i̱ nigüeáng'ˋ i̱ nité'ˋ lí'ˋ e siñ'ˊ teáˋ có̱o̱'˜ júuˆ quiéˉe, ni'ím'ˋbre lajalé'ˋ e la; jo̱ jneab˜ nilíinˉn Fidiéeˇ quiá'rˉ, jo̱guɨ íˋbre nilíiñˉ jó̱o̱ˋo̱ cajo̱.
66021008	Jo̱ dsʉ' jaléng'ˋguɨ dseaˋ i̱ 'gó'ˋ fɨˊ quiniˇ dseaˋ jiéng'ˋ uíi'˜ júuˆ quiéˉe, jo̱guɨ jaléng'ˋguɨ dseaˋ i̱ jaˋ já'ˉ lɨ́ɨngˋ júuˆ quiéˉe nañiˊ fa' nɨcalɨñiˊbre, có̱o̱'˜guɨ jaléng'ˋ dseaˋ i̱ 'ní'ˋ níingˉ rúng'ˋ, có̱o̱'˜guɨ jaléng'ˋ dseaˋ i̱ jmóoˋ ta˜ jngang'ˊ dseaˋ rúng'ˋ, có̱o̱'˜guɨ jaléng'ˋ dseaˋ i̱ 'léeˊ có̱o̱'˜ ngúuˊ táaiñˋ, có̱o̱'˜guɨ jaléng'ˋ dseaˋ i̱ jmóoˋ ta˜ dseaˋ láangˋ, có̱o̱'˜guɨ jaléng'ˋ dseaˋ i̱ jmiféng'ˊ diée˜ i̱ o̱' já'ˉ, jo̱guɨ lajo̱bɨ jaléng'ˋ dseaˋ i̱ jmóoˋ ta˜ quie̱ˊ júuˆ e o̱' já'ˉ cajo̱, fɨˊ dob nibíiñˉ e fɨˊ é̱'ˋ guiéeˊ lɨ˜ cooˋ jɨˋ e tée'˜ azufre e jaˋ tó̱o̱ˋ jmɨɨ˜ yʉ'ˊ. Jo̱ e lab e 'móˉ e catɨ́ˋ tú̱ˉ do.
66021009	Jo̱ mɨ˜ cangɨ́ˋ jo̱, camánˉn jaangˋ lajeeˇ i̱ guiángˉ ángeles i̱ lamɨ˜ quie̱ˊ e guiéˉ cóoˆ do e lamɨ˜ sɨrǿøngˋ guiéˉ íing'˜ iihuɨ́ɨˊ e lɨ˜ cadséngˉ do, jo̱ cangoquiéeiñˊ fɨˊ lɨ˜ sín'ˋn, jo̱ có̱o̱'˜ júuˆ lalab casɨ́'rˉ jnea˜: —Juan, neaˊ fɨˊ la, jo̱ lab ni'éenˆn 'nʉˋ i̱ sɨmɨ́ˆ i̱ nicúng'ˉ guóˋ có̱o̱'˜ i̱ Jo'se'ˋ Jiuung˜ do.
66021010	Jo̱ lajeeˇ jo̱b —jíng'ˉ Juan— e Jmɨguíˋ quiá'ˉ Fidiéeˇ cajméeˋ e camóˉo e i̱ ángel do cangojéeiñˋ jnea˜ fɨˊ co̱o̱ˋ yʉ́'ˆ mó'ˋ e fé'ˋ jo̱guɨ e ñíiˊ, jo̱ fɨˊ jo̱b ca'e'rˊ jnea˜ e fɨɨˋ laniingˉ e güeang'ˆ e siiˋ Jerusalén e nɨjgó'ˉ fɨˊ ñifɨ́ˉ fɨˊ lɨ˜ guiing˜ Fidiéeˇ.
66021011	Jo̱ dseáng'ˉ eáamˊ jlo'ˆ jíingˋ jɨ'ˋ e fɨɨˋ do la'eáangˊ có̱o̱'˜ güea'ˆ niingˉ jɨ'ˋ quiá'ˉ Fidiéeˇ, jo̱ jnéengˉ lajo̱ lɨ́'ˆ laco̱' la lɨ́ɨˊ co̱o̱ˋ cu̱u̱˜ e jɨ'ˋ e siiˋ jaspe, jo̱guɨ cajo̱ lɨ́ɨˊ laco̱' lɨ́ɨˊ co̱o̱ˋ sɨ́ɨˊ e ta'ˊ jmɨ́ˉ.
66021012	Jo̱guɨ lacúng'ˊ lajíingˋ e fɨɨˋ do sɨjnɨbˊ có̱o̱'˜ co̱o̱ˋ iáˋ cu̱u̱˜ fé'ˋ e ñíiˊ eáangˊ, jo̱ e iáˋ do seaˋ guitu̱ˊ jnɨ́ˆ quiá'ˉ lɨ˜ cuǿøngˋ dsitáang'˜ dseaˋ, jo̱ laco̱o̱ˋ laco̱o̱ˋ e jnɨ́ˆ do seengˋ jaangˋ ángel i̱ jmóoˋ íˆ; jo̱guɨ e fɨˊ laco̱o̱ˋ dse'ˋ jnɨ́ˆ do tó̱o̱ˋ jial siiˋ ca'lé'ˋ jee˜ lajɨˋ guitu̱ˊ 'lé'ˋ dseaˋ seengˋ fɨˊ Israel.
66021013	Jo̱ 'nɨˊ e jnɨ́ˆ do jǿøˉ lɨ́'ˆ lɨˊ guo'ˋ ieeˋ, jo̱guɨ 'nɨˊ jǿøˉ lɨ́'ˆ lɨˊ ñíi'ˉ, jo̱guɨ 'nɨˊguɨ jǿøˉ lɨ́'ˆ lɨˊ uǿøˉ, jo̱guɨ 'nɨˊ lɨ́'ˆ lɨˊ dsea'ˋ ieeˋ.
66021014	Jo̱ e iáˋ cu̱u̱˜ e si'ˊ fɨˊ lacúng'ˊ e fɨɨˋ do tée'˜ guitu̱ˊ cu̱u̱˜ e lafa' quiá'ˉ tɨɨˉ fɨɨˋ, jo̱ fɨˊ laco̱o̱ˋ e cu̱u̱˜ do tó̱o̱ˋ jmacó̱ˋ jial siiˋ lajaangˋ lajaangˋ lajeeˇ guitúungˋ i̱ dseaˋ apóoˆ i̱ sɨ'íingˆ i̱ cajméeˋ ta˜ ni'ˊ júuˆ quiá'ˉ i̱ Jo'se'ˋ Jiuung˜ do.
66021015	Jo̱ i̱ ángel i̱ sɨ́ɨngˋ có̱o̱'˜ jnea˜ do quie̱rˊ co̱o̱ˋ sɨɨˉ e lɨ́ɨˊ có̱o̱'˜ layaang˜ cunéeˇ e laco̱' niguiárˉ í'ˋ e jee˜ fɨɨˋ fé'ˋ do có̱o̱'˜guɨ jalé'ˋ jnɨ́ˆ quiá'ˉ jo̱guɨ e iáˋ cu̱u̱˜ do cajo̱.
66021016	Jo̱ e fɨɨˋ fé'ˋ do quiúum'˜ lɨ́ɨˊ, jo̱ røøbˋ í'ˋ óoˋ lɨ́'ˆ lɨˊ cueeˋ có̱o̱'˜guɨ lɨ́'ˆ lɨˊ úˋ. Jo̱ i̱ ángel do caguiarˊ í'ˋ e fɨɨˋ do có̱o̱'˜ e sɨɨˉ cunéeˇ e quie̱rˊ do; jo̱ mɨ˜ caguiarˊ í'ˋ, jo̱ óoˋ tú̱ˉ mil la dsíˋ tú̱ˉ ciento kilómetro; jo̱ røøbˋ óoˋ lɨ́'ˆ lɨˊ cueeˋ jo̱guɨ lɨ́'ˆ lɨˊ úˋ jo̱guɨ røøbˋ cajo̱ lɨ́'ˆ lɨˊ ñíiˊ.
66021017	Jo̱ mɨ˜ cangɨ́ˋ jo̱, caguiarˊ í'ˋ e iáˋ cu̱u̱˜ do, jo̱ lalab í'ˋ óoˋ e jo̱: óoˋ sesenta y cinco metros. Jo̱ i̱ ángel do cacó̱rˉ í'ˋ lɨ́'ˆ laco̱' jí̱i̱'˜ í'ˋ quiá'ˉ dseaˋ jmɨgüíˋ e jmáiñ'ˋ ta˜.
66021018	Jo̱ e iáˋ cu̱u̱˜ do lɨ́ɨˊ có̱o̱'˜ jmang'ˉ cu̱u̱˜ jɨ'ˋ e siiˋ jaspe, jo̱guɨ e fɨɨˋ do lɨ́ɨˊ có̱o̱'˜ jmang'ˆ cunéeˇ yaang˜ e lɨ́ɨˊ lafa' sɨ́ɨˊ e jlo'ˆ huɨ'ˋ.
66021019	Jo̱ jalé'ˋ cu̱u̱˜ tɨɨˉ fɨɨˋ quiá'ˉ e iáˋ cu̱u̱˜ do jlo'ˆ sɨlɨɨˇ có̱o̱'˜ jalé'ˋ cu̱u̱˜ e jlo'ˆ; jo̱ e la'uii˜ do lɨ́ɨˊ có̱o̱'˜ cu̱u̱˜ e jɨ'ˋ e siiˋ jaspe; jo̱guɨ e catɨ́ˋ tú̱ˉ do lɨ́ɨˊ có̱o̱'˜ cu̱u̱˜ jlo'ˆ e iʉ˜ i̱ˊ azul e siiˋ zafiro; jo̱guɨ e catɨ́ˋ 'nɨˊ do lɨ́ɨˊ có̱o̱'˜ cu̱u̱˜ e jlo'ˆ e iʉ˜ i̱ˊ teáˋ langɨ́ɨngˆ e siiˋ ágata; jo̱guɨ e cu̱u̱˜ e catɨ́ˋ quiʉ̱́ˋ do lɨ́ɨˊ có̱o̱'˜ cu̱u̱˜ jlo'ˆ e iʉ˜ i̱ˊ rø'ˋ e siiˋ esmeralda;
66021020	jo̱guɨ e cu̱u̱˜ lɨ˜ catɨ́ˋ 'ñiáˋ do lɨ́ɨˊ có̱o̱'˜ cu̱u̱˜ e siiˋ ónice; jo̱guɨ e cu̱u̱˜ lɨ˜ catɨ́ˋ jñʉ́ʉˉ do lɨ́ɨˊ có̱o̱'˜ cu̱u̱˜ e yʉ̱́ʉ̱ˉ e siiˋ cornalina; jo̱guɨ e cu̱u̱˜ lɨ˜ catɨ́ˋ guiéˉ do lɨ́ɨˊ có̱o̱'˜ cu̱u̱˜ e siiˋ crisólito; jo̱guɨ e cu̱u̱˜ e lɨ˜ catɨ́ˋ jñiáˉ do lɨ́ɨˊ có̱o̱'˜ cu̱u̱˜ e siiˋ berilo; jo̱guɨ e cu̱u̱˜ e catɨ́ˋ ñʉ́ˉ do lɨ́ɨˊ có̱o̱'˜ cu̱u̱˜ ue'ˋ e jɨng'ˋ e neáangˉ e siiˋ topacio; jo̱guɨ e cu̱u̱˜ lɨ˜ catɨ́ˋ guíˉ do lɨ́ɨˊ có̱o̱'˜ cu̱u̱˜ e siiˋ crisoprasa; jo̱guɨ e cu̱u̱˜ lɨ˜ catɨ́ˋ guicó̱ˋ do lɨ́ɨˊ có̱o̱'˜ cu̱u̱˜ e siiˋ jacinto; jo̱guɨ e cu̱u̱˜ e lɨ˜ catɨ́ˋ guitu̱ˊ do lɨ́ɨˊ có̱o̱'˜ cu̱u̱˜ e siiˋ amatista.
66021021	Jo̱ lajɨˋ guitu̱ˊ e jnɨ́ˆ do lɨ́ɨˊ có̱o̱'˜ co̱o̱ˋ cu̱u̱˜ e jɨ'ˋ jlo'ˆ e siiˋ perla. Jo̱guɨ e fɨˊ laniingˉ e ngóoˊ jee˜ 'nʉ́ʉˊ e seaˋ e fɨˊ jee˜ fɨɨˋ fé'ˋ do lɨ́ɨˊ có̱o̱'˜ layaang˜ jmang'ˆ cunéeˇ, jo̱guɨ dseáng'ˉ jlob'ˆ ta'ˊ jmɨ́ˋ lɨ́'ˆ laco̱'guɨ la lɨ́ɨˊ co̱o̱ˋ sɨ́ɨˊ.
66021022	Jo̱ jaˋ camóˉo jí̱i̱'˜ co̱o̱ˋ guá'ˉ e fɨˊ jee˜ fɨɨˋ do, co̱' Fíiˋnaa' Fidiéeˇ dseaˋ féng'ˊ dseaˋ ñíingˊ fɨˊ jmɨgüíˋ i̱ quɨ́ɨ'˜ jmɨɨ˜ jméˉ lɨ́'ˆ doñiˊ eeˋ có̱o̱'˜guɨ i̱ Jo'se'ˋ Jiuung˜ do, íˋbing' lɨ́ɨngˊ laco̱' guá'ˉ quiá'ˉ e fɨɨˋ do.
66021023	Jo̱ jaˋ ngɨɨ˜ lɨˊ fa' dseáng'ˉ 'néˉ jɨ˜ ieeˋ e fɨˊ jee˜ fɨɨˋ do o̱si jɨ˜ sɨ'ˋ é e laco̱' nijneáˋ, dsʉco̱' lají̱i̱'˜ e güea'ˆ quiá'ˉ Fidiéeˇ do, e jo̱ba' jmóoˋ e jneáˋ jlo'ˆ, jo̱ i̱ Jo'se'ˋ Jiuung˜ dobing' lɨ́ɨngˊ e jɨˋ quiá'ˉ e fɨɨˋ do.
66021024	Jo̱ jaléng'ˋ dseaˋ seengˋ fɨˊ ni˜ guóo'˜ uǿˉ jmɨgüíˋ có̱o̱'˜ e jɨˋ jo̱b ningɨ́rˉ, jo̱guɨ jaléng'ˋ dseata˜ dseaˋ féng'ˊ i̱ seengˋ fɨˊ jmɨgüíˋ, fɨˊ dob nija̱'rˊ jalé'ˋ bíˋ quiá'rˉ fɨˊ quiniˇ Fíiˋnaa' Fidiéeˇ e laco̱' e nijmiféiñ'ˊ dseaˋ do jo̱guɨ nijmɨ'gó'ˋreiñ' cajo̱.
66021025	Jo̱guɨ jalé'ˋ e o'nʉ́ˆ quiá'ˉ e fɨɨˋ do joˋ nijnɨ́ɨˉguɨ lajeeˇ jmɨ́ɨˋ, jo̱guɨ cajo̱ joˋ nilɨseaˋguɨ uǿøˋ e fɨˊ jo̱.
66021026	Jo̱ jo̱b nijá̱'ˆ dseaˋ jmɨgüíˋ jalé'ˋ e niguo'ˆ e seaˋ quiá'rˉ có̱o̱'˜guɨ lajalé'ˋ e jlo'ˆ e seaˋ fɨˊ jmɨgüíˋ;
66021027	jo̱ dsʉ' jaˋ quɨ́'ˉ jmɨɨ˜ fa' e ni'íˋ fɨˊ jo̱ jí̱i̱'˜ co̱o̱ˋ e 'lɨ'ˆ o̱'guɨ jí̱i̱'˜ jaangˋ i̱ éeˋ dsihuɨ́ɨˊ o̱si jaléng'ˋ i̱ jmɨgóoˋ é. Co̱' dseáng'ˉ lají̱i̱'˜ dseaˋ i̱ nɨtaang˜ e fɨˊ ni˜ jiˋ quiá'ˉ i̱ Jo'se'ˋ Jiuung˜ do lɨ˜ nɨtaang˜ jaléng'ˋ dseaˋ i̱ sɨ'íingˉ seengˋ lata˜, jo̱ jí̱i̱'˜ íˋbing' cuǿøngˋ nidsitáang'˜ fɨˊ jo̱.
66022001	Jo̱ mɨ˜ cangɨ́ˋguɨ lajo̱, i̱ ángel do ca'e'rˊ jnea˜ co̱o̱ˋ guaˋ fɨˊ lɨ˜ seaˋ jmɨɨˋ e jmóoˋ e seengˋ dseaˋ cøøngˋ có̱o̱'˜ Fidiéeˇ lata˜. Jo̱ e jmɨɨˋ jo̱ dseáng'ˉ jlo'ˆ jɨ'ˋ, co̱' lɨ́ɨˊ dseáng'ˉ laco̱' lɨ́ɨˊ co̱o̱ˋ sɨ́ɨˊ e ta'ˊ jmɨ́ˋ. Jo̱ e fɨˊ nʉ́'ˉ e lɨ˜ lɨ́ɨˊ é̱e̱ˆ e fɨˊ lɨ˜ niingˉ lɨ˜ guiing˜ Fidiéeˇ quiʉ'rˊ ta˜ co̱lɨɨng˜ có̱o̱'˜ i̱ Jo'se'ˋ Jiuung˜ do, fɨˊ jo̱b fɨˊ lɨ˜ níing'˜ e jmɨɨˋ do.
66022002	Jo̱ guiá'ˆ jóoˋ e fɨˊ guiá'ˆ fɨˊ laniingˉ quiá'ˉ e fɨɨˋ do jo̱guɨ lacataangˋ cataangˋ e guaˋ do, fɨˊ jo̱b lɨ˜ cuaangˋ e 'maˋ e jmóoˋ e seengˋ dseaˋ cøøngˋ có̱o̱'˜ Fidiéeˇ lata˜. Jo̱ e 'maˋ jo̱ cuøˊ guitu̱ˊ íing'˜ ofɨɨˋ laco̱o̱ˋ ji̱i̱ˋ, co̱o̱ˋ íing'˜ ofɨɨˋ lajaangˋ sɨ'ˋ. Jo̱guɨ mamóˋ quiá'ˉ e 'maˋ ofɨɨˋ do íingˆ ta˜ e jmi'leáangˉ jaléng'ˋ dseaˋ jmɨgüíˋ.
66022003	Jo̱ jí̱i̱'˜ co̱o̱ˋ joˋ e nilɨseaˋguɨ e fɨˊ jee˜ fɨɨˋ do e jaˋ dseengˋ e nijméˉ e ni'éˉ dseaˋ dseeˉ. Jo̱ fɨˊ jo̱b nijé̱ˉ e é̱e̱ˆ lɨ˜ niingˉ lɨ˜ guiing˜ Fidiéeˇ có̱o̱'˜guɨ i̱ Jo'se'ˋ Jiuung˜ do, jo̱guɨ jaléng'ˋ i̱ dseaˋ i̱ jmóoˋ lají̱i̱'˜ e iing˜ dseaˋ do caniingˉ jí̱i̱'˜ ta˜ jmiféng'ˊ dseaˋ dobing' nijmérˉ.
66022004	Jo̱ fɨˊ jo̱guɨb lɨ˜ niníingˉ rúng'ˋ Fidiéeˇ fɨˊ quiniˇ lana có̱o̱'˜ jaléng'ˋ dseaˋ quiá'rˉ, jo̱ fɨˊ guiaquíiˊ jaléng'ˋ i̱ dseaˋ íˋ nitó̱ˉ jialco̱' siiˋ dseaˋ do.
66022005	Jo̱ e fɨˊ jo̱ joˋ nilɨseaˋguɨ uǿøˋ; jo̱ jaléng'ˋ i̱ dseaˋ i̱ nigüeáˋ fɨˊ jo̱, joˋ nilɨ'néˉguɨr jɨˋ o̱'guɨ jɨ˜ ieeˋ, co̱' contøømˉ Fíiˋnaa' Fidiéeˇ nicuǿrˉ jɨr˜, jo̱ jaléng'ˋ i̱ dseaˋ íˋ contøømˉ niquiʉ́'rˉ ta˜ carˋ ngongɨ́ɨˋ jmɨɨ˜.
66022006	Jo̱ mɨ˜ cangɨ́ˋ jo̱, cajíng'ˉguɨ i̱ ángel do casɨ́'rˉ jnea˜ lala: —Juan, lají̱i̱'˜ e júuˆ la dseáng'ˉ laniimˉ e já'ˉ jo̱guɨ dseáng'ˉ catɨ́ɨmˉ e nilɨ'gooˋ cajo̱. Jo̱ Fíiˋnaa' Fidiéeˇbing' i̱ cacuø'ˊ júuˆ jaléng'ˋ dseaˋ i̱ café'ˋ cuaiñ˜ quiá'rˉ malɨɨ˜guɨ eáangˊ, jo̱ba' lana nɨcasíiñˋ jaangˋ ángel quiá'rˉ e laco̱' nilɨñiˊ jaléng'ˋ dseaˋ i̱ jmóoˋ ta˜ quiá'rˉ lají̱i̱'˜ e nidsijéeˊ lajeeˇ lajmɨnáˉ.
66022007	Jo̱ cajíng'ˉ Fíiˋnaa' Dseaˋ Jmáangˉ: —¡Nʉ́ʉˉna'! Lajeeˇ lajmɨnáˉ nigáaˊtú̱u̱. ¡Jo̱ juguiʉ́ˉjiʉ quiá'ˉ jaléng'ˋ dseaˋ i̱ jmiti˜ lají̱i̱'˜ e fé'ˋ e fɨˊ ni˜ jiˋ la!
66022008	Jo̱ jnea˜, Juan, nɨcanúˉu jo̱guɨ nɨcamóˉo lajalé'ˋ e la. Jo̱ mɨ˜ cangɨ́ˋ jalé'ˋ e la, casí'ˋi uǿˉ jniiˉ fɨˊ uii˜ tɨɨˉ i̱ ángel i̱ ca'e'ˊ jnea˜ jalé'ˋ e jo̱ e laco̱' e nijmifén'ˊnre sɨ'íˆ.
66022009	Jo̱ dsʉ' cajíñ'ˉ casɨ́'rˉ jnea˜ lala: —Juan, jaˋ jmoo'ˋ lana, co̱' jnea˜ lɨ́ɨnˊn jaangˋ i̱ jmóoˋ ta˜ quiá'ˉ Fidiéebˇ cajo̱, jo̱ røøbˋ lɨ́ɨˊnaa' có̱o̱'˜ 'nʉˋ co̱lɨɨng˜ có̱o̱'˜guɨ jaléng'ˋ dseaˋ rún'ˋ i̱ café'ˋ cuaiñ˜ quiá'ˉ Fidiéeˇ malɨɨ˜guɨ eáangˊ lɨ́'ˆ lajaléng'ˋ i̱ jmiti˜ jalé'ˋ e júuˆ e fé'ˋ e fɨˊ ni˜ jiˋ la. Jo̱ fɨ́ɨˉɨ 'nʉˋ e lají̱i̱'˜ Fidiéeˇbing' i̱ 'néˉ nijmifén'ˊ.
66022010	Jo̱guɨ casɨ́'ˉguɨ i̱ ángel do jnea˜ lala: —Juan, jie˜ mɨˊ jmoo'ˋ e jaˋ nijmijnéen'ˋ e ni'meá'ˆ e ɨɨngˋ lají̱i̱'˜ e júuˆ quiá'ˉ Fidiéeˇ e fé'ˋ e fɨˊ ni˜ jiˋ la, dsʉco̱' lajeeˇ lajmɨnáˉ nidsijéeˊ lajalé'ˋ e la.
66022011	Jo̱ba' fɨ́ɨˉguɨ́ɨ 'nʉˋ e jaléng'ˋ dseaˋ i̱ ɨˊ dsíiˊ jalé'ˋ e gaˋ, güɨjméeˋbre lají̱i̱'˜ e 'lɨ'ˆ rúiñ'ˋ e iiñ˜ jmérˉ; jo̱guɨ jaléng'ˋ dseaˋ i̱ teáangˉ fɨˊ gaˋ, güɨteáamˉbɨr fɨˊ jo̱; jo̱ dsʉ' jaléng'ˋ dseaˋ i̱ seengˋ røøˋ có̱o̱'˜ Fidiéeˇ, güɨjméeˋbre lají̱i̱'˜ e guiʉ́ˉ e jmóorˋ do; jo̱guɨ jaléng'ˋ dseaˋ i̱ jmóoˋ lají̱i̱'˜ e iing˜ Fidiéeˇ, güɨjméeˋbre lajo̱ cajo̱.
66022012	Jo̱ lalab cajíng'ˉguɨ Dseaˋ Jmáangˉ: —¡Nʉ́ʉˉna'! Lajeeˇ lajmɨnáˉ nigáaˊtú̱u̱; jo̱ jo̱guɨb nigáaˊa quie̱e̱ˉ lají̱i̱'˜ e catɨ́ɨngˉ jaléng'ˋ dseaˋ lɨ́'ˆ jialco̱' jí̱i̱'˜ lɨ́ɨˊ e nɨcajméerˋ lamɨ˜ jéengˊguɨ.
66022013	Jo̱ jneab˜ dseaˋ i̱ la'uii˜ do jo̱guɨ jnea˜bɨ i̱ tɨˊ lɨ˜ cadséngˉ do cajo̱, jo̱ jneab˜ i̱ seengˋ ie˜ lají̱i̱'˜ mɨ˜ catɨro̱o̱ˇ jmɨgüíˋ, jo̱guɨ jnea˜bɨ cajo̱ i̱ seengˋ cartɨˊ mɨ˜ ni'íingˉ jmɨgüíˋ.
66022014	Jo̱ juguiʉ́ˉjiʉ quiá'ˉ jaléng'ˋ dseaˋ i̱ lafa' ru̱'ˊ jalé'ˋ sɨ̱'ˆ e laco̱' nilɨseaˋ fɨˊ quiá'ˉ e nidsitáaiñ'˜ e fɨˊ lɨ˜ lɨ́ɨˊ o'nʉ́ˆ quiá'ˉ e jee˜ fɨɨˋ quiá'ˉ Fidiéeˇ do, co̱' lajo̱ba' nilɨseaˋ fɨˊ quiá'rˉ e nidǿ'rˉ e ofɨɨˋ quiá'ˉ e 'maˋ e cuøˊ e seengˋ dseaˋ cøøngˋ có̱o̱'˜ Fidiéeˇ lata˜.
66022015	Jo̱ dsʉ' fɨˊ lɨ́'ˆ caluuˇ e fɨɨˋ do nijé̱ˉ jaléng'ˋ i̱ jmóoˋ jalé'ˋ e 'lɨ'ˆ, lafa' jaléng'ˋ dseaˋ i̱ jmóoˋ jalé'ˋ ta˜ dseaˋ láangˋ, jo̱guɨ jaléng'ˋ dseaˋ i̱ éeˋ dseeˉ e 'léerˊ có̱o̱'˜ jalé'ˋ e lɨ́ˋ dsíiˊ ngúuˊ táaiñˋ, jo̱guɨ jaléng'ˋ i̱ jmóoˋ ta˜ jngang'ˊ jaléng'ˋ dseaˋ rúng'ˋ, jo̱guɨ jaléng'ˋ dseaˋ i̱ jmóoˋ ta˜ jmiféng'ˊ jaléng'ˋ diée˜ i̱ o̱' já'ˉ, jo̱guɨ jaléng'ˋ dseaˋ i̱ tɨˊ dsíiˊ jmóoˋ ta˜ jmɨgóoˋ.
66022016	Jo̱ mɨ˜ cangɨ́ˋ jo̱, lalab cajíng'ˉ Jesús: —Jneab˜ dseaˋ nɨcasɨ́ɨnˉn ángel quiéˉe fɨˊ quiní'ˆ e quie̱rˊ jalé'ˋ e júuˆ la e catɨ́ɨngˉ jaléng'ˋ i̱ lɨ́ɨngˊ dseaˋ quiéˉe. Jo̱ jneab˜ lɨ́ɨnˊn dseaˋ sɨju̱ˇ dseata˜ dseaˋ féng'ˊ Daví'ˆ, jo̱guɨ jnea˜bɨ cajo̱ lɨ́ɨnˊn lafa' i̱ nʉ́ʉˊ jɨng'ˋ i̱ jnéengˉ jlo'ˆ mɨ˜ la'eeˋ.
66022017	Jo̱ Jmɨguíˋ quiá'ˉ Fidiéeˇ jo̱guɨ i̱ lɨ́ɨngˊ lafa' dseamɨ́ˋ quiá'ˉ i̱ Jo'se'ˋ Jiuung˜ do lalab fé'rˋ jo̱ jíñ'ˉ: —¡Neaˊ fɨˊ la! Jo̱ lajo̱b nijíng'ˉ jaléng'ˋ i̱ ninúˉ cajo̱: —¡Neaˊ fɨˊ la! Jo̱ doñiˊ i̱i̱ˋ dseaˋ i̱ jmɨjmɨɨngˉ, güɨjalíimˉbre jo̱ güɨja'í̱'rˋ e jmɨɨˋ e jmóoˋ e seengˋ dseaˋ cøøngˋ có̱o̱'˜ Fidiéeˇ lata˜, jo̱ e jmɨɨˋ jo̱ jí̱i̱'˜ co̱o̱ˋ jaˋ eeˋ quíingˊ quiá'rˉ.
66022018	Jo̱ jaléng'ˋ dseaˋ i̱ núuˋ e júuˆ quiá'ˉ Fidiéeˇ e tó̱o̱ˋ e fɨˊ ni˜ jiˋ la, jo̱ba' jmiñiimˇbaa dsíirˊ lala: Song i̱ lɨɨng˜ iiñ˜ nijmɨngɨɨ˜guɨr lají̱i̱'˜ e júuˆ e dseáng'ˉ fé'ˋ e fɨˊ ni˜ jiˋ la, jo̱ba' Fidiéeˇ nijmɨngɨɨ˜bre cajo̱ jalé'ˋ iihuɨ́ɨˊ quiá'ˉ i̱ dseaˋ íˋ lɨ́'ˆ laco̱' la fé'ˋ e fɨˊ ni˜ jiˋ la.
66022019	Jo̱guɨ song i̱ lɨɨng˜ dseaˋ iiñ˜ e nijé̱'ˉguɨr fa' camɨ́'ˆ e júuˆ e fé'ˋ e fɨˊ ni˜ jiˋ la, jo̱ba' Fidiéeˇ nijé̱'ˉbre cajo̱ quiá'ˉ i̱ dseaˋ íˋ lají̱i̱'˜ e 'maˋ e jmóoˋ e seengˋ dseaˋ cøøngˋ có̱o̱'˜ Fidiéeˇ lata˜, jo̱guɨ cajo̱ jaˋ nitɨ́iñˉ e nigüeárˋ e fɨˊ fɨɨˋ güeang'ˆ quiá'ˉ Fidiéeˇ e fé'ˋ e fɨˊ ni˜ jiˋ la.
66022020	Jo̱ i̱ dseaˋ i̱ jmɨta˜ dsíiˊ jalé'ˋ e júuˆ la jíñ'ˉ lala: —Dseáng'ˉ e jáb'ˉ, lajeeˇ lajmɨnáˉ nigáaˊa. Jo̱ lalab jíng'ˉ dseaˋ quiá'ˉ Dseaˋ Jmáangˉ: —Lajo̱b nilíˋ. ¡Neaˊ fɨˊ la, Fíiˋnaa' Jesús!
66022021	Jo̱ güɨ'ɨ́bˆ Fíiˋnaa' Jesús güea'ˆ quiá'rˉ fɨˊ jee˜ jneaa˜aa' lajalé'ˋnaa'. ¡Jo̱ lajo̱b nilíˋ! Jo̱ jí̱i̱'˜ lanab jí̱i̱'˜ fé'ˋ jiˋ e cajme'ˊ Juan.
