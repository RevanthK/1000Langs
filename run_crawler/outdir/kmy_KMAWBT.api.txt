40001001	Yisa Masia chɔɔŋkʊʊlɩŋ saara wʊnna: die ʊ yiwo Davidi haagɩŋ ta Davidi dɩaŋ dɩ yi Abarahami haagɩŋ.
40001002	Abarahami die dɩ mɩɩrɩ Aziki, ta Aziki dɩaŋ dɩ mɩɩrɩ Jakobu, ta Jakobu dɩaŋ dɩ mɩɩrɩ Juda aŋaŋ ʊ nɩmballɩ.
40001003	Juda die mɩɩrɩ wa Perezi aŋaŋ Zera ta ba nuŋ dɩ yi Tamari: Perezi die mɩɩrɩ wa Hezironi, ta Hezironi die mɩɩrɩ wa Rami.
40001004	Rami die mɩɩrɩ wa Aminadabi, Aminadabi die mɩɩrɩ wa Naasoni, ta Naasoni die dɩ mɩɩrɩ Salimoni.
40001005	Salimoni die mɩɩrɩ wa Buasi vuodieke nuŋ dɩ yine Rahabi; ta Buasi dɩaŋ dɩ mɩɩrɩ wa Obedi, vuodieke nuŋ dɩ yine Rufi; ta Obedi dɩaŋ dɩ mɩɩrɩ wa Jese.
40001006	Jese die mɩɩrɩ wa naaŋ Davidi.
40001007	Solomoni die mɩɩrɩ wa Rehobuami, ta Rehobuami dɩaŋ dɩ mɩɩrɩ Abia, ta Abia dɩaŋ dɩ mɩɩrɩ Asa.
40001008	Asa die mɩɩrɩ wa Jehosafati, ta Jehosafati dɩaŋ dɩ mɩɩrɩ Jorami, ta Jorami dɩaŋ dɩ mɩɩrɩ Yuzaya.
40001009	Yuzaya die mɩɩrɩ wa Jotami, ta Jotami dɩaŋ dɩ mɩɩrɩ Ahazi, ta Ahazi dɩaŋ dɩ mɩɩrɩ Hezekaya.
40001010	Hezekaya die mɩɩrɩ wa Manase, ta Manase dɩaŋ dɩ mɩɩrɩ Amoni, ta Amoni dɩaŋ dɩ mɩɩrɩ Josaya,
40001011	ta Josaya die mɩɩrɩ wa Jekonaya aŋaŋ ʊ nɩmballɩ, saŋŋa gie die ba yigi Izara vuosi a bɩrɩŋ ba yɔŋɩsɩ a yaa ba ga Babiloni tɩŋgbaŋ ma.
40001012	Die ba yalla ba ga Babiloni tɩŋgbaŋ ma kʊaŋ chaaŋ, Jekonaya die dɩ mɩɩrɩ Salatieli, ta Salatieli dɩaŋ dɩ mɩɩrɩ Zerubabeli.
40001013	Zerubabeli die dɩ mɩɩrɩ Abuyidi, ta Abuyidi dɩaŋ dɩ mɩɩrɩ Eliakimi, ta Eliakimi dɩaŋ dɩ mɩɩrɩ Azori.
40001014	Azori die mɩɩrɩ wa Zadoki, ta Zadoki dɩaŋ dɩ mɩɩrɩ Achimi, ta Achimi dɩaŋ dɩ mɩɩrɩ Eludi.
40001015	Eludi die mɩɩrɩ wa Eliaza, ta Eliaza dɩaŋ dɩ mɩɩrɩ Matani, ta Matani dɩaŋ dɩ mɩɩrɩ Jakobu.
40001016	Jakobu die mɩɩrɩ wa Josefu, vuodieke die dɩ yine Meri chʊrʊ, ta Meri dɩ mɩɩrɩna Yisa vuodieke ba wasɩnana Ŋmɩŋ vuovʊarɩkɩŋ Masia wa.
40001017	Die dɩ nyɩnna Abarahami saŋŋa a ga tʊga Davidi saŋŋa die yiwo chɔɔŋkʊʊlɩba baŋ aŋaŋ banɩɩsa. Davidi saŋŋa a ga tʊga saŋŋa dieke die ba yigine be a bɩrɩŋ ba yɔŋɩsɩ a yaa ba ga Babiloni die yiwo chɔɔŋkʊʊlɩba baŋ aŋaŋ banɩɩsa. Die dɩ nyɩŋ saŋŋa mi a yaa a ga tʊga Masia maarɩŋ saŋŋa die yiwo chɔɔŋkʊʊlɩba baŋ aŋaŋ banɩɩsa.
40001018	Die ba mɩɩrɩna Yisa Masia die wonde. Yisa nuŋ daa die wone Josefu ama die ba ye ka faarɩ tamba, ta Meri die dɩ mɩŋŋɩ sɩba dɩ ʊ yigi wo nyuuti, die Ŋmɩŋ Halɩkasɩka die vana ʊ yigi kanɩŋ nyuuti mi.
40001019	Josefu die yiwo daa dieke die dɩ mɩŋŋɩna a dɩɩsa Ŋmɩŋ sieŋ, ta die ʊ ka yaala ʊ nagɩ Meri a yi viivi me vuoŋ mana nine me. Naa chɩaŋ ma die ʊ yile ʊ sʊŋ ma dɩ ʊ lɔbɩrɩ a zeti wo.
40001020	Die ʊ yilinene naa, Ŋmɩŋ malaka die dɩ nyɩŋ ʊ jigiŋ daansa ma a baarɩ, “Josefu, vuodieke dɩ nyɩnna Davidi buuriŋ ma, da zeti fʊ balla fʊ nagɩ Meri a bɩrɩŋ fʊ hɔgʊ wa. Dama Ŋmɩŋ Halɩkasɩka yɩna wa nyuutiti.
40001021	Ʊ nan mɩɩrɩ bʊadembiŋ aŋ nɩ wa wa Yisa, dama ʊ nan vʊarɩ ʊ vuosi a nyɩŋ ba tʊmbɩatɩ ma ma.”
40001022	Wɩaha gie mana die keŋ yi mɩŋ sɩba Ŋmɩŋ die dɩ vana ʊ naazʊalɩba wʊnyɩ die dɩ balɩna die wo, dɩ
40001023	“Hɔgʊ dieke dɩ zɩna dembiŋ nan yigi nyuuti a mɩɩrɩ bʊadembiŋ aŋ ʊ saaŋ yi Emmanueli.” (Emmanueli chɩaŋ wone “Ŋmɩŋ bie tɩ jigiŋ”.)
40001024	Die wɩa die Josefu die dɩ hagɩna ʊ daansaha ma die ʊ faarɩ Meri sɩba Ŋmɩŋ malakaka die dɩ bala wa dɩ ʊ yi die wo.
40001025	Ama die Josefu aŋaŋ Meri die ka dʊagɩ taŋ a ga tʊgɩ saŋŋa dieke die ʊ mɩɩrɩna ʊ bʊadembike. Josefu die dɩ yɩ wa saarɩ, dɩ Yisa.
40002001	Die ba mɩɩrɩna Yisa tɩŋ kaanɩ ba wasɩnana Betilehemi, Judia tɩŋgbaŋ ma ma, saŋka mi Herodi die yine naaŋ. Die ba mɩɩrɩna Yisa kʊaŋ chaaŋ die dɩ ka yʊasɩya, dembisi bataŋ die dɩ nyɩŋ ŋmɩŋ pɔsɩŋ chaaŋ a keŋ Jerusalemi,
40002002	a dɩ dɩa a pɩasa, “Sɩa ba mɩɩrɩ bʊanyaalɩ dieke dɩ balla ʊ yi Juu vuosisi naaŋ wa? Tɩ ye wo ʊ chɩŋmarɩka dɩ nyɩnna ŋmɩŋ pɔsɩŋ chaaŋ, tɩ dɩ a keŋ dɩ tɩ jɩaŋ wa.”
40002003	Die naaŋ Herodi die dɩ wʊnna naa wa, die wʊnɩŋ aŋaŋ vuoŋ mana die dɩ benne Jerusalemi ma ma sʊgɩtɩ dɩ chʊʊsɩ.
40002004	Die ʊ wa Ŋmɩŋ jɩamɩŋ nɩŋŋandɩɩsɩrɩba nyɩŋkʊraha aŋaŋ mɩraha dɩdagɩrɩba mana a lagɩŋ tamba a die a pɩasɩ ba dɩ, “Sɩa ba baa ba mɩɩrɩ gbɩgbatɩtaantʊ Masia wa?”
40002005	Die ba baarɩ, “Betilehemi tɩŋ, Judia tɩŋgbaŋ ma ma. Naa, Ŋmɩŋ naazʊalɩba die dɩ maagɩ.
40002006	‘Fʊnɩŋ Betilehemi dɩ benne Judia tɩŋgbaŋ ma, ka yi tɩgɩbiŋ dama fʊ sʊŋ naaŋ wʊnyɩ dɩ baa ʊ nyɩŋ a keŋ a dɩ n vuosisi dɩ benne Izara tɩŋgbaŋka ma nɩŋŋa.’ ”
40002007	Naa chɩaŋ ma die naaŋ Herodi die dɩ wa chaamba die dɩ nyɩnna ŋmɩŋ pɔsɩŋ chaakʊ a lɔbɩrɩ a juu juoŋ me a pɩasɩ ba saŋŋa dieke gbaŋ gbaŋ chɩŋmarɩkʊ die dɩ nyɩnna.
40002008	Womi die ʊ taaŋ ba dɩ ba ga Betilehemi aŋaŋ wɩaha gie: “Nɩ gamma a kpaŋŋɩ nɩ gbaŋ a mɩŋŋɩ a daansɩ a yaalɩ bʊa wa jigiŋ amʊ nɩ keŋ a ye ʊ benne jigidieke nɩ vaa n tɩbɩŋ wʊŋ amʊ n gbaŋ n ga a jɩaŋ wa.”
40002009	Die ba nyɩnna mi a gara wa, sieŋ me die ba bɩ ye chɩŋmarɩka gbaŋ gbaŋ die dɩ pɔsɩna a nyɩŋ ŋmɩŋ pɔsɩŋ chaakʊ, die ba yene ke wo ba sʊgɩtɩ die dɩ paalɩ fɩalɩ, ka dɩ ba nɩŋŋa a ga zie tigidieke me bʊa wa dɩ benne wo sikpeŋ.
40002011	Die ba ga a juu tigiri me a ye bʊa wa aŋaŋ ʊ nuŋ Meri; die ba sʊʊŋ a gbirigi a jɩaŋ bʊa wa, a yuori ba bʊlɔga a vʊarɩ piini a yɩ wa; die a yiwo salɩma aŋaŋ tulaari dieke ba wasɩnana farankinsinsi aŋaŋ tulaari dieke ba wasɩnana miri.
40002012	Die Ŋmɩŋ dɩ balɩ a yɩ ba ba daansa ma sɩba ba da keŋ yiŋŋi a ga naaŋ Herodi jigiri, die ba nyɩŋ a daagɩ siegaaŋ a kuli ba tɩŋ.
40002013	Die sɩsɩbɩrɩba dɩ yiŋŋine a ga ta Ŋmɩŋ malaka die dɩ nyɩŋ Josefu jigiŋ ʊ daansa ma a die a balɩ wa, “Herodi nan dɩ yaala bʊa wa dɩ ʊ kʊʊ wa. Naa chɩaŋ ma hagɩ a nagɩ bʊa wa aŋaŋ ʊ nuŋ wo a chɩgɩ a ga Ijipiti a bemme mi a ga tʊgɩ saŋŋa dieke n baaŋ nan balɩ fʊ dɩ fʊ nyɩŋ.”
40002014	Josefu die dɩ hagɩ yuku mi a nagɩ bʊa wa aŋaŋ ʊ nuŋ wo a ga Ijipiti tɩŋgbaŋ ma.
40002015	Die ʊ bie wo mi dene a ga tʊgɩ saŋŋa dieke naaŋ Herodi die dɩ kpine. Naa die yiye mɩŋ amʊ Nabidie Ŋmɩŋ die dɩ vana ʊ naazʊa wʊnyɩ dɩ balɩ die wo keŋ yi wusie, a baarɩ dɩ, “Die n vʊarɩ wa n bʊa Ijipiti me.”
40002016	Die Herodi die dɩ mɩŋŋɩna dɩ chaaŋ diekemba die dɩ nyɩnna ŋmɩŋ pɔsɩkɩrɩ die gaaŋ wa wa die ʊ jɩɩ sɩnyɩɩrɩŋ. Die ʊ yɩ nʊaŋ dɩ ba kʊʊ ballɩnyaalɩ dembisi mana dɩ benne Betilehemi aŋaŋ ka tɩgɩbɩsɩ mana mana. Die ba kʊʊ ballɩ dembisi dieke die dɩ yine ballɩnyaalɩsɩ a ga tʊgɩ bɩna ale ballɩ dama sɩsɩbɩrɩba die baarɩ dɩ ba yene chɩŋmarɩka ka bɩna ale wʊnna.
40002017	Naa die yiye mɩŋ a yi Ŋmɩŋ naazʊa Jerimaya die dɩ balla wudiekemba wo dɩ yi wusie. Die ʊ baarɩ,
40002018	“Rama tɩŋ ma ba wʊŋ watɩ, kpaŋ aŋaŋ sʊgɩchʊʊsɩŋ, ta Rachali dɩ kʊma ʊ ballɩ wɩa, ba halɩŋ wa a jɩɩ, dama ʊ ballɩ die kpiye mɩŋ.”
40002019	Naaŋ Herodi die dɩ kenne a kpi, ka kʊaŋ chaaŋ die Ŋmɩŋ malaka die dɩ nyɩŋ Josefu jigiŋ ʊ daansa ma ma Ijipiti ma
40002020	a baarɩ, “Hagɩ nagɩ bʊa wa aŋaŋ ʊ nuŋ wo a yiŋŋi a ga Izara tɩŋgbaŋ ma, dama vuodieke die dɩ yaalala ba kʊʊ wa wa kpiye mɩŋ.”
40002021	Naa chɩaŋ ma Josefu die dɩ hagɩ a nagɩ bʊa wa aŋaŋ ʊ nuŋ wo a yiŋŋi a ga Izara tɩŋgbaŋ ma ma.
40002022	Ama die ʊ wʊnna dɩ Akelusi die zene ʊ chɔɔŋ Herodi naŋ ma a dii Judia naarɩ, die ŋmaamɩŋ die yalla wa aŋaŋ ʊ baaŋ nan yiŋŋi a ga mi; ta Ŋmɩŋ dɩ bɩ a dagɩ wa ʊ daansa sʊŋ dɩ ʊ ga Galili tɩŋgbaŋ ma ma.
40002023	Die ʊ ga kalɩ tɩŋgbaŋ kaanɩ ba wasɩnana Nazeriti ma ma. Naa chɩaŋ ma die Ŋmɩŋ naazʊalɩba die dɩ balla wudiekemba wo die dɩ keŋ a yi wusie, dɩ: “Ba nan dɩ wasa wa Nazeriti vuoŋ.”
40003001	Saŋka mi, Jɔɔn, vuodieke die dɩ sɩnana vuosisi Ŋmɩŋ nyaabʊ die bie wo haagɩŋ ma Judia tɩŋgbaŋ ma a mʊʊla Ŋmɩŋ wʊvɩɩnaha a balla
40003002	dɩ “Nɩ chɩgɩ a nyɩŋ nɩ tʊntʊmbɩatɩ ma dama Ŋmɩŋ naarɩ diile saŋŋa gbigiye mɩŋ.”
40003003	Die Ŋmɩŋ naazʊa Azaya die wɔŋ maagɩ Jɔɔn wa wɩaha mɩŋ dɩ, “Vuoŋ benne haagɩŋ ma a keese a mʊʊla ‘Nɩ wʊnsɩ tɩ Yɔmʊtieŋ keniŋ sieti ta vaa a tʊgɩsɩ a yɩ wa.’ ”
40003004	Jɔɔn die yeegi wo nyɔgɩnɩ kobiti jayeekiŋ ta bɩ bɔbɩ gbanɩŋ ʊ chɩaŋ ma ta ʊ nyindiike die dɩ yi sankpara aŋaŋ siesi.
40003005	Saŋka mi vuosi die dɩ nyɩŋ Jerusalemi aŋaŋ Judia aŋaŋ Jɔɔdani mʊgɩrɩ gelegele a gara ʊ jigiŋ
40003006	a balla ba tʊntʊmbɩatɩ ta ʊ sɩɩ ba Ŋmɩŋ nyaabʊ Jɔɔdani mʊgɩrɩ ma.
40003007	Ama die ʊ kenne ye ta Farasisi aŋaŋ Sadusisi, vuosi pam gbaŋ die dɩ kienene ʊ jigiŋ dɩ ʊ sɩɩ ba Ŋmɩŋ nyaabʊ die ʊ balɩ a yɩ ba dɩ, “Nɩnɩŋ nyinvuukehe gie! Mɩnɩa kpaana nɩ dɩ nɩ chɩgɩ nyɩŋ Ŋmɩŋ sɩnyɩɩrɩ dieke dɩ bala ka keŋ nɩ ma wa?
40003008	Nɩ yime wudiekemba dɩ baaŋ nan dagɩ sɩba nɩ chɩgɩ a nyɩŋ nɩ tʊntʊmbɩatɩtɩ ma.
40003009	Ta nɩ da nɩgɩma nɩ nyʊʊŋ a baarɩ nɩ yiwo Abarahami haagɩsɩ, nɩ vaa n balɩ nɩ, Ŋmɩŋ nan bɩagɩ a yiŋŋi tanaha gie a bɩrɩŋ Abarahami haagɩsɩ.
40003010	Lɩaka wɔŋ yi siri mɩŋ a gbarɩ dɩ ka chɩa tɩɩsɩsɩ; tɩɩ dieke dɩ kana ka nyɩŋ nyɩŋnyɩŋka vɩɩna ba nan chɩa ka a taaŋ a nagɩ yi boliŋ me.
40003011	Manɩŋ n sɩa wa aŋaŋ nyaaŋ, ka dagɩ sɩba nɩ chɩgɩ a nyɩŋ nɩ tʊntʊmbɩatɩ ma wa, ama vuodieke dɩ baaŋ nan keŋ n kʊaka tɩaŋ wa manɩŋ; n ka tʊgɩ vuodieke dɩ baaŋ nan chii ʊ nɩɩra gbaŋ: wʊnɩŋ nɩŋ ʊ baaŋ nan nagɩ Ŋmɩŋ Halɩkasɩ aŋaŋ boliŋ a sɩɩ nɩ sʊgɩtɩ.
40003012	Ʊ yallɩ wa ʊ kpalɩchaarɩkɩŋ dɩ ʊ chaarɩ zaakpeeti mana mana a nyɩŋ zaaha ma, ʊ nan lagɩsɩ zaaha mana a yi bumbuŋ me ta nagɩ zaakpeetiti a yi boli dieke dɩ kana ka kpise me.”
40003013	Womi Yisa die dɩ nyɩŋ Galili a keŋ Jɔɔn jigiŋ Jɔɔdani mʊgɩrɩ ma dɩ ʊ sɩɩ wa Ŋmɩŋ nyaabʊ.
40003014	Ama ta Jɔɔn die dɩ ka saagɩya ta balɩ wa, “Manɩŋ n tɩnna mʊ n keŋ fʊ jigiŋ aŋ fʊ sɩɩ mɩŋ, ama ta fʊnɩŋ fʊ kieŋ n jigiŋ?”
40003015	Ama ta die Yisa die dɩ yiŋŋi a balɩ wa dɩ, “Vaa ka yi die lele, dama dɩ mʊ tɩ yi tʊnvɩɩna mana mana Ŋmɩŋ dɩ yaalala tɩ yi wo.” Jɔɔn die dɩ wa saagɩ.
40003016	Die ʊ dene a sɩɩ Yisa Ŋmɩŋ nyaabʊ a kpatɩ wa, lele womi Yisa dɩ dene nyɩŋ nyaabʊ ma, ŋmɩŋsikpeŋ die dɩ yuori die ʊ ye Ŋmɩŋ Haalɩŋ dɩ kenne sʊʊna ʊ sikpeŋ sɩba ŋmarɩŋ.
40003017	Womi lɔlɩŋ die dɩ nyɩŋ ŋmɩŋsikpeŋ a baarɩ, “N Bʊachotiŋ wʊnna, wʊnɩŋ n nine dɩ suuli.”
40004001	Womi die Ŋmɩŋ Haalɩbʊ die dɩ nagɩ Yisa a yallɩ wa a ga haagɩŋ ma dɩ Sitaani ga magɩsɩ wa.
40004002	Die ʊ bie wo mi a ka dii jaaŋ mana ŋmɩntʊasɩ aŋaŋ yugiti baŋɩsɩ-nɩɩsa ta die kɔŋ die dɩ wa a yallɩ wa.
40004003	Ta die Sitaani die dɩ keŋ ʊ jigiŋ a baarɩ, “Dɩɩ yi fʊ seŋ yi Ŋmɩŋ Bʊa, vaa tanaha gie bɩrɩŋ nyindiike.”
40004004	Ama ta die Yisa die dɩ yiŋŋi a balɩ wa dɩ, “Ŋmɩŋ gbaŋkʊ baarɩ vuota kaaŋ bɩagɩ a beri nyindiike nyɩɩna ma wɩa, ama wudieke mana mana Ŋmɩŋ dɩ balala.”
40004005	Womi Sitaani die dɩ yaa Yisa a ga Jerusalemi tɩgɩkasɩ ma ma a yallɩ wa a ga a zieŋ Ŋmɩŋ jɩamɩŋ juokpeŋkpɩɩkʊ sikpeŋ
40004006	ta die a balɩ a yɩ wa dɩ, “Fʊ seŋ a yiwo Ŋmɩŋ Bʊa fʊ nagɩ fʊ gbaŋ a taaŋ, dama Ŋmɩŋ gbaŋkʊ baarɩ, ‘Ŋmɩŋ nan vaa ʊ malakasisi fʊ wɩa, aŋ ba nagɩ ba nuusi a tʊgɩ a tuo fʊ amʊ halɩ fʊ naatalɩ gbaŋ kaaŋ gbi tanaha.’ ”
40004007	Yisa die dɩ yiŋŋi a balɩ a yɩ wa dɩ, “Ama Ŋmɩŋ gbaŋkʊ gbaŋ gbaŋ bɩ a baarɩ, ‘Vuoŋ da a keŋ magɩsɩ ʊ Yɔmʊtieŋ Nabidie Ŋmɩŋ.’ ”
40004008	Womi Sitaani wa die dɩ bɩ a chii Yisa a yallɩ wa a ga zieŋ taŋkpeŋkpɩɩŋ sikpeŋ a dagɩ Yisa dʊnɩa tɩgɩsɩ mana mana aŋaŋ ka nyinti mana ta balɩ a yɩ wa dɩ,
40004009	“N nan nagɩ nyinti gie mana a yɩ fʊ, dɩɩ yi fʊ keŋ a sʊʊŋ a gbirigi a jɩaŋ mɩŋ.”
40004010	Womi Yisa die dɩ yiŋŋi a balɩ a yɩ wa dɩ, “Sitaani, gamma ta va mɩŋ. Ka maagɩya Ŋmɩŋ gbaŋkʊ sʊŋ a baarɩ ‘Vuota jɩama ʊ Yɔmʊtieŋ Nabidie Ŋmɩŋ nyɩɩna ma a bɩ dɩa ʊ nyɩɩna ma.’ ”
40004011	Die wɩa Sitaani die dɩ ga ta die a va wa, ta malakasi die dɩ keŋ a suŋŋi wo.
40004012	Die Yisa die dɩ wʊnna dɩ ba yigi Jɔɔn a yi dansarɩka sʊŋ, die ʊ nyɩŋ a ga Galili me.
40004013	Die ʊ tʊgɩ Nazeriti tɩŋ ama die ʊ ka yʊasɩya mi ta die tɩaŋ ga Kapenɔmi tɩgɩdieke die dɩ gbigine mʊgɩkpɩɩŋ kaanɩ, Zebuluni aŋaŋ Nafitali tɩŋgbaŋ ma.
40004014	Naa die yine amʊ Ŋmɩŋ naazʊa Azaya die dɩ balla wudieke wo keŋ a yi wusie.
40004015	“Zebuluni tɩŋ aŋaŋ Nafitali tɩgɩsɩ dɩ benne Jɔɔdani mʊgɩrɩ mi wo chaaŋ ta bɩ gbigi mʊgɩkpɩɩrɩ: Galili tɩŋ dieke vuodiekemba dɩ kana ka yi Juu vuosisi dɩ kala mi;
40004016	vuodiekemba dɩ benne lɩmɩŋ ma nan ye chaankpeŋkpɩɩŋ ta vuodiekemba dɩaŋ die dɩ benne kuŋ lɩmɩŋ ma, bolibu nan chaaŋ a yi ba sikpigile me.”
40004017	Saŋka mi yaa gamma die Yisa dɩ piili a balla Ŋmɩŋ wɩa a baarɩ, “Nɩ chɩgɩ a nyɩŋ nɩ tʊmbɩatɩ ma dama Ŋmɩŋ naarɩ diile saŋŋa gbigiye mɩŋ.”
40004018	Die Yisa die dɩ chʊnnana Galili mʊgɩkpɩɩrɩ gaarɩ die ʊ ye daa wʊnyɩ aŋaŋ ʊ nɩmbʊa, die ba yiwo Simoni (vuodieke die ba wasɩnana Piita wa) aŋaŋ ʊ nɩmbʊa Andurusi, ta ba taana nɩɩŋ mʊgɩkpɩɩrɩ ma dama die ba yiwo zaasɩyigiriŋ.
40004019	Die ʊ balɩ a yɩ ba dɩ, “Nɩ keŋ a dɩa mɩŋ aŋ n vaa nɩ sʊgɩma vuotaŋ a kiere Ŋmɩŋ jigiŋ.”
40004020	Die ba va ba nɩɩtɩ lagɩ lagɩ ta die a dɩ wa.
40004021	Die ʊ nyɩnna mi a ga nɩŋŋa bɩta, ʊ bɩ ye daa wʊnyɩ aŋaŋ ʊ nɩmbʊa bɩbra, Jemisi aŋaŋ Jɔɔn, Zebedi ballɩ. Die banɩŋ aŋaŋ ba chɔɔŋ wa die benne ba haarɩkʊ ma a wʊnsa ba nɩɩtɩ, Yisa die dɩ wa ba, womi
40004022	die ba va ba chɔɔŋ aŋaŋ haarɩkʊ lagɩ lagɩ ta die a dɩ wa.
40004023	Yisa die dɩ dɩa Galili mana mana sʊŋ a daga ba Ŋmɩŋ jɩamɩŋ juone sʊŋ Ŋmɩŋ wɩa ta die a gbaanna vuodiekemba mana die dɩ yalla yʊagɩtɩ mana mana.
40004024	Die ba mʊʊlɩ ʊ saaŋ Siria tɩŋgbaŋ mana mana ma ma. Naa chɩaŋ ma vuosi die dɩ chii vuodiekemba die dɩ yalla yʊagɩtɩ mana mana a keŋ ʊ jigiŋ; jɩmbɩatɩ die dɩ yalla bataŋ, bataŋ die dɩ yallɩ kpeŋkpeŋsi aŋaŋ vuodiekemba nyɩŋgbanɩŋ die dɩ kpine ta die ʊ gbaaŋ ba mana.
40004025	Daadaŋ pam die dɩ nyɩŋ Galili aŋaŋ Tɩgɩsɩ-baŋ aŋaŋ Jerusalemi aŋaŋ Judia aŋaŋ Jɔɔdani gaarɩ mi wo chaaŋ tɩgɩsɩ die dɩ keŋ a dɩ wa.
40005001	Yisa die dɩ yene daadamba die ʊ jʊalɩ a kalɩ kunkogiŋ sikpeŋ ta ʊ kʊaŋandɩɩsɩrɩba die dɩ keŋ ʊ jigiŋ
40005002	die ʊ piili a daga ba Ŋmɩŋ wɩa a baarɩ:
40005003	“Sʊgɩfɩalɩŋ bemme vuodiekemba dɩ sɩbɩna dɩ ba yiwo zɔɔlɩntieliŋ Ŋmɩŋ jigiŋ, Ŋmɩŋ naarɩ yiwo ba sɩɩtɩ.
40005004	Vuodiekemba dɩ kʊnnana wa, sʊgɩfɩalɩŋ yiwo ba sɩɩtɩ, dama Ŋmɩŋ nan halɩŋ ba sʊgɩtɩ.
40005005	Vuodiekemba dɩ sʊʊna ba gbaŋ, sʊgɩfɩalɩŋ yiwo ba sɩɩtɩ dama dʊnɩa mana nan yi ba sɩɩtɩ.
40005006	Vuodieke nine dɩ ŋmɩntɩ ta ba sʊgɩtɩ dɩ yaala ba yi Ŋmɩŋ dʊŋŋʊ, sʊgɩfɩalɩŋ nan yi ba sɩɩtɩ, dama Ŋmɩŋ nan yɩ ba ba sʊgɩtɩ die dɩ ŋmɩntɩna jadieke wɩa.
40005007	Vuodiekemba dɩ chɩgɩnana ba chanchaalɩŋ zɔɔlɩŋ, sʊgɩfɩalɩŋ yiwo ba sɩɩtɩ, dama banɩŋ ba Ŋmɩŋ dɩaŋ dɩ nan chɩgɩ zɔɔlɩŋ.
40005008	Vuodiekemba dɩ yalla sʊgɩyɩalɩŋ, sʊgɩfɩalɩŋ yiwo ba sɩɩtɩ dama ba nan daansɩ a ye Ŋmɩŋ.
40005009	Vuodiekemba dɩ gurinene waagɩŋ, sʊgɩfɩalɩŋ yiwo ba sɩɩtɩ, dama banɩŋ ba Ŋmɩŋ nan wa ba ʊ ballɩ.
40005010	Vuodiekemba dɩ dɩna Ŋmɩŋ ta ba mugisi be, sʊgɩfɩalɩŋ yiwo ba sɩɩtɩ, dama Ŋmɩŋ naarɩ yiwo ba sɩɩtɩ.
40005011	“Vuosi dɩ keŋ a zɩa nɩ ta mugisi nɩ ta chɩba ŋmɩnchɩbɩsɩ a yɩa nɩ ta bala wʊbɩatɩ yiri yiri a yɩa nɩ nɩ dɩna n kʊaŋ wɩa, sʊgɩfɩalɩŋ yiwo nɩ sɩɩtɩ.
40005012	Ba keŋ a yi die wo nɩ yallɩma sʊgɩfɩalɩŋ pam dama nɩ nyʊarɩ nan dɩ dala pam Ŋmɩŋ tigiri me; die gbaŋ gbaŋ die ba mugisi Ŋmɩŋ naazʊalɩba die dɩ benne kʊrɩŋ ma wa.
40005013	“Nɩ sɩɩ sɩba yasɩ tɩŋgbaŋka gie me. Ama yasɩ dɩ a keŋ a chʊʊsɩ a waarɩ ka nansɩŋ, lalɩa ka bɩ baa ka yi a bɩ ye ka nansɩbʊ? Dɩ dagɩ sɩba ka wo nyʊarɩ; sie ba nagɩha a siti taaŋ tɩŋgbaŋ ma aŋ vuosi chʊŋ a ma.
40005014	“Nɩnɩŋ nɩ sɩɩ sɩba tɩŋgbaŋka gie popoli; tɩŋ dieke ba mɩna a zieŋ kunkogiŋ sikpeŋ ka bɩagɩ a lɔbɩra.
40005015	Ta vuoŋ ka chɔgɩsa popoli ta naga kpalɩ a bubike ama ʊ ŋaaŋ nagɩ ka a saagɩ wa jaaŋ ma jigidieke ka baaŋ nan chaaŋ a yɩ vuodiekemba mana dɩ benne tigiri me
40005016	Nɩnɩŋ nɩ bie gie; nɩ chaaŋ a yɩ vuoŋ mana, ta ba ye nɩ tʊnvɩɩna ta bɩrɩma nɩ Chɔɔŋ Ŋmɩŋ dieke dɩ benne arɩzanna ma.
40005017	“Nɩ da keŋ yilime sɩba n keŋ dɩ n kpisi Ŋmɩŋ mɩraha aŋaŋ Ŋmɩŋ naazʊalɩba dagɩkʊ; n ka keŋ dɩ n kpisihe mɩŋ, ama n keŋye mɩŋ dɩ n saagɩha aŋaŋ wusie.
40005018	Nɩ vaa n balɩ nɩ wusie, tɩŋgbaŋka gie aŋaŋ ŋmɩŋsikpeŋ nan tɩaŋ ga ama Ŋmɩŋ mɩraha bɩta gbaŋ kaaŋ bɩa sie a mana keŋ yi kpatɩ.
40005019	Naa chɩaŋ ma vuodieke dɩ a keŋ a yi a chʊʊsɩ Ŋmɩŋ mɩraha kaanɩ gbaŋ ta bɩ daga ʊ chanchaalɩba die wo ʊ nan wɩarɩ kʊaŋ Ŋmɩŋ naarɩ ma, ama vuodieke dɩ dɩ mɩraha ta mɩŋŋɩ dagɩ ʊ chanchaalɩŋ die, wʊnɩŋ ʊ baaŋ nan yi vuokpɩɩŋ Ŋmɩŋ naarɩ ma.
40005020	Dama manɩŋ n balɩ nɩ, sie nɩ tʊnvɩɩna dala a tɩaŋ mɩraha dɩdagɩrɩba aŋaŋ Farasisi vuosisi tʊnvɩɩna, dɩ daa die, nɩ kaaŋ bɩagɩ a juu Ŋmɩŋ naarɩ ma.
40005021	“Nɩ wʊŋya die ba balla kʊrɩŋ ma dɩ, ‘Da a keŋ a kʊʊ vuoŋ, fʊ a keŋ a kʊʊ vuoŋ ba nan chii fʊ ga naalɩaŋ a dii fʊ sarɩya.’
40005022	Ama lele, nɩ vaa n balɩ nɩ, vuodieke mana dɩ a keŋ jɩɩ sɩnyɩɩrɩŋ a yi vuosi (yɔrɩ yɔrɩ), ba nan dii ʊ sarɩya, sarɩya daaŋ. Vuodieke mana dɩ a keŋ a zɩa vuoŋ dɩ, ‘Fʊnɩŋ vuotɔkʊ gie’ ba nan chii fʊ ga naalɩaŋ a ga dii fʊ sarɩya. Vuodieke mana dɩaŋ dɩ keŋ a zɩa ʊ nɩmbʊa dɩ, ‘Gaamʊka gie’ nan daansɩ bie wɩa ma, ta juu boli dieke dɩ wone kpatɩ ma.
40005023	Die wɩa vuodieke dɩ a keŋ juu Ŋmɩŋ jɩamɩŋ tigiŋ a yaala ʊ nagɩ piini a yɩ Ŋmɩŋ ta tɩɩnsɩ sɩba ʊ nɩmbʊa yaa wɩɩŋ aŋaŋ wa,
40005024	ʊ vaa ʊ piinike dʊaŋ Ŋmɩŋ jɩamɩŋ juoku nɩŋŋa, ta yiŋŋi a ga ʊ nɩmbʊa wa jigiŋ ba wʊnsɩ wɩarɩ ta ʊ yiŋŋi a keŋ nagɩ ʊ piinike a yɩ Ŋmɩŋ.
40005025	“Fʊnɩŋ aŋaŋ vuoŋ dɩ a keŋ yaa wɩɩŋ ta gara naalɩaŋ aŋ nɩ ga wʊnsɩ, kpaŋŋɩ fʊ gbaŋ aŋ nɩ wʊnsɩ wɩarɩ nɩ yene bie sieŋ me; dɩ daa die ʊ nan yaa fʊ a ga sarɩyadiiru wo jigiŋ aŋ ʊ dɩaŋ ʊ nagɩ fʊ a yi dansarɩka vuosi dɩdaansɩrɩba nuusi me aŋ ba nagɩ fʊ yi dansarɩka sʊŋ.
40005026	Wusie maŋ bala yɩa fʊ, kaaŋ bɩ nyɩŋ mi sie fʊ keŋ tuŋ ligire dieke mana ba bala dɩ fʊ tuŋ wo.
40005027	“Nɩ wʊŋya die ba bala ‘Da a keŋ a dʊagɩ vuoŋ hɔgʊ.’
40005028	Ama manɩŋ n bala nɩ lele dɩ vuodieke mana dɩ a keŋ daansɩ hɔgʊ ta yaa lɔla aŋaŋ wa ʊ yi wo hɔgʊkpana tʊʊma ʊ sʊŋ ma.
40005029	Dɩ yiwo fʊ nuudiigiŋ chaaŋ nimbiŋ vana fʊ yi bɩaŋ, vʊarɩka taaŋ dama dɩ kpɩa fʊ wone nimbiŋ kaanɩ aŋaŋ Ŋmɩŋ dɩ baaŋ nan nagɩ fʊ nyɩŋgbanɩŋ mana a yi boli dieke dɩ wone kpisiŋ me.
40005030	Dɩ yiwo fʊ nuudiigiŋ yinene fʊ tʊma tʊmbɩatɩ, fʊ gobike a vigi taaŋ, dama dɩ kpɩa pam fʊ baaŋ nan waarɩ fʊ nuubalɩmɩŋ aŋaŋ fʊ nyɩŋgbanɩŋ mana dɩ baaŋ nan juu boliŋ me.
40005031	“Die ba bɩ baarɩ dɩ, ‘Vuodieke mana dɩ baa ʊ zeti ʊ hɔgʊ sie ʊ yɩ wa gbanɩŋ a balɩ wa dɩ ʊ zeti wo mɩŋ.’
40005032	Ama lele, manɩŋ n bala nɩ dɩ vuodieke dɩ a keŋ zeti ʊ hɔgʊ ta hɔgʊ wa ka dʊaga dembisi, wʊnɩŋ ʊ yine hɔgʊ wa dɩ ga a dʊaga dembisi; ta dembiŋ dieke dɩaŋ dɩ keŋ faarɩ hɔgʊ dieke ba zetine wo gbaŋ tʊŋ wa hɔgʊkpana tʊʊma.
40005033	“Nɩ bɩ wʊŋ die ba bala a yɩ kʊrɩŋ vuosi dɩ, ‘Da a keŋ a hʊʊ aŋaŋ ŋmɩnchɩbɩsɩ ama fʊ keŋ hʊʊ a yɩ Ŋmɩŋ dɩ mʊ fʊ yi die gbaŋ gbaŋ.’
40005034	Ama manɩŋ n balɩ nɩ, dɩ nɩ sɩmma nɩ hʊʊ gbaŋ; da keŋ a baarɩ, ‘N hʊʊ ŋmɩŋsikpeŋ’ dama dɩ yiwo Ŋmɩŋ naarɩ jigiberisikiŋ;
40005035	yaa fʊ hʊʊ tɩŋgbaŋka gie, dama ka yiwo Ŋmɩŋ naatala jigizielikiŋ; yaa fʊ hʊʊ Jerusalemi dama ka yiwo Nabidie Ŋmɩŋ tɩŋ.
40005036	Da a keŋ a hʊʊ fʊ gbaŋ gbaŋ fʊ sikpeŋ gbaŋ, dama kaaŋ bɩagɩ a yi fʊ sikpeŋ zoosi kaanɩ gbaŋ bɩrɩŋ jayɩalɩŋ yaa jasɔbɩlɩŋ.
40005037	Nɩ ko vaa aŋ nɩ ‘Wa’, yi nɩ ‘Wa’, ta nɩ ‘Aayɩ’ yi nɩ ‘Aayɩ’ dama nɩ hʊʊ jaaŋ a gʊtɩ, die nyɩŋ wa Sitaani jigiŋ.
40005038	“Nɩ wʊŋya die ba bala dɩ, ‘Vuoŋ dɩ a keŋ a vʊʊ fʊ nimbiŋ fʊ dɩaŋ fʊ vʊʊ ʊ nimbiŋ a tuŋ hamɩŋ; ta vuoŋ dɩ a keŋ a vʊʊ fʊ nyɩŋ fʊ dɩaŋ fʊ vʊʊ ʊ nyɩŋ a tuŋ hamɩŋ.’
40005039	Ama manɩŋ lele n balɩ nɩ, nɩ da keŋ tuŋ nɩ chanchaaŋ hamɩŋ; vuoŋ dɩ keŋ a nɩgɩ fʊ nuudiigiŋ kaamɩŋ ma fʊ yiŋŋi fʊ nuugalɩ kaamɩŋ dɩaŋ a yɩ wa aŋ ʊ nɩgɩ;
40005040	vuoŋ dɩ keŋ nagɩ fʊ a ga naalɩaŋ me, a yaala ʊ gbatɩ fʊ jayeekibiŋ, fʊ nagɩ fʊ jayeekikpeŋkpɩɩŋ a gʊtɩ wa.
40005041	Vuoŋ dɩ a keŋ a mugisi fʊ dɩ fʊ chii ʊ chiiti chʊŋ mali balɩmɩŋ fʊ chii a chʊŋ malisi ale.
40005042	Vuodieke mana dɩ a keŋ a jʊʊsɩ fʊ jaaŋ fʊ yɩ wa ta da a keŋ a mʊŋ wa, vuodieke mana dɩ yaalala ʊ paŋŋɩ jaaŋ fʊ jigiŋ fʊ paŋŋɩ wa da keŋ mʊŋ wa.
40005043	“Die nɩ wʊŋya ba bala dɩ, ‘Nɩ yaalɩma nɩ zʊalɩŋ, ta hama nɩ dataasɩ.’
40005044	Ama manɩŋ lele n bala nɩ dɩ, nɩ chome nɩ dataasɩ wɩa ta jʊʊsɩma Ŋmɩŋ a yɩma vuodiekemba dɩ mugisinene nɩ,
40005045	aŋ die vaa nɩ seŋ yi tɩ Chɔɔŋ dieke dɩ benne arɩzanna ma ballɩ, dama ʊ yinene ŋmɩŋ dɩ pɔsa a yɩa vuobɩatɩ aŋaŋ vuovɩɩna mana ta bɩ vasa nɩɩŋ dɩ nɩa a yɩa vuodiekemba dɩ yinene vɩɩnɩŋ aŋaŋ vuodiekemba dɩ yinene bɩaŋ.
40005046	Dama fʊ yaala vuodiekemba dɩ yaalala fʊ nyɩɩna, bie nyʊarɩ fʊ baaŋ fʊ ye a nyɩŋ Ŋmɩŋ jigiŋ? Daa die gbaŋ gbaŋ vuobɩatɩ die dɩ yie?
40005047	Ta fʊ a keŋ waasa fʊ zʊalɩŋ nyɩɩna ma bie wʊvɩɩna fʊ yie a tɩaŋ fʊ chanchaalɩba? Daa die vuodiekemba dɩ kana a ka dɩ Ŋmɩŋ mɩraha dɩ yie?
40005048	Die wɩa nɩ bemme vɩɩnɩŋ sɩba nɩ Chɔɔŋ Nabidie Ŋmɩŋ dɩ benne die wo arɩzanna ma.
40006001	“Nɩ da keŋ suŋŋi zɔɔlɩntieliŋ dɩ vuosi ye nɩ, dama nɩ keŋ a yi die nɩ kaaŋ ye nyʊarɩ a nyɩŋ nɩ Chɔɔŋ Ŋmɩŋ dɩ benne arɩzanna ma jigiŋ.
40006002	“Die wɩa, fʊ keŋ yaala fʊ nagɩ piini a yɩ zɔɔlɩntieŋ, da keŋ mʊʊlɩ ka sɩba gɩgaantɩba dɩ ŋaana yie die wo Ŋmɩŋ jɩamɩŋ juone me aŋaŋ tɩgɩsɩ sʊŋ dɩ vuota ye ba tʊnvɩɩna ta bɩrɩ ba wa. Wusie maŋ bala nɩ, ba wɔŋ ye ba nyʊarɩ mana mɩŋ,
40006003	ama fʊ a keŋ yɩ zɔɔlɩntieŋ piini da keŋ vaa fʊ zʊa vɩɩnɩŋ gbaŋ sɩmma ka wɩa.
40006004	Amʊ ka yi wʊlɔbɩrɩkɩŋ ta fʊ Chɔɔŋ Ŋmɩŋ vuodieke dɩ yesinene lɔbɩrɩŋ ma nan tuŋ fʊ ((yeŋ me.))
40006005	“Fʊ keŋ yaala fʊ jʊʊsɩ Ŋmɩŋ, da a keŋ a yi sɩba gɩgaantɩba dɩ yinene die wo, dama banɩŋ ba cho dɩ ba zie Ŋmɩŋ jɩamɩŋ juone me aŋaŋ siekpara ma tɩka sʊŋ a jʊʊsɩma Ŋmɩŋ dɩ vuosi ye be. Wusie maŋ bala nɩ ba wɔŋ ye ba tune mana mɩŋ.
40006006	Ama fʊ keŋ a baa fʊ jʊʊsɩ Ŋmɩŋ, juu fʊ juoŋ me ta ligi sanʊarɩ, ta jʊʊsɩ fʊ chɔɔŋ Ŋmɩŋ vuodieke dɩ benne lɔbɩrɩŋ ma, aŋ fʊ Chɔɔŋ wa Ŋmɩŋ dɩ yene wudieke fʊ yine lɔbɩrɩŋ ma wa tuŋ fʊ ((yeŋ me.))
40006007	“Fʊ a keŋ jʊʊsa Ŋmɩŋ da keŋ jʊʊsɩma aŋaŋ wʊbalɩkɩ wagɩtɩ sɩba vuodiekemba dɩ jɩannana bugile; banɩŋ ba yile sɩba ba keŋ jʊʊsɩ aŋaŋ wʊbalɩkɩ wagɩtɩ ba bugilehe nan wʊŋ ba.
40006008	Nɩ da keŋ a sɩɩ sɩba banɩŋ, dama nɩ chɔɔŋ Ŋmɩŋ wɔŋ sɩba jadieke nɩ yaalala ta nɩ ye ka jʊʊsɩ wa.
40006009	“Naa wana mʊ nɩ jʊʊsɩ Ŋmɩŋ: ‘Tɩ chɔɔŋ dieke dɩ benne arɩzanna ma: Vaa aŋ ba bɩrɩ fʊ saaŋ kasɩka;
40006010	Vaa aŋ fʊ naarɩ keŋ; vaa fʊ dʊŋŋʊ yi tɩŋgbaŋka gie me sɩba ka sɩna die arɩzanna ma wa
40006011	Yɩ tɩ jinne nyindiike dieke tɩ yaalala.
40006012	Nagɩ tɩ hamɩŋ a chaa tɩ, sɩba tɩ nagɩna vuodiekemba dɩ tʊnna tɩ tʊmbɩatɩ a chaa ba wa.
40006013	Da a keŋ vaa tɩ juu magɩsɩ dieke dɩ hagɩrɩna ma, ama ta vʊarɩ tɩ a nyɩŋ wʊbɩaŋ ma. ((Dama fʊnɩŋ fʊ sɩna naarɩ aŋaŋ yiko aŋaŋ jɩlɩma yaa gamma haahuu. Wusie.))’
40006014	“Nɩ keŋ nagɩ nɩ chanchaalɩŋ wʊbɩatɩ a chaa ba, nɩ Chɔɔŋ dieke dɩ benne arɩzanna ma dɩaŋ nan nagɩ nɩ tʊmbɩatɩ a chaa nɩ.
40006015	Ama nɩ ka nagɩ nɩ chanchaalɩŋ wʊbɩatɩ a chaa ba, die nɩŋ nɩ Chɔɔŋ dɩaŋ kaaŋ nagɩ nɩ wʊbɩatɩ a chaa nɩ.
40006016	“Ta fʊ a keŋ a bɔbɩ nʊaŋ dɩaŋ, da keŋ chʊʊsɩ fʊ nine chaaŋ sɩba gɩgaantɩba dɩ yine die wo, dama banɩŋ ba chʊʊsɩ wa ba nine chaaŋ dɩ vuoŋ mana ye sɩba ba bɔbɩ wa nʊaŋ. Wusie maŋ bala nɩ ba wɔŋ ye wo ba nyʊarɩ.
40006017	Fʊ a keŋ a bɔbɩ nʊaŋ fʊ nɩɩtɩ fʊ nine chaaŋ ta chasɩ fʊ sikpeŋ zoosi,
40006018	amʊ vuosi kaaŋ mɩŋŋɩ a baarɩ bɔba nʊaŋ, ntaala fʊ Chʊa Ŋmɩŋ nyɩɩna ma, vuodieke dɩ benne lɔbɩrɩŋ ma sɩmma. Amʊ fʊ Chʊa Ŋmɩŋ dieke dɩ yesinene jadieke fʊ yinene lɔbɩrɩŋ ma a yɩa wa nan tuŋ fʊ ((yeŋ me.))
40006019	“Da keŋ a yaalɩma nyinti a lɔbɩrɩma tɩŋgbaŋka gie me, jigidieke nyɩnyʊgɩka aŋaŋ tʊgɩŋ dɩ baaŋ nan chʊʊsɩha; ta gaarɩŋ dɩ baaŋ nan bɩagɩ awɩ a juu a gaarɩ.
40006020	Ama lɔbɩrɩma fʊ nyinti arɩzanna ma, jigidieke nyɩnyʊgɩka aŋaŋ tʊgɩŋ dɩ kana ka bɩagɩ chʊʊsaha; ta gaarɩŋ dɩ ka bɩagɩ awɩa a juu a gaara;
40006021	jigidieke fʊ nyinti dɩ benne, mi fʊ sʊŋ dɩaŋ dɩ beri.
40006022	“Fʊ nine yine fʊ nyɩŋgbanɩŋ popoli. Die wɩa fʊ nine dɩ keŋ vɩɩna, fʊ nyɩŋgbanɩŋ mana nan suuli aŋaŋ chaanɩŋ;
40006023	ama fʊ nine dɩ keŋ a ka vɩɩna, fʊ nyɩŋgbanɩŋ mana nan dɩ bie lɩmɩŋ ma. Die wɩa chaaŋ dieke dɩ benne fʊ ma ma dɩ keŋ yi lɩmɩŋ, lɩmɩŋkʊ nan dɩ dala pam.
40006024	“Vuobalɩmɩŋ kaaŋ bɩagɩ a jɩama naalɩŋ bale. Ʊ nan haa wʊnyɩ ta chome wʊnyɩ, yaa ʊ nan yɩ wʊnyɩ jɩlɩma ta wʊnyɩ ʊ nine kaaŋ dɩ suuli. Vuoŋ kaaŋ bɩagɩ a jɩama Ŋmɩŋ aŋaŋ ligire.
40006025	“Naa chɩaŋ ma wɩa maŋ bala nɩ da vaa ka mugisi nɩ aŋaŋ jadieke nɩ baaŋ nan dii aŋaŋ nɩ baaŋ nan nyuu a bemme nɩ miivoli me; nɩ da bɩ vaa dɩ mugisi nɩ, nɩ nyɩŋgbanɩŋ dɩ baaŋ nan yeegi jadieke. Mɩsɩ ka tɩaŋ nyindiike? Ta nyɩŋgbanɩŋ ka tɩaŋ nyiŋyeeke?
40006026	Nɩ daansɩ a ye nembisi dɩ yʊgɩnana; a ka bʊra; a ka bɩ gobe ta nagɩ yie napooti me, ama nɩ Chɔɔŋ dieke dɩ benne arɩzanna ma wa daansɩnana ha. Nɩ ka yaa nyʊarɩ a tɩaŋ nembisi?
40006027	Nɩ jabɩa baaŋ nan bɩagɩ a gʊtɩ ʊ gbaŋ ʊ miivoli bɩta ʊ wuyilimugisike wɩa.
40006028	“Bɩa yine nɩ mugisi nɩ gbaŋ yaa gamma nyiŋyeeke wɩa? Nɩ daansɩ a ye tɩɩwute aŋaŋ ka vɩɩnɩŋ: ama a ka tʊma a yaala ka wute.
40006029	Ama n balɩ nɩ, halɩ naaŋ Solomoni aŋaŋ ʊ nyiŋyeeki vɩɩna mana die ka yeegi jayeekiŋ ka vɩɩna a tʊgɩ tɩɩwutehe gie.
40006030	Ŋmɩŋ yinene huuti dɩ vɩɩna, nyindieke dɩ benne jinne ta soriŋ ba jʊʊ ha a taaŋ wa, ʊ kaaŋ wa a faasɩ yeegi nɩ nyiŋyeeke? Ʊ kaaŋ bɩagɩ a yeegi nɩ? Nɩnɩŋ vuodiekemba yada dɩ kana a ka dala!
40006031	“Die wɩa nɩ da vaa dɩ mugisi nɩ ta yilime, ‘Bɩa tɩ nan dii?’ Yaa ‘Bɩa tɩ nan nyuu?’ Yaa ‘Bɩa tɩ nan yeegi?’
40006032	Vuodieke dɩ kana ka sɩba Ŋmɩŋ ŋaana chɩga a yaala nyinti gie mana, ama nɩ Chɔɔŋ Ŋmɩŋ dieke dɩ benne arɩzanna ma sɩba a baarɩ dɩ nɩ yaalaha mɩŋ.
40006033	Ama nɩ woliŋ yaalɩma Ŋmɩŋ naarɩ aŋaŋ wudieke Ŋmɩŋ dɩ yaalala wɩa ta ʊ nan nagɩ nyindiekemba nɩ yaalɩnana mana a yɩ nɩ.
40006034	Die wɩa da keŋ vaa soriŋ wɩa mugisi nɩ dama soriŋ nan dɩ yallɩ ka gbaŋ gbaŋ mugisikiŋ. Daaŋ mana yaa ka wumugisi dieke dɩ mʊgɩsɩna ka mɩŋ.
40007001	“Nɩ da keŋ a dii nɩ chanchaalɩŋ sarɩya, amʊ Ŋmɩŋ dɩaŋ da keŋ dii nɩ sarɩya,
40007002	dama nɩ dine nɩ chanchaalɩŋ sarɩyaha die wo, die gbaŋ gbaŋ Ŋmɩŋ dɩ nan dii nɩ sarɩya; ta nɩ magɩsɩna die a yɩa nɩ chanchaalɩŋ die gbaŋ gbaŋ Ŋmɩŋ dɩaŋ dɩ nan magɩsɩ a yɩ nɩ.
40007003	“Bɩa yine fʊ daansa yese mɩnchɩɩbɩŋ dieke dɩ benne fʊ chanchaaŋ nimbiŋ me, ta a ka yese dakʊʊlɩ dieke dɩ benne fʊ gbaŋ gbaŋ fʊ nimbiŋ me?
40007004	Baa fʊ yiwo lalɩa a balɩ a yɩ fʊ nɩmbʊa, ‘Ko vaa n vʊarɩ mɩnchɩɩbɩŋ dieke dɩ benne fʊ nimbiŋ me’ ta daaŋ dakʊʊlɩ dieke dɩ benne fʊ gbaŋ gbaŋ fʊ nimbiŋ me wɩa?
40007005	Fʊnɩŋ gɩgaantʊ wa gie, woliŋ a vʊarɩ dakʊʊlɩ dieke dɩ benne fʊ ninehe me wo amʊ fʊ mɩŋŋɩ a yesime vɩɩnɩŋ a vʊarɩ mɩnchɩɩbɩŋ dieke dɩ benne fʊ nɩmbʊa wa nimbiŋ me wo.
40007006	“Da nagɩ jadieke dɩ yine Ŋmɩŋ tʊaŋ a yɩ gbaasɩ, dama a baa a yiŋŋi a dʊŋ fʊ mɩŋ; da keŋ a nagɩ jadieke dɩ yalla nyʊarɩ a yɩ perukusi, dama a nan tɩbɩtɩbɩha aŋaŋ tantɩ.
40007007	“Nɩ jʊʊsɩma Ŋmɩŋ, ta ʊ nan nagɩ a yɩ nɩ; nɩ daansɩma ta nɩ nan ye; nɩ kpaasɩma gbɩabɩkʊ ta ʊ nan yuori a yɩ nɩ.
40007008	Dama vuodieke mana dɩ jʊʊsɩnana Ŋmɩŋ tuose mɩŋ; ta vuodieke dɩaŋ mana dɩ yaalɩnana yese mɩŋ; vuodieke dɩaŋ dɩ kpaasɩnana gbɩabɩkʊ ka yuore a yɩa wa mɩŋ.
40007009	Nɩnɩŋ chʊalɩba, nɩ mɩnɩa ʊ bʊa dɩ nan jʊʊsɩ wa nyindiike aŋ ʊ nagɩ taŋ a yɩ wa?
40007010	Yaa nɩ mɩnɩa ʊ bʊa nan jʊʊsɩ wa zaasɩŋ aŋ ʊ nagɩ javʊʊkɩŋ a yɩ wa?
40007011	Ta dɩɩ yi nɩnɩŋ vuobɩatɩ gie dɩ sɩba nɩ nagɩ nyɩnvɩɩna a yɩ nɩ ballɩ, die nɩŋ nɩ Chɔɔŋ Ŋmɩŋ dieke dɩ benne arɩzanna ma nan faasɩ yɩ vuodieke mana dɩ jʊʊsɩ wa nyɩnvɩɩna.
40007012	“Yime fʊ chanchaalɩŋ wudieke fʊ baaŋ nan dɩ yaala ba yime a yɩma fʊ; dama Ŋmɩŋ mɩraha aŋaŋ Ŋmɩŋ naazʊalɩba dagɩkʊ dɩ dagɩna die wonde.
40007013	“Nɩ jume sanʊabike dama sanʊa dieke dɩ gana a ga a juu boli dieke dɩ wone kpatɩ ma wa tɩɩlɩ mɩŋ, ta ka sieŋ dɩ bɩ vɩɩna aŋaŋ chɔnɩŋ; ta vuosi pam dɩ daagɩ mi juo.
40007014	Ama miivoli sanʊakʊ yiwo jabɩŋ, ta ka sieku dɩaŋ dɩ tʊa aŋaŋ chɔnɩŋ; ta vuosi bɩta juunene mi.
40007015	“Nɩ sɩmma ŋmɩnchɩbɩsɩ naazʊalɩba wɩa, ba kieŋ nɩ jigiŋ sɩba yiise, ama ba yiwo haaŋgbaasɩ wusie.
40007016	Ba tʊʊma nan yi nɩ sɩmma ba; ba yese jɩa haŋgɔɔsɩ me a kpaa? Yaa kɩnkama ngbere jigiŋ a kpaa?
40007017	Tɩɩvɩɩna mana nyɩna nyɩŋnyɩŋka vɩɩna, ama tɩɩ dieke dɩ wone nyʊarɩ mana ŋaaŋ nyɩŋ wa nyɩŋnyɩŋkɩbɩatɩ.
40007018	Tɩɩvɩɩnɩŋ kaaŋ nyɩŋ nyɩŋnyɩŋkɩbɩatɩ; ta tɩɩ dieke dɩ wone nyʊarɩ dɩaŋ kaaŋ nyɩŋ nyɩŋnyɩŋkɩvɩɩna.
40007019	Tɩɩ dieke mana dɩaŋ dɩ kana a ka nyɩna nyɩŋnyɩŋkɩvɩɩna ba nan chɩaka a taaŋ boliŋ me.
40007020	Naa chɩaŋ ma nɩ nan dɩ sɩba ŋmɩnchɩbɩsɩ naazʊalɩba ba tʊʊma ma.
40007021	“Da vuodieke mana dɩ wasɩnana mɩŋ, ‘N Yɔmʊtieŋ, N Yɔmʊtieŋ’, balla ʊ juu arɩzanna naarɩ ma, sie vuodiekemba nyɩɩna dɩ yinene n Chʊa Ŋmɩŋ dieke dɩ benne arɩzanna ma wa choti.
40007022	Sarɩya diile daarɩ dɩ keŋ tʊgɩ, daadaaŋ pam nan ballɩ a yɩ mɩŋ, ‘N Yɔmʊtieŋ, N Yɔmʊtieŋ, die fʊ saaŋ ma tɩ balla Ŋmɩŋ wɩa, die fʊ saaŋ ma die tɩ yaga jɩmbɩatɩtɩ vuosi ma, die fʊ saaŋ ma die tɩ yie mamachi tʊʊma.’
40007023	Saŋka mi n nan yiŋŋi balɩ ba, ‘N ka sɩba nɩ, nɩnɩŋ tʊntʊmbɩatɩ vuosi gie, nɩ gamma!’
40007024	“Naa chɩaŋ ma vuodieke mana dɩ wʊnna manɩŋ n wɩaha gie ta dɩɩsaha nɩasɩ wa dembiyɩantieŋ dieke dɩ mɩna ʊ tigiŋ a zieŋ taŋ sikpeŋ me wo.
40007025	Nɩɩŋ die dɩ paalɩ a nɩɩ, mʊga dɩ kpaa, ta bʊlɔgɩsɩŋ die dɩ faasɩ a nɩgɩ tigiri, ama tigiri die ka nanya, dama die ka zene taŋ ma wa chɩaŋ wɩa.
40007026	Ama vuodieke mana dɩ wʊnnana manɩŋ n wɩaha gie ta ka dɩɩsaha nɩasɩ wa dembigaamʊ dieke dɩ mɩna ʊ tigiŋ a zieŋ tambʊsɩŋ sikpeku.
40007027	Nɩɩŋ die dɩ paalɩ a nɩɩ, mʊga dɩ kpaa, ta bʊlɔgɩsɩŋ die dɩ paalɩ nɩgɩ tigiri, tigiri die dɩ nan a ŋmʊʊrɩ!”
40007028	Die Yisa die dɩ balɩna wɩaha gie a kpatɩ, die dɩ yi daadamba mamachi aŋaŋ ʊ dagɩkʊ,
40007029	dama die ʊ dagɩ sɩba vuodieke dɩ yalla yiko, ta ka dagɩ ba sɩba mɩraha dɩdagɩrɩba die dɩ dagɩnana die wo.
40008001	Yisa die dɩ nyɩna kunkogiri me a keŋ sʊʊŋ, daadaŋ pam die dɩ dɩ wa.
40008002	Womi gamɩŋ wʊnyɩ die dɩ keŋ a gbigiri ʊ nɩŋŋa a baarɩ, “N Yɔmʊtieŋ, fʊ yaala nan bɩagɩ a gbaaŋ mɩŋ.”
40008003	Yisa die dɩ tɩɩntɩ ʊ nuuŋ a gbɩ daa wa ta balɩ dɩ, “N saagɩya, fʊ gamɩŋ kpatɩya mɩŋ!” Lele womi ta daa wa dɩ ye alaafɩa.
40008004	Yisa die dɩ balɩ a yɩ wa, “Wʊmma, sɩmma fʊ keŋ a balɩ vuoŋ wɩaha gie. Ama gamma a ga nagɩ fʊ gbaŋ a dagɩ Ŋmɩŋ kɩkaabɩtʊ wa a vaa ʊ jɩɩŋ fʊ aŋ fʊ kaabɩ kaabɩ dieke Mosisi die dɩ balla dɩ nɩ kaabɩ wa amʊ vuoŋ mana sɩmma a baarɩ ye alaafɩa mɩŋ.”
40008005	Die Yisa die dɩ gana a ga juu Kapenɔmi, die Romanisi sojasisi nyɩŋkʊraha wʊnyɩ die dɩ keŋ ʊ jigiŋ a jʊʊsɩ wa ta a baarɩ,
40008006	“Jakʊʊŋ, n tʊntʊntʊ wʊnyɩ paalɩna a yʊagɩ; ʊ nyɩŋgbanɩŋ mana dɩ kpi, ta ʊ die wahala pam, ta dʊa juoŋ me.”
40008007	Yisa die dɩ balɩ wa, “N nan ga a ga gbaaŋ wa.”
40008008	Die ʊ yiŋŋi a balɩ, “Aayɩ, n Yɔmʊtieŋ, n ka tʊgɩ vuodieke fʊ mʊna fʊ keŋ n tigiŋ, ama fʊnɩŋ ko yɩ nʊaŋ aŋ ʊ ye alaafɩa.
40008009	Dama manɩŋ n gbaŋ n yaa wa n nyɩŋkʊra, ta yallɩ sojasi ba dɩɩ n kʊaŋ. N ŋaaŋ balɩ a yɩ geŋ wo, ‘Gamma’ aŋ ʊ ga, ta balɩ a yɩ geŋ wo ‘Kiere’ aŋ ʊ keŋ; ta bɩ vaa n yɔmʊ yi wudieke n yaalala.”
40008010	Yisa die dɩ wʊnna naa die dɩ yi wo mamachi, die ʊ ballɩ a yɩ vuodiekemba die dɩna ʊ kʊaka, “Wusie maŋ bala nɩ, n ye ka ye vuodieke dɩ yine mɩŋ yadaka gie chanchaaŋ nɩnɩŋ Izara vuosi me gbaŋ.
40008011	N bala nɩ, daadaŋ pam nan nyɩŋ ŋmɩŋ pɔsɩkɩŋ aŋaŋ ŋmɩŋ juukiŋ a keŋ ta banɩŋ aŋaŋ Abarahami aŋaŋ Aziki aŋaŋ Jakobu nan lagɩŋ a kalɩ a die nyindiike arɩzanna ma ma;
40008012	ama nɩnɩŋ die dɩ yine naarɩ vuosisi, ba nan nagɩ nɩ a vigi taaŋ yeŋ me lɩmɩŋ ma; mi nɩ nan dɩ kʊma ta ŋɔba nɩ nyɩna.”
40008013	Die Yisa die dɩ yiŋŋi a balɩ a yɩ Romanisisi sojasisi jakʊʊrɩ, “Kulime ta ka nan yi sɩba fʊ yine yada dɩ ka nan yi die wo.” Ta ʊ tʊntʊntʊ wa die dɩ seŋ ye gbaamɩŋ lele womi.
40008014	Die Yisa ga wa Piita tigiŋ, mi die ʊ ye Piita hanɩɩŋ hɔgʊ dɩ yʊagɩna a dʊa aŋaŋ nyɩŋgbaŋ tuuliŋ.
40008015	Die Yisa die dɩ gbɩ ʊ nuuŋ; ta nyɩŋgbaŋ tuulibu die dɩ kpatɩ, die ʊ hagɩ a yi ba chaantɩ.
40008016	Dɩnɩŋ daarɩ mi jɩŋmɩŋ, vuosi die dɩ chii daadaŋ pam die jɩmbɩatɩ die dɩ yalla ba a keŋ Yisa jigiŋ; die ʊ yagɩ jɩmbɩatɩtɩ ba ma aŋaŋ jabalɩkɩŋ ta gbaaŋ vuodiekemba mana dɩ yʊagɩna.
40008017	Die ʊ yiwo naa amʊ Ŋmɩŋ naazʊa Azaya die dɩ balla wudieke wo keŋ a yi wusie dɩ, “Ʊ gbaŋ gbaŋ die dɩ tuo tɩ nyɩŋgbaŋ tuuliŋ aŋaŋ tɩ yʊagɩtɩ a chii a ga.”
40008018	Die Yisa die dɩ yene dɩ kpɩkpaakʊ geliŋ wo wo die ʊ yɩ ʊ kʊaŋandɩɩsɩrɩba nʊaŋ, dɩ ba tɩaŋ ga mʊgɩkpɩɩrɩ gaarɩ mi wo.
40008019	Die Ŋmɩŋ mɩraha dɩdagɩrɩba wʊnyɩ die dɩ keŋ ʊ jigiŋ a baarɩ, “Dɩdagɩrʊ, N nan dɩ dɩ fʊ a ga jigidieke mana fʊ ganana.”
40008020	Yisa die dɩ yiŋŋi a balɩ wa dɩ, “Gbaanchʊra yaa vɔrɩtɩ a juo, nembisi dɩaŋ dɩ yaa tʊʊsɩ a juo ama manɩŋ vuota Bʊa wo jigidʊagɩsɩkɩŋ.”
40008021	Tɔ, ʊ kʊaŋandɩɩsɩrɩba wʊnyɩ dɩaŋ die dɩ keŋ baarɩ, “N Yɔmʊtieŋ, vaa n ye woliŋ kuli a ga a guu n chʊa.”
40008022	Yisa die dɩ balɩ wa, “Dɩa mɩŋ, ta vaa kunti guu a gbaŋ gbaŋ a kunti.”
40008023	Yisa die dɩ ga a juu haarɩŋ wʊnɩŋ aŋaŋ ʊ kʊaŋandɩɩsɩrɩba die dɩ ga.
40008024	Die dɩ ka yʊasɩya ta bʊlɔgɩsɩkpeŋkpɩɩŋ die dɩ piili a nɩga mʊgɩkpɩɩrɩ ma, nyaabʊ dɩ poŋŋi a juo haarɩkʊ ma a yalla bʊ suuli haarɩkʊ; ama saŋka mi die Yisa die gʊʊra mɩŋ.
40008025	Ʊ kʊaŋandɩɩsɩrɩba die dɩ ga sʊgɩrɩ wa a baarɩ, “Tɩ Yɔmʊtieŋ, gbatɩ tɩ a taaŋ, ta tɩ baa tɩ sʊʊŋ wa nyaabʊ chɩaŋ.”
40008026	Yisa die dɩ yiŋŋi a balɩ ba, “Dɩ bɩa ŋmaamɩŋ dɩ faasɩ a yallɩ nɩ die, nɩnɩŋ vuodiekemba yada dɩ kana ka dala.” Womi die ʊ hagɩ a natɩ bʊlɔgɩsɩbʊ aŋaŋ nyaabʊ poŋŋiku dɩ a fɩalɩ, mi mana die dɩ seŋ a fɩalɩ sɔmm.
40008027	Die dɩ yi be mamachi, ba pɩasa taŋ dɩ, “Daa lalɩa wʊnna? Halɩ bʊlɔgɩsɩŋ aŋaŋ nyaaŋ poŋŋiŋ dɩ wʊmma yɩa wa.”
40008028	Yisa die dɩ kenne tʊgɩ Gadara tɩŋ ma mʊgɩkpɩɩrɩ mi wo chaakʊ, die dembisi bale jɩmbɩatɩ die dɩ yalla dɩ nyɩŋ jigidieke ba gunene vuosi a keŋ tuoli wo. Die ba wɩa paalɩ yaa wa ŋmaamɩŋ die wɩa vuoŋ die ka bɩagɩ daaga mi.
40008029	Womi bʊnyɩ die ba faasɩ keese, “Fʊnɩŋ Ŋmɩŋ Bʊa, bɩa fʊ yaala tɩ jigiŋ. Keŋ dɩ fʊ mugisi tɩ mɩŋ ta saŋka mi wa tʊgɩ?”
40008030	Die perukusi a taŋ die ziene a gbigi mi a die.
40008031	Jɩmbɩatɩtɩ die dɩ jʊʊsɩ Yisa a baarɩ, “Fʊ keŋ yagɩ tɩ, fʊ vaa tɩ ga juu perukusisi me.”
40008032	Yisa die dɩ balɩ a yɩ ha, “Nɩ gamma.” Die wɩa die a nyɩŋ dembisi bale wo me, a ga a juu perukusisi sʊŋ; Die perukusisi mana dɩ chɩgɩ birrr sʊʊŋ tanɩ chɩaŋ a ga nan mʊgɩkpɩɩrɩ ma ta nyaabʊ dɩ dii he.
40008033	Vuodiekemba die dɩ daansɩnana perukusisi die dɩ chɩgɩ a ga tɩka sʊŋ a mʊʊlɩ wudieke die dɩ yine wo, aŋaŋ jɩmbɩatɩ die dɩ nyɩna dembisi bale wo me die.
40008034	Naa chɩaŋ ma, vuoŋ mana die dɩ nyɩŋ tɩka ma a tuole Yisa; die ba yene wo wo die ba jʊʊsɩ wa dɩ ʊ nyɩŋ ba tɩŋgbaŋka ma.
40009001	Womi Yisa die dɩ yiŋŋi a juu haarɩkʊ a yiŋŋi a jʊalɩ mʊgɩkpɩɩrɩ gaarɩ mi wo a kuli ʊ gbaŋ gbaŋ ʊ tɩŋ ma.
40009002	Die vuosi bataŋ die dɩ chii daa wʊnyɩ nyɩŋgbanɩŋ die dɩ kpine; ta ʊ dʊa kalɩŋŋa ma a yallɩ wa a keŋ ʊ jigiŋ. Die Yisa die dɩ yene ba paala a yallɩ yada dieke wo, die ʊ balɩ a yɩ yʊagɩtieŋ wo, “N bʊa, dii sikimiŋ; n nagɩ fʊ tʊmbɩatɩ a chaa fʊ.”
40009003	Womi Ŋmɩŋ mɩraha dɩdagɩrɩba die dɩ yile ba sʊgɩtɩ ma dɩ “Daa wa gie bala sɩba ʊ yiwo Ŋmɩŋ.”
40009004	Yisa die dɩ mɩŋŋɩ ba sʊŋanyile die a pɩasɩ ba dɩ, “Bɩa nɩ yile sʊŋanyilibɩatɩ die?
40009005	A jabɩa yine mɔlɩ ‘Fʊ baaŋ nan balɩ a yɩ wa, n nagɩ fʊ tʊmbɩatɩ a chaa fʊ’ yaa fʊ baaŋ nan balɩ ‘Hagɩ a chʊŋ’?
40009006	N nan wa a dagɩ aŋ nɩ sɩmma a baarɩ manɩŋ vuota Bʊa yaa yiko dʊnɩa ma ma a nan bɩagɩ a nagɩ vuosi tʊmbɩatɩ a chaa ba”. Die wɩa die ʊ balɩ a yɩ yʊagɩtieŋ wo, “Hagɩ a nagɩ fʊ kalɩŋŋa a kulime.”
40009007	Daa wa die dɩ hagɩ a kuli tigiŋ.
40009008	Die kpɩkpaakʊ die dɩ yene die wo, die ŋmaamɩŋ die dɩ yigi be, ta die bɩrɩ Ŋmɩŋ ʊ nagɩna yikoke mi dɩ sɩna naa a yɩ vuota.
40009009	Yisa die dɩ nyɩnna mi a chʊŋ gara die ʊ ye daa wʊnyɩ die ba wasɩnana Matiwo, ta ʊ kalɩ ʊ tʊʊma jigiŋ lampotuosiriŋ juoŋ me. Die ʊ balɩ a yɩ wa “Hagɩ a dɩa mɩŋ.” Die ʊ hagɩ dɩ wa.
40009010	Yisa die dɩ gana Matiwo tigiri a ga die nyindiikehe, mi lampotuosiriŋ pam aŋaŋ vuodiekemba dɩ kana a ka dɩ Juu vuosi mɩraha die dɩ keŋ a gʊtɩ Yisa aŋaŋ ʊ kʊaŋandɩɩsɩrɩba ma ma a die aŋaŋ ba.
40009011	Farasisi bataŋ die dɩ yene die wo die ba pɩasɩ Yisa kʊaŋandɩɩsɩrɩba dɩ, “Bɩa yine nɩ dɩdagɩrʊ wa dɩ die aŋaŋ vuosi gie?”
40009012	Yisa die dɩ wʊŋ ba pɩasɩkʊ, a die a yiŋŋi a balɩ a yɩ ba dɩ, “Vuodiekemba dɩ yalla alaafɩa ka yaala gbɩgbaantʊ, sie vuodiekemba dɩ yʊagɩna.
40009013	Nɩ gamma Ŋmɩŋ gbaŋkʊ ma a daansɩ ye wɩɩrɩ gie chɩaŋ dɩ, ‘Zɔɔlɩŋ chɩgɩŋ maŋ yaala daa dɔŋɩsɩ kaabɩŋ.’ N ka keŋye dɩ n wa sʊgɩyɩalɩntieliŋ ama n keŋ dɩ n wa wa tʊmbɩatɩtieliŋ.”
40009014	Womi Jɔɔn vuodieke die dɩ sɩnana vuosi Ŋmɩŋ nyaabʊ kʊaŋandɩɩsɩrɩba die dɩ keŋ Yisa jigiŋ a pɩasɩ wa dɩ, “Bɩa yine tɩnɩŋ aŋaŋ Farasisi dɩ bɔba nʊaŋ saŋŋa mana ama ta fʊ kʊaŋandɩɩsɩrɩba ka wɔŋ a bɔba?”
40009015	Yisa die dɩ yiŋŋi a pɩasɩ ba dɩ, “Nɩ tɩŋ yaala chaaŋ diekemba dɩ gana hɔgʊ faarɩŋ bemme aŋaŋ sʊgɩchʊʊsɩŋ saŋŋa dieke ba ŋaaŋ hɔgʊ wa tieŋ dɩ lagɩsɩna a beri wo? Die kaaŋ bɩagɩ a yi. Ama saŋŋa nan keŋ ba nan nagɩ hɔgʊ wa tieŋ a nyɩŋ ba jigiŋ, saŋka mi ba nan wa bɔbɩ nʊaŋ.
40009016	“Vuoŋ kaaŋ saagɩ a nagɩ garɩhaalɩŋ garɩchɔɔtɩŋ a baalɩ a ligi garɩkʊʊŋ vɔrɩŋ, dama garɩhaalɩkʊ gie nan chɩɩrɩ ta vaa garɩkʊʊrɩ, aŋ ka vɔrɩkʊ wa a faasɩ a dalɩma.
40009017	Yaa nɩ yeye ta vuoŋ nagɩ daahaalɩŋ a suu gbanɩŋ koliti diekemba dɩ yine nyɩŋkʊra ma? Dama ʊ yi die, daabʊ nan kʊŋ a chɩɩrɩ kolititi aŋ daabʊ aŋaŋ kolititi mana taaŋ yɔrɩ. Ama ʊ ŋaaŋ nagɩ wa daahaalɩŋ a suu gbanɩŋ koliti diekemba dɩ yine nyɩŋhaala aŋ a mana vɩɩŋma.”
40009018	Yisa die dɩ balala naa ta die Juu vuosi jakʊʊŋ wʊnyɩ die dɩ keŋ a gbirigi ʊ nɩŋŋa a baarɩ, “Lele n havʊʊbiŋ dɩ kpi ama keŋ a nagɩ fʊ nuuŋ a dɩɩsɩ ʊ sikpeŋ aŋ ʊ hagɩ.”
40009019	Naa wɩa die Yisa aŋaŋ ʊ kʊaŋandɩɩsɩrɩba die dɩ hagɩ a dɩ ʊ kʊaŋ.
40009020	Hɔgʊ wʊnyɩ zɩŋ die dɩ nyɩna ʊ nyɩŋgbanɩŋ ma dee bɩna baŋ aŋaŋ ale; die dɩ dɩ Yisa kʊaŋ a die a gbi Yisa jayeekiri kʊanʊaŋ.
40009021	Die ʊ yile ʊ sʊŋ ma, “Maŋ gbi ʊ jayeekiri, n nan ye gbaanɩŋ.”
40009022	Yisa die dɩ yiŋŋi a ye wo ta baarɩ, “N lɩa, vaa fʊ sʊŋ dʊa, fʊ yada gbaanna fʊ.” Saŋka mi gbaŋ gbaŋ hɔgʊ wa die dɩ ye alaafɩa.
40009023	Ta die Yisa die dɩ wana a ga jakʊʊrɩ tigiri, a ye hanye chɩarɩba aŋaŋ vuodiekemba dɩ kʊnnana kumbu,
40009024	die ʊ baarɩ “Vuoŋ mana tɩaŋ a nyɩŋ. Havʊʊbike ka kpiye, ʊ ta ko a gʊʊra mɩŋ.” Die vuosi mana die dɩ dɔŋ laatɩ a laa wa.
40009025	Die daadamba dɩ wana a nyɩŋ yenni me wo, Yisa die dɩ ga a juu havʊʊbike dɩ dʊana jigidieke a yigi ʊ nuuŋ me die ʊ hagɩ a zie.
40009026	Die ba mʊʊlɩ wɩɩrɩ gie tɩŋgbaŋka ma mana.
40009027	Yisa die dɩ nyɩnna mi a chʊŋ gara dembisi bale die dɩ yine yɩɩsɩ die dɩ dɩ ʊ kʊaŋ a nata a bala dɩ, “Fʊnɩŋ naaŋ Davidi haagɩŋ, chɩgɩ tɩ zɔɔlɩŋ.”
40009028	Die Yisa die dɩ gana a ga a juu juoŋ kaanɩ yɩɩsɩ bale wo die dɩ keŋ ʊ jigiŋ, die ʊ pɩasɩ ba, “Nɩ tuo a dii dɩ n nan bɩagɩ yi naa?” Ta ba baarɩ, “Tɩ Yɔmʊtieŋ, wa.”
40009029	Die wɩa ʊ nagɩ ʊ nuusi a gbi gbi ba nine ta baarɩ, “Nɩ tuone a dii die wo ka yi a yɩ nɩ.”
40009030	Die ba ninehe die dɩ yuori. Yisa die dɩ kpaaŋ ba aŋaŋ nɩŋŋmɩna dɩ, “Nɩ da keŋ a balɩ a yɩ vuoŋ.”
40009031	Ama die ba nyɩŋ a mʊʊlɩ Yisa wɩa tɩka mana ma.
40009032	Die ba nyɩnnana, vuosi bataŋ die dɩ yaa daa wʊnyɩ die jɩmbɩaŋ die dɩ yalla wa ʊ ka bɩagɩ bala wɩa a keŋ Yisa jigiŋ.
40009033	Yisa die dɩ yagɩ jɩmbɩakʊ a nyɩŋ daa wa ma, die ʊ wa bɩagɩ bala wɩa. Die dɩ paalɩ a yi vuoŋ mana mana mamachi ba baarɩ, “Tɩ ye ka ye mamachi ka gie chanchaaŋ Izara vuosi tɩŋ ma ma.”
40009034	Ama ta die Farasisi mba die dɩ baarɩ, “Jɩmbɩatɩtɩ naaŋ wa yɩnana wa hagɩrɩbʊ ʊ bɩagɩ yaga jɩmbɩatɩ.”
40009035	Yisa die dɩ dɩa ga tɩgɩkpɩɩma aŋaŋ tɩŋkpaŋŋɩsɩ mana mana, a die a ga Ŋmɩŋ jɩamɩŋ juone me a daga Ŋmɩŋ naarɩ wʊvɩɩna a yɩa vuosi ta gbaama yʊagɩtɩ yiri yiri mana.
40009036	Die ʊ yene kpɩkpaakʊ, zɔɔlɩŋ die dɩ yigi wo, dama die ba yiwo zɔɔlɩntieliŋ ta wo susuŋŋiŋ mana ta nɩasɩ yiise dɩ wone yiyagɩrʊ.
40009037	Die wɩa die ʊ balɩ a yɩ ʊ kʊaŋandɩɩsɩrɩba, “Zaaha bieye mɩŋ ta dala ama zaagobiribe ka dala.
40009038	Die wɩa nɩ jʊʊsɩ zaaha tieŋ aŋ ʊ gʊtɩ tʊntʊntɩŋ aŋ ba keŋ gobihe.”
40010001	Yisa die dɩ wa ʊ kʊaŋandɩɩsɩrɩba baŋ aŋaŋ bale wo a lagɩsɩ ʊ jigiŋ a yɩ ba yiko dɩ ba vʊarɩma jɩmbɩatɩ ta gbaama yʊagɩtɩ yiri yiri aŋaŋ vuodiekemba dɩ yʊagɩna yʊagɩbɩatɩ mana mana.
40010002	Ʊ tʊntʊntɩba baŋ aŋaŋ bale wo saara wʊnna; Simoni, (vuodieke ba bɩna a wasa Piita) aŋaŋ ʊ nɩmbʊabiŋ Andurusi; aŋaŋ Jemisi aŋaŋ ʊ nɩmbʊabiŋ Jɔɔn, Zebedi ballɩ;
40010003	aŋaŋ Filipi aŋaŋ Batolomiwo; aŋaŋ Tomasi aŋaŋ Matiwo, vuodieke die dɩ yine lampotuosiru wo; aŋaŋ Jemisi vuodieke dɩ yine Alifusi bʊa aŋaŋ Tadeusi,
40010004	aŋaŋ Simoni vuodieke dɩ yaala banɩŋ Juu vuosi yalla ba gbaŋ aŋaŋ Judasi Asikaroti, vuodieke die dɩ bala ʊ posi Yisa chɩaŋ.
40010005	Ta Yisa die dɩ tʊŋ ʊ kʊaŋandɩɩsɩrɩba baŋ aŋaŋ bale wo ta kpaaŋ ba, “Nɩ sɩmma nɩ keŋ a ga vuodiekemba dɩ kana a ka yi Juu vuosi buuriŋ yaa nɩ ga juu Samaria vuosi tɩŋ ma.
40010006	Ama nɩ gamma Izara vuosi jigiŋ nyɩɩna, ba sɩna sɩba yii diekemba dɩ bana.
40010007	Nɩ ganana wa nɩ balɩma Ŋmɩŋ wɩarɩ gie; ‘Ŋmɩŋ naarɩ diile saŋŋa gbigiye mɩŋ.’
40010008	Nɩ gbaama vuodiekemba dɩ yʊagɩna, ta nɩ vaa kunti hagɩ kuŋ me, ta gbaaŋ vuodiekemba gamɩŋ yʊagɩŋ dɩ yalla ba, ta yagɩ jɩmbɩatɩ vuosi ma. Nɩ tuo wo yɔrɩ die wɩa nɩ gbaŋ nɩ nagɩ a yɩ yɔrɩ.
40010009	Nɩ da a keŋ nagɩ ligire. Nɩ sɩmma nɩ keŋ a nagɩ kobu gbaŋ a su nɩ ligire bʊlɔga ma;
40010010	Nɩ da keŋ a nagɩ bʊlɔga a gamma nɩ sieku; yaa nɩ pɔgɩlɩ jayeeki gaaŋ a gʊtɩ jadieke nɩ yeegine ma wa, yaa nɩɩrɩ gaasɩ a gʊtɩ nyindiekemba nɩ suune womi, yaa nɩ pɔgɩlɩ daaŋgbanɩŋ. Dama dɩ mʊ aŋ tʊntʊntʊ dii ʊ tʊʊma jigiŋ.
40010011	“Nɩ a keŋ a tʊgɩ tɩgɩkpɩɩŋ yaa tɩgɩbiŋ, nɩ juu a yaalɩ vuodieke dɩ yaalala ʊ tuo nɩ aŋ nɩ bemme ʊ jigiŋ a ga tʊgɩ saŋŋa dieke nɩ baaŋ nan nyɩŋ mi.
40010012	Nɩ a keŋ a juu tigidieke mana nɩ waasɩ ba vɩɩnɩŋ.
40010013	Tigiri mi vuosi dɩ a keŋ a mɩŋŋɩ a tuo nɩ, nɩ vaa nɩ waasɩkʊ aŋaŋ nɩ sʊgɩfɩalɩŋ wɩarɩ ka ma ama ba a keŋ a ka a mɩŋŋɩ a tuo nɩ, nɩ vaa nɩ sʊgɩfɩalɩŋ yiŋŋi keŋ nɩ jigiŋ.
40010014	Ta vuodieke mana dɩ ka tuo nɩ yaa dɩ ka wʊŋ nɩ wʊbalɩkaha nɩ kpaantɩ nɩ naatala tankɔlɩŋ a taaŋ mi saŋŋa dieke nɩ nyɩnnana kanɩŋ tigiri yaa tɩka ma.
40010015	Wusie maŋ bala nɩ daa dieke Ŋmɩŋ dɩ baaŋ nan dii vuosi sarɩya, die tɩka vuosi tɩbɩdatɩŋ nan faasɩ tɩaŋ Sodomi aŋaŋ Gomoraya vuosi tɩbɩdatɩkʊ.
40010016	“Nɩ wʊmma, n tʊma nɩ sɩba yii diekemba dɩ benne gbaanchʊra sʊnsʊŋ. Die wɩa nɩ yalla yɩaŋ sɩba nyinvuuke ta nɩ bemme sɔmm sɩba ŋmarɩsɩ.
40010017	Nɩ sɩmma nɩ gbaŋ aŋaŋ vuotaŋ wɩa, dama ba nan yigi nɩ a yaa nɩ ga sarɩya diile vuosi jigiŋ, ta bɩ nɩgɩ nɩ ba Ŋmɩŋ jɩamɩŋ juone sʊŋ.
40010018	Ba nan nagɩ nɩ a ga tɩka nyɩŋkʊra aŋaŋ naalɩba jige n saaŋ wɩa aŋ nɩ balɩ Ŋmɩŋ wʊvɩɩnaha a yɩ banɩŋ aŋaŋ vuodiekemba dɩ kana ka yi Juu vuosi.
40010019	Ama ba keŋ yaa nɩ ga aŋ ba dii nɩ sarɩya nɩ da vaa dɩ mugisi nɩ aŋaŋ nɩ baaŋ nan balɩ die yaa nɩ baaŋ nan yiŋŋi ba die; dama saŋka mi Ŋmɩŋ Haalɩŋ nan yɩ nɩ wudieke nɩ baaŋ nan yiŋŋi a balɩ.
40010020	Dama wudiekemba nɩ bala a baa nɩ balɩ wa kaaŋ nyɩŋ nɩ jigiŋ, ama nɩ Chɔɔŋ Ŋmɩŋ Haalɩbʊ nan dɩ bie nɩ sʊŋ a bala.
40010021	“Saŋka mi vuosi nan nagɩ ba gbaŋ gbaŋ ba nɩmballɩ a yɩ dɩ ba kʊʊ ba, chʊalɩŋ gbaŋ nan yi die gbaŋ gbaŋ a yɩ ba ballɩ. Ballɩ dɩaŋ nan yiŋŋi a wagɩ ba chʊalɩŋ aŋaŋ ba nɩɩlɩŋ ta nagɩ ba a yɩ dɩ ba kʊʊ ba.
40010022	Ta vuosi mana nan dɩ haa nɩ, nɩ dɩna n kʊaŋ wɩa. Ama vuodieke mana dɩ a keŋ a bɩagɩ a tuoli wɩaha a ga a tʊgɩ kpatɩkʊ nan ye gbatɩtaanɩŋ.
40010023	Ta ba keŋ mugisi nɩ tɩŋ kaanɩ ma, nɩ chɩgɩ a ga tɩgɩgaaŋ. Wusie maŋ bala nɩ, nɩ kaaŋ bɩagɩ kpatɩ nɩ tʊʊmaha Izara tɩgɩsɩ mana ma ta manɩŋ Vuota Bʊa keŋ.
40010024	“Bʊbʊgɩrʊ ka tɩaŋ ʊ dɩdagɩrʊ; yɔmʊ dɩaŋ ka tɩaŋ ʊ tieŋ.
40010025	Die wɩa dɩ mʊ aŋ bʊbʊgɩrʊ sɩmma sɩba ʊ dɩdagɩrɩ wa; ta yɔmʊ dɩaŋ sɩɩ sɩba ʊ tieŋ wo. Ba a keŋ a wa tigiŋ tieŋ jɩmbɩatɩ naaŋ wa Beelizebuli, die nɩŋ lalɩa ba baa ba wa ʊ dembe?
40010026	“Die wɩa, nɩ da a keŋ chɩgɩma vuotaŋ ŋmaamɩŋ, dama jadieke mana dɩ lɔbɩrɩna lele nan daansɩ nyɩŋ yaalɩŋ, ta wʊlɔbɩrɩkɩŋ mana dɩaŋ nan nyɩŋ yaalɩŋ.
40010027	Wudieke n balala nɩ lɩmɩŋ ma wa, nɩ balɩ ka yaalɩŋ ma; ta wudieke n pʊsɩna balɩ yɩ nɩ wa, nɩ balɩ ka yaalɩŋ ma.
40010028	Nɩ da keŋ a chɩgɩma vuodiekemba dɩ baaŋ nan bɩagɩ a kʊʊ nɩ nyɩŋgbaŋka, ama ta kaaŋ bɩagɩ a kʊʊ nɩ haalɩbʊ; ama nɩ chɩgɩma Ŋmɩŋ vuodieke dɩ baaŋ nan bɩagɩ a kʊʊ nɩ nyɩŋgbaŋka aŋaŋ nɩ haalɩbʊ mana boli dieke dɩ wone kpatɩkʊ ma.
40010029	Ba daa nembisi ale wo kobu, ama dɩ ka yi tɩ Chɔɔŋ Ŋmɩŋ dʊŋŋʊ, a kaanɩ mana kaaŋ nan tɩŋgbaŋ.
40010030	Nɩnɩŋ nɩŋ, Ŋmɩŋ sɩba nɩ zoosi nʊaŋ mɩŋ.
40010031	Die wɩa nɩ da chɩgɩma ŋmaamɩŋ; dama nɩ yaa nyʊarɩ a tɩaŋ nembisi pam.
40010032	“Vuodieke mana dɩ a keŋ a vʊarɩ ʊ gbaŋ vuosi me dɩ ʊ yiwo n vuoŋ, die gbaŋ gbaŋ maŋ nan vʊarɩ wa yaalɩŋ ma n Chɔɔŋ Ŋmɩŋ dieke dɩ benne arɩzanna ma jigiŋ.
40010033	Ama vuodieke dɩ baarɩ ʊ ka yi n vuoŋ vuosi jigiŋ, die gbaŋ gbaŋ maŋ nan balɩ dɩ n ka sɩba wa n Chɔɔŋ dieke dɩ benne arɩzanna ma jigiŋ.
40010034	“Nɩ da keŋ a yilime sɩba sʊgɩfɩalɩŋ maŋ yaa keŋ tɩŋgbaŋka gie vuosi jigiŋ; Aayɩ, n ka keŋ aŋaŋ sʊgɩfɩalɩŋ, ama n keŋ wo aŋaŋ puole.
40010035	N keŋ dɩ n yiwo ballɩ dembisi tuoli ba chʊalɩŋ, ta havʊʊbisi tuoli ba nɩɩlɩŋ, lɩahaalʊ tuoli ʊ nuŋ.
40010036	Vuota dataasɩ nan yi ʊ gbaŋ gbaŋ ʊ tigiŋ vuosi.
40010037	“Vuodieke mana dɩ chone ʊ chɔɔŋ yaa ʊ nuŋ a tɩaŋ mɩŋ ka mʊ ʊ yi n kʊaŋandɩɩsɩrʊ; vuodieke dɩaŋ dɩ chone ʊ naahaalʊ yaa ʊ havʊʊbiŋ a tɩaŋ mɩŋ ka mʊ ʊ yi n kʊaŋandɩɩsɩrʊ.
40010038	Vuodieke mana dɩaŋ dɩ kana ka vigi ʊ dagarɩkɩŋ a dɩa mɩŋ ka mʊ ʊ yi n kʊaŋandɩɩsɩrʊ.
40010039	Vuodieke mana dɩ yaalala dɩ ʊ gbatɩ ʊ gbaŋ gbaŋ ʊ miivoli nan waarɩ ka; ama vuodieke nɩŋ mana dɩ keŋ waarɩ ʊ miivoli n wɩa wʊnɩŋ nɩŋ nan daansɩ ye ke.
40010040	“Vuodieke mana dɩ mɩŋŋɩna a tuo nɩ chaantɩ, mɩŋŋɩ tuo mɩŋ mɩŋ; ta vuodieke dɩaŋ dɩ mɩŋŋɩna tuo mɩŋ, mɩŋŋɩ tuo wo Ŋmɩŋ dieke dɩ tʊnna mɩŋ wa mɩŋ.
40010041	Vuodieke mana dɩaŋ dɩ a keŋ a mɩŋŋɩ a tuo Ŋmɩŋ naazʊa chaantɩ ʊ yine Ŋmɩŋ naazʊa wɩa, nan daansɩ tuo Ŋmɩŋ naazʊa tune; vuodieke dɩaŋ mana dɩ mɩŋŋɩ a tuo sʊgɩyɩalɩntieŋ chaantɩ ʊ yine sʊgɩyɩalɩntieŋ wɩa, nan daansɩ tuo sʊgɩyɩalɩntieŋ tune.
40010042	Nɩ sɩmma a baarɩ vuodieke mana dɩ a keŋ a yuori nyasʊnsʊŋ a yɩ n kʊaŋandɩɩsɩrɩba gie wʊnyɩ dɩ ʊ yine n kʊaŋandɩɩsɩrʊ wɩa nan daansɩ ye tune.”
40011001	Die Yisa dɩ dagɩna wɩaha gie a yi ʊ kʊaŋandɩɩsɩrɩba baŋ aŋaŋ bale wo a kpatɩ wa die ʊ nyɩŋ mi a ga tɩgɩ diekemba die dɩ gbigine mi a bala ta daga Ŋmɩŋ wɩa mi.
40011002	Jɔɔn dieke die dɩ sɩnana vuosisi Ŋmɩŋ nyaabʊ die bie wo dansarɩka sʊŋ, ta die a wʊŋ Yisa Masia tʊʊma wɩa; die ʊ tʊŋ ʊ kʊaŋandɩɩsɩrɩŋ bataŋ Yisa jigiŋ
40011003	dɩ ba ga pɩasɩ wa, “Fʊnɩŋ fʊ yine vuodieke dɩ balla ʊ keŋ wo yaa tɩ chɩsɩma vuogaaŋ bɩbra?”
40011004	Yisa die dɩ yiŋŋi a balɩ ba, “Nɩ yiŋŋi a ga balɩ Jɔɔn wudieke nɩ wʊnnana ta yese wudiekemba;
40011005	dɩ nɩ ye ta yɩɩsɩ nine dɩ yuorine, gbarɩgɩsɩ dɩ chʊŋ, ta vuodiekemba die dɩ yʊagɩna gamɩŋ ye wo gbaamɩŋ, tɩkpaara tieŋ dɩ wʊmma, ta kunti dɩ hagɩna kuŋ me, ta zɔɔlɩntieliŋ dɩ wʊmma Ŋmɩŋ wʊbalɩkɩ vɩɩnaha.
40011006	Ta sʊgɩfɩalɩŋ bie vuodieke nɩŋ mana dɩ kana ka chɩɩlɩya mɩŋ ma.”
40011007	Die Jɔɔn kʊaŋandɩɩsɩrɩba die dɩ yiŋŋine a gara wa, Yisa die dɩ piili a bala yɩa kpɩkpaakʊ Jɔɔn wɩa, “Die nɩ nyɩnna a ga Jɔɔn jigiŋ haagɩrɩ ma wa, bɩa die nɩ tɩŋ a yaala nɩ ye? Die nɩ tɩŋ yile a baarɩ nɩ ye hʊʊtɩ bʊlɔgɩsɩŋ dɩ nɩgɩnana?
40011008	Bɩa die nɩ nyɩŋ ga nɩ ye? Daa dɩ yeegine nyiŋyeekivɩɩna? Vuodieke dɩ yeegine nyiŋyeekivɩɩna bie wo naalɩsɩ ma.
40011009	Nɩ balɩ mɩŋ, bɩa die nɩ nyɩŋ ga nɩ ye? Die nɩ yile sɩba nɩ nan ye Ŋmɩŋ naazʊa? Wusie, n bala nɩ, nɩ ye vuodieke dɩ tɩanna Ŋmɩŋ naazʊa.
40011010	Jɔɔn wɩa die ba maagɩ Ŋmɩŋ gbaŋkʊ ma a baarɩ, ‘N tʊntʊntʊ wʊnna n baa n tʊŋ wa mɩŋ aŋ ʊ woliŋ dɩa fʊ nɩŋŋa a ga yuori sieku a yɩ fʊ.’ ”
40011011	Ta Yisa dɩ bɩ a balɩ ba dɩ, “Wusie maŋ bala nɩ ba ye ka mɩɩrɩ vuodieke dɩ tɩanna Jɔɔn dieke die dɩ sɩnana vuosi Ŋmɩŋ nyaabʊ, ama vuodieke dɩ yine vuobiŋ Ŋmɩŋ naarɩ ma tɩaŋ wa mɩŋ.
40011012	A nyɩŋ saŋŋa dieke Jɔɔn die dɩ balala Ŋmɩŋ wɩaha gie a keŋ tʊgɩ jinne, vuodiekemba nine dɩ ŋmɩntɩna Ŋmɩŋ naarɩ juule wɩa, pɔgɩlɩha aŋaŋ nɩŋŋmɩna dɩ ba juu aŋaŋ hagɩrɩŋ.
40011013	Ŋmɩŋ naazʊalɩba mana aŋaŋ Ŋmɩŋ mɩraha die balɩ ʊ naarɩ gie wɩa ta Jɔɔn dɩ wa keŋ.
40011014	Ta nɩ a keŋ a yaala nɩ tuo wɩaha dii, Jɔɔn yine Ŋmɩŋ naazʊa Elaja, vuodieke die dɩ balla ʊ keŋ wo.
40011015	Vuodieke dɩ yallɩ tɩba ʊ wʊŋ.”
40011016	“Lele, bɩa maŋ baa n nagɩ jinne vuosi gie a magɩsɩ? Ba nɩasɩ wa ballɩbɩsɩ dɩ kalla nyʊʊgɩtɩ jige, a wasa tamba.
40011017	‘Tɩ wɩwa wɩɩŋ a yɩ nɩ ama nɩ ka sieye, ta tɩ chɩa hanye a yɩ nɩ ama nɩ ka kʊŋya.’
40011018	Jɔɔn die dɩ keŋ ta bɔba nʊaŋ ta ka nyuu daaŋ vuosi dɩ baarɩ dɩ, ‘Jɩmbɩaŋ yalla wa.’
40011019	Ta manɩŋ vuota Bʊa die dɩ keŋ, a die ta nyuo, vuosi dɩ baarɩ, ‘Nɩ ye daa wa gie ʊ yiwo wutulitieŋ aŋaŋ daanyuru, ta yi lampotuosiriŋ aŋaŋ vuobɩatɩ zʊa.’ Ama Ŋmɩŋ dɩ tʊnna die wo dagɩya sɩba ʊ yaa yɩaŋ vɩɩnɩŋ.”
40011020	Vuodiekemba die dɩ benne tɩgɩ diekemba ma ma Yisa die dɩ yine ʊ mamachi wɩa die, ta ka chɩgɩ a nyɩŋ ba tʊmbɩatɩ ma, die wɩa die ʊ galɩŋ ba.
40011021	Die ʊ baarɩ dɩ, “Wʊbɩaŋ bie nɩnɩŋ Korazini vuosi me! Wʊbɩaŋ bie nɩnɩŋ Befisada vuosi ma ma! Dama mamachi wudieke n yine nɩ tɩgɩsɩ ma, maŋ tɩŋ a yi die Taya aŋaŋ Sidoni ma ma, vuodiekemba dɩ benne mi wo tɩŋ nan vaa ba tʊmbɩatɩ ta nagɩ vaatɩ aŋaŋ tanyeeliŋ a bʊʊlɩ ba gbaŋ aŋ die dagɩ sɩba ba chɩgɩ nyɩŋ ba tʊmbɩatɩ ma ma mɩŋ.
40011022	Nɩ vaa n balɩ nɩ, dɩ daa dieke Ŋmɩŋ dɩ baaŋ nan dii vuosi sarɩya nɩ tɩbɩdatɩŋ nan faasɩ dala pam a tɩaŋ Taya aŋaŋ Sidoni vuosi sarɩya.
40011023	Ta nɩnɩŋ Kapenɔmi vuosi aŋaŋ nɩ kɔtɩna nɩ gbaŋ gbaŋ ŋmɩŋsikpeŋ mana, Ŋmɩŋ nan vigi nɩ a taaŋ kunti jigiberisikiŋ dama mamachi diekemba die n yine nɩ jigiri die dɩ tɩŋ yi Sodomi ma ma dɩ mʊna naa a tɩŋ ye beri a ga tʊgɩ jinne.
40011024	Ama n bala nɩ, sarɩyaka diile daraaŋ nɩ tɩbɩdatɩŋ nan faasɩ dala a tɩaŋ Sodomi vuosi tɩbɩdatɩŋ.”
40011025	Saŋka mi Yisa die dɩ baarɩ, “N Chʊa Ŋmɩŋ, vuodieke dɩ yine ŋmɩŋsikpeŋ aŋaŋ tɩŋgbaŋka gie tieŋ, n bɩra fʊ, dama fʊnɩŋ lɔbɩrɩ wɩaha gie yɩantieliŋ aŋaŋ sɩsɩbɩrɩŋ jigiŋ ama ta yuori he a yɩ ballɩbɩsɩ;
40011026	dama die fʊ tʊma fʊ tʊʊma a yie fʊ nansɩŋ.
40011027	“N Chʊa Ŋmɩŋ nagɩ wa jaaŋ mana a yɩ mɩŋ; vuoŋ ka sɩba manɩŋ Ŋmɩŋ Bʊa wa sie n Chɔɔŋ wa Ŋmɩŋ, vuoŋ dɩaŋ ka sɩba n Chɔɔŋ wa Ŋmɩŋ sie manɩŋ Ŋmɩŋ Bʊa wa aŋaŋ vuodiekemba n yaala n nagɩ wa a dagɩ.
40011028	“Nɩ keŋ n jigiŋ nɩnɩŋ vuodiekemba dɩ chiine chiidʊnsa aŋ n yɩ nɩ voosiŋ.
40011029	Nɩ nagɩ n chiiti a chii ta nɩ bʊgɩrɩ a nyɩŋ n ma dama n yiwo vuodieke dɩ sʊʊna n gbaŋ tɩŋgbaŋ ta mɩŋŋɩ pɔgɩlɩ n gbaŋ ta nɩ nan ye voosiŋ.
40011030	Dama n kʊaŋ dɩɩsɩŋ ka tʊa ta n chiiti dɩaŋ dɩ ka dʊnsɩ.”
40012001	Die dɩ yine daraa ale kʊaŋ chaaŋ die Yisa aŋaŋ ʊ kʊaŋandɩɩsɩrɩba dɩ chʊŋ tɩanna zaa kʊaŋ ma davʊʊsɩkɩrɩ daraaŋ; ta kɔŋ die dɩ yallɩ ʊ kʊaŋandɩɩsɩrɩba, die wɩa die ba piili a gobe zaaha yɩaga ŋɔba.
40012002	Farasisi bataŋ die dɩ yene die wo ba balɩ a yɩ Yisa, “Daansɩ fʊ kʊaŋandɩɩsɩrɩba dɩ yinene wudieke tɩ mɩraha dɩ kana ka yɩ sieŋ dɩ tɩ yime davʊʊsɩkɩrɩ daraaŋ.”
40012003	Die Yisa dɩ yiŋŋi a balɩ ba, “Nɩ ye ka karɩŋ Ŋmɩŋ gbaŋkʊ sʊŋ Davidi dɩ yine wudieke saŋŋa dieke kɔŋ dɩ yalla wa aŋaŋ ʊ kʊaŋanvuosisi?
40012004	Die ʊ ga a juu wo Ŋmɩŋ jɩamɩŋ juokpeŋkpɩɩkʊ ma wʊnɩŋ aŋaŋ ʊ kʊaŋanvuosisi dɩ nagɩ paanʊ dieke die ba nagɩna a yɩ Ŋmɩŋ a ŋɔbɩ wudieke die Ŋmɩŋ mɩraha dɩ kana ka yɩ sieŋ dɩ vuogaaŋ ŋɔbɩ, die paanʊ sie Ŋmɩŋ jɩamɩŋ nɩŋŋandɩɩsɩrɩba nyɩŋkʊra nyɩɩna.
40012005	Yaa nɩ ka karɩŋ Ŋmɩŋ mɩraha gbaŋkʊ ma, dɩ davʊʊsɩkɩrɩ daaŋ mana Ŋmɩŋ kɩkaabɩtɩba nyɩŋkʊraha dɩ benne Ŋmɩŋ jɩamɩŋ juokpeŋkpɩɩkʊ ma ŋaaŋ tʊma tʊʊma mi davʊʊsɩkɩrɩ daaŋ mana a chʊsa mɩraha ama ta wo chʊʊsɩŋ.
40012006	Ama n bala nɩ vuodieke dɩ tɩanna Ŋmɩŋ jɩamɩŋ juokpeŋkpɩɩkʊ benne giena.
40012007	Dɩ maagɩya Ŋmɩŋ gbaŋkʊ ma dɩ, ‘Ŋmɩŋ yaala zɔɔlɩnchɩgɩrɩŋ a tɩaŋ nɩ kaaba.’ Nɩ tɩŋ sɩba wɩɩrɩ gie chɩaŋ, nɩ tɩŋ kaaŋ dɩ galɩma vuodiekemba dɩ kana ka chʊʊsɩya;
40012008	dama manɩŋ vuota Bʊa wa yine davʊʊsɩkɩrɩ daarɩ tieŋ.”
40012009	Yisa die nyɩŋ mi a ga juu ba Ŋmɩŋ jɩamɩŋ juoŋ kaanɩ ma.
40012010	Ta daa wʊnyɩ die benne mi a yaa nuukpiikiŋ. Vuosi bataŋ die benne mi a yaala sieti dɩ ba ye Yisa chʊʊsɩŋ ta galɩŋ wa, die wɩa die ba pɩasɩ wa, “Tɩ mɩraha yɩ sieŋ mɩŋ dɩ vuoŋ gbaaŋ yʊagɩtieŋ davʊʊsɩkɩrɩ daraaŋ?”
40012011	Die ʊ yiŋŋi a balɩ ba dɩ, “Nɩ wʊnyɩ dɩ keŋ yallɩ yiisiŋ ka nan goliŋ me davʊʊsɩkɩrɩ daraaŋ, ʊ tɩŋ kaaŋ yigi ke a vʊarɩ ka a nyɩŋ goliku me?
40012012	Nɩ ka sɩba a baarɩ vuota yaa nyʊarɩ a tɩaŋ yiisiŋ mɩŋ, die wɩa tɩ mɩraha yɩ tɩ sieŋ dɩ tɩ suŋŋi vuoŋ davʊʊsɩkɩrɩ daraaŋ.”
40012013	Die ʊ balɩ a yɩ nuukpiikiri tieŋ dɩ, “Tɩɩrɩ fʊ nuuke.” Die ʊ tɩɩrɩ ka die ka mana dɩ tɩɩntɩ, a sɩɩ sɩba kaanɩ wa.
40012014	Ama die Farasisi die dɩ nyɩŋ saŋ ba baaŋ kʊʊ Yisa dene.
40012015	Die Yisa die dɩ sɩbɩna ba saŋkʊ wɩaha die ʊ nyɩŋ mi, ta vuosi pam die dɩ dɩ ʊ kʊaŋ. Die ʊ gbaaŋ yʊagɩtieliŋ mana,
40012016	ta kpaaŋ ba dɩ ba da keŋ a balɩ a yɩ ba chanchaalɩŋ ʊ wɩa.
40012017	Die ʊ yiwo naa amʊ Ŋmɩŋ naazʊa Azaya die dɩ bala die wo keŋ yi wusie.
40012018	“Nɩ ye, n bʊavʊarɩkɩŋ wʊnna, wʊnɩŋ maŋ faasɩ cho, ʊ ma n sʊŋ dɩ fɩalɩ. N nan nagɩ n Halɩkasɩka a yi ʊ ma, aŋ ʊ balɩ vuodiekemba dɩ kana ka yi Juu vuosi dɩ ba nan ye gbatɩtaanɩŋ n jigiŋ.
40012019	Ʊ kaaŋ dɩ nɩga nɩnhagɩrɩŋ yaa a nata yaa a zie sieti me faasɩ bala wɩa pam pam.
40012020	Ʊ kaaŋ wɩɩ yɩbɩkʊʊkɩŋ dieke dɩ goorine a tɩɩntɩ yaa a kpisi popoli dieke dɩ kana a ka mɩŋŋɩ a die. Ntaala ʊ yi wusie sarɩya diile keŋ ye nyaŋŋɩŋ.
40012021	Ʊ saaŋ wɩa, vuodiekemba dɩ kana a ka yi Juu vuosi nan dɩ yallɩ tama.”
40012022	Womi vuosi bataŋ die dɩ chii daa wʊnyɩ dɩ yine yɩɩ aŋaŋ gaamʊ dama jɩmbɩaŋ die yalla wa; ta Yisa die dɩ gbaaŋ wa, die ʊ bɩagɩ a bala wɩa ta yese.
40012023	Die dɩ yi daadamba mana mamachi aŋaŋ Yisa die dɩ yine die wo wɩa, die ba pɩasa taŋ dɩ, “Daa wa gie yiwo Naaŋ Davidi haagɩŋ yaa?”
40012024	Ama Farasisi die dɩ wʊnna naa, die ba baarɩ dɩ, “Jɩmbɩatɩ naaŋ wa Beelizebuli die yine daa wa gie yiko dɩ ʊ vʊarɩma jɩmbɩatɩ vuosi ma.”
40012025	Yisa die dɩ mɩŋŋɩ ba yilinene wudieke ta yiŋŋi a balɩ ba dɩ, “Tɩŋgbaŋ dieke mana dɩ puonene ka gbaŋ a waga taŋ kaaŋ faasɩ a yʊasɩ. Tigidieke dɩaŋ yaa buuri dieke dɩ puonene ka gbaŋ a waga taŋ nan nan.
40012026	Dɩɩ yi sɩba Sitaani vʊarɩna Sitaani vuosi sʊŋ, dɩ dagɩ sɩba ʊ yiŋŋi a waga ta puo wo ʊ gbaŋ; lalɩa ʊ naarɩ dɩ baa ka zie?
40012027	Dɩ yiwo Beelizebuli yɩnana mɩŋ yiko maŋ vʊara jɩmbɩatɩ vuosi ma, ta nɩnɩŋ nɩŋ mɩnɩa yɩnana nɩ vuosisi yiko dɩ ba vʊarɩmaha? Nɩ vuosi gbaŋ gbaŋ tʊʊma daga sɩba nɩ wo wusie.
40012028	Ama manɩŋ nɩŋ, Ŋmɩŋ Halɩkasɩka yinene maŋ vʊara jɩmbɩatɩ vuosi ma; die dagɩna sɩba Ŋmɩŋ naarɩ keŋ nɩ jigiŋ mɩŋ.
40012029	“Vuoŋ kaaŋ bɩagɩ a wɩɩ a juu hagɩrɩtieŋ tigiŋ a vaarɩ ʊ nyinti, ntaala ʊ woliŋ a bɔbɩ wa ta wa bɩagɩ a vaarɩ ʊ nyintiti.
40012030	“Vuodieke mana dɩ kana ka zie n kʊaŋ waga mɩŋ mɩŋ; ta vuodieke mana dɩ kana ka suŋŋi mɩŋ a lagɩsa vuosi n jigiŋ yiwo vuodieke dɩ jatɩnana ba.
40012031	Naa chɩaŋ ma, maŋ bala nɩ, Ŋmɩŋ nan nagɩ a chaa vuotaŋ wʊbɩatɩ aŋaŋ wʊbɩa diekemba ʊ balala mana; ama vuodieke mana dɩ balɩ wʊbɩaŋ a yɩ Ŋmɩŋ Halɩkasɩka, Ŋmɩŋ kaaŋ nagɩ ʊ taalɩ a chaa wa.
40012032	Vuodieke dɩaŋ mana mana dɩ keŋ balɩ wʊbɩaŋ a yɩ manɩŋ vuota Bʊa wa Ŋmɩŋ nan nagɩ ʊ taalɩ a chaa wa; ama vuodieke nɩŋ mana dɩ keŋ balɩ wʊbɩaŋ a yɩ Ŋmɩŋ Halɩkasɩka, Ŋmɩŋ kaaŋ wɔŋ nagɩ ʊ taalɩ a chaa wa dʊnɩa ka gie me yaa dʊnɩa dieke dɩ bala ka keŋ wo.”
40012033	Ta Yisa die dɩ bɩ balɩ dɩ, “Dɩɩ yi ta tɩɩŋ dɩ vɩɩna, ka nyɩna nyɩŋnyɩŋka vɩɩna; ama dɩɩ yi ta tɩɩŋ dɩ ka vɩɩna, ka ŋaaŋ nyɩŋ wa nyɩŋnyɩŋka bɩatɩ dama tɩɩŋ nyɩŋnyɩŋka ma ba sɩba ka.
40012034	Nɩnɩŋ nyinvuuke buuribu gie, nɩ yine vuobɩatɩ die, lalɩa wʊbalɩkɩ vɩɩna dɩ nan bɩagɩ a nyɩŋ nɩ nʊa ma? Dama jadieke vuota dɩ yiline ʊ sʊŋ ma die nyɩnnana ʊ nʊaŋ ma.
40012035	Vuovɩɩnɩŋ yie wʊvɩɩna, dama ʊ sʊŋ vɩɩna mɩŋ; ta vuobɩaŋ dɩaŋ dɩ yie wʊbɩatɩ dama ʊ sʊkʊ ka vɩɩna.
40012036	“N bala nɩ, sarɩya diile daraaŋ Ŋmɩŋ nan dii vuosi sarɩya sɩba die ba balala wʊtɔgɩtɩ mana wɩa,
40012037	dama vuoŋ mana wʊbalɩka bala ka vʊarɩ wa dɩnda daarɩ mi yaa ʊ wʊbalɩka dɩaŋ bala ka chʊʊsɩ wa.”
40012038	Womi mɩraha dɩdagɩrɩba bataŋ aŋaŋ Farasisi bataŋ die dɩ balɩ Yisa dɩ, “Dɩdagɩrʊ tɩ yaala fʊ yiwo mamachi wɩɩŋ aŋ tɩ ye.”
40012039	Ama die ʊ yiŋŋi a balɩ, “Lele vuosi dɩ yine vuobɩatɩ ta ka bɩ jɩama Ŋmɩŋ yaalala ba ye mamachi wɩɩŋ; ama n kaaŋ wɔŋ yi mamachi wɩɩŋ a yɩ ba; Ŋmɩŋ naazʊa Jona dagɩŋ chanchaaŋ nyɩɩna maŋ nan dagɩ ba.
40012040	Die Jona dɩ benne zaasɩkpɩɩkʊ sʊkʊ ma ŋmɩntʊasɩ aŋaŋ yuŋ a ga tʊgɩ daraa ataa wa, die gbaŋ gbaŋ manɩŋ vuota Bʊa dɩaŋ dɩ nan dɩ beri tɩŋgbaŋka gie chɩaŋ ŋmɩntʊasɩ aŋaŋ yuŋ a ga tʊgɩ daraa ataa.
40012041	Sarɩya diile daraaŋ Nineva vuosi nan hagɩ zie a galɩŋ nɩ, dama Jona dɩ mʊʊlɩna Ŋmɩŋ wɩa a yɩ ba wa die ba va ba tʊmbɩatɩ mɩŋ; n bala nɩ, vuodieke dɩ tɩanna Jona benne gie.
40012042	Sarɩya diile daraaŋ Siaba hɔgʊ naaŋ wa nan hagɩ a zie a galɩŋ nɩ dama die ʊ paalɩ nyɩŋ wa tɩgɩ saasaa a ga dɩ ʊ wʊŋ naaŋ Solomoni yɩaŋ wʊbalɩkaha, ama n bala nɩ vuodieke dɩ tɩanna naaŋ Solomoni benne giena.
40012043	“Dɩɩ yi ta jɩmbɩaŋ dɩ keŋ nyɩŋ vuota ma, ka ŋaaŋ dɩa wa jigikʊʊkɩŋ a yaala jigiŋ dɩ ka voosi, ka ka yeye;
40012044	ʊ ŋaaŋ balɩ a yɩ wa ʊ gbaŋ gbaŋ dɩ, ‘N nan yiŋŋi a ga n tigidieke n vana wa.’ Die wɩa ka ŋaaŋ yiŋŋi ga mi a ye dɩ vuoŋ wo mi, ta ka sʊŋ mana saarɩya a wʊnsɩ vɩɩnɩŋ.
40012045	Ka ŋaaŋ wa nyɩŋ mɩŋ a ga a chii jɩmbɩatɩ diekemba dɩ tɩanna ka gbaŋ gbaŋ ayʊpɔyɩ aŋ a ga bemme mi. Naa chɩaŋ ma daa wa beriŋ nan faasɩ chʊʊsɩ pam a tɩaŋ die ʊ sɩna die wo. Naa bala ka yi a yɩ lele gie vuobɩatɩtɩ.”
40012046	Yisa die ye ko bala wɩa a yɩa vuotamba ta ʊ nuŋ aŋaŋ ʊ nɩmballɩ dɩ keŋ tʊgɩ. Die ba zie wo yeŋ me ta tʊŋ vuoŋ dɩ ʊ wa wa aŋ ba balɩ wɩa.
40012047	Die wɩa vuoŋ wʊnyɩ die dɩ balɩ wa dɩ, “Daansɩ ye, fʊ naa aŋaŋ fʊ nɩmballɩ zie yeŋ me ta yaala ba aŋaŋ fʊ balɩ wɩa.”
40012048	Yisa die dɩ yiŋŋi a baarɩ, “Mɩnɩa yine n naa? Mɩnɩa yine n nɩmballɩ?”
40012049	Womi ʊ nagɩ ʊ nuuŋ a dɩɩŋ ʊ kʊaŋandɩɩsɩrɩba ta baarɩ, “Ye, n naa aŋaŋ n nɩmballɩ wʊnna.
40012050	Dama vuodieke mana dɩ yinene wudieke n Chʊa Ŋmɩŋ dɩ benne arɩzanna ma choti wʊnɩŋ ʊ yine n nɩmbʊa aŋaŋ n taa aŋaŋ n naa.”
40013001	Dɩnɩŋ daarɩ mi Yisa die dɩ nyɩŋ tigiri me a ga mʊgɩkpɩɩrɩ chaaŋ a sʊʊŋ kalɩ mi dɩ ʊ dagɩ.
40013002	Ta daadamba die dɩ geline wo die faasɩ dala mɩŋ, die wɩa die ʊ ga juu haarɩŋ a kalɩ ka sʊŋ, ta die daadamba die dɩ zie mʊgɩkpɩɩrɩ kʊanʊarɩ ma.
40013003	Die ʊ nagɩ wa nandaga a balɩ ba wɩa pam dɩ, “Daa wʊnyɩ die hagɩna daaŋ kaanɩ a ga dɩ ʊ bʊrɩ ʊ nyɩŋbʊra.
40013004	Die ʊ bʊrɩnana nyɩŋbʊrɩkaha kʊaŋ ma wa, ataŋ die dɩ nan sieŋ me, nembisi die dɩ keŋ a dii he.
40013005	Ataŋ dɩaŋ die dɩ nan taŋ sikpeŋ jigidieke tantɩ die dɩ kana ka faasɩ dala. Die nyɩŋbʊrɩkaha die dɩ nyʊʊŋ lagɩ lagɩ dama tantɩ die ka faasɩ dala wa wɩa,
40013006	ama die ŋmɩŋ die dɩ nyɩŋ a faasɩ tʊa a mana die dɩ ko dama a dagɩrɩsɩ die ka sʊʊŋya die wɩa a mana die dɩ kpi.
40013007	Ta ataŋ dɩaŋ die dɩ nan haŋgɔɔsɩ dagɩrɩsɩ ma, ta a mana die dɩ lagɩsɩ nyʊʊŋ a bɩrɩŋ, ama haŋgɔɔsɩsɩ die dɩ nyagɩ nyɩŋbʊraha.
40013008	Ataŋ dɩaŋ die dɩ nan tɩŋgbaŋ vɩɩnɩŋ ma die a mɩŋŋɩ yi bie; ataŋ die yi bie kɔbɩga kɔbɩga ataŋ dɩaŋ baŋɩsɩ-yʊaba yʊaba ataŋ dɩaŋ baŋɩsɩ-taa taa.”
40013009	Yisa die dɩ balɩ a kpatɩ ba dɩ, “Vuodieke mana dɩ yalla tɩba ʊ wʊmma.”
40013010	Die wɩa die ʊ kʊaŋandɩɩsɩrɩba die dɩ keŋ ʊ jigiŋ a pɩasɩ wa dɩ, “Bɩa wɩa fʊ naga nandaga bala yɩa ba?”
40013011	Die ʊ yiŋŋi a balɩ ba dɩ, “Nɩnɩŋ nɩŋ Ŋmɩŋ yɩ nɩ sieŋ dɩ nɩ sɩmma wʊlɔbɩrɩkɩŋ wɩa yaa gamma ʊ naarɩ wɩa ama banɩŋ ba nɩŋ ʊ ka yɩ ba sieŋ.
40013012	Vuodieke dɩ sɩbɩna Ŋmɩŋ wɩa, wʊnɩŋ ʊ yenene a gʊta aŋ ʊ faasɩ yallɩma pam, ama vuodieke dɩ wone, ʊ nan waarɩ bɩta dieke ʊ yalla gbaŋ.
40013013	Wudieke wɩa n nagɩnana nandaga a daga ba yiwo, ba daansa mɩŋ ama ba ka yese, ta chɩɩsa a wʊmma, ama ba ka sɩba a chɩasɩ.
40013014	Die wɩa Ŋmɩŋ naazʊa Azaya die dɩ balla wudieke wo keŋ yi wusie ba wɩɩrɩ ma. Die ʊ balɩ dɩ Ŋmɩŋ baarɩ, ‘Vuosisi gie nan seŋ wʊŋ, ama ba kaaŋ dɩ sɩba a chɩasɩ, ba nan seŋ daansɩ ama ba kaaŋ dɩ sɩba jadieke ba yene wo chɩasɩ.
40013015	Dama vuosi gie yɩaŋ ligiye mɩŋ ta ba tɩba dɩaŋ dɩ hagɩrɩ, ta ba bɩ ligi ba nine, dama ba ka yaala ba ye jaaŋ, ta ka bɩ yaala ba wʊŋ wɩɩŋ, ta ka yaala ba yɩaŋ yuori, ta ka bɩ yaala ba vaa ba wʊbɩatɩ aŋ n gbaaŋ ba.’
40013016	“Nɩnɩŋ nɩŋ nɩ yaa sikpeŋ nansɩŋ, dama nɩ nine yese mɩŋ ta nɩ tɩba dɩaŋ dɩ wʊmma wɩa.
40013017	Ama n balɩ nɩ wusie, Ŋmɩŋ naazʊalɩŋ aŋaŋ vuodiekemba die dɩ chɩgɩnana Ŋmɩŋ pam tɩŋ yaala ba ye jadieke nɩ yene wo ama ba ka yeke; ta tɩŋ bɩ yaala ba tɩŋ wʊŋ wudieke nɩ wʊnna wa ama ba ka wʊŋ ka.
40013018	“Nɩ wʊmma ta bʊgɩrɩ bʊbʊrɩtʊ nandagɩrɩ chɩaŋ.
40013019	Vuodieke dɩ keŋ wʊŋ Ŋmɩŋ naarɩ wʊvɩɩnaha gie ta ka sɩba a chɩasɩ, Sitaani ŋaaŋ keŋ vʊarɩ wa wudieke dɩ juune ʊ sʊŋ ma; die yine nyɩŋbʊrɩ dieke dɩ nanna sieku me.
40013020	Nyɩŋbʊrɩ diekemba dɩ nanna tanjaalɩka sikpeku sɩɩ sɩba vuodieke dɩ ŋaana a wʊŋ Ŋmɩŋ wɩaha ta tuohe lagɩ lagɩ aŋaŋ sʊgɩfɩalɩŋ;
40013021	ama wɩaha ka sʊʊna ba sʊgɩtɩ ma ta a yʊasa. Die wɩa wahala yaa mugisiŋ dɩ keŋ wɩaha wɩa, ba ŋaaŋ nagɩ wɩaha a taaŋ bʊnyɩ.
40013022	Nyɩŋbʊrɩ diekemba dɩ nanna haŋgɔɔsɩ jigiri sɩɩ sɩba vuodiekemba dɩ ŋaana wʊŋ Ŋmɩŋ wɩaha, ama ta tɩŋgbaŋka gie wahala aŋaŋ nyinti yaalɩŋ nyagɩ wɩaha ʊ wʊnna wa ʊ sʊŋ ma, ta ka ka nyɩnna nyɩŋnyɩŋka.
40013023	Ama nyɩŋbʊrɩ diekemba dɩaŋ die dɩ nanna tɩŋgbaŋ vɩɩŋkʊ ma sɩɩ sɩba vuodiekemba dɩ ŋaana wʊŋ wɩaha ta sɩba a chɩasɩ; ta nyɩŋ nyɩŋnyɩŋka, a taŋ kɔbɩga kɔbɩga bataŋ dɩaŋ baŋɩsɩ-yʊaba yʊaba bataŋ dɩaŋ baŋɩsɩ-taa taa.”
40013024	Die Yisa dɩ bɩ a taaŋ ba nandagɩŋ dɩ, “Ŋmɩŋ naarɩ sɩɩ sɩba daa wʊnyɩ die dɩ bʊrɩna zaabʊrɩvɩɩna ʊ kʊaŋ ma.
40013025	Ama yuŋ kaanɩ vuoŋ mana die dɩ gʊʊrɩnana ʊ dataaŋ die dɩ ga a ga bʊrɩ huuti a gʊtɩ ʊ zaaha ma ta yiŋŋi ga.
40013026	Die zaaha die dɩ bɩrɩna a piili dɩ a yi sikpigile die huutiti dɩaŋ die dɩ hagɩ.
40013027	“Daa wa tʊntʊntɩŋ die dɩ keŋ ʊ jigiŋ a pɩasɩ wa dɩ, ‘Jakʊʊŋ, daa zaabʊrɩvɩɩna die fʊ bʊrɩ fʊ kʊakʊ ma? Ama sɩa huutiti dɩ nyɩŋ?’
40013028	“Die ʊ baarɩ dɩ, ‘Dataaŋ wʊnyɩ yine die.’ Die ba pɩasɩ wa ‘Yaala tɩ ga a vʊʊ huutiti mɩŋ?’
40013029	“Ʊ baarɩ, ‘Aayɩ, dama nɩ a keŋ a vʊa huutiti nɩ nan gʊtɩ a vʊʊ zaaha ataŋ.
40013030	Die wɩa nɩ vaa zaaha aŋaŋ huutiti mana lagɩsɩ bɩrɩŋ a ga tʊgɩ gobiŋ saŋŋa. Saŋka mi n nan balɩ zaagobiribe; nɩ woliŋ vʊʊ huutiti ta bɔbɩha a huubɔba a jʊʊha boliŋ; ta lagɩsɩ zaaha a nagɩha a yi n napooti me.’ ”
40013031	Yisa die dɩ bɩ a taaŋ ba nandagɩŋ bɩbra dɩ, “Ŋmɩŋ naarɩ sɩɩ sɩba kaŋmɩnɩŋ biŋ daa dɩ nagɩna a ga bʊrɩ ʊ kʊaŋ ma.
40013032	Ka yine nyɩŋbʊrɩka mana jabɩŋ, ama ka keŋ bɩrɩŋ ka yine vapɔgɩtɩ mana jakpɩɩŋ. Ka ŋaaŋ bɩrɩŋ wa tɩɩŋ ta nembisi keŋ yʊga a tose ka chagɩsa ma.”
40013033	Yisa die dɩ bɩ a taaŋ ba nandagɩŋ bɩbra dɩ, “Ŋmɩŋ naarɩ sɩɩ sɩba dabɔtɩ hɔgʊ dɩ nagɩna a lagɩsɩ paanʊ zɔŋ dieke dɩ dala ma aŋ bʊ mana kʊŋ a yiri die wo.”
40013034	Yisa die taaŋ wa nandaga a bala wɩaha gie mana mana a yɩ daadamba: Die ʊ ka bala wɩɩŋ a yɩa ba ta ka ka yi nandagɩŋ.
40013035	Die ʊ yiwo naa amʊ Ŋmɩŋ naazʊa wʊnyɩ die dɩ bala wudieke wo keŋ yi wusie, dɩ “Maŋ a keŋ n bala wɩɩŋ n nan nagɩ nandaga a balɩ ba, n nan balɩ ba wudieke mana die dɩ lɔbɩrɩna a nyɩŋ dʊnɩa dɩ piiline a keŋ tʊgɩ jinne.”
40013036	Die Yisa die dɩ va daadamba mi ta ga a juu tigidieke mi die ʊ benne. Ta ʊ kʊaŋandɩɩsɩrɩba die dɩ keŋ ʊ jigiŋ a baarɩ, “Dagɩ tɩ huutiti nandagɩrɩ chɩaŋ.”
40013037	Ta ʊ balɩ ba dɩ, “Manɩŋ vuota Bʊa yine vuodieke die dɩ bʊrɩna nyɩŋbʊrɩvɩɩnaha.
40013038	Kʊakʊ dɩaŋ yine dʊnɩa, nyɩŋbʊrɩvɩɩnaha dɩaŋ yine vuodiekemba dɩ benne Ŋmɩŋ naarɩ ma, ta huutiti dɩaŋ yine Sitaani vuosi.
40013039	Dataa dieke dɩaŋ dɩ bʊrɩna huutiti yine Sitaani; gobiku saŋka dɩaŋ yine dʊnɩa kpatɩ saŋŋa, gogobiribe dɩaŋ yine Ŋmɩŋ malakasi.
40013040	“Sɩba die ba lagɩsɩna huutiti a jʊʊha bolibu die wo, die dɩ baa dɩ sɩmma dʊnɩa kpatɩŋ daraaŋ.
40013041	Manɩŋ vuota Bʊa nan daansɩ tʊŋ n malakasi aŋ ba ga vʊarɩ a nyɩŋ n naarɩ ma vuodiekemba die dɩ yinene vuosi dɩ yie bɩaŋ aŋaŋ vuobɩatɩ mana,
40013042	aŋ ba nagɩ ba a taaŋ boliŋ me, mi ba nan dɩ kʊma ta ŋɔba ba nyɩna.
40013043	Ama saŋŋa mi ŋmɩŋchɩgɩrɩba mana nan dɩ bie n Chʊa wa Ŋmɩŋ naarɩ ma a chaaŋ sɩba ŋmɩŋ dɩ chaannana die wo. Vuodieke dɩ yaa tɩba ʊ wʊmma.
40013044	“Ŋmɩŋ naarɩ sɩɩ sɩba jadɩɩŋ dieke die dɩ gune tɩŋgbaŋ ma vuoŋ kʊaŋ ma. Ta daa wʊnyɩ dɩ keŋ ye ke, a kpɩarɩ tantɩ a ligi ke, ta ga aŋaŋ sʊgɩfɩalɩŋ a ga nagɩ ʊ yalla nyindieke mana a daa a yiŋŋi keŋ daa kʊakʊ.
40013045	“Ŋmɩŋ naarɩ bɩ sɩɩ sɩba nyugidiiru dɩ dɩna dɩdɩa yaala nyielevɩɩna dɩ ʊ daa.
40013046	Die ʊ ga ye kaanɩ dɩ faasɩna vɩɩna die ʊ ga a ga nagɩ ʊ nyinti mana a daa ta keŋ daa ka.
40013047	“Ŋmɩŋ naarɩ bɩ sɩɩ sɩba, zaasɩŋ nɩɩŋ ba nagɩna a vigi taaŋ nyaaŋ ma ka yigi zaasɩŋ yiri yiri nɩŋ mana.
40013048	Ka suuline wo zaasɩyigiribe dɩ datɩ ka nyɩŋ gaaŋ ma, a sʊʊŋ kalɩ a lugi zaasɩvɩɩnaha a yi kparɩŋ ma ama ta nagɩ zaasɩbɩatɩtɩ a vigi taaŋ wa.
40013049	Naa dɩ baa dɩ sɩmma dʊnɩa kpatɩŋ daraaŋ. Ŋmɩŋ malakasi nan keŋ a lugi vuobɩatɩtɩ a nyɩŋ vuovɩɩna ma,
40013050	ta nagɩ vuobɩatɩtɩ a vigi taaŋ boliŋ me. Mi ba nan dɩ kʊma ta ŋɔba ba nyɩna.”
40013051	Die Yisa die dɩ pɩasɩ ba, “Nɩ sɩba wɩaha gie chɩasɩ mɩŋ?” Die ba baarɩ “Wa.”
40013052	Die ʊ yiŋŋi a balɩ ba, “Die wɩa, Ŋmɩŋ mɩra dɩdagɩrʊ dieke mana dɩ bʊgɩrɩnana n dagɩkʊ yaa gamma Ŋmɩŋ naarɩ wɩa ta mɩŋŋɩ sɩba a chɩasɩ sɩɩ sɩba tigiŋ tieŋ dieke dɩ vʊarɩna nyɩŋhaala aŋaŋ nyɩŋkʊra a nyɩŋ ʊ nyinti ma.”
40013053	Yisa die dɩ taanna nandagaha gie a kpatɩ, die ʊ nyɩŋ mi
40013054	a yiŋŋi a ga ʊ gbaŋ gbaŋ ʊ tɩŋ, mi die ʊ ga daga vuosi Ŋmɩŋ wɩa ba Ŋmɩŋ jɩamɩŋ juoŋ me. Die ʊ dagɩkʊ dɩ yi vuodiekemba dɩ wʊnnana wa mamachi. Die ba pɩasa taŋ dɩ, “Sɩa ʊ ye yɩabʊ gie? Sɩa ʊ ye yiko ke gie a yie mamachi wɩaha gie?”
40013055	“Daa kampɩnta wa bʊa wa wondie? Daa ʊ nuŋ yine Meri, ta ʊ nɩmballɩ dɩ yi Jemisi aŋaŋ Josefu aŋaŋ Simoni aŋaŋ Judasi?
40013056	Da ʊ tamba benne giena wa? Sɩa ʊ ye genhe mana?”
40013057	Die wɩa die ba zeti wo. Yisa die dɩ balɩ a yɩ ba dɩ, “Ba yɩa Ŋmɩŋ naazʊa jɩlɩma jigiŋ mana mana mɩŋ, ntaala ʊ gbaŋ gbaŋ ʊ tɩŋ aŋaŋ ʊ gbaŋ gbaŋ ʊ tigiŋ vuosi jigiŋ.”
40013058	Die ʊ ka yi mamachi wɩa pam mi dama die ba ka yi wo yada wɩa.
40014001	Saŋka mi naaŋ Herodi vuodieke die dɩ yine Galili naaŋ wa die dɩ wʊŋ Yisa wɩa.
40014002	Die ʊ balɩ a yɩ ʊ nyɩŋkʊraha dɩ, “Ʊ seŋ yiwo Jɔɔn vuodieke die dɩ sɩnana vuosisi Ŋmɩŋ nyaabʊ hagɩna kuŋ me, die wɩa ʊ yallɩ hagɩrɩbʊ mi a yie mamachi wɩa dene.”
40014003	Die Herodi die yɩ wa nʊaŋ ba yigi Jɔɔn a bɔbɩ wa ta nagɩ wa a yi dansarɩka sʊŋ, die ʊ nɩmbʊa Filipi hɔgʊ Herodiasi wɩa die ʊ yi die.
40014004	Dama Jɔɔn die ŋaaŋ bala yɩa wa mɩŋ dɩ, “Dɩ ka mʊ fʊ faarɩ Herodiasi.”
40014005	Naaŋ Herodi die yaala ʊ kʊʊ Jɔɔn, ta die chɩga Juu vuosisi, dama die ba sɩba a baarɩ Jɔɔn die yiwo Ŋmɩŋ naazʊa.
40014006	Die ba mɩɩrɩna naaŋ Herodi daa dieke die dɩ keŋ tʊgɩ, ʊ yi chaantɩ, ta Herodiasi hɔgʊlɩa die dɩ keŋ sie daadamba mana nɩŋŋa, die naaŋ Herodi sʊŋ die dɩ paalɩ fɩalɩ,
40014007	die ʊ yɩ wa nʊaŋ a baarɩ, “N hʊʊya, n nan yɩ fʊ jadieke mana fʊ bala dɩ yaala.”
40014008	Die wɩa hɔgʊlɩa wa nuŋ dɩ dagɩ wa jadieke ʊ baaŋ pɩasɩ, die ʊ yiŋŋi ga balɩ naaŋ Herodi dɩ, “Gobi Jɔɔn vuodieke die dɩ sɩnana vuosi Ŋmɩŋ nyaabʊ sikpeŋ a yi tasɩŋ ma a keŋ yɩ mɩŋ lele.”
40014009	Naaŋ wa sʊŋ die dɩ chʊʊsɩ, ama die ʊ hʊʊna daadamba nɩŋŋa wɩa die ʊ yɩ nʊaŋ dɩ ba yi havʊʊbike dɩ yaalala die wo.
40014010	Die wɩa die ba gobi Jɔɔn sikpeŋ dansarika sʊŋ.
40014011	Die ba chii sikpeku aŋaŋ tasɩŋ a keŋ yɩ havʊʊbike, ta ʊ dɩaŋ dɩ chiike a ga yɩ ʊ nuŋ.
40014012	Die Jɔɔn kʊaŋandɩɩsɩrɩba die dɩ keŋ a nagɩ ʊ nyɩŋgbaŋka a ga guu, ta die a ga a balɩ Yisa.
40014013	Die Yisa dɩ wʊnna Jɔɔn kʊʊla wɩaha die ʊ juu haarɩŋ a nyɩŋ mi a ga jigidieke vuoŋ dɩ wone. Die vuosisi dɩ wʊnna naa, die ba va ba tɩgɩsɩ ta chʊŋ nagɩsɩ a dɩ ʊ kʊaŋ a ga ʊ jigiŋ.
40014014	Yisa die dɩ kenne nyɩnna haarɩkʊ ma ta ye daadamba zɔɔlɩŋ die dɩ yigi wo pam, die ʊ gbaaŋ vuodiekemba die dɩ yʊagɩna ba sʊŋ mana.
40014015	Jɩŋmɩŋ die dɩ tʊgɩna, ʊ kʊaŋandɩɩsɩrɩba die dɩ keŋ ʊ jigiŋ a balɩ dɩ, “Ŋmɩŋ gbige nannɩŋ mɩŋ ta giena dɩaŋ dɩ yi haagɩŋ; die wɩa vaa vuotamba aŋ ba ga tɩgɩbɩsɩsɩ a yaalɩ nyindiike a dii.”
40014016	Yisa die dɩ yiŋŋi a balɩ dɩ, “Ba ka mʊ ba ga. Nɩnɩŋ nɩ gbaŋ gbaŋ nɩ yɩ ba jaaŋ aŋ ba dii.”
40014017	Die ba baarɩ, “Paanʊ golime anʊ aŋaŋ zaasɩtɩ ale nyɩɩna tɩ yallɩ giena.”
40014018	Yisa die dɩ baarɩ, “Nɩ yaa ha a keŋ giena.”
40014019	Die ʊ balɩ a yɩ vuotamba dɩ ba sʊʊŋ kala huutiti ma; ta die a nagɩ paanʊ golime anʊ wa aŋaŋ zaasɩtɩ ale wo, a daansɩ ŋmɩŋsikpeŋ ta die a pagɩ Ŋmɩŋ. Die ʊ gbieri gbieri paanʊsɩsɩ a nagɩ ha a yɩ ʊ kʊaŋandɩɩsɩrɩba, die ba nagɩ ha a yɩ vuosisi.
40014020	Vuoŋ mana dɩ dii ta tɩalɩ tɩalɩ. Die ʊ kʊaŋandɩɩsɩrɩba die dɩ vaarɩ nyintɩalɩkaha a suuli kparɩsɩ baŋ aŋaŋ ale.
40014021	Vuodiekemba die dɩ dine die yiwo dembisi tuse anʊ, ama die ba ka bɩɩsɩ hɔgʊba aŋaŋ ballɩ a gʊtɩ.
40014022	Die Yisa die dɩ vaa ʊ kʊaŋandɩɩsɩrɩba dɩ juu haarɩkʊ a garɩsɩ a ga mʊgɩkpɩɩrɩ mi wo chaakʊ, ta wɩarɩ dɩ ʊ taaŋ vuosisi aŋ ba kuli.
40014023	Die ʊ taanna vuosisi a kpatɩ wa, die ʊ ga a jʊalɩ kunkogiŋ dɩ ʊ jʊʊsɩ Ŋmɩŋ. Yuŋ die dɩ ga tʊgɩ ta ʊ bie mi ʊ nyɩɩna ma;
40014024	saŋka gie ta haarɩkʊ die bie wo saasaa mʊgɩkpɩɩrɩ sʊnsʊŋ aŋaŋ sʊnsʊŋ nyapoŋiku yaa ka dɔma dama bʊlɔgɩsɩŋ die nɩgɩnana ka.
40014025	Yaa gamma kparaaŋ kpaŋ saŋŋa die Yisa die dɩ chʊŋ nyaabʊ sikpeŋ a keŋ ʊ kʊaŋandɩɩsɩrɩba jigiŋ.
40014026	Die ba yene wo ʊ chʊnnana nyaabʊ sikpeku ŋmaamɩŋ die dɩ yigi be. Die ba baarɩ, “Kogiŋ wonde” ta faasɩ keesi.
40014027	Ama Yisa dɩ balɩ wɩa a yɩ ba bʊnyɩ a baarɩ, “Nɩ da vaa ŋmaamɩŋ yalla nɩ, wo manɩŋ.”
40014028	Ta Piita dɩ baarɩ, “N Yɔmʊtieŋ dɩ yiwo fʊnɩŋ fʊ vaa aŋ n chʊŋ nyaabʊ sikpeŋ a haarɩ fʊ.”
40014029	Yisa dɩ baa, “Kiere.” Naa chɩaŋ ma Piita die dɩ nyɩŋ haarɩkʊ ma a piili chʊŋ nyaabʊ sikpeŋ a gara ʊ jigiŋ.
40014030	Ama die ʊ yene bʊlɔgɩsɩbʊ dɩ faasɩna nɩgɩ wa ŋmaamɩŋ die dɩ yigi wo die ʊ piili a sʊʊna nyaabʊ chɩaŋ. Die ʊ keesi a baarɩ, “N Yɔmʊtieŋ gbatɩ mɩŋ taaŋ!”
40014031	Yisa die dɩ deeŋ nuuŋ a yigi wo bʊnyɩ ta baarɩ, “Fʊnɩŋ yada dɩ kana ka dala vuoke gie, bie yine fʊ chɩɩlɩ?”
40014032	Ba mana die dɩ juu haarɩkʊ sʊŋ die bʊlɔgɩsɩbʊ die dɩ nan.
40014033	Ta vuodieke dɩ benne haarɩkʊ sʊŋ die dɩ keŋ gbirigi a jɩama Yisa ta baarɩ, “Wusie, seŋ yiwo Ŋmɩŋ Bʊa.”
40014034	Die ba garɩsɩ mʊgɩkpɩɩrɩ a keŋ Genezariti tɩŋgbaŋ ma,
40014035	mi vuosi die dɩ mɩŋŋɩ Yisa. Die wɩa die ba mʊʊlɩ a yɩ vuosi mana, ta ba chii vuodiekemba mana die dɩ yʊagɩna a keŋ ʊ jigiŋ.
40014036	Die ba jʊʊsɩ wa dɩ ʊ ko a vaa vuodiekemba dɩ yʊagɩna wa ko a gbɩ ʊ jayeekiri kʊanʊaŋ; die vuodiekemba mana die dɩ gbɩna ka wa die ye wo gbaanɩŋ.
40015001	Womi Farasisi bataŋ aŋaŋ mɩraha dɩdagɩrɩba die dɩ nyɩŋ Jerusalemi a keŋ Yisa jigiŋ a pɩasɩ wa dɩ,
40015002	“Dɩ yiwo lalɩa fʊ kʊaŋandɩɩsɩrɩba dɩ ka dɩɩsa tɩ chɔɔŋkʊʊlɩba die dɩ dagɩna die wo? Ba ka nɩta ba nuusi ta die.”
40015003	Yisa die dɩ yiŋŋi a pɩasɩ ba, “Ta dɩ yiwo lalɩa nɩnɩŋ nɩ zeti Ŋmɩŋ mɩraha ta dɩ nɩ chɔɔŋkʊʊlɩba dagɩkʊ?
40015004	Ŋmɩŋ die baarɩ, ‘Yɩma fʊ chʊa aŋaŋ fʊ naa jɩlɩma’ ta ‘Vuodieke mana dɩ a keŋ zɩa ʊ chɔɔŋ yaa ʊ nuŋ mʊ ba kʊʊ wa.’
40015005	Ama nɩ daga a baarɩ dɩ vuoŋ dɩ a keŋ a yallɩ jadieke ʊ baaŋ nan nagɩ a suŋŋi ʊ nuŋ yaa ʊ chɔɔŋ ta baarɩ dɩ ‘Nyinti gie bɩrɩŋ wa Ŋmɩŋ sɩɩtɩ’;
40015006	ka ka bɩ yiwo mugisiŋ dɩ ʊ yɩma ba jɩlɩma ta yɩ ba jaaŋ. Naa nɩ zeti Ŋmɩŋ mɩraha ta dɩ nɩ gbaŋ gbaŋ nɩ dagɩŋ.
40015007	Nɩnɩŋ gɩgaantɩba gie! Ŋmɩŋ naazʊa Azaya die yaa wusie die ʊ bala nɩ wɩa die. Die Ŋmɩŋ baarɩ dɩ
40015008	“ ‘Vuosi gie yɩa mɩŋ jɩlɩma aŋaŋ ba nʊa, ama ba sʊgɩtɩ dɩ bie saasaa aŋaŋ mɩŋ.
40015009	Ba jɩama mɩŋ wa yɔrɩ dama ba daga vuosi vuota mɩra sɩba a yiwo manɩŋ n mɩra.’ ”
40015010	Womi Yisa die dɩ wa kpɩkpaakʊ a keŋ ʊ jigiŋ a bala yɩ ba, “Nɩ wʊmma ta sɩmma a chɩasɩ!
40015011	Da jadieke dɩ junene vuota nʊaŋ ma yinene wo dɩgɩntɩ Ŋmɩŋ jigiŋ ama jadieke dɩ nyɩnana ʊ nʊaŋ ma yinene wo dɩgɩntɩ Ŋmɩŋ jigiŋ.”
40015012	Womi ʊ kʊaŋandɩɩsɩrɩba dɩ keŋ ʊ jigiŋ a pɩasɩ wa dɩ, “Fʊ sɩba a baarɩ Farasisi vuosisi dɩ wʊnna fʊ balɩkʊ ba jɩɩ wa sɩnyɩɩrɩŋ?”
40015013	Ʊ die dɩ yiŋŋi a balɩ ba, “Tɩɩ dieke mana n Chɔɔŋ dieke dɩ benne arɩzanna ma dɩ kana ka suuye sie ba keŋ vʊʊka a taaŋ.
40015014	Die wɩa vaa ba aŋ ba ga dama ba sɩɩ sɩba yɩɩsɩ ta data taŋ. Yɩɩ dɩ a keŋ data ʊ chanchaaŋ sie ba mana nan guoliŋ me.”
40015015	Piita die yiŋŋi a baarɩ: “Dagɩ tɩ nandagɩrɩ gie chɩaŋ.”
40015016	Yisa die dɩ yiŋŋi a balɩ ba dɩ, “Nɩ gbaŋ nɩ ka sɩba n wʊbalɩka gie chɩasɩ?
40015017	Nɩ ka sɩba a baarɩ jadieke mana dɩ junene vuota nʊaŋ ma gara ʊ nyuuti ma ta daaga ʊ nyɩŋgbanɩŋ a nyɩna?
40015018	Ama wudiekemba vuota dɩ balala ʊ nʊaŋ ma nyɩna ʊ sʊŋ, die yinene vuota dɩgɩntɩ.
40015019	Dama vuota sʊŋ ma sʊŋanyilibɩatɩ dɩ nyɩna, sɩba vuota kʊʊla, daakpana aŋaŋ hɔgʊkpana yaalɩŋ, aŋaŋ gaarɩŋ aŋaŋ ŋmɩnchɩbɩsɩ aŋaŋ kʊagaarɩŋ.
40015020	Genhe yinene vuota dɩgɩntɩ; ama da nuudɩgɩntɩ diile yinene vuota dɩgɩntɩ.”
40015021	Yisa die dɩ nyɩŋ mi a ga Taya aŋaŋ Sidoni tɩŋgbaŋ chaaŋ.
40015022	Die wɩa Keenani hɔgʊ wʊnyɩ die dɩ benne mi chaakʊ die dɩ keŋ Yisa jigiŋ a wa wa dɩ, “N Yɔmʊtieŋ Davidi haagɩŋ chɩgɩ mɩŋ zɔɔlɩŋ! Jɩmbɩaŋ yalla n havʊʊbiŋ, dɩ a paalɩ a mugisi wo pam.”
40015023	Ama Yisa die ka balɩ wɩɩŋ mana a yɩ wa. Die ʊ kʊaŋandɩɩsɩrɩba die dɩ keŋ ʊ jigiŋ a balɩ wa dɩ ʊ yagɩ wa; dama ʊ dɩ tɩ mɩŋ a yie watɩ.
40015024	Womi Yisa die dɩ yiŋŋi balɩ ba dɩ, “Izara vuodiekemba dɩ sɩna sɩba yii diekemba dɩ bana, banɩŋ ba jigiŋ nyɩɩna Ŋmɩŋ dɩ tʊŋ mɩŋ.”
40015025	Ta hɔgʊ wa die dɩ a keŋ a gbirigi Yisa nɩŋŋa a baarɩ, “N Yɔmʊtieŋ, suŋŋi mɩŋ!”
40015026	Yisa die dɩ yiŋŋi a baarɩ, “Dɩ ka mʊ dɩ vuoŋ nagɩ ballɩbɩsɩ nyindiike a yɩ gbaasɩ.”
40015027	Die wɩa hɔgʊ wa die dɩ yiŋŋi a baarɩ, “N Yɔmʊtieŋ ka yiwo wusie, ama gbaaŋ diekemba dɩ dʊana ba tieŋ nɩŋŋa ŋaaŋ nagɩ nyindiike chɔɔta dieke dɩ nannana ʊ nɩŋŋa a die.”
40015028	Naa chɩaŋ wɩa Yisa die dɩ balɩ wa, “Yiwo hɔgʊ dieke yada dɩ dala! Fʊ yaalala jadieke wo nan yi a yɩ fʊ.” Lele womi ʊ hɔgʊlɩa wa dɩ ye alaafɩa.
40015029	Yisa die dɩ nyɩŋ mi a ga Galili mʊgɩkpɩɩrɩ chaaŋ. Die a jʊalɩ a kalɩ kunkogiŋ me.
40015030	Ta kpɩkpaaŋ die dɩ a keŋ ʊ jigiŋ aŋaŋ gbilisi aŋaŋ yɩɩsɩ aŋaŋ gbarɩgɩsɩ aŋaŋ gaantɩŋ aŋaŋ vuodiekemba mana dɩ yʊagɩna yʊagɩtɩ yiri yiri mana a nagɩ ba dʊaŋ ʊ nɩŋŋa; die ʊ gbaaŋ ba.
40015031	Kpɩkpaakʊ die dɩ yene ta gaantɩba balɩ wɩa, ta gbarɩgɩsɩ dɩ chʊŋ, ta gbilisi dɩ ye alaafɩa, yɩɩsɩ dɩ yese wo die dɩ yi be mamachi. Die ba bɩrɩ Izara vuosi Ŋmɩŋ.
40015032	Yisa die dɩ wa ʊ kʊaŋandɩɩsɩrɩba a keŋ ʊ jigiŋ a baarɩ dɩ, “Zɔɔlɩŋ yigi mɩŋ mɩŋ aŋaŋ vuosi gie wɩa, dama ba bie wo n jigiŋ daraa ataa, ta lele ba wo jaaŋ ba baaŋ dii. N ka yaala n vaa ba kuli ta ka yɩ ba nyindiike, dama ba nan keŋ chaa sieŋ me.”
40015033	Ʊ kʊaŋandɩɩsɩrɩba dɩ pɩasɩ wa, “Sɩa tɩ nan ye nyindiike haagɩrɩ gie me a yɩ kpɩkpaakʊ gie?”
40015034	Yisa die dɩ pɩasɩ ba, “Paanʊsɩ aŋmɩa nɩ yallɩ?” Ba baarɩ, “Paanʊsɩ golime ayʊpɔyɩ aŋaŋ zaasɩbɩsɩ bɩta.”
40015035	Naa chɩaŋ wɩa Yisa die dɩ yi kpɩkpaakʊ nʊaŋ dɩ ba sʊʊŋ kala tɩŋgbaŋ.
40015036	Die ʊ nagɩ paanʊ golime ayʊpɔyɩ wa aŋaŋ zaasɩbɩsɩsɩ a bɩrɩ Ŋmɩŋ ta die gbieri gbieri he a nagɩ ha a yɩ ʊ kʊaŋandɩɩsɩrɩba die ba nagɩha a yɩ vuosisi.
40015037	Die ba mana dɩ dii ta tɩalɩ tɩalɩ. Ʊ kʊaŋandɩɩsɩrɩba die dɩ vaarɩ nyintɩalɩkaha a suuli kparɩsɩ ayʊpɔyɩ.
40015038	Die dembiŋ diekemba die dɩ dine wo die yiwo vuosi tuse anɩɩsa, ama die ba ka bɩɩsɩ hɔgʊba aŋaŋ ballɩ.
40015039	Die Yisa dɩ wa a taaŋ kpɩkpaakʊ ta die juu haarɩŋ a ga Magadani tɩŋgbaŋ chaaŋ ma.
40016001	Die Farasisi aŋaŋ Sadusisi vuosi bataŋ die dɩ keŋ Yisa jigiŋ. Die ba yaala ba yigi wo mɩŋ, die chɩaŋ ma die ba pɩasɩ wa dɩ ʊ yi mamachi wɩɩŋ a yɩ ba aŋ ka dagɩ sɩba Ŋmɩŋ die zie wo ʊ kʊaŋ.
40016002	Ama die ʊ yiŋŋi a balɩ dɩ, “Nɩɩŋmara dɩ keŋ ŋmɩntɩ jɩŋmɩŋ nɩ ŋaaŋ baarɩ, ‘Soriŋ jigiri nan dɩ vɩɩna.’
40016003	Ta sʊkʊleeliŋ dɩaŋ nɩɩŋmara dɩ keŋ ŋmɩntɩ ta bɩ sɩbɩ nɩ ŋaaŋ baarɩ, ‘Nɩɩŋ baa ka nɩɩŋ mɩŋ.’ Nɩ nan bɩagɩ a daansɩ nɩɩŋmara ta balɩ wudieke dɩ balla ka yi ama nɩ kaaŋ dɩ sɩba wudieke dɩ yinene lele chɩasɩ!
40016004	Nɩnɩŋ, lele vuosi nɩ yiwo vuobɩatɩ ta ka dɩsa Ŋmɩŋ, nɩ yaala nɩ ye wo mamachi wɩɩŋ; ama n kaaŋ wɔŋ yi wɩɩŋ a yɩ nɩ; ama mamachi dieke nyɩɩna n baaŋ nan nagɩ a yɩ nɩ yiwo Jona mamachi ka.” Die ʊ balla die a yɩ ba, ta die ga ta va ba.
40016005	Die Yisa aŋaŋ ʊ kʊaŋandɩɩsɩrɩba die dɩ gasɩna mʊgɩkpɩɩrɩ a ga mi wo chaakʊ, die ʊ kʊaŋandɩɩsɩrɩba die dɩ daaŋ ta ka nagɩ paanʊ.
40016006	Yisa die dɩ balɩ a yɩ ba, “Nɩ sɩmma Farasisi aŋaŋ Sadusisi dabɔtɩ wɩa.”
40016007	Die ba a bala a yɩa taŋ a baarɩ, “Dɩ yiwo tɩ kana ka nagɩ paanʊ wɩa ʊ bala die wo.”
40016008	Yisa die dɩ mɩŋŋɩna ba balala wudieke wo die ʊ pɩasɩ ba, “Nɩnɩŋ vuodiekemba nɩ yada dɩ kana ka dala, bɩa nɩ bala yɩa taŋ nɩ wone paanʊ wɩa?
40016009	Nɩ ye ka sɩba ka chɩaŋ? Nɩ ka tɩɩnsɩ die n nagɩna paanʊ golime anʊ a yɩ dembisi tuse anʊ wa? Die kparɩsɩ aŋmɩa die nɩ vaarɩ nyintɩalɩkaha a suuli?
40016010	Ta die n nagɩ paanʊ golime ayʊpɔyɩ a yɩ dembisi tuse anɩɩsa wa, kparɩsɩ aŋmɩa die nɩ vaarɩ?
40016011	Bɩa yine nɩ yile dɩ paanʊ wɩa maŋ bala nɩ? ‘Nɩ sɩmma Farasisi aŋaŋ Sadusisi dabɔtɩ wɩa!’ ”
40016012	Die ba wa a sɩba a baarɩ dɩ ʊ ka bala ba dɩ ba sɩmma yaa gamma dabɔtɩ dieke ba yalla a yɩa paanʊ sʊŋ ama dɩ ba sɩmma Farasisi aŋaŋ Sadusisi dagɩŋ wɩa.
40016013	Yisa die dɩ ga Siisiria Filipi tɩŋ chaaŋ, die ʊ pɩasɩ ʊ kʊaŋandɩɩsɩrɩba dɩ, “Mɩnɩa vuosisi dɩ baarɩ manɩŋ vuota Bʊa wa yiye?”
40016014	Die ba baarɩ, “Bataŋ baarɩ yiwo Jɔɔn vuodieke die dɩ sɩnana vuosisi Ŋmɩŋ nyaabʊ, bataŋ dɩaŋ baarɩ yiwo Elaja ta bataŋ dɩaŋ dɩ baarɩ yiwo Jerimaya yaa Ŋmɩŋ naazʊalɩba wʊnyɩ die dɩ benne kʊrɩŋ ma wa.”
40016015	Ta ʊ pɩasɩ ba, “Ta nɩnɩŋ mɩnɩa nɩ baarɩ n yiye?”
40016016	Womi Simoni Piita dɩ baarɩ, “Fʊ yine miivolitieŋ Ŋmɩŋ Bʊa Masia wa, vuodieke ʊ vʊarɩna.”
40016017	Yisa die dɩ yiŋŋi a balɩ wa, “Fʊnɩŋ Simoni, Jona bʊa, sʊgɩfɩalɩŋ bemme fʊ ma, dama daa vuota yuori wɩarɩ gie a dagɩ fʊ ama dɩ yiwo n Chʊa Ŋmɩŋ dieke dɩ benne arɩzanna ma wa.
40016018	N bala fʊ, fʊnɩŋ fʊ yiwo Piita ta tanjaalɩka gie sikpeŋ maŋ nan nagɩ n vuosi zieŋ, ta kuŋ gbaŋ kaaŋ bɩagɩ a nyaŋŋɩ ba.
40016019	N nan yɩ fʊ Ŋmɩŋ naarɩ sanʊaŋ safɩbie; die wɩa jadieke mana fʊ baarɩ dɩ chʊarɩ tɩŋgbaŋka gie me die gbaŋ gbaŋ jaabʊ nan dɩ chʊarɩ arɩzanna ma; ta jadieke mana fʊ baarɩ ka ka chʊarɩ tɩŋgbaŋka gie me, die gbaŋ gbaŋ jaabʊ kaaŋ dɩ chʊarɩ arɩzanna ma.”
40016020	Womi Yisa die dɩ kpaaŋ ʊ kʊaŋandɩɩsɩrɩba aŋaŋ nɩŋŋmɩna dɩ ba da keŋ balɩ vuoŋ dɩ ʊ yine Masia wa.
40016021	A nyɩŋ saŋka mi yaa gamma, Yisa die dɩ piili a bala a yuore ʊ kʊaŋandɩɩsɩrɩba dɩ, “Sie n ga Jerusalemi a ga dii wahala a nyɩŋ tɩka nyɩŋkʊraha aŋaŋ Ŋmɩŋ kɩkaabɩtɩba nyɩŋkʊraha aŋaŋ mɩraha dɩdagɩrɩba nuusi me. Ba nan kʊʊ mɩŋ ama daraa ataa daraaŋ Ŋmɩŋ nan hagɩ mɩŋ a nyɩŋ kuŋ me.”
40016022	Piita die dɩ nagɩ wa a nyɩŋ lʊgɩŋ a piili a galɩma wa a baarɩ dɩ, “N Yɔmʊtieŋ, Ŋmɩŋ da vaa die yi. Naa kaaŋ daaŋ yi fʊ.”
40016023	Yisa die dɩ yiŋŋi a balɩ a yɩ Piita, “Fʊnɩŋ Sitaani wa gie hagɩ gie ta va mɩŋ. Yiwo taŋgbiŋkiŋ n sieŋ me dama fʊ sʊŋanyilehe gie yiwo vuota sʊŋanyile ama daa Ŋmɩŋ.”
40016024	Womi ʊ balɩ a yɩ ʊ kʊaŋandɩɩsɩrɩba dɩ, “Vuodieke mana dɩ yaala ʊ dɩa n kʊaŋ, sie ʊ zeti ʊ gbaŋ a nagɩ ʊ dagarɩkɩŋ a dɩa mɩŋ.
40016025	Dama vuodieke nɩŋ mana dɩ kana ka saagɩya dɩ ʊ nagɩ ʊ miivoli a yɩ mɩŋ nan waarɩ ka, ama vuodieke nɩŋ mana dɩ keŋ waarɩ ʊ miivoli n wɩa wʊnɩŋ nɩŋ nan daansɩ ye ke.
40016026	Bɩa vuota dɩ baa ʊ ye, ʊ yallɩ dʊnɩa nyinti mana ta waarɩ ʊ miivoli, bɩa nyʊarɩ ʊ baa ʊ ye? Vuoŋ nan bɩagɩ nagɩ jaaŋ a daa ʊ miivoli?
40016027	Dama manɩŋ vuota Bʊa baa n yiŋŋi keŋ mɩŋ aŋaŋ n Chʊa Ŋmɩŋ hagɩrɩŋ, aŋaŋ ʊ malakasi, ta saŋŋa mi n nan tuŋ vuoŋ mana yaa gamma ʊ tʊnna die.
40016028	Wusie maŋ bala nɩ, vuosi bataŋ bie gie ba kaaŋ kpi sie ba keŋ ye manɩŋ vuota Bʊa naarɩ diile saŋŋa.”
40017001	Daraa ayʊaba kʊaŋ chaaŋ die Yisa die dɩ nagɩ Piita, aŋaŋ Jemisi aŋaŋ ʊ nɩmbʊa Jɔɔn, a yaa ba ga jʊalɩ taŋbɩrɩŋkɩŋ sikpeŋ me, ba nyɩɩna.
40017002	Womi ʊ nyɩŋgbanɩŋ die dɩ tarɩgɩ ba nɩŋŋa. Ʊ nine dɩ chaaŋ sɩba ŋmɩŋ ta ʊ nyiŋyeeke dɩ yɩantɩ sɩba chaanɩŋ.
40017003	Ta ba ye Mosisi aŋaŋ Elaja dɩ nyɩnna bʊnyɩ ba jigiŋ a bala wɩa aŋaŋ Yisa.
40017004	Die wɩa Piita die dɩ balɩ a yɩ Yisa dɩ, “N Yɔmʊtieŋ dɩ vɩɩna tɩ benne giena. Fʊ tɩŋ nan saagɩ, n tɩŋ nan kpii viisi ataa giena, ta kaanɩ fʊ jaaŋ, ta kaanɩ yi Mosisi jaaŋ ta kaanɩ dɩaŋ dɩ yi Elaja jaaŋ.”
40017005	Die Piita die dɩ yene ko bala wɩaha, nɩɩŋmaayɩalɩŋ dɩ keŋ ligi be, ta lɔlɩŋ dɩ nyɩŋ nɩɩŋmaakʊ ma a baarɩ, “N Bʊachoti wʊnna, ʊ ma n sʊŋ dɩ paalɩ a fɩalɩ, nɩ wʊmma a yɩma wa.”
40017006	Die ʊ kʊaŋandɩɩsɩrɩba die dɩ wʊnna lɔlɩkʊ die ŋmaamɩŋ dɩ faasɩ a yigi be, die ba gbirigi tɩŋgbaŋ.
40017007	Yisa die dɩ keŋ ba jigiŋ a gbi gbi ba ta baarɩ, “Nɩ hagɩ zie. Da nɩ chɩgɩma ŋmaamɩŋ.”
40017008	Die wɩa die ba kɔtɩ ba sikpigile a daansɩ ta ka ye vuoŋ mi, sie Yisa nyɩɩna ma.
40017009	Die ba nyɩnna tanɩ ma a keŋ sʊʊna wa, Yisa die dɩ kpaaŋ ba dɩ, “Nɩ sɩmma nɩ keŋ a balɩ vuoŋ nɩ yene wudieke wo, a ga tʊgɩ saŋŋa dieke manɩŋ Vuota Bʊa dɩ balla ʊ hagɩ kuŋ me.”
40017010	Die ʊ kʊaŋandɩɩsɩrɩba die dɩ pɩasɩ wa dɩ, “Bɩa wɩa mɩraha dɩdagɩrɩba dɩ baarɩ dɩ sie Elaja woliŋ keŋ Masia ma?”
40017011	Die ʊ yiŋŋi a balɩ dɩ, “Ka yiwo wusie dɩ sie Elaja woliŋ keŋ, amʊ ʊ wʊnsɩ wɩɩŋ mana a mɩŋŋɩ zieŋ.
40017012	Ama manɩŋ n bala nɩ dɩ, Elaja wɔŋ keŋ mɩŋ ama ta vuosi dɩ ka mɩŋŋɩ wa, ta yi wo yɔrɩ yɔrɩ die ba yaalala die wo. Die gbaŋ gbaŋ ba nan yi manɩŋ vuota Bʊa aŋ n dii wahala ba nuusi me.”
40017013	Womi ʊ kʊaŋandɩɩsɩrɩba die dɩ mɩŋŋɩ a baarɩ Jɔɔn dieke die dɩ sɩnana vuosi Ŋmɩŋ nyaabʊ wɩa ʊ bala die.
40017014	Die Yisa aŋaŋ ʊ kʊaŋandɩɩsɩrɩba bataa wa dɩ yiŋŋine a ga kpɩkpaakʊ jigiri daa wʊnyɩ die dɩ keŋ a gbirigi Yisa nɩŋŋa,
40017015	a baarɩ, “N Yɔmʊtieŋ chɩgɩ n bʊa dembike gie zɔɔlɩŋ, dama ʊ yiwo kpenkpennantʊ, die dɩ paalɩ a mugisi wo a yi ʊ nanna boliŋ me yaa nyaaŋ sʊŋ daaŋ mana.
40017016	Maŋ yaa wa keŋ fʊ kʊaŋandɩɩsɩrɩba jigiŋ, ama die ba ka bɩagɩ a gbaaŋ wa.”
40017017	Yisa dɩ yiŋŋi a balɩ ba, “Nɩnɩŋ lele vuosi gie dɩ wone yada ta bɩ yi vuodiekemba dɩ kana ka dɩɩsa Ŋmɩŋ, nɩ yaala n bemme nɩ jigiŋ a ga tʊgɩ saŋŋa bɩa? Nɩ yaala n yaa wa suguru aŋaŋ nɩ a ga tʊgɩ saŋŋa bɩa? Nɩ yaa bʊa wa a keŋ giena.”
40017018	Yisa die dɩ natɩ jɩmbɩakʊ die ka nyɩŋ bʊa wa ma, die bʊa wa dɩ ye a laafɩa lele womi.
40017019	Ka kʊaŋ chaaŋ die Yisa kʊaŋandɩɩsɩrɩba die dɩ keŋ ʊ jigiŋ a pɩasɩ wa, “Bɩa wɩa tɩ ka bɩagɩ a yagɩ jɩmbɩakʊ?”
40017020	Die ʊ yiŋŋi a balɩ ba, “Dɩ yiwo nɩ yada dɩ kana ka dala wɩa. Wusie maŋ bala nɩ, nɩ yi Ŋmɩŋ yada ka dala sɩba kaŋmɩŋ biŋ, nɩ nan bɩagɩ a balɩ yɩ tanɩ gie ‘Vʊʊ a nyɩŋ giena a ga nan mi aŋ ka vʊʊ’; nɩ nan bɩagɩ yi jaaŋ mana.
40017021	((Ama jɩmbɩaŋ sɩba naa, nɩ kaaŋ bɩagɩ a yagɩ sie nɩ bɔba nʊaŋ ta jʊʊsa Ŋmɩŋ.))”
40017022	Die Yisa kʊaŋandɩɩsɩrɩba mana die dɩ lagɩsɩna Galili mi, die ʊ balɩ a yɩ ba dɩ, “Ba nan nagɩ manɩŋ Vuota Bʊa a yi vuosi nuusi me
40017023	aŋ ba kʊʊ mɩŋ ama daraa ataa daraaŋ n nan hagɩ kumbu me.” Die ʊ kʊaŋandɩɩsɩrɩba sʊgɩtɩ die dɩ paalɩ a chʊʊsɩ.
40017024	Die Yisa aŋaŋ ʊ kʊaŋandɩɩsɩrɩba die dɩ gana Kapenɔmi, Ŋmɩŋ juokpeŋkpɩɩkʊ lampotuosiribe dɩ keŋ Piita jigiŋ a pɩasɩ dɩ, “Dɩdagɩrʊ wa tune Ŋmɩŋ jɩamɩŋ juokpeŋkpɩɩkʊ lampoke mɩŋ?”
40017025	Ta Piita die dɩ baarɩ, wa, ʊ tune mɩŋ. Piita die dɩ gana a juu tigiri me die Yisa die woliŋ balɩ wɩaha, ta pɩasɩ wa dɩ, “Simoni lalɩa fʊ yile? Ba mba tunene lampo a yɩa tɩŋgbaŋka gie naakpɩɩma ha? Tɩŋgbaŋka vuosi yaa chaanɩŋ?”
40017026	Ta ʊ yiŋŋi a baarɩ “Chaanɩŋ.” Yisa die dɩ yiŋŋi a baarɩ, “Dɩ mʊ mɩŋ, dɩ dagɩ sɩba tɩŋgbaŋka vuosi ka mʊ dɩ ba tuŋ.
40017027	Ama tɩ kana ka yaala tɩ chʊʊsɩ ba sʊgɩtɩ wɩa, ga mʊgɩkpɩɩrɩ ma a ga taaŋ kagɔntɩ ta datɩ zaasɩ dieke fʊ wolinne a yigi, fʊ yuori ka nʊaŋ nan ye ligire biŋ dieke dɩ baaŋ nan bɩagɩ a tuŋ manɩŋ aŋaŋ fʊ ma; ta fʊ nagɩ ka a tuŋ be.”
40018001	Saŋka mi ʊ kʊaŋandɩɩsɩrɩba die dɩ keŋ ʊ jigiŋ a pɩasa wa dɩ, “Mɩnɩa yine vuokpɩɩŋ Ŋmɩŋ naarɩ ma?”
40018002	Die ʊ wa bʊabiŋ a vaa ʊ zie ba nɩŋŋa,
40018003	ta balɩ dɩ, “Wusie maŋ bala nɩ, vuodieke nɩŋ dɩ kana ka tarɩgɩ ʊ beriŋ a sɩɩ sɩba bʊabiŋ beriŋ, ʊ kaaŋ wɔŋ juu Ŋmɩŋ naarɩ ma.
40018004	Die wɩa vuodieke nɩŋ mana dɩ sʊʊna ʊ gbaŋ tɩŋgbaŋ sɩba bʊabike gie, wʊnɩŋ ʊ balla ʊ yi vuokpɩɩŋ Ŋmɩŋ naarɩ ma.
40018005	Vuodieke dɩaŋ mana dɩ mɩŋŋɩna a tuose bʊabike gie chanchaaŋ n saaŋ ma, mɩŋŋɩ tuose mɩŋ mɩŋ.
40018006	“Ballɩbɩ diekemba dɩ yine mɩŋ yada wa gie, vuodieke dɩ yi ba yi bɩaŋ, ba tɩŋ bɔbɩ nɩɩŋ a yi ʊ nyie ta nagɩ wa taaŋ mʊgɩkpɩɩrɩ ma ta nyaabʊ dɩ dii wo dɩ tɩŋ nan dɩ kpɩa.
40018007	Wʊbɩaŋ nan dɩ beri tɩŋgbaŋka gie vuodieke dɩ gaanana ba chanchaalɩŋ dɩ yie bɩaŋ wɩa. Magɩsɩŋ nan keŋ ama wʊbɩaŋ bie vuodieke dɩ yinene a kieŋ vuosi mi wo.
40018008	“Dɩ yiwo fʊ nuuŋ yaa fʊ nachɩgɩsɩŋ yinene fʊ yie tʊmbɩatɩ die nɩŋ fʊ gobike a vigi taaŋ. Dama dɩ kpɩa fʊ baaŋ nan dɩ yallɩ nuubalɩmɩŋ yaa nachɩgɩbalɩmɩŋ a juu miivoli dieke dɩ wone kpatɩ ma a tɩaŋ fʊ baaŋ nan dɩ yallɩ nuusi mana aŋaŋ nachɩgɩsɩ mana ta Ŋmɩŋ nagɩ fʊ a vigi taaŋ boli dieke dɩ wone kpatɩŋ ma.
40018009	Dɩ bɩ yiwo fʊ nimbiŋ dɩaŋ yinene fʊ tʊma tʊmbɩatɩ fʊ vʊarɩka a vigi taaŋ dama dɩ kpɩa fʊ baaŋ nan juu miivoli dieke dɩ wone kpatɩŋ ma aŋaŋ nimbibalɩmɩŋ a tɩaŋ fʊ baaŋ nan dɩ yallɩ nine ale ta Ŋmɩŋ nagɩ fʊ a taaŋ boli dieke dɩ wone kpatɩŋ ma.
40018010	“Nɩ sɩmma nɩ da keŋ a daansɩ ballɩbɩsɩ gie wʊnyɩ yɔrɩ. Ama wusie maŋ balɩ nɩ, ba malakasisi bie wo Ŋmɩŋ dieke dɩ benne arɩzanna ma jigiŋ saŋŋa mana.
40018011	((Manɩŋ Vuota Bʊa keŋye dɩ n keŋ gbatɩ vuodieke dɩ bana wa a taaŋ.))
40018012	“Dɩɩ yi ta vuoŋ dɩ yallɩ yiise kɔbɩga, ta kaanɩ dɩ bɩa, lalɩa nɩ yile ʊ nan yi? Ʊ nan vaa baŋɩsɩ-wayɩ aŋaŋ awayɩ wa a zieŋ kunkogiŋ sikpeŋ ta yaalɩ jadieke dɩ bana wa.
40018013	Wusie maŋ balɩ nɩ, ʊ keŋ ye ke ʊ nan dɩ yallɩ sʊgɩfɩalɩŋ yiibalɩŋka gie wɩa a tɩaŋ yiise baŋɩsɩ-wayɩ aŋaŋ wayɩ dɩ kana ka baya wa.
40018014	Die gbaŋ gbaŋ nɩ Chɔɔŋ Ŋmɩŋ dieke dɩ benne arɩzanna ma wa dɩ ka yaala ballɩbɩsɩ gie wʊnyɩ bɩa.
40018015	“Fʊ nɩmbʊa dɩ keŋ tʊŋ fʊ bɩaŋ, ga ʊ jigiŋ saŋŋa dieke ʊ benne ʊ nyɩɩna ma a balɩ wa wudieke ʊ yine. Dɩɩ yi ʊ saagɩ ʊ tʊnna die, nɩ bɩ yiwo nɩmballɩ bɩbra die.
40018016	Ama ʊ a keŋ ka yaala ʊ wʊŋ a yɩ fʊ, fʊ nagɩ vuobalɩmɩŋ yaa vuosi bale a gʊtɩ fʊ ma aŋ nɩ ga ʊ jigiŋ, aŋ vuosi bale wo yaa bataa wa wʊŋ wɩarɩ ta yi fʊ siaratieliŋ.
40018017	Ʊ bɩ ka yaala ʊ wʊŋ a yɩ ba, fʊ balɩ a yɩ Ŋmɩŋ jɩamɩŋ vuosi mana, dɩɩ yi ʊ ka bɩ wʊŋ a yɩ Ŋmɩŋ jɩamɩŋ vuosisi, nɩ va wa aŋ ʊ yi sɩba vuodieke dɩ kana ka jɩama Ŋmɩŋ yaa lampotuosiru.
40018018	“Wusie maŋ balɩ nɩ, jadieke dɩ baa dɩ chʊarɩ tɩŋgbaŋka gie me die gbaŋ gbaŋ nan dɩ chʊarɩ arɩzanna ma; ta jadieke dɩ kana ka chʊarɩ tɩŋgbaŋka gie me die gbaŋ gbaŋ jaabʊ kaaŋ dɩ chʊarɩ arɩzanna ma.
40018019	“N bɩ bala nɩ, nɩnɩŋ nɩ vuosi bale dɩ yi nʊabalɩmɩŋ tɩŋgbaŋka gie me a jʊʊsɩ n Chʊa Ŋmɩŋ dieke dɩ benne arɩzanna ma jaaŋ, ʊ nan yi nɩ yaalala die a yɩ nɩ.
40018020	Dama jigidieke mana vuosi bale yaa bataa dɩ lagɩsɩna n saaŋ ma, mi maŋ gʊtɩ a bie ba sʊŋ.”
40018021	Die Piita die dɩ keŋ Yisa jigiŋ a pɩasɩ wa, “N Yɔmʊtieŋ, dɩɩ yi n nɩmbʊa dɩ yi mɩŋ bɩaŋ, bʊŋmɩa maŋ baa n nagɩ a chaa wa? Bʊyʊpɔyɩ?”
40018022	Yisa dɩ yiŋŋi a balɩ wa, “Aayɩ, daa bʊyʊpɔyɩ ama baŋɩsɩ-yʊpɔyɩ jigiŋ ayʊpɔyɩ.
40018023	Dama Ŋmɩŋ naarɩ sɩɩ sɩba naaŋ wʊnyɩ dɩ wana ʊ tigiŋ yɔŋɩsɩ dɩ ʊ bɩɩsɩ ba hamɩŋ ligire dɩ mʊna die.
40018024	Die ʊ piiline a bɩɩsa ba ba yaa daa wʊnyɩ a keŋ ʊ jigiŋ, die ʊ dii wo ʊ hamɩŋ ligire tuse tuse pam.
40018025	Die ʊ kaaŋ dɩ bɩagɩ a tuŋ; naa chɩaŋ ma naaŋ wa die dɩ a baarɩ ba nagɩ wa aŋaŋ ʊ hɔgʊ aŋaŋ ʊ ballɩ aŋaŋ nyindiekemba ʊ yalla mana a daa a keŋ tuŋ hannɩ.
40018026	Ama yɔmʊ wa die dɩ gbirigi naaŋ wa nɩŋŋa a jʊʊsɩ wa a baarɩ, ‘Dii suguru, n nan tuŋ fʊ jaaŋ mana.’
40018027	Ta zɔɔlɩŋ die dɩ yigi naaŋ wa die ʊ nagɩ hannɩ a chaa wa, ta va ʊ ga.
40018028	“Womi yɔmʊ wa die dɩ nyɩŋ a ga haarɩ ʊ yɔmʊ chanchaaŋ die dɩ dine ʊ hamɩŋ ligire bɩta, die ʊ yigi ʊ nyie ta balɩ wa, ‘Tuŋ mɩŋ n hannɩ lele!’
40018029	Ʊ chanchaaka die dɩ a gbirigi ʊ nɩŋŋa a jʊʊsɩ wa a baarɩ, ‘Dii suguru n nan tuŋ fʊ!’
40018030	Ama ta die ʊ zeti ta baarɩ ba yigi wo a ga a yi dansarɩka ma a ga tʊgɩ saŋŋa dieke ʊ baaŋ nan tuŋ hannɩ.
40018031	Die ʊ yɔmʊ chanchaalɩba die dɩ yene die wo die ba sʊgɩtɩ dɩ paalɩ chʊʊsɩ die ba ga balɩ ba naaŋ wa wudieke mana dɩ yine.
40018032	Naaŋ wa die dɩ wa wa ʊ juu; ʊ piili a zɩa wa a baarɩ dɩ, ‘Fʊnɩŋ vuobɩakʊ gie die n nagɩ hannɩ dieke fʊ dinene a chaa fʊ mɩŋ dama die jʊʊsɩ mɩŋ mɩŋ.
40018033	Dɩ tɩŋ mʊ fʊ chɩgɩ wa fʊ chanchaaka zɔɔlɩŋ sɩba die n chɩgɩna fʊ zɔɔlɩŋ die wo gbaŋ gbaŋ.’
40018034	Die sɩnyɩɩrɩŋ dɩ paala yallɩ naaŋ wa ʊ nagɩ daa wa a yi dansarɩka sʊŋ dɩ ʊ dii wahala a ga tʊgɩ saŋŋa dieke ʊ baaŋ nan tuŋ hannɩ mana.”
40018035	Nandagɩrɩ gie kʊaŋ chaaŋ die Yisa dɩ balɩ dɩ, “Dɩɩ yi fʊ ka nagɩ a chaa fʊ chanchaalɩŋ aŋaŋ fʊ sʊŋ mana die gbaŋ gbaŋ n Chʊa Ŋmɩŋ dieke dɩ benne arɩzanna ma wa dɩ nan yi fʊ.”
40019001	Die Yisa die dɩ balla wɩaha a kpatɩ naa, ʊ nyɩŋ Galili a ga Judia tɩŋgbaŋ dieke dɩ benne Jɔɔdani mʊgɩrɩ chaakʊ.
40019002	Ta kpɩkpaaŋ die dɩ dɩ ʊ kʊaŋ die ʊ gbaaŋ vuodiekemba dɩ yʊagɩna mi.
40019003	Ta Farasisi bataŋ dɩ a keŋ ʊ jigiŋ a yaala ba magɩsɩ wa, ta pɩasɩ wa, “Tɩ mɩraha yɩ sieŋ dɩ dembiŋ zeti ʊ hɔgʊ ta ʊ ka yi wɩɩŋ mɩŋ?”
40019004	Yisa die dɩ yiŋŋi balɩ ba, “Nɩ ka karɩŋ Ŋmɩŋ gbaŋkʊ dɩ bala die wo? Dɩ ‘Piiliku me, Ŋmɩŋ die naanna vuota, dembiŋ aŋaŋ hɔgʊ,
40019005	ta baarɩ, Naa chɩaŋ ma dembiŋ aŋaŋ hɔgʊ nan va ba chʊalɩŋ aŋaŋ ba nɩɩlɩŋ ta faarɩ taŋ ta ba vuosi bale wo lagɩŋ a yi nyɩŋgbaŋ balɩmɩŋ.’
40019006	Naa chɩaŋ wɩa ba ka bɩ yi vuosi bale, ba wa yiwo vuobalɩmɩŋ. Die wɩa jadieke Ŋmɩŋ dɩ nagɩna a lagɩŋ taŋ, vuota ka mʊ ʊ puoke.”
40019007	Die Farasisi die dɩ pɩasɩ wa, “Bɩa wɩa Mosisi die dɩ yɩ mɩra dɩ dembiŋ dɩ a keŋ a baa ʊ zeti ʊ hɔgʊ sie ʊ woliŋ a yɩ wa gbanɩŋ a baarɩ dɩ ʊ ka bɩ yaala wa?”
40019008	Yisa die dɩ yiŋŋi a balɩ ba dɩ, “Nɩ tɩba dɩ hagɩrɩna wɩa die Mosisi die dɩ yɩ nɩ sieŋ dɩ nɩ nan bɩagɩ a zeti nɩ hɔɔŋ. Ama piiliku me da die ka sɩɩ.
40019009	Wusie maŋ bala nɩ, vuodieke mana dɩ keŋ zeti ʊ hɔgʊ da daakpana tʊʊma wɩa ta faarɩ hɔgʊ gaaŋ ʊ yiwo hɔgʊkpana tʊʊma; ((ta vuodieke dɩaŋ dɩ faarɩna hɔgʊ wa yiwo hɔgʊkpana tʊʊma)).”
40019010	Ta ʊ kʊaŋandɩɩsɩrɩba die dɩ balɩ a yɩ wa dɩ, “Dɩ yiwo naa benne dembiŋ aŋaŋ hɔgʊ sʊnsʊŋ die nɩŋ dembiŋ dɩ ka faarɩ hɔgʊ dɩ kpɩa.”
40019011	Ʊ yiŋŋi balɩ ba dɩ, “Da vuoŋ mana baaŋ bɩagɩ a tuo dagɩkʊ gie sie vuodiekemba Ŋmɩŋ dɩ yɩna ba sieŋ dɩ ba tuohe wo.
40019012	Dama wɩa pam chɩaŋ ma dembisi bataŋ dɩ ka faara hɔɔŋ; bataŋ ba ŋaaŋ mɩɩrɩ ba ta ba ka yi dembisi; bataŋ dɩaŋ vuota yine be die; ta bataŋ dɩaŋ Ŋmɩŋ naarɩ wɩa ba zete; ama vuodieke dɩ nan bɩagɩ a tuo dagɩkʊ gie, ʊ tuoke vɩɩnɩŋ.”
40019013	Die vuosi bataŋ die dɩ chii ba ballɩ a keŋ Yisa jigiŋ dɩ ʊ nagɩ ʊ nuusi a diisi ba ma ta jʊʊsɩ Ŋmɩŋ a yɩ ba ama die ʊ kʊaŋandɩɩsɩrɩba die dɩ nata ba.
40019014	Ta Yisa die dɩ balɩ a yɩ ba, “Nɩ vaa ballɩbɩsɩsɩ keŋ n jigiŋ ta nɩ da kagɩ ba sieŋ dama ba chanchaalɩŋ sɩna Ŋmɩŋ naarɩ.”
40019015	Die ʊ nagɩ ʊ nuusi a diisi diisi ba ma ta die chʊŋ ga.
40019016	Saŋka mi dalʊakɩŋ wʊnyɩ die dɩ keŋ Yisa jigiŋ a pɩasɩ wa dɩ, “Dɩdagɩrʊ, lalɩa maŋ nan yi ta ye miivoli dieke dɩ wone kpatɩŋ?”
40019017	Yisa die dɩ yiŋŋi a balɩ wa dɩ, “Bɩa wɩa fʊ pɩasa mɩŋ wʊvɩɩna wɩa? Vuobalɩmɩŋ nyɩɩna ma vɩɩŋ na; ama fʊ yaala fʊ ye miivoli dieke dɩ wone kpatɩŋ fʊ dɩa mɩraha.”
40019018	Ta daa wa die dɩ pɩasɩ Yisa, “Mɩrɩ bɩaŋtɩ?” Ta ʊ balɩ wa dɩ, “Da keŋ a kʊʊ vuoŋ; da keŋ a yaalɩ vuoŋ hɔgʊ; da keŋ a gaarɩ; da keŋ a yi ŋmɩnchɩbɩsɩ siaratieŋ;
40019019	Yɩma fʊ chʊa aŋaŋ fʊ naa jɩlɩma; ta chome fʊ chanchaaŋ sɩba fʊ chone fʊ gbaŋ gbaŋ die wo.”
40019020	Ta dalʊakɩrɩ die dɩ yiŋŋi a balɩ wa, “N wɔŋ a dɩɩ mɩraha gie mana mɩŋ. Wʊbɩa bɩna a tɩalɩ dɩ n yi a gʊtɩ?”
40019021	Ta Yisa die dɩ a yiŋŋi a balɩ wa dɩ, “Fʊ yaala fʊ bɩrɩŋ vuovɩɩnɩŋ wusie ga a ga nagɩ fʊ nyinti mana a daa ta nagɩ ligirehe a yɩ zɔɔlɩntieliŋ ta fʊ bɩrɩŋ ligiretieŋ arɩzanna ma, ta fʊ keŋ a dɩa n kʊaŋ.”
40019022	Die dalʊakɩrɩ dɩ wʊnna naa wa ʊ sʊŋ dɩ chʊʊsɩ ʊ chʊŋ ga, dama die ʊ faasɩ yiwo nyintitieŋ.
40019023	Naa chɩaŋ ma Yisa die dɩ a balɩ ʊ kʊaŋandɩɩsɩrɩba dɩ, “Wusie maŋ balɩ nɩ, dɩ nan dɩ tʊa dɩ ligiretieŋ juu Ŋmɩŋ naarɩ ma.
40019024	N bala nɩ bɩbra, dɩ nan yi mɔlɩ dɩ nyɔgɩnɩ daagɩ garɩyɩɩŋ vɔrɩŋ ma a nyɩŋ a tɩaŋ ligiretieŋ dɩ baaŋ nan juu Ŋmɩŋ naarɩ ma.”
40019025	Die ʊ kʊaŋandɩɩsɩrɩba die dɩ wʊnna naa die dɩ paalɩ a yi be mamachi die ba pɩasa taŋ dɩ, “Mɩnɩa baaŋ nan bɩagɩ a ye gbatɩtaanɩŋ?”
40019026	Die Yisa dɩ kɔtɩ ʊ sikpeŋ a daansɩ ba ta die balɩ yɩ ba dɩ, “Vuota nɩŋ jigiŋ dɩ tʊa mɩŋ, ama Ŋmɩŋ nɩŋ nan bɩagɩ a yi jaaŋ mana.”
40019027	Die Piita die dɩ yiŋŋi a balɩ wa dɩ, “Tɩnɩŋ nɩŋ tɩ va wa tɩ nyinti mana ta keŋ dɩ fʊ. Bɩa yine tɩ nyʊarɩ?”
40019028	Yisa die dɩ yiŋŋi a balɩ ba dɩ, “Wusie maŋ bala nɩ, saŋŋa dieke manɩŋ vuota Bʊa dɩ keŋ kalɩ n naara gbaŋtɩ ma aŋaŋ hagɩrɩŋ dʊnɩa haalɩkʊ ma, nɩnɩŋ die dɩ yine n kʊaŋandɩɩsɩrɩba dɩaŋ nan dɩ kalɩ naara gbaŋtɩ baŋ aŋaŋ ale mi a dii Izara buuriŋ baŋ aŋaŋ ale wo sarɩya.
40019029	Ta vuodieke mana dɩ vana ʊ tigiŋ yaa ʊ nɩmballɩ yaa ʊ chɔɔŋ yaa ʊ nuŋ yaa ʊ ballɩ yaa ʊ kʊatɩ n wɩa, ʊ nan daansɩ ye a chanchaaŋ kɔbɩga kɔbɩga, ta bɩ ye miivoli dieke dɩ wone kpatɩŋ.
40019030	Ama vuosi pam die dɩ wolinne a bie nɩŋŋa nan wɩarɩ kʊaŋ ta vuosi pam die dɩ wɩarɩna kʊaŋ nan tɩaŋ nɩŋŋa.”
40020001	“Ŋmɩŋ naarɩ sɩɩ sɩba tigiŋ tieŋ dieke dɩ nyɩnna sʊkʊleeliŋ a yaala vuosi dɩ ʊ nagɩ aŋ ba keŋ tʊŋ ʊ kʊaŋ ma.
40020002	Die wʊnɩŋ aŋaŋ ba die dɩ a balɩ a zieŋ dɩ ʊ nan tuŋ be dɩnda daarɩ mi tune; die ba ga piili kpɩaŋ.
40020003	Die dɩ wa tʊga hawa awayɩ saŋŋa, tigiŋ tieŋ wo dɩ bɩ nyɩŋ a ga a ga ye vuosi bataŋ ba zene nyʊʊŋ jigiŋ ta ka yie wɩɩŋ mana.
40020004	Ta ʊ balɩ a yɩ ba, ‘Nɩ gbaŋ nɩ ga a ga tʊŋ tʊʊma n kʊakʊ ma, ta n nan tuŋ nɩ tuŋ dieke dɩ mʊna.’
40020005	Die wɩa die ba ga. Die dɩ tʊgɩna agbaa saŋŋa die ʊ bɩ yi die gbaŋ gbaŋ, ta agbaa die dɩ tɩanna hawasɩ ataa kʊaŋ chaaŋ, die ʊ bɩ yi die gbaŋ gbaŋ.
40020006	Die dɩ wa tʊga jɩŋmɩŋ (agbaa kʊaŋ chaaŋ hawasɩ anʊ wonde), die ʊ bɩ a ga nyʊʊkʊ chaaŋ a ye dembisi bataŋ dɩ zene mi ta ka tʊma tʊʊmɩŋ mana. Die ʊ pɩasɩ ba dɩ, ‘Bɩa nɩ zie giena yɔrɩ damʊʊmɩŋ ta ka yie wɩɩŋ?’
40020007	Die ba yiŋŋi a balɩ wa dɩ, ‘Vuoŋ ka keŋ nagɩ tɩ dɩ tɩ ga tʊŋ ʊ tʊʊma.’ Die wɩa ʊ balɩ ba, ‘Nɩ gbaŋ nɩ ga a ga tʊŋ tʊʊma n kʊakʊ ma.’
40020008	“Die ŋmɩŋ dɩ nanna, tigiritieŋ wo dɩ wa ʊ tʊntʊntɩba jakʊʊŋ dɩ, ‘Ga wa tʊntʊntɩba a tuŋ be ba tune, piili a nyɩŋ vuodiekemba dɩ kenne kʊaka a ga tʊgɩ vuodiekemba dɩ wolinne wo.’
40020009	Ta ʊ tʊntʊntʊ jakʊʊrɩ die dɩ tuŋ vuodiekemba dɩ wɩarɩna kʊaka a keŋ wo dɩnda daarɩ mi tune.
40020010	Die wɩa die dɩ kenne a tʊgɩ vuodiekemba dɩ kenne sʊkʊleeliku, die ba yile dɩ ba tune nan dɩ dala ama die ʊ tuŋ ba gbaŋ dɩnda daarɩ mi tune.
40020011	Die ba tuo ba ligirehe a kpatɩ die ba piili a vʊʊna ta galɩma tigiritieŋ wo,
40020012	a baarɩ, ‘Vuosi gie wɩarɩ wa kʊaŋ a keŋ kʊakʊ, agbaa kʊaŋ hawasɩ anʊ saŋŋa ta kʊa hawa balɩmɩŋ, ama tɩnɩŋ tɩ dine wahala a ga a gbalɩgɩ a nyɩŋ sʊkʊʊŋ mana, ta ŋmɩnnɩ dɩ nɩgɩ tɩ pam, ama tɩnɩŋ aŋaŋ banɩŋ dɩ lagɩsɩ a tuo tuŋ balɩmɩŋ.’
40020013	“Die tigiritieŋ wo dɩ yiŋŋi a balɩ ba wʊnyɩ, ‘N zʊa, wʊmma, n ka nyɩrɩ nɩ, dama tɩ tɩŋ balɩ zie mɩŋ nɩ saagɩ dɩnda daarɩ mi tune.
40020014	Die wɩa nagɩ fʊ tʊaŋ a ga tigiŋ. Manɩŋ n yaala n tuŋ wo nɩ aŋaŋ vuodieke dɩ kenne kʊaka bʊnyɩ.
40020015	N wo sieŋ dɩ n nagɩ n ligirehe a yi wudieke n yaalala? Yaa wa sʊgɩbɩaŋ dama n kana ka mʊma wɩa?’ ”
40020016	Yisa die dɩ taanna nandagɩrɩ a kpatɩ wa kʊaŋ chaaŋ ta ʊ balɩ ba dɩ, “Die wɩa vuodiekemba dɩ benne kʊaŋ nan dɩ bie nɩŋŋa ta vuodiekemba dɩ benne nɩŋŋa wɩarɩ kʊaŋ.”
40020017	Die Yisa die dɩ jʊalɩna a gara Jerusalemi, die ʊ wa ʊ kʊaŋandɩɩsɩrɩba baŋ aŋaŋ bale wo a nyɩŋ lʊgɩŋ a die a balɩ a yɩ ba.
40020018	“Nɩ wʊmma, tɩ jʊalɩ a gara Jerusalemi ma, jigidieke ba balla ba nagɩ manɩŋ vuota Bʊa a yi Ŋmɩŋ kɩkaabɩtɩba nyɩŋkʊra aŋaŋ mɩraha dɩdagɩrɩba nuusi me, aŋ ba dii n sarɩya a baarɩ dɩ n chʊʊsɩya amʊ ba kʊʊ mɩŋ,
40020019	ta nagɩ mɩŋ a yi vuodiekemba dɩ kana a ka yi Juu vuosi nuusi me aŋ ba vʊarɩ mɩŋ fala, ta nɩgɩ mɩŋ aŋaŋ kpaasɩŋ ta kpaasɩ mɩŋ a diisi dagarɩkʊ ma, aŋ n kpi ama a daraa ataa ma n nan hagɩ kuŋ me.”
40020020	Womi Zebedi hɔgʊ die dɩ chii ʊ ballɩ bale a keŋ Yisa jigiŋ, ta gbirigi ʊ nɩŋŋa ta jʊʊsɩ wa suŋŋiŋ.
40020021	Yisa die dɩ pɩasɩ wa dɩ, “Bɩa fʊ yaala?” Die ʊ yiŋŋi balɩ wa, “Yɩ mɩŋ nʊaŋ dɩ n ballɩ gie wʊnyɩ nan daansɩ kalɩ fʊ nuudiigiŋ chaaŋ ta wʊnyɩ dɩaŋ fʊ nuugalɩ chaaŋ saŋŋa dieke fʊ keŋ dii fʊ naarɩ.”
40020022	Ta Yisa die dɩ yiŋŋi a balɩ ba dɩ, “Nɩ zɩ nɩ jʊʊsɩnana jadieke. Nɩ nan bɩagɩ a chii chiiti dieke n balla n chii wo?” Die ba yiŋŋi a balɩ wa dɩ, “Wa, tɩ nan bɩagɩ.”
40020023	Yisa die dɩ balɩ a yɩ ba dɩ, “Wusie, nɩ nan chii chiiti dieke n bala n chii wo, ama n wo sieŋ dɩ n vʊarɩ vuodiekemba dɩ mʊna ba kala n nuudiigiŋ aŋaŋ n nuugalɩ chaaŋ. Jigehe gie zie gbarɩ wa vuodiekemba n Chʊa Ŋmɩŋ gbaŋ gbaŋ die dɩ vʊarɩna dɩ ba kala mi.”
40020024	Die ʊ kʊaŋandɩɩsɩrɩ tɩalɩkaha die dɩ wʊnna naa, die ba jɩɩ sɩnyɩɩrɩŋ a yi ba bale wo.
40020025	Naa chɩaŋ wɩa Yisa die dɩ wa ba mana a lagɩsɩ taŋ ʊ jigiŋ a balɩ ba, “Nɩ gbaŋ nɩ sɩba a baarɩ vuodiekemba dɩ daansɩnana vuosi tɩŋgbaŋka gie me ŋaaŋ daga wa ba gbaŋ ta nyɩŋkʊraha dɩaŋ ŋaaŋ pɔgɩlɩ wa ba vuosi aŋaŋ nɩŋŋmɩna.
40020026	Ama nɩnɩŋ die wo, nɩ sʊnsʊŋ vuodieke dɩ yaala nyɩŋkʊrɩtɩ, sie ʊ nagɩ ʊ gbaŋ a bɩrɩŋ wabʊ a tʊma a yɩma vuoŋ mana.
40020027	Vuodieke dɩaŋ dɩ bɩ yaala ʊ bemme nɩŋŋa, sie ʊ nagɩ ʊ gbaŋ a bɩrɩŋ nɩ mana yɔmʊ,
40020028	sɩba manɩŋ vuota Bʊa dɩ sɩna die wo, dama n ka keŋye dɩ vuosi tʊma a yɩma mɩŋ ama n keŋye dɩ n tʊŋ yɩ vuosi, ta bɩ kpi a yi vuosi pam ye gbatɩtaanɩŋ.”
40020029	Die Yisa aŋaŋ ʊ kʊaŋandɩɩsɩrɩba die dɩ nyɩnana Jeriko me, die kpɩkpaaŋ die dɩ dɩ Yisa kʊaŋ.
40020030	Ta yɩɩsɩ bale die dɩ kalɩ sieku nʊaŋ a wʊŋ dɩ Yisa keŋ tɩanna mɩŋ, die wɩa die ba piili a keese a baarɩ, “Tɩ Yɔmʊtieŋ, naaŋ Davidi haagɩŋ chɩgɩ tɩ zɔɔlɩŋ.”
40020031	Ama kpɩkpaakʊ die dɩ natɩ ba dɩ ba tarɩ watɩ, ama ta die ba wa a faasɩ a keese, “Tɩ Yɔmʊtieŋ, Davidi haagɩŋ, chɩgɩ tɩ zɔɔlɩŋ.”
40020032	Yisa die dɩ zie ta wa ba a keŋ pɩasɩ ba dɩ, “Bɩa nɩ yaala n yi a yɩ nɩ?”
40020033	Ba yiŋŋi a balɩ wa, “Tɩ Yɔmʊtieŋ, tɩ yaala fʊ yuori wo tɩ nine.”
40020034	Ta zɔɔlɩŋ die dɩ yigi Yisa, ta ʊ gbi gbi ba ninehe, die ba ninehe die dɩ yuori yuori, ta ba dɩ ʊ kʊaŋ.
40021001	Die ba kenne a keŋ gbigi Jerusalemi ta keŋ Betifeji tɩŋ, tɩŋ dieke die dɩ benne kunkogiŋ dieke ba wasɩnana Olivi Tɩɩsɩ Kunkogiŋ lʊgɩŋ. Yisa die dɩ tʊŋ ʊ kʊaŋandɩɩsɩrɩba bale dɩ ba ga nɩŋŋa
40021002	ta balɩ ba, “Nɩ gamma tɩŋkpaŋka dɩ benne nɩ nɩŋŋa, womi nɩ nan ye bonnɩɩŋ dɩ bɔbɩna zie ta ka bʊa dɩ zie mi; nɩ forisike a yaa ha a keŋ n jigiŋ.
40021003	Dɩɩ yi ta vuoŋ dɩ pɩasɩ nɩ wɩɩŋ, nɩ balɩ wa, nɩ Yɔmʊtieŋ yaalala ka, ta ʊ nan vaa nɩ yaa ha keŋ.”
40021004	Wɩaha gie mana die keŋ yi mɩŋ sɩba die Ŋmɩŋ dɩ vana ʊ naazʊalɩba wʊnyɩ die dɩ balɩna die wo dɩ
40021005	“Nɩ balɩ Zayɔni tɩka vuosi dɩ, ‘Ye, nɩ naaŋ wa kieŋ nɩ jigiŋ. Ʊ yiwo vuodieke dɩ sʊʊna ʊ gbaŋ tɩŋgbaŋ, ta jʊala boŋ dieke dɩ yi bonpɔlɩ.’ ”
40021006	Die ʊ kʊaŋandɩɩsɩrɩba die dɩ ga yi wudieke Yisa die dɩ balla ba dɩ ba yi wo.
40021007	Die ba yaa bonɩɩkʊ aŋaŋ ka bʊa a keŋ, a nagɩ ba nyinyeeke a diisi a kʊasɩ ta Yisa dɩ jʊalɩ.
40021008	Kpɩkpaakʊ vuosi bataŋ die dɩ nagɩ ba nyinyeeke a jatɩ sieku me, ta bataŋ dɩaŋ dɩ chɩa tɩɩsɩ naasɩ a jatɩ sieku me.
40021009	Ta kpɩkpaaŋ dieke dɩ benne ʊ nɩŋŋa aŋaŋ vuodiekemba dɩ benne ʊ kʊaŋ dɩ nata a baarɩ, “Hozaana! Nɩ bɩrɩma Davidi haagɩrɩ gie. Ŋmɩŋ yi alibarika a yɩ vuodieke dɩ kennene ʊ saaŋ ma. Nɩ faasɩ natɩma hozaana ŋmɩŋsikpeŋ.”
40021010	Die Yisa die dɩ gana a ga juu Jerusalemi, tɩka vuosi mana die dɩ hagɩ a zie a pɩasa taŋ dɩ, “Mɩnɩa wʊnna?”
40021011	Kpɩkpaakʊ die dɩ yiŋŋi balɩ ba dɩ, “Yisa, vuodieke dɩ yine Ŋmɩŋ naazʊa ta nyɩŋ Nazeriti, Galili tɩŋgbaŋ ma wa.”
40021012	Ta Yisa die dɩ ga a juu Ŋmɩŋ jɩamɩŋ juokpeŋkpɩɩkʊ ma a yagɩ vuodiekemba mana die dɩ daanana aŋaŋ vuodiekemba die dɩ yalla nyinti a daa mi; die ʊ kpaŋŋɩ vuodiekemba dɩ tarɩgɩnana ligirehe teebulisi a bubi bubi aŋaŋ vuodiekemba die dɩ yalla ŋmarɩsɩ a daa wa chɩasɩ a bubi,
40021013	ta die a balɩ ba dɩ, “Dɩ maagɩya Ŋmɩŋ gbaŋkʊ sʊŋ dɩ wʊnɩŋ Ŋmɩŋ baarɩ, ‘N tigiri gie nan dɩ wasa Ŋmɩŋ jʊʊsɩŋ jigiŋ’ ama nɩnɩŋ nɩ nagɩ ka a bɩrɩŋ gaarɩŋ jigiŋ.”
40021014	Die yɩɩsɩ aŋaŋ gbarɩgɩsɩ die dɩ keŋ ʊ jigiŋ Ŋmɩŋ jɩamɩŋ juokpeŋkpɩɩkʊ ma die ʊ gbaaŋ ba mana.
40021015	Ama die Ŋmɩŋ kɩkaabɩtɩba nyɩŋkʊraha aŋaŋ mɩraha dɩdagɩrɩba die dɩ jɩɩ sɩnyɩɩrɩŋ die ba yene ʊ yinene mamachi wɩaha ta bɩ wʊŋ ballɩbɩsɩsɩ dɩ natɩnana Ŋmɩŋ jɩamɩŋ juokpeŋkpɩɩkʊ ma a baarɩ, “Hozaana, nɩ bɩrɩma Davidi haagɩrɩ gie die wo!”
40021016	Die ba pɩasɩ wa, “Wʊŋ wudieke ba balala wa mɩŋ?” Ta ʊ yiŋŋi a balɩ ba, “Wa, ama dɩ maagɩya Ŋmɩŋ gbaŋkʊ sʊŋ dɩ, ‘Fʊ yine ballɩbɩsɩsɩ aŋaŋ ballɩnyaalɩsɩ dɩ bɩra fʊ vɩɩnɩŋ.’ Nɩ ye ka karɩŋ wɩaha gie Ŋmɩŋ gbaŋkʊ sʊŋ?”
40021017	Yisa die dɩ va ba, ta nyɩŋ tɩka sʊŋ a ga Betani, die a dʊa mi tʊŋ dɩ vʊŋ.
40021018	Tʊŋ die dɩ vʊʊna sʊkʊleeliŋ die ʊ yiŋŋi a gara tɩka sʊŋ, die kɔŋ die dɩ yallɩ wa.
40021019	Die ʊ ye kɩnkamɩŋ tɩɩŋ dɩ zene gbigi sieku nʊaŋ die ʊ ga ka jigiŋ, ama die ʊ ka ye jaaŋ mana ka sikpeŋ sie vaatɩ nyɩɩna ma. Na chɩaŋ ma die ʊ balɩ yɩ tɩɩka dɩ, “Kaaŋ bɩ nyɩŋ nyɩŋnyɩŋka!” Lele womi tɩɩka mana die dɩ ko.
40021020	Ʊ kʊaŋandɩɩsɩrɩba die dɩ yene naa wa die dɩ yi be mamachi. Die ba pɩasa taŋ, “Lalɩa kɩnkamɩŋ tɩɩka dɩ ko lagɩ lagɩ die?”
40021021	Yisa die dɩ yiŋŋi a balɩ ba dɩ, “Wusie maŋ bala nɩ, dɩɩ yi nɩ yi Ŋmɩŋ yada ta ka chɩɩlɩya nɩ nan bɩagɩ a yi wudieke n yine yɩ kɩnkamɩŋ tɩɩka gie; daa genke nyɩɩna ma, nɩ nan bɩagɩ a balɩ yɩ kunkogiri gie dɩ, vʊʊ a ga nan mʊgɩkpɩɩrɩ ma aŋ ka seŋ yi.
40021022	Dɩɩ yi nɩ yi Ŋmɩŋ yada nɩ nan ye jadieke mana nɩ jʊʊsɩnana a yaala.”
40021023	Yisa die dɩ yiŋŋi a keŋ juu Ŋmɩŋ jɩamɩŋ juokpeŋkpɩɩkʊ ma, ta die daga vuosi Ŋmɩŋ wɩaha, die Ŋmɩŋ kɩkaabɩtɩba nyɩŋkʊraha aŋaŋ Juu vuosisi nyɩŋkʊra die dɩ keŋ ʊ jigiŋ a pɩasɩ wa dɩ, “Bɩa yiko fʊ yaa yie wɩaha gie? Mɩnɩa yɩna fʊ yiko ke gie?”
40021024	Ta Yisa dɩ yiŋŋi a balɩ ba, “N nan pɩasɩ nɩ wʊbalɩmɩŋ, dɩɩ yi nɩ bɩagɩ a balɩ mɩŋ ka chɩaŋ, n nan balɩ nɩ yiko dieke a yalla a yie wɩaha gie:
40021025	Jɔɔn vuodieke die dɩ sɩnana vuosisi Ŋmɩŋ nyaabʊ, Ŋmɩŋ die yɩna wa yiko yaa vuota?” Ba piili a nɩga nɩnhagɩrɩŋ dɩ, “Bɩa tɩ baa tɩ balɩ? Tɩ keŋ a baarɩ ‘Ŋmɩŋ jigiŋ’, ʊ nan yiŋŋi a balɩ tɩ dɩ, ‘Ta bɩa wɩa nɩ ka yi wo yada?’
40021026	Ama tɩ keŋ baarɩ ka nyɩŋ vuota jigiŋ, tɩ chɩga ŋmaamɩŋ aŋaŋ wudieke kpɩkpaakʊ dɩ baaŋ yi, dama vuoŋ mana die yi yada dɩ Jɔɔn seŋ yiwo Ŋmɩŋ naazʊa.”
40021027	Die wɩa die ba yiŋŋi a balɩ Yisa dɩ, “Tɩ ka sɩba.” Die ʊ balɩ yɩ ba, “Die nɩŋ n kaaŋ balɩ nɩ vuodieke dɩ yɩna mɩŋ yiko maŋ yaa yie tʊʊmaha gie.”
40021028	A kʊaŋ chaaŋ Yisa dɩ pɩasɩ ba dɩ, “Lalɩa nɩ yile yaa gamma wɩarɩ gie? Daa wʊnyɩ die yalla ballɩ bale, ta die balɩ a yɩ jakʊʊrɩ dɩ, ‘N bʊa, ga kʊakʊ ma a tʊŋ tʊʊma jinne.’
40021029	Bʊa wa die dɩ yiŋŋi a balɩ wa, ‘N kaaŋ ga’ ama ka kʊaŋ chaaŋ ʊ tarɩgɩ ʊ sʊŋanyile ta ga kʊakʊ.
40021030	Die chɔɔŋ wa dɩ ga bʊabike jigiŋ a balɩ die gbaŋ gbaŋ a yɩ wa, ʊ yiŋŋi a balɩ dɩ, ‘N chʊa n nan ga’, ama die ʊ ka gaya.”
40021031	Yisa die dɩ taanna nandagɩrɩ gie a kpatɩ die ʊ pɩasɩ Ŋmɩŋ kɩkaabɩtɩba nyɩŋkʊraha aŋaŋ Juu vuosisi nyɩŋkʊraha dɩ, “Ballɩ bale wo gie, ba jabɩa yine ʊ chɔɔŋ dɩ yaalala dene?” Die ba yiŋŋi a baarɩ, “Jakʊʊrɩ.” Yisa die dɩ balɩ a yɩ ba dɩ, “Wusie maŋ bala nɩ, lampotuosiribe aŋaŋ vuodiekemba dɩ dʊaga hɔgʊkpana yaa daakpana nan woliŋ a juu Ŋmɩŋ naarɩ ma nɩ ma.
40021032	Dama Jɔɔn dieke die dɩ sɩnana vuosi Ŋmɩŋ nyaabʊ die keŋ nɩ jigiŋ a dagɩ nɩ sievɩɩŋkʊ ama die nɩ ka yi wo yada, ama lampotuosiribe aŋaŋ hɔgʊkpana aŋaŋ daakpana die dɩ yi wo yada. Die nɩ yene wɩaha gie mana kʊaŋ chaaŋ, nɩ ka tarɩgɩ nɩ sʊŋanyile ta yi wo yada.”
40021033	Yisa die dɩ bɩ a balɩ ba, “Nɩ bɩ wʊŋ nandagɩŋ kaanɩ bɩbra. Tigiŋ tieŋ wʊnyɩ die benne a sʊʊ tɩɩ diekemba dɩ baaŋ nan nyɩŋ nyɩŋnyɩŋka ʊ kʊaŋ ma, a nagɩ daatɩ a kpie giliŋke, ta die a wʊnsɩ vɔrɩŋ, jigidieke ba baaŋ dɩ ŋmʊa nyɩŋnyɩŋka nyaabʊ a yie, ta kpii vɩɩŋ mi. Ta nagɩ kʊakʊ a yɩ tʊntʊntɩba nuusi me dɩ ba daansɩma. Dɩɩ yi a keŋ ŋmɩntɩ dɩ ba kpaa a yɩ wa ta kpaa ba tʊaŋ. Ka kʊaŋ chaaŋ die ʊ dɩa a ga tɩŋ kaanɩ.
40021034	Die nyɩnyɩŋkaha kpaala saŋŋa die dɩ kenne tʊgɩ die ʊ tʊŋ ʊ yɔŋɩsɩ dɩ ba ga tʊntʊntɩba jigiŋ a ga tuo ʊ tʊaŋ.
40021035	Ama ta tʊntʊntɩba dɩ yigi ʊ yɔŋɩsɩsɩ a nɩgɩ wʊnyɩ pam ta kʊʊ wʊnyɩ ta taa wʊnyɩ dɩaŋ aŋaŋ tana.
40021036	Daa wa dɩ bɩ tʊŋ yɔŋɩsɩ bataŋ a tɩaŋ vuodiekemba ʊ wolinne a tʊŋ wa, ta tʊntʊntɩba dɩ yi be die gbaŋ gbaŋ.
40021037	Kʊaŋ kʊaŋ chaaŋ ʊ tʊŋ ʊ gbaŋ gbaŋ ʊ Bʊadembiŋ. A baarɩ, ‘N sɩba baarɩ ba nan yɩ n bʊa wa jɩlɩma.’
40021038	Ama tʊntʊntɩba die dɩ yene ʊ bʊa wa die ba balɩ yɩ tamba, ‘Ʊ faarɩ diiru wo wʊnna, nɩ vaa tɩ kʊʊ wa ta nyinti bɩrɩŋ tɩ sɩɩtɩ!’
40021039	Ta die ba yigi wo a nagɩ wa a nyɩŋ kʊakʊ lʊgɩŋ a kʊʊ wa.”
40021040	Yisa die dɩ taanna nandagɩrɩ gie a kpatɩ die ʊ pɩasɩ ba, “Die wɩa kʊakʊ tieŋ dɩ keŋ keŋ bɩa ʊ baa ʊ yi tʊntʊntɩba mi?”
40021041	Ba yiŋŋi balɩ wa dɩ, “Ʊ nan kʊʊ banɩŋ tʊntʊmbɩatɩ tielibe ta nagɩ kʊakʊ a yɩ vuogaasɩ, vuodiekemba dɩ baaŋ nan yɩ wa ʊ nyɩŋnyɩŋkaha tʊaŋ a kpaala saŋŋa.”
40021042	Yisa dɩ balɩ yɩ ba, “Nɩ ye ka karɩŋ Ŋmɩŋ gbaŋkʊ sʊŋ die dɩ maagɩna die wo? Dɩ maagɩya dɩ ‘Taŋ dieke mɩmɩɩrɩba die dɩ zetine ta baarɩ ba ka yaala ka wa die dɩ yiŋŋi a keŋ yi gɔŋgɔŋyʊgɩrɩŋ taŋ vɩɩnɩŋ, Nabidie Ŋmɩŋ yine die ta a faasɩ yi tɩ mamachi!’ ”
40021043	Die wɩa Yisa die dɩ balɩ a yɩ ba, “Wusie maŋ balɩ nɩ, Ŋmɩŋ nan gbatɩ ʊ naarɩ a nyɩŋ nɩ jigiŋ ta nagɩ a yɩ vuodiekemba dɩ baaŋ nan vaa ʊ dii ka nyʊarɩ.
40021044	((Ama vuodieke dɩ nanna tanɩ gie sikpeŋ nan ŋmabɩ ŋmabɩ ama vuodieke tanɩ dɩ keŋ nan ʊ sikpeŋ ʊ nan nʊŋ nʊŋ sɩba zɔŋ.))”
40021045	Die Ŋmɩŋ kɩkaabɩtɩba nyɩŋkʊraha aŋaŋ Farasisi die dɩ wʊnna nandagaha die ba mɩŋŋɩ sɩba banɩŋ ba wɩa Yisa die taaŋ nandagɩrɩ.
40021046	Die ba yaala ba yigi wo, ama die ba chɩga kpɩkpaakʊ ŋmaamɩŋ dama vuosi die yi yada a baarɩ dɩ Yisa yiwo Ŋmɩŋ naazʊa.
40022001	Yisa die dɩ bɩ nagɩ nandaga a balɩ wɩa a yɩ vuosisi dɩ,
40022002	“Ŋmɩŋ naarɩ sɩɩ sɩba naaŋ wʊnyɩ die dɩ wʊnsɩna hɔgʊhaalʊ banwʊla dɩ ʊ yɩ ʊ bʊa.
40022003	Ta die tʊŋ ʊ yɔŋɩsɩ dɩ ba ga balɩ vuodiekemba ʊ wone a posi wo dɩ ba keŋ banwʊlaka, ama die ba ka yaala ba keŋ.
40022004	Die ʊ bɩ tʊŋ yɔŋɩsɩ bataŋ ta balɩ ba dɩ, ‘Nɩ gamma a ga balɩ vuodiekemba die n wone a posi wo dɩ chaantɩ nyindiike yi siri mɩŋ; n wɔŋ kʊʊ narapɔlɩka aŋaŋ naara narɩka ta a mana yi wo siri; die wɩa nɩ keŋ a keŋ dii banwʊlaka chaantɩ!’
40022005	Ama die ʊ posine vuodiekemba ba die ka tɔgɩŋ wa ta die ga ba tʊʊma jige; wʊnyɩ dɩ ga ʊ kʊaŋ, ta wʊnyɩ dɩaŋ dɩ ga ʊ nyinti daala jigiŋ nyʊʊŋ ma,
40022006	ta bataŋ dɩaŋ die dɩ yigi ʊ yɔŋɩsɩsɩ a nɩgɩ nɩgɩ ba ta kʊʊ ba.
40022007	Die naaŋ wa dɩ jɩɩ sɩnyɩɩrɩŋ pam; ʊ tʊŋ ʊ sojasi ba ga kʊʊ vuokʊʊlaha ta jʊʊ ba tɩka boliŋ.
40022008	A kʊaŋ chaaŋ die naaŋ wa dɩ wa ʊ yɔŋɩsɩsɩ a balɩ ba dɩ, ‘N hɔgʊhaalʊ banwʊlaka chaantɩ yi siri mɩŋ, ama vuodiekemba n wone a posi wo ka mʊ dɩ ba keŋ.
40022009	Die wɩa nɩ wa gamma tɩka sʊŋ siekpɩɩma ma, a wa vuodieke mana nɩ baaŋ nan tuoli dɩ ba keŋ a dii laalɩkʊ chaantɩ.’
40022010	Die ʊ yɔŋɩsɩsɩ dɩ nyɩŋ ga siekpɩɩma ma, a ga wa vuodiekemba mana ba yene, vuovɩɩna aŋaŋ vuobɩatɩ mana; ta die ba keŋ a suuli banwʊlaka tigiri me.
40022011	“Ta Naaŋ wa die dɩ keŋ dɩ ʊ daansɩ ye vuodiekemba dɩ kenne banwʊlaka, die ʊ ye daa wʊnyɩ dɩ benne vuosi sʊnsʊŋ ta ka yeegi banwʊla nyiŋyeeke.
40022012	Ta Naaŋ wa dɩ pɩasɩ wa, ‘N zʊa yiwo lalɩa a keŋ juu giena ta ka yeegi banwʊlaka nyiŋyeeke?’ Ama daa wa die ka balɩ wɩɩŋ.
40022013	Womi naaŋ wa die dɩ balɩ yɩ ʊ yɔŋɩsɩ, ‘Nɩ bɔbɩ ʊ nuusi aŋaŋ ʊ nagɩsɩ a nagɩ wa a taaŋ yeŋ me lɩmɩŋ ma. Mi ʊ nan dɩ kʊma ta ŋɔba nyɩna.’ ”
40022014	Yisa die dɩ taanna nandagɩrɩ a kpatɩ, ʊ balɩ ba dɩ, “Ŋmɩŋ wa wa vuosi pam, ama ʊ nan vʊarɩ vuosi bɩta.”
40022015	Die Farasisi vuosi die dɩ nyɩŋ a ga a lagɩsɩ tamba a yaala sieti dɩ ba yigi Yisa aŋaŋ wʊpɩasɩka.
40022016	Die ba tʊŋ ba kʊaŋandɩɩsɩrɩba bataŋ aŋaŋ Herodi vuosi bataŋ Yisa jigiŋ. Die ba pɩasɩ wa dɩ, “Dɩdagɩrʊ, tɩ sɩba a baarɩ bala wusie, ta daga vuosi Ŋmɩŋ sieti aŋaŋ wusie, ta ka tɔgɩma vuosi, dama fʊ ka tɔgɩma vuota dɩ sɩna die.
40022017	Die wɩa, balɩ tɩ, lalɩa fʊ yile yaa gamma lampo tuniŋ wɩa? Tɩ mɩraha yɩ sieŋ mɩŋ dɩ tɩ tumme lampo a yɩma Roma tɩŋgbaŋ naaŋ wa Siiza yaa tɩ daa tumme?”
40022018	Ta Yisa die dɩ wɔŋ sɩba ba sʊŋanyilibɩatɩ, die wɩa die ʊ balɩ dɩ, “Nɩnɩŋ gɩgaantɩba gie, bɩa nɩ yaala nɩ magɩsɩ mɩŋ?
40022019	Nɩ nagɩ ligiribiŋ dieke nɩ balla nɩ nagɩ a tuŋ lampoke a dagɩ mɩŋ.” Die ba yaa ligire bini a keŋ yɩ wa,
40022020	die ʊ pɩasɩ ba dɩ, “Mɩnɩa nine chaaŋ aŋaŋ ʊ saaŋ diisine ka ma die?”
40022021	Die ba yiŋŋi baarɩ, “Naaŋ Siiza.” Die chɩaŋ ma die Yisa die dɩ yiŋŋi a balɩ ba dɩ, “Die nɩŋ nɩ tuŋ a yɩ naaŋ Siiza jadieke dɩ yine ʊ sɩɩtɩ ta tuŋ yɩ Ŋmɩŋ jadieke dɩ yine Ŋmɩŋ sɩɩtɩ.”
40022022	Die ba wʊnna naa wa die dɩ yi be mamachi, die ba va wa ta ga.
40022023	Dɩnɩŋ daarɩ mi gbaŋ gbaŋ die Sadusi vuosi bataŋ die dɩ keŋ Yisa jigiŋ. (Banɩŋ ba balala dɩ kunti kaaŋ hagɩ kuŋ me.)
40022024	Die a baarɩ, “Dɩdagɩrʊ, Mosisi die balɩ dɩ dembiŋ dɩ keŋ faarɩ hɔgʊ ta kpi ta wo ballɩ, sie ʊ nɩmbʊa faarɩ kpihɔgʊ wa a mɩɩrɩ ballɩ a yɩ vuodieke dɩ kpine wo.
40022025	Die nɩmballɩ bayʊpɔyɩ die benne. Die jakʊʊrɩ dɩ faarɩ hɔgʊ ta kpi ta wo ballɩ, ta ʊ nɩmbʊa dɩ faarɩ kpihɔgʊ wa.
40022026	Die gbaŋ gbaŋ die dɩ yi ʊ nɩmbʊa die dɩ diisine bule wo a yaa ga tʊgɩ vuodieke die dɩ diisine bʊtaa wa, a yaa die a ga kpatɩ dembisi bayʊpɔyɩ wa mana.
40022027	Ka kʊaŋ kʊaŋ chaaŋ hɔgʊ wa dɩaŋ die dɩ kpi.
40022028	Die wɩa, dɩɩ yi ta kunti hagɩŋ daaŋ dɩ keŋ tʊgɩ, mɩnɩa hɔgʊ baaŋ yi wo? Dama ba mana die faarɩ wa mɩŋ.”
40022029	Yisa die dɩ yiŋŋi a balɩ ba, “Nɩ baya mɩŋ, dama nɩ ka sɩba Ŋmɩŋ gbaŋkʊ, ta bɩ ka sɩba Ŋmɩŋ dɩ yalla hagɩrɩŋ dene.
40022030	Dama kunti dɩ keŋ hagɩ kuŋ me ba nan dɩ sɩɩ sɩba malakasi dɩ benne arɩzanna ma, ta hɔgʊ faarɩŋ aŋaŋ dembiŋ yallɩŋ kaaŋ dɩ beri.
40022031	Yaa gamma kunti hagɩŋ ma nɩ ye ka karɩŋ wudieke Ŋmɩŋ dɩ bala a yɩ nɩ wa ʊ gbaŋkʊ ma?
40022032	Dɩ ‘Manɩŋ n yine Ŋmɩŋ dieke Abarahami aŋaŋ Aziki aŋaŋ Jakobu dɩ jɩannana.’ Vuosi gie die kpiye mɩŋ ama ba ye ko bie ba mɩsɩ ma dama Ŋmɩŋ ka yi kunti Ŋmɩŋ ama vuodiekemba dɩ benne ba mɩsɩ ma?”
40022033	Die kpɩkpaakʊ dɩ wʊnna naa, die dɩ yi be mamachi aŋaŋ ʊ dagɩkʊ.
40022034	Die Farasisi dɩ wʊnna dɩ Yisa nyɩŋbalɩkaha die nyaŋŋɩ Sadusisi die ba lagɩsɩ tamba a keŋ.
40022035	Ba wʊnyɩ die dɩ yine mɩraha dɩdagɩrʊ dɩ magɩsɩ wa aŋaŋ wʊpɩasɩkɩŋ dɩ,
40022036	“Dɩdagɩrʊ, mɩrɩ bɩa tɩanna mɩraha mana?”
40022037	Yisa die dɩ yiŋŋi a baarɩ dɩ, “ ‘Chome fʊ Yɔmʊtieŋ Nabidie Ŋmɩŋ aŋaŋ fʊ sʊŋ mana aŋaŋ fʊ haalɩŋ mana aŋaŋ fʊ sʊŋanyile mana.’
40022038	Genke yine mɩrɩ dieke dɩ benne nɩŋŋa ta bɩ tɩaŋ mɩraha mana.
40022039	Ta jadieke dɩaŋ dɩ diisine bule wo dɩaŋ bɩ yiwo nɩŋŋmɩna a gʊtɩ, ‘Chome fʊ chanchaaŋ sɩba fʊ gbaŋ gbaŋ.’
40022040	Mosisi mɩraha mana aŋaŋ Ŋmɩŋ naazʊalɩba dagɩtɩ mana diisi wo mɩraha ale wo gie me.”
40022041	Saŋŋa dieke ta Farasisi dɩ lagɩsɩna tamba die Yisa dɩ pɩasɩ ba dɩ,
40022042	“Bɩa nɩ yile yaa gamma Ŋmɩŋ vuovʊarɩkɩrɩ Masia wa wɩa? Mɩnɩa bʊa yine wo?” Ba yiŋŋi balɩ wa “Ʊ yiwo Davidi haagɩŋ.”
40022043	Die Yisa dɩ pɩasɩ ba, “Ta bɩa yine saŋŋa dieke Davidi die dɩ suuline aŋaŋ Ŋmɩŋ Haalɩbʊ die dɩ wasa wa dɩ, n ‘Yɔmʊtieŋ?’ Ta baarɩ
40022044	‘Nabidie Ŋmɩŋ die bala n Yɔmʊtieŋ; Kala n nuudiigiŋ chaaŋ, a ga tʊgɩ saŋŋa dieke n baaŋ nan nagɩ fʊ dataasɩ a yi fʊ nuusi me.’
40022045	Dɩɩ yi ta Davidi die dɩ wasa Masia wa dɩ ‘N Yɔmʊtieŋ’, dɩ bɩ baa dɩ yiwo lalɩa Masia wa bɩ yi Davidi haagɩŋ?”
40022046	Die ba wʊnyɩ mana die ka bɩagɩ a yiŋŋi a balɩ wɩɩŋ, die wɩa a nyɩŋ dɩnda daarɩ mi yaa gamma vuoŋ die ka bɩ yaa sikimiŋ a baaŋ nan bɩagɩ a pɩasɩ Yisa wʊpɩasɩka.
40023001	Die Yisa die dɩ balɩ a yɩ kpɩkpaakʊ aŋaŋ ʊ kʊaŋandɩɩsɩrɩba dɩ;
40023002	“Mɩraha dɩdagɩrɩba aŋaŋ Farasisi yine vuodiekemba ba yɩna sieŋ dɩ ba yiŋŋi balɩma Mosisi mɩraha chɩasɩ.
40023003	Die chɩaŋ ma dɩ vɩɩna aŋ nɩ saagɩ ta dɩa ba dagɩna nɩ die mana, ama nɩ sɩmma nɩ keŋ yime wudieke ba yinene, dama ba ka dɩ wudieke ba balala wa.
40023004	Ba ŋaaŋ vaa wa vuosi chii chiidʊnsa, chii dieke dɩ dʊnsɩna a yɩa ba, ama ba ka saaga a suŋŋe be aŋ ba chii chiititi.
40023005	Wudieke mana ba yinene, ba yie mɩŋ dɩ vuota ye be. Ye, ba nagɩna Ŋmɩŋ mɩraha dɩ maagɩna bɩta gbanbisi me a bɔbɩ yi ba die aŋaŋ ba nuusi me ta a faasɩ dala dala die; bɩ ye ba nyiŋyeeki wagɩtɩ kʊaŋ nʊa dɩ wagɩrɩna ta faasɩ teeli die.
40023006	Dɩɩ yi ba dʊʊga jige ba ŋaaŋ yaala ba kala sikpeŋkpɩɩma tieliŋ jigikasɩka; ta ba keŋ ga Ŋmɩŋ jɩamɩŋ juone jigiŋ, ba ŋaaŋ yaala ba kala vuokpɩɩma jigikasɩka;
40023007	ta bɩ yaala ba waasɩma ba aŋaŋ jɩlɩma nyʊgɩtɩ jige ta wasɩma ba ‘Dɩdagɩrʊ.’
40023008	Ama nɩnɩŋ nɩŋ da keŋ yi ba wasɩma nɩ ‘Dɩdagɩrʊ’ dama nɩ mana yiwo nɩmballɩ aŋaŋ taŋ ta yaa nɩ Dɩdagɩrʊ balɩmɩŋ.
40023009	Ta nɩ daa keŋ wa vuoŋ tɩŋgbaŋka gie me ‘Chɔɔŋ’ dama nɩ yaa wa Chɔɔŋ balɩmɩŋ; wʊnɩŋ ʊ yiwo Ŋmɩŋ dieke dɩ benne arɩzanna ma.
40023010	Nɩ daa bɩ vaa vuosi wa nɩ ba ‘Nɩŋŋandɩɩsɩrɩba’ dama nɩ yaa wa nɩ Nɩŋŋandɩɩsɩrɩ balɩmɩŋ wʊnɩŋ ʊ yine Yisa Masia.
40023011	Vuodieke dɩ yine vuokpɩɩŋ nɩ sʊŋ ʊ yi ʊ gbaŋ nɩ tʊntʊntʊ.
40023012	Ama vuodieke dɩ kɔtɩna ʊ gbaŋ ŋmɩŋsikpeŋ, Ŋmɩŋ nan dansɩ sʊʊŋ wa tɩŋgbaŋ; ama vuodieke dɩ sʊʊna ʊ gbaŋ tɩŋgbaŋ Ŋmɩŋ nan daansɩ kɔtɩ wa ŋmɩŋsikpeŋ.”
40023013	Ta Yisa dɩ bɩ balɩ dɩ, “Nɩnɩŋ mɩraha dɩdagɩrɩba aŋaŋ Farasisi mba yine gɩgaantɩba dɩ nan dɩ bɩaŋ a yɩ nɩ, dama nɩnɩŋ nɩ ligi wo Ŋmɩŋ naarɩ sanʊarɩ dɩ vuosi daa juu. Nɩ gbaŋ ka baa nɩ juu, ama ta kaga vuodiekemba dɩ yaalala ba juu wo.
40023014	((Nɩnɩŋ mɩraha dɩdagɩrɩba aŋaŋ Farasisi mba yine gɩgaantɩba, wʊbɩaŋ bie nɩ ma, dama nɩ gbata kpihɔgʊba tige, ta jʊʊsa Ŋmɩŋ a yʊasa ta gaama sɩba nɩ yiwo vuodiekemba dɩ chɩgɩnana Ŋmɩŋ. Die wɩa nɩ tɩbɩdatɩŋ nan dɩ faasɩ dala pam.))
40023015	“Nɩnɩŋ mɩraha dɩdagɩrɩba aŋaŋ Farasisi mba yine gɩgaantɩba, wʊbɩaŋ bie nɩ ma, dama nɩ gasa mʊgɩkpɩɩma ta chʊŋ gara tɩŋgbaŋɩsɩ ta yaala vuodieke dɩ baaŋ nan tarɩgɩ ʊ beriŋ a dɩa nɩ kʊaŋ, dɩɩ yi nɩ keŋ ye vuoŋ, nɩ ŋaaŋ yiwo ʊ tʊmbɩatɩ dieke dɩ yalla wa a gara Sitaani boliŋ me bɩ gʊtɩ die bule sɩba nɩnɩŋ.
40023016	“Nɩnɩŋ yɩɩsɩ dɩdatɩrɩŋ, wʊbɩaŋ bie nɩ ma! Nɩ daga vuosi dɩ, ‘Dɩɩ yi ta vuoŋ dɩ huu Ŋmɩŋ jɩamɩŋ juokpeŋkpɩɩkʊ, dɩ ka yi nɩŋŋmɩna, ama dɩɩ yi ʊ keŋ huu ligire dieke dɩ benne juoku me wo sie ʊ yi dene.’
40023017	Nɩnɩŋ yɩɩsɩ aŋaŋ gaantɩŋ, nyinti ale wo gie a jabɩa yine nɩŋŋmɩna, ligirehe yaa Ŋmɩŋ juokpeŋkpɩɩkʊ die dɩ yine ligirehe dɩ yi Ŋmɩŋ sɩɩtɩ?
40023018	Ta nɩ bɩ daga dɩ, ‘Dɩɩ yi vuoŋ dɩ huu kaabɩŋ koriŋ, ka ka yi nɩŋŋmɩna, ama ʊ keŋ huu kaabɩŋ dɔŋ dɩ diisine koriku me wo, sie ʊ yi dene gbaŋ gbaŋ.’
40023019	Nɩ seŋ yiwo yɩɩsɩ wusie. Nyinti ale wa a jabɩa yine nɩŋŋmɩna, kaabɩŋ dɔŋkʊ yaa koriku dɩ yine kaabɩkʊ dɔnka die dɩ yi Ŋmɩŋ sɩɩtɩ?
40023020	Die wɩa dɩɩ yi ta vuoŋ dɩ huu kaabɩkʊ koriku, dɩ dagɩ sɩba ʊ huu kanɩŋ aŋaŋ jadieke mana dɩ diisine ka ma.
40023021	Ta dɩɩ yi vuoŋ dɩ huu Ŋmɩŋ jɩamɩŋ juokpeŋkpɩɩkʊ, dɩ dagɩya sɩba ʊ huu kanɩŋ aŋaŋ Ŋmɩŋ, vuodieke dɩ benne ka ma.
40023022	Dɩɩ bɩ yi vuoŋ dɩ huu arɩzanna, ʊ huu wa Ŋmɩŋ naarɩ gbaŋtɩtɩ aŋaŋ vuodieke dɩ kalala ka ma.
40023023	“Nɩnɩŋ mɩraha dɩdagɩrɩba aŋaŋ Farasisi mba die yine gɩgaantɩŋ, wʊbɩaŋ bie nɩ ma. Nɩ naga nanjʊʊsɩ aŋaŋ bʊŋʊ aŋaŋ neeri aŋaŋ nyinti a taŋ baŋ sʊŋ a nagɩ kaanɩ a yɩa Ŋmɩŋ, ama ta va jadieke dɩ yine nɩŋŋmɩna ʊ mɩraha ma; sɩba wusie sarɩya diile, aŋaŋ zɔɔlɩŋ chɩgɩla aŋaŋ yada yiile. Genhe die mʊna nɩ yime, ta da va hanɩŋ ba yiile.
40023024	Nɩnɩŋ yɩɩsɩ diekemba dɩ datɩnana nɩ chanchaalɩŋ naa, nɩ ŋaaŋ vʊara nanjʊʊŋ nyaaŋ ma a taaŋ ama ta nyɩa nyɔgɩnɩ aŋaŋ nyaabʊ!
40023025	“Nɩnɩŋ mɩraha dɩdagɩrɩba aŋaŋ Farasisi mba nɩ yiwo gɩgaantɩŋ, wʊbɩaŋ bie nɩ ma, dama nɩ daaraa nɩ nyanyuuli kpala aŋaŋ nɩ tɩmbala kʊasɩ, ama a sʊgɩtɩ dɩ suuli aŋaŋ gbatɩŋ aŋaŋ halɩ.
40023026	Nɩnɩŋ Farasisi mba yine yɩɩsɩ, nɩ woliŋ a daarɩ nɩ nyanyuuli kpalaha aŋaŋ nɩ tɩmbalaha sʊgɩtɩ, ta a kʊasɩ dɩaŋ nan daarɩ.
40023027	“Nɩnɩŋ mɩraha dɩdagɩrɩba aŋaŋ Farasisi mba nɩ yiwo gɩgaantɩŋ, wʊbɩaŋ bie nɩ ma. Dama nɩ sɩɩ sɩba vɔrɩtɩ dieke ba mɩɩ a penti zie, ta a kʊasɩ dɩ vɩɩna ama ta a sʊgɩtɩ dɩ suuli aŋaŋ vuota kɔba aŋaŋ nyʊʊgɩŋ.
40023028	Die gbaŋ gbaŋ ta vuosi yese nɩ yeŋ me ta nɩ vɩɩna, ama nɩ sʊgɩtɩ dɩ suuli aŋaŋ ŋmɩnchɩbɩsɩ aŋaŋ bɩaŋ.
40023029	“Nɩnɩŋ mɩraha dɩdagɩrɩba aŋaŋ Farasisi mba nɩ yiwo gɩgaantɩŋ, wʊbɩaŋ bie nɩ ma. Nɩ mɩa Ŋmɩŋ naazʊalɩba vɔrɩtɩ, ta penti zieŋ, ta yi jadieke dɩ baaŋ nan tɩɩnsɩ vuosi yaa gamma vuodiekemba die dɩ chɩgɩnana Ŋmɩŋ kuŋ wɩa,
40023030	ta baarɩ dɩ, die tɩ tɩŋ beri tɩ chɔɔŋkʊʊlɩŋ saŋka, tɩ tɩŋ kaaŋ yi wudieke ba yine wo ta kʊʊ Ŋmɩŋ naazʊalɩba.
40023031	Die wɩa nɩ seŋ a saagɩ mɩŋ dɩ nɩ yine vuodiekemba die dɩ kʊna Ŋmɩŋ naazʊalɩba wo haagɩsɩ.
40023032	Die wɩa nɩ chɔɔŋkʊʊlɩba die dɩ piiline a yie tʊmbɩatɩ die wo, nɩ yi he a kpatɩ.
40023033	Nɩnɩŋ nyinvuuke aŋaŋ nyinvuuke ballɩ. Nɩ baa nɩ yiwo lalɩa a chɩgɩ nyɩŋ tɩbɩdatɩŋ boli dieke dɩ wone kpisiŋ sʊŋ?
40023034	Die wɩa n bala nɩ dɩ, n nan tʊŋ Ŋmɩŋ naazʊalɩŋ aŋaŋ sɩsɩbɩrɩŋ aŋaŋ dɩdagɩrɩŋ nɩ jigiŋ, ama nɩ nan kʊʊ bataŋ, ta kpaasɩ bataŋ a diisi dagarɩkɩŋ ma aŋ ba kpi, ta nɩgɩ bataŋ Ŋmɩŋ jɩamɩŋ juone me ta dɩ ba nagɩsɩ a nyɩŋ tɩŋ kaanɩ a ga tɩŋ kaanɩ.
40023035	Naa chɩaŋ ba kʊna vuodiekemba dɩ chɩgɩnana Ŋmɩŋ tɩbɩdatɩŋ nan keŋ nɩ ma, a nyɩŋ Abeli a tʊgɩ Berakia bʊa Zakaria ma, vuodieke die nɩ kʊna Ŋmɩŋ jɩamɩŋ juokpeŋkpɩɩkʊ aŋaŋ kaabɩŋ koriku sʊnsʊkʊ.
40023036	Wusie maŋ bala nɩ, lele gie vuosi nan daansɩ ye tɩbɩdatɩŋ tʊmbɩatɩ gie mana wɩa.
40023037	“Nchʊanaawee, Jerusalemi vuosi, nɩnɩŋ vuodiekemba dɩ kʊna Ŋmɩŋ naazʊalɩba, ta bɩ taa vuodiekemba ʊ tʊnna nɩ jigiŋ wo tana, bʊŋmɩa maŋ mɩa, a yaala dɩ n lagɩsɩ nɩ bʊnyɩ sɩba kpɩanɩɩŋ dɩ ŋaana lagɩsɩ ka ballɩ ka chobiti chɩaŋ ta nɩ ka saaga.
40023038	Ye, Ŋmɩŋ va nɩ Ŋmɩŋ jɩamɩŋ juokpeŋkpɩɩkʊ ta ka zie yɔrɩ.
40023039	N bala nɩ, a nyɩŋ jinne yaa gamma, nɩ kaaŋ bɩ ye mɩŋ bɩbra a ga tʊgɩ saŋŋa dieke nɩ baaŋ nan balɩ dɩ, ‘Ŋmɩŋ alibarika bie vuodieke dɩ kennene tɩ Yɔmʊtieŋ saaŋ ma.’ ”
40024001	Yisa die dɩ nyɩŋ Ŋmɩŋ jɩamɩŋ juokpeŋkpɩɩkʊ jigiŋ a chʊŋ gara, die ʊ kʊaŋandɩɩsɩrɩba die dɩ keŋ ʊ jigiŋ a balɩ wa, ye Ŋmɩŋ jɩamɩŋ juokpeŋkpɩɩkʊ dɩ vɩɩna die.
40024002	Die ʊ pɩasɩ ba dɩ, “Nɩ ye nyinti gie mana mɩŋ? Wusie maŋ bala nɩ, ba nan kpaŋŋɩ a mana a taaŋ tɩŋgbaŋ ma, ta taŋ balɩmɩŋ gbaŋ kaaŋ wɩarɩ a sʊgɩ ka chanchaaŋ ma.”
40024003	Yisa die dɩ sʊʊna a kalɩ kunkogiŋ dieke ba wasɩnana Olivi Tɩɩsɩ kunkogiŋ sikpeŋ die ʊ kʊaŋandɩɩsɩrɩba die dɩ keŋ ʊ jigiŋ ba nyɩɩna a pɩasɩ wa, “Balɩ tɩ saŋŋa dieke genhe mana dɩ bala a yi aŋaŋ wudieke dɩ bala ka yi a dagɩ sɩba fʊ kieŋku aŋaŋ dʊnɩa kpatɩŋ gbigiye mɩŋ.”
40024004	Die ʊ yiŋŋi a balɩ ba, “Nɩ sɩmma aŋ vuoŋ da keŋ gaaŋ nɩ,
40024005	dama vuosi pam nan nagɩ n saaŋ a keŋ a baarɩ banɩŋ ba yine manɩŋ Masia wa ta gaaŋ vuosi pam.
40024006	Nɩ nan wʊŋ tɔntɩ watɩ nɩ chaaŋ aŋaŋ saasaa wɩa, ama nɩ da vaa ŋmaamɩŋ yalla nɩ, dama sie wɩaha gie yi, ama a ka dagɩ sɩba dʊnɩa kpatɩkʊ keŋye mɩŋ.
40024007	Vuosi buuriŋ nan wagɩ taŋ, naalɩŋ nan wagɩ naalɩŋ. Kɔŋ aŋaŋ tɩŋgbaŋ dɔmɩŋ nan dɩ bie jigiŋ mana.
40024008	Wɩaha gie mana nan dɩ sɩɩ sɩba maarɩŋ yʊagɩŋ piiliŋ.
40024009	“Saŋka mi ba nan yigi nɩ a nagɩ nɩ yɩ aŋ ba vaa nɩ dii wahala, ta kʊʊ nɩ. Tɩŋgbaŋɩsɩ mana nan dɩ haa nɩ dama nɩ dɩna n kʊaŋ wɩa.
40024010	Saŋka mi vuosi pam nan zeti n kʊaŋ dɩɩsɩŋ, ba nan posi tamba chɩasɩ ta haa tamba.
40024011	Ta ŋmɩnchɩbɩsɩ naazʊalɩba nan keŋ a gaaŋ vuosi pam.
40024012	Bɩaŋ dɩ bala ka dalɩma tɩŋgbaŋka gie wɩa, ta vuosi pam choti nan dɩ sʊnsɩ.
40024013	Ama vuodieke nɩŋ mana dɩ dine sikimiŋ a ga tʊgɩ wahalaka gie kpatɩŋ nan ye gbatɩtaanɩŋ.
40024014	Ta ba nan mʊʊlɩ Ŋmɩŋ naarɩ wʊvɩɩnaha gie dʊnɩa ka gie mana mana ma, dɩ vuoŋ mana wʊŋ, ta dʊnɩa ka kpatɩŋ ye keŋ.
40024015	“Nɩ nan ye ‘Jachʊʊsɩ’ dieke ta Ŋmɩŋ naazʊa Danieli die dɩ balla ka wɩa wa dɩ, genke Ŋmɩŋ dɩ chʊarɩŋ, ka nan dɩ zie Ŋmɩŋ jɩamɩŋ juokpeŋkpɩɩkʊ sʊŋ.” (Vuodieke mana dɩ a keŋ a karɩŋ wɩaha gie, ʊ sɩmma a chɩasɩ.)
40024016	“Saŋka mi vuodiekemba dɩ benne Judia ma ma wa, chɩgɩ a ga jʊalɩ tana sikpeŋ.
40024017	Ta vuodieke dɩaŋ dɩ keŋ bie ʊ mampili sikpeŋ da keŋ sʊʊŋ tɩŋgbaŋ dɩ ʊ juu juoku a nagɩ ʊ nyinti.
40024018	Ta vuodieke dɩaŋ dɩ keŋ bie ʊ kʊaŋ ma, ʊ da keŋ kuli dɩ ʊ nagɩ ʊ jayeekiŋ.
40024019	Saŋka mi hɔgʊ nyuutitieliŋ aŋaŋ vuodieke dɩ yalla ballɩnyaalɩsɩ nan dii wahala pam!
40024020	Nɩ jʊʊsɩma Ŋmɩŋ aŋ ʊ da keŋ yi wahalaha keŋ yɩbɩŋ saŋŋa yaa davʊʊsɩkɩrɩ daraaŋ.
40024021	Dama saŋka mi wo, wahala pam nan dɩ beri; Ŋmɩŋ die dɩ naanna dʊnɩa a keŋ tʊgɩ jinne, kanɩŋ wahalaka mi ye ka keŋye; ta kanɩŋ wahalaka mi kaaŋ bɩ keŋ.
40024022	Ŋmɩŋ dɩ tɩŋ ka gobi daraaha a taaŋ vuoŋ tɩŋ kaaŋ ye gbatɩtaanɩŋ; ama ʊ vuovʊarɩkaha wɩa ta ʊ nan gobi daraaha a taaŋ.
40024023	“Saŋka mi dɩɩ yi vuoŋ dɩ a keŋ a balɩ nɩ dɩ, ‘Nɩ ye, Masia wa wʊnna yaa ʊ benne mi wo’, nɩ daa keŋ yi wo yada;
40024024	dama saŋka mi ŋmɩnchɩbɩsɩ Masiasi aŋaŋ ŋmɩnchɩbɩsɩ naazʊalɩba nan keŋ nyɩŋ a tʊŋ mamachi wɩa dɩ ba gaaŋ vuodiekemba Ŋmɩŋ dɩ vʊarɩna wa gbaŋ, ba tɩŋ nan bɩagɩ.
40024025	Nɩ wʊmma! N wɔŋ balɩ nɩ mɩŋ ta saŋka ye ka tʊgɩya.
40024026	“Die wɩa, ba keŋ balɩ nɩ, ‘Ye, ʊ bie wo haagɩŋ ma!’ Nɩ da keŋ ga mi yaa ba keŋ a balɩ nɩ, ‘Ye, ʊ bie wo juoku me!’ Nɩ da keŋ yi yada;
40024027	dama manɩŋ vuota Bʊa keniŋ nan dɩ sɩɩ sɩba nɩɩŋ dɩ ŋaana nyɩgɩsɩ a nyɩŋ ŋmɩŋ pɔsɩŋ a ga tʊgɩ ŋmɩŋ nanɩŋ chaakʊ die wo.
40024028	“Jigidieke jakpiikiŋ nyʊʊgɩŋ dɩ benne, mi zuuti dɩ lagɩma.
40024029	“Wahalaha mi kʊaŋ chaaŋ ta ŋmɩŋ nan sɩbɩ, chɩɩkʊ kaaŋ bɩ chaaŋ; ta chɩŋmarɩsɩsɩ nan nyɩŋ ŋmɩŋsikpeŋ a nan ta nyindieke dɩ benne ŋmɩŋsikpeŋ nan dɔŋ a lagɩŋ taŋ.
40024030	Saŋka mi ta vuosi nan ye manɩŋ vuota Bʊa wa yiŋŋi kieŋku siara ŋmɩŋsikpeŋ, buuri dieke mana dɩ benne tɩŋgbaŋka gie me nan kʊŋ, ta ye manɩŋ vuota Bʊa dɩ benne nɩɩŋmara ma ŋmɩŋsikpeŋ a keŋ sʊʊna aŋaŋ yiko chuulikpeŋkpɩɩŋ.
40024031	Malaka nan wɩɩ wɩɩŋ, ta n tʊŋ n malakasisi aŋ ba ga dʊnɩa lʊga a nɩɩsa mana mana a lagɩsɩ n vuovʊarɩkaha dieke dɩ benne tɩŋgbaŋka gie lʊga a nɩɩsa wa mana.
40024032	“Nɩ vaa chunchule tɩɩka dagɩ nɩ yɩaŋ. Ka nagɩsɩ dɩ keŋ pɔsa ta vaatɩ dɩ nyɩnna nɩ sɩmma a baarɩ yɩbɩŋ gbigiye mɩŋ.
40024033	Nɩ bɩ a keŋ ye ta nyinti gie yie naa gbaŋ gbaŋ nɩ sɩmma a baarɩ n keniŋ gbigiye mɩŋ.
40024034	Wusie maŋ bala nɩ, lele vuosi kaaŋ kpi a kpatɩ ta wɩaha gie mana keŋ yi.
40024035	Ŋmɩŋsikpeŋ aŋaŋ tɩŋgbaŋ nan keŋ a tɩaŋ ga, ama n wʊbalɩkaha kaaŋ tɩaŋ naa daa.
40024036	“Ama vuoŋ ka sɩba daarɩ yaa saŋŋa dieke n baaŋ keŋ; malakasi dieke dɩ benne arɩzanna ma dɩaŋ ka sɩba, manɩŋ Ŋmɩŋ Bʊa gbaŋ ka sɩba, sie n Chʊa Ŋmɩŋ nyɩɩna sɩbɩna.
40024037	Die dɩ sɩna die wo Nowa saŋka dɩ nan dɩ sɩɩ die manɩŋ vuota Bʊa wa keniŋ saŋŋa.
40024038	Nowa saŋŋa, saŋŋa dieke nyaakpɩɩbʊ dɩ yene ka keŋye, vuosi die dɩ die ta nyuo, ta faara hɔɔŋ, ta naga ba hɔgɩlɩasɩ a yɩa chʊllɩŋ, a ga tʊgɩ daa dieke Nowa dɩ june haarɩkpɩɩkʊ sʊŋ.
40024039	Ta vuosi gie die ka sɩba wudieke dɩ yinene a tʊgɩ saŋŋa dieke nyaabʊ dɩ kenne dii ba mana. Die dɩ baa dɩ sɩmma saŋŋa dieke manɩŋ vuota Bʊa wa dɩ bala n keŋ wo.
40024040	Saŋka mi dembisi bale nan dɩ tʊma kʊakʊ ma, ta n nan nagɩ wʊnyɩ ta va wʊnyɩ.
40024041	Hɔɔŋ bale nan dɩ nʊma zaa nɩa ma, ta n nagɩ wʊnyɩ ta va wʊnyɩ.
40024042	Die wɩa nɩ gbara dama nɩ zɩ daa dieke manɩŋ nɩ Yɔmʊtieŋ dɩ bala n keŋ.
40024043	Ama nɩ sɩmma wɩɩrɩ gie chɩaŋ; dɩɩ yi ta tigiŋ tieŋ dɩ keŋ sɩba saŋŋa dieke gaarʊ dɩ bala ʊ keŋ yuŋ ʊ tigiŋ me, ʊ tɩŋ nan dɩ gbarɩ ta kaaŋ vaa ʊ wɩɩ ʊ tigiri a juu a gaarɩ.
40024044	Die wɩa dɩ vɩɩna ta nɩ gbaŋ nɩ yi siri saŋŋa mana dama manɩŋ vuota Bʊa nan keŋ saŋŋa dieke nɩ kana ka yile dɩ n nan keŋ wo.
40024045	“Yɔmʊ bɩa yine yɩantieŋ ta yie ʊ Yɔmʊtieŋ dɩ dagɩna dɩ ʊ yi wudieke? Wʊnɩŋ ʊ yine vuodieke ʊ Yɔmʊtieŋ dɩ nan vʊarɩ dɩ ʊ daansɩma ʊ yɔmʊ chanchaalɩba ta yɩma ba ba nyindiike saŋŋa dieke dɩ mʊna.
40024046	Dɩɩ yi ta ʊ Yɔmʊtieŋ dɩ keŋ tigiŋ ta ye wo ta ʊ tʊma die wo gbaŋ, sʊgɩfɩalɩŋ nan dɩ bie ʊ ma.
40024047	Wusie maŋ bala nɩ, ʊ nan nagɩ wa a zieŋ dɩ ʊ daansɩma ʊ nyinti mana mana.
40024048	Ama ʊ yi yɔmʊbɩaŋ, ʊ nan dɩ yile ʊ sʊŋ ma dɩ ʊ Yɔmʊtieŋ wo kaaŋ keŋ lagɩ lagɩ,
40024049	ta piili a nɩga ʊ yɔmʊ chanchaalɩba ta wʊnɩŋ ʊ nan dɩ die ta nyuo aŋaŋ daanyuuriŋ.
40024050	Ʊ Yɔmʊtieŋ wo nan yiŋŋi keŋ daa dieke aŋaŋ saŋŋa dieke ʊ kana ka yile dɩ ʊ nan keŋ.
40024051	Ʊ keŋ keŋ, ʊ nan datɩ ʊ tɩbɩŋ ta nagɩ wa a gʊtɩ gɩgaantɩba ma; mi ʊ nan dɩ kʊma ta ŋɔba nyɩna.
40025001	“Ŋmɩŋ naarɩ wɩa nan dɩ sɩɩ sɩba hɔgʊlɩaŋ baŋ dieke die dɩ nagɩna ba popolisi a ga dɩ ba ga tuoli hɔgʊ faarɩtʊ die wo.
40025002	Hɔgʊlɩaŋ baŋ wa sʊŋ, banʊ die yiwo gaantɩŋ, ta banʊ wa dɩaŋ dɩ yi sɩsɩbɩrɩŋ.
40025003	Gaantɩba die dɩ nagɩ ba popolisi ama ta die ka nagɩ kpaaŋ a gʊtɩ pɔgɩlɩ,
40025004	ama ta sɩsɩbɩrɩba die dɩ nagɩ kpaaŋ a siti siti a yi kɔlɩbɩsɩ ma a gʊtɩ pɔgɩlɩ aŋaŋ popolisi.
40025005	Die hɔgʊ faarɩtʊ wa die dɩ yʊasɩ keniŋ, die gbieŋ die dɩ yigi be, ba mana die dɩ gʊʊrɩ.
40025006	“Ta die tanseese die ba wʊŋ kuli; ‘Hɔgʊ faarɩtʊ wa wʊnna! Nɩ keŋ nyɩŋ a tuoli wo!’
40025007	Saŋka mi hɔgʊlɩaba baŋka mana die dɩ hagɩ a ŋmɩɩlɩ ba popoli dɩ jʊalɩ.
40025008	Die hɔgʊlɩa gaantɩba die dɩ jʊʊsɩ sɩsɩbɩrɩba dɩ, ‘Nɩ kaaŋ yɩ tɩ nɩ kpaabʊ bɩta? Dama tɩ popolisi yaala a kpi mɩŋ.’
40025009	Ta sɩsɩbɩrɩba die dɩ yiŋŋi balɩ ba dɩ, ‘Aayɩ, bʊ kaaŋ tʊgɩ tɩnɩŋ aŋaŋ nɩ mana. Nɩ gamma vuodiekemba dɩ yalla daa wa jigiŋ a daa bʊtaŋ yɩ nɩ gbaŋ.’
40025010	Saŋŋa dieke hɔgʊlɩa gaantɩba dɩ benne sieŋ me a gara dɩ ba daa kpaabʊ, ta hɔgʊ faarɩtʊ wa dɩ keŋ nyɩŋ. Sɩsɩbɩrɩba banʊ wa die dɩ yine siri wo die dɩ dɩ hɔgʊ faarɩtʊ wa a ga juu tigidieke banwʊlaka die dɩ benne, ta die ba ligi sanʊarɩ.
40025011	“Ka kʊaŋ chaaŋ hɔgʊlɩa gaantɩba die dɩ a keŋ tʊgɩ, a zie sanʊarɩ jigiŋ a wasa, ‘Tɩ Yɔmʊtieŋ, tɩ Yɔmʊtieŋ, yuori sanʊarɩ a yɩ tɩ.’
40025012	Ama ta hɔgʊ faarɩtʊ wa dɩ yiŋŋi balɩ ba dɩ, ‘Wusie maŋ bala nɩ, n ka sɩba nɩ.’ ”
40025013	Die Yisa dɩ bɩ balɩ ba dɩ, “Die wɩa, nɩ sɩmma, dama nɩ ka sɩba daa dieke yaa saŋŋa dieke manɩŋ nɩ Yɔmʊtieŋ dɩ bala n keŋ.
40025014	“Ŋmɩŋ naarɩ wɩa nan bɩ sɩɩ sɩba tigiŋ tieŋ wʊnyɩ die dɩ bala ʊ dɩa, ta wa ʊ yɔŋɩsɩ a tɩa ba ligire dɩ ba tuo a dime nyʊʊŋ.
40025015	Die ʊ yɩ ba wʊnyɩ mana ʊ sɩbɩna ʊ kpaŋŋɩnana ʊ gbaŋ dene; die ʊ nagɩ salɩma ligiribie tuse tuse anʊ a yɩ wʊnyɩ, ta die a nagɩ tuse tuse ale a yɩ wʊnyɩ dɩaŋ, ta die a bɩ a nagɩ tusibalɩmɩŋ a yɩ wʊnyɩ dɩaŋ. Ta die a nyɩŋ a ga ʊ dɩasɩ.
40025016	Die yɔmʊ dieke die dɩ tuone tuse anʊ wa die dɩ nyɩŋ lagɩ lagɩ a nagɩ ligirehe a tʊŋ tʊʊma a bɩ a ye tuse anʊ gbaŋ gbaŋ a gʊtɩ.
40025017	Vuodieke die dɩ tuone tuse ale wo gbaŋ die dɩ nagɩha a tʊŋ tʊʊma a ye tuse ale a gʊtɩ.
40025018	Ama yɔmʊ dieke die dɩ tuone tusibalɩŋka die dɩ ga a tuu vɔrɩŋ a nagɩ ʊ Yɔmʊtieŋ ligirehe a lɔbɩrɩ mi.
40025019	“Die dɩ wana a yʊasɩ pam, tigiri tieŋ wo die dɩ yiŋŋi a keŋ, ta wa ʊ yɔŋɩsɩ dɩ ba keŋ aŋ ʊ biisi, ta ʊ ye ba yene nyʊarɩ a mʊ die.
40025020	Ta vuodieke die dɩ tuone tuse anʊ wa die dɩ a keŋ a juu saŋka mi, a nagɩ tuse anʊ dieke ʊ bɩna a ye wo, ta baarɩ, ‘N Yɔmʊtieŋ, die yɩ mɩŋ wa salɩma ligiribie tuse anʊ, ama n bɩ ye wo nyʊarɩ tuse anʊ a gʊtɩ.’
40025021	Die ʊ Yɔmʊtieŋ dɩ balɩ wa, ‘Kpaŋŋɩ fʊ gbaŋ, fʊnɩŋ yiwo yɔmʊvɩɩnɩŋ, ta bɩ tʊma vɩɩnɩŋ; mɩŋŋɩ pɔgɩlɩ wa nyinti bɩta wa gie, die wɩa n nan nagɩ pam a yi fʊ nuusi me. Sʊgɩfɩalɩ dieke n yalla, yiwo manɩŋ aŋaŋ fʊ sɩɩtɩ.’
40025022	Ta die vuodieke dɩaŋ die dɩ tuone tuse ale wo die dɩ keŋ a juu a baarɩ, ‘N Yɔmʊtieŋ, ye, die fʊ yɩ mɩŋ wa salɩma ligire bie tuse ale, ama n dii wo nyʊʊŋ a ye nyʊarɩ tuse ale a gʊtɩ.’
40025023	Ʊ Yɔmʊtieŋ wo dɩ balɩ wa, ‘Kpaŋŋɩ fʊ gbaŋ, fʊ yiwo yɔmʊvɩɩnɩŋ ta bɩ tʊma vɩɩnɩŋ, mɩŋŋɩ pɔgɩlɩ wa nyinti bɩta wa gie, die wɩa n nan nagɩ pam a yi fʊ nuusi me. Sʊgɩfɩalɩ dieke n yalla, yiwo manɩŋ aŋaŋ fʊ sɩɩtɩ.’
40025024	Die yɔmʊ dieke dɩaŋ dɩ tuone tusibalɩŋka die dɩ keŋ a juu a baarɩ, ‘N Yɔmʊtieŋ, n sɩba dɩ fʊnɩŋ yiwo nyɩnyɩrɩtʊ, a gobe jigidieke fʊ kana a ka bʊrɩya, ta bɩ lagɩsa nyindiike jigidieke die fʊ kana a ka jatɩ nyɩŋbʊra.
40025025	Die wɩa ŋmaamɩŋ die yalla mɩŋ die maŋ nyɩŋ a nagɩ fʊ ligirebu a lɔbɩrɩ tɩŋgbaŋ. Die wɩa, ka wʊnna, tuo fʊ jaaŋ.’
40025026	Die wɩa ʊ Yɔmʊtieŋ wo die dɩ yiŋŋi a balɩ wa dɩ, ‘Fʊnɩŋ yɔmʊtɔgʊ aŋaŋ walɩnkpɩatieŋ; sɩba baarɩ n yiwo vuodieke dɩ gobinene jigidieke n kana ka bʊrɩya ta lagɩsa nyindiike jigidieke n kana ka jatɩ nyɩŋbʊra,
40025027	die nɩŋ bɩa yine ta fʊ ka nagɩ n ligirebu a paŋŋɩ aŋ ba yiŋŋi tuŋ mɩŋ aŋaŋ nyʊarɩ? N tɩnna a keŋ naa wa n tɩŋ nan tuo n jaabʊ ta nyʊarɩ diisi ka ma.
40025028	Die wɩa nɩ tuo ligirebu a nyɩŋ ʊ jigiŋ a nagɩ ka yɩ vuodieke dɩ yalla tuse baŋ wa.
40025029	Dama vuodieke mana dɩ yalla nyinti, ba nan ye nyinti pam a gʊtɩ amʊ ba faasɩ yallɩma pam. Ta vuodieke dɩaŋ dɩ wone jaaŋ ba nan tuo bɩta gbaŋ ʊ yalla wa a nyɩŋ ʊ jigiŋ.
40025030	Ama yɔmʊtɔgʊ wa nɩŋ, nɩ nagɩ wa a vigi taaŋ yeŋ me lɩmɩŋ ma, jigidieke ʊ baaŋ nan kʊŋ ta ŋɔba nyɩna.’
40025031	“Manɩŋ vuota Bʊa dɩ keŋ keŋ aŋaŋ n hagɩrɩŋ aŋaŋ n malakasisi n nan dɩ kalɩ n naara gbanɩŋ ma aŋaŋ jɩlɩma pam.
40025032	Saŋka mi dʊnɩa vuosi mana mana nan lagɩsɩ n nɩŋŋa, mi n nan puo be bule, sɩba yiyagɩrʊ dɩ ŋaana a puo yiise a nyɩŋ bie sʊŋ die wo.
40025033	N nan nagɩ yiisehe a zieŋ n nuudiigiŋ chaaŋ, ta nagɩ biehe a zieŋ n nuugalɩ chaaŋ.
40025034	Saŋka mi manɩŋ naaŋ wa nan balɩ yɩ vuodiekemba dɩ benne n nuudiigiri chaakʊ dɩ, ‘Nɩnɩŋ vuodiekemba n Chʊa Ŋmɩŋ dɩ yine alibarika yɩ, nɩ keŋ a juu naarɩ dieke ta Ŋmɩŋ die dɩ naanna a gbarɩ nɩ a nyɩŋ dʊnɩa piiliŋ me,
40025035	dama kɔŋ die yalla mɩŋ die nɩ yɩ mɩŋ nyindiike; ta nyanyuule die dɩ yalla mɩŋ, die nɩ yɩ mɩŋ nyaaŋ maŋ nyu. Die n yiwo chaanʊ ta nɩ mɩŋŋɩ a tuo mɩŋ nɩ tige me a yi mɩŋ chaantɩ.
40025036	Die n chʊŋ wa yɔrɩ die nɩ yɩ mɩŋ garɩtɩ, ta die maŋ yʊagɩ ta nɩ suŋŋi mɩŋ, die maŋ juu dansarɩka sʊŋ ta nɩ keŋ kaagɩ mɩŋ.’
40025037	Womi ŋmɩŋchɩgɩrɩba gie nan yiŋŋi a pɩasɩ mɩŋ dɩ, ‘Tɩ Yɔmʊtieŋ, saŋŋa bɩa die tɩ ye fʊ ta kɔŋ yallɩ fʊ ta tɩ yɩ fʊ nyindiike? Yaa saŋŋa bɩa die tɩ ye fʊ ta nyanyuule dɩ yallɩ fʊ ta tɩ yɩ fʊ nyaaŋ fʊ nyu?
40025038	Saŋŋa bɩa die tɩ ye fʊ ta fʊ yi chaanʊ die tɩ tuo fʊ tɩ tige me a yi fʊ chaantɩ? Yaa saŋŋa bɩa die tɩ ye fʊ ta chʊŋ yɔrɩ ta tɩ yɩ fʊ garɩtɩ?
40025039	Saŋŋa bɩa die tɩ ye fʊ ta yʊagɩ ta tɩ suŋŋi fʊ? Yaa fʊ benne dansarɩka sʊŋ tɩ keŋ kaagɩ fʊ?’
40025040	Ta manɩŋ Naaŋ wa nan yiŋŋi balɩ ba dɩ, ‘Wusie maŋ bala nɩ, wudieke die nɩ yine a yɩ vuodieke dɩ yine zɔɔlɩntieŋ nɩ nɩmballɩ sʊnsʊŋ wʊnyɩ wa die nɩ yi a yɩ wa manɩŋ.’
40025041	“Ka kʊaŋ chaaŋ n nan yiŋŋi a balɩ a yɩ vuodiekemba dɩ benne n nuugalɩ ka chaakʊ, ‘Nɩnɩŋ vuobɩatɩ gie, nɩ vɩɩna aŋaŋ tɩbɩdatɩŋ, nɩ chʊnna ga ta va mɩŋ. Nɩ gamma a ga juu boli dieke dɩ kana a ka kpise ta Ŋmɩŋ dɩ wʊnsɩna a gbarɩ Sitaani aŋaŋ ʊ vuosi wo.
40025042	Dama kɔŋ die yallɩ mɩŋ ta die nɩ mʊŋ mɩŋ nyindiike, ta nyanyuule die dɩ yallɩ mɩŋ ama die nɩ mʊŋ mɩŋ nyaaŋ.
40025043	Die n yine chaanʊ, ta nɩ ka saagɩ a tuo mɩŋ nɩ tige me, ta die maŋ chʊŋ yɔrɩ ta nɩ mʊŋ mɩŋ garɩtɩ, ta die yʊagɩ ta nɩ ka suŋŋi mɩŋ, die maŋ juu dansarɩka ta nɩ ka keŋ kaagɩ mɩŋ.’
40025044	Saŋka mi ba nan yiŋŋi a pɩasɩ mɩŋ dɩ, ‘Tɩ Yɔmʊtieŋ, saŋŋa bɩa die tɩ ye fʊ ta kɔŋ die dɩ yallɩ fʊ, yaa nyanyuule die dɩ yallɩ fʊ, yaa fʊ yi chaanʊ, yaa fʊ chʊŋ yɔrɩ, yaa fʊ yʊagɩ, yaa fʊ bie dansarɩka sʊŋ ta tɩ ka suŋŋi fʊ?’
40025045	Saŋka mi n nan yiŋŋi a balɩ ba dɩ, ‘Wusie n bala nɩ, die nɩ zetine nɩ suŋŋi zɔɔlɩntieŋ nɩ nɩmballɩ sʊnsʊŋ wʊnyɩ wa, die manɩŋ nɩ zeti suŋŋiŋ dene.’
40025046	Vuosi gie nan ga juu tɩbɩdatɩ dieke dɩ wone kpatɩŋ ma, ama ŋmɩŋchɩgɩrɩba nan ga juu miivoli dieke dɩ wone kpatɩŋ sʊŋ.”
40026001	Yisa die dɩ balla wɩaha gie mana a kpatɩ die ʊ balɩ a yɩ ʊ kʊaŋandɩɩsɩrɩba dɩ,
40026002	“Nɩ sɩba a baarɩ dɩ vʊntʊŋ yine gasɩtɩaŋkʊ dʊʊga, ta ba nan nagɩ manɩŋ vuota Bʊa a yi vuosi nuusi me dɩ ba kpaasɩ mɩŋ a dɩɩsɩ dagarɩkʊ ma.”
40026003	Saŋka mi die Ŋmɩŋ kɩkaabɩtɩba nyɩŋkʊra aŋaŋ Juu vuosi nyɩŋkʊra die dɩ lagɩŋ taŋ Kayafasi tigiri me, vuodieke die dɩ yine Ŋmɩŋ kɩkaabɩtɩba jakʊʊrɩ.
40026004	Die ba saŋ ba baaŋ yi die a lɔbɩrɩ a yigi Yisa a kʊʊ wa.
40026005	Die ba baarɩ, “Tɩ ka mʊ tɩ yigi wo dʊʊgaka saŋŋa, tɩ yi die vuosisi nan yi watɩ aŋ waagɩŋ nan.”
40026006	Die Yisa die benne Betani tɩka ma wa, Simoni vuodieke die dɩ yine gamɩŋ tigiŋ me wo,
40026007	die hɔgʊ wʊnyɩ dɩ keŋ ʊ jigiŋ a pɔgɩlɩ tulaari bʊnyɩ ligire dɩ faasɩna a tʊa a sitibu a yi Yisa sikpeŋ me saŋŋa dieke ʊ kala a die nyindiike.
40026008	Die ʊ kʊaŋandɩɩsɩrɩba die dɩ yene naa, die ba jɩɩ sɩnyɩɩrɩŋ. Die ba pɩasa taŋ dɩ, “Bɩa ʊ chʊʊsa tulaaribu die?
40026009	Tulaaribu gie tɩŋ nan bɩagɩ daa ligirikpɩɩma a nagɩ ligirehe a suŋŋi zɔɔlɩntieliŋ!”
40026010	Yisa die dɩ mɩŋŋɩ wudieke ba balala, ta balɩ a yɩ ba dɩ, “Bɩa nɩ mugise hɔgʊ wa gie dene? Wʊvɩɩnɩŋ ʊ yi a yɩ mɩŋ dene.
40026011	Zɔɔlɩntieliŋ nɩŋ nan dɩ beri nɩ jigiŋ daaŋ mana ama manɩŋ n kaaŋ dɩ bie nɩ jigiŋ daaŋ mana.
40026012	Tulaari dieke ʊ sitine a yi n ma wa, ʊ yi a gbarɩ wa n guule.
40026013	Wusie maŋ bala nɩ, jigidieke mana ba bala ba mʊʊlɩ Ŋmɩŋ wɩaha gie tɩŋgbaŋka gie me, ba nan balɩ wudieke ʊ yine wo a tɩɩnsɩ ʊ wɩa.”
40026014	Saŋka mi Yisa kʊaŋandɩɩsɩrɩba baŋ aŋaŋ bale wo wʊnyɩ, vuodieke die dɩ dine Judasi Asikaroti wa die dɩ nyɩŋ a ga Ŋmɩŋ kɩkaabɩtɩba nyɩŋkʊraha jigiŋ
40026015	a baarɩ, “Bɩa nɩ nan yɩ mɩŋ dɩɩ yi maŋ dagɩ nɩ nɩ baaŋ nan yi die a yigi Yisa wa?” Die ba biisi salɩmayɩala ligiribie baŋɩsɩ-taa a yɩ wa.
40026016	Die a nyɩŋ daarɩ mi Judasi die wa a paalɩ a yaala sievɩɩnɩŋ dɩ ʊ nagɩ Yisa a yi ba nuusi me.
40026017	Ta paanʊ dieke die ba kana a ka yi dabɔtɩ dʊʊga piiliku daarɩ, ta Yisa kʊaŋandɩɩsɩrɩba die dɩ keŋ ʊ jigiŋ a pɩasɩ wa, “Sɩa fʊ yaala tɩ ga wʊnsɩ a yɩ fʊ a gbara gasɩtɩaŋkʊ dʊʊga nyindiike daraaŋ?”
40026018	Die ʊ yiŋŋi a balɩ ba dɩ, “Nɩ gamma tɩka sʊŋ daa wʊnyɩ tigiŋ a balɩ wa dɩ, ‘Tɩ dɩdagɩrʊ tʊnna tɩ dɩ tɩ keŋ balɩ fʊ dɩ ʊ saŋŋa gbigiye mɩŋ, ta ʊ yaala wʊnɩŋ aŋaŋ ʊ kʊaŋandɩɩsɩrɩba dii gasɩtɩaŋkʊ dʊʊgaka nyindiikehe fʊ tigiŋ me.’ ”
40026019	Die ʊ kʊaŋandɩɩsɩrɩba die dɩ dɩ ʊ bala ba die wo, ta wʊnsɩ gasɩtɩaŋkʊ dʊʊgaka diile siri.
40026020	Jɩŋmɩŋ die dɩ tʊgɩna, Yisa aŋaŋ ʊ kʊaŋandɩɩsɩrɩba baŋ aŋaŋ bale wo die dɩ sʊʊŋ kalɩ dɩ ba dii.
40026021	Die ba dinene wo Yisa die dɩ balɩ ba dɩ, “Wusie maŋ bala nɩ, nɩ wʊnyɩ bala ʊ posi n chɩaŋ.”
40026022	Die ʊ kʊaŋandɩɩsɩrɩba sʊgɩtɩ die dɩ paalɩ chʊʊsɩ, die ba piili a pɩasa wa wʊnyɩ wʊnyɩ, dɩ “N Yɔmʊtieŋ, wusie n ka yi tama dɩ manɩŋ fʊ daga die?”
40026023	Ʊ yiŋŋi a balɩ ba dɩ, “Vuodieke maŋ aŋaŋ wa dɩ lune kpalɩ gie mi wo bala ʊ posi n chɩaŋ.
40026024	Manɩŋ vuota Bʊa nan kpi sɩba Ŋmɩŋ gbaŋkʊ die dɩ dagɩna die wo, ama wʊbɩaŋ bie vuodieke dɩ bala ʊ posi n chɩaŋ wa ma! Ba tɩŋ ka mɩɩrɩ dɩ tieŋ gbaŋ dɩ tɩŋ nan dɩ kpɩa.”
40026025	Saŋka mi Judasi vuodieke die dɩ bala ʊ posi ʊ chɩaka gbaŋ dɩ baarɩ, “Dɩdagɩrʊ, manɩŋ fʊ daga?” Yisa die dɩ yiŋŋi a balɩ wa, “Wa, dɩ yiwo fʊnɩŋ.”
40026026	Die ba yene ko die, Yisa die dɩ nagɩ paanʊ, a waasɩ Ŋmɩŋ ta yi ke gbieri gbieri a nagɩha a yɩ ʊ kʊaŋandɩɩsɩrɩba, ta baarɩ, “Nɩ tuo a dii. N nyɩŋgbanɩŋ wʊnna.”
40026027	Ta die bɩ nagɩ nyaaŋchibiŋ aŋaŋ daaŋ, a pagɩ Ŋmɩŋ ta die a nagɩ ka a yɩ ba ta baarɩ, “Nɩ mana tuo a nyu.
40026028	Gembu yine n zɩŋ dieke dɩ bala ka yi Ŋmɩŋ nʊarɩ zie aŋaŋ wusie, zɩŋ dieke dɩ bala ka nyɩŋ n nyɩŋgbanɩŋ ma vuosi pam wɩa, aŋ ka vaa Ŋmɩŋ vaa a chaa ba tʊmbɩatɩ.
40026029	N bala nɩ, n kaaŋ bɩ nyu daabʊ gie, sie daa dieke manɩŋ aŋaŋ nɩ dɩ bala tɩ lagɩsɩ a nyu daahaalɩbʊ n Chʊa Ŋmɩŋ naarɩ ma, ŋmɩŋsikpeŋ.”
40026030	Die ba wa chɩa Ŋmɩŋ jɩamɩŋ yɩlɩ, ka kʊaŋ chaaŋ ba chʊŋ ga Olivi Tɩɩsɩ kunkogiri me.
40026031	Saŋka mi die Yisa dɩ balɩ a yɩ ba dɩ, “Yuku gie nɩ mana nan chɩgɩ ta va mɩŋ, dama dɩ maagɩya Ŋmɩŋ gbaŋkʊ ma dɩ ‘Ŋmɩŋ nan kʊʊ yiyagɩrʊ wa ta yiisehe ʊ yagɩnana wa jaasɩ jigiŋ mana.’
40026032	Ama maŋ a keŋ hagɩ kuŋ me, ka kʊaŋ chaaŋ n nan woliŋ nɩ nɩŋŋa a ga Galili tɩŋ ma.”
40026033	Ta Piita die dɩ a yiŋŋi a balɩ wa dɩ, “Dɩɩ yi ta vuoŋ mana dɩ chɩgɩ ta va fʊ, ama manɩŋ n kaaŋ chɩgɩ ta va fʊ.”
40026034	Yisa die dɩ yiŋŋi a balɩ a yɩ wa dɩ, “Wusie maŋ bala fʊ, jinne yuku gie, kparaaŋ nan keŋ baa ka kʊmma, ta chiisi mɩŋ wo bʊtaa ma dɩ zɩ mɩŋ.”
40026035	Piita die dɩ yiŋŋi a balɩ wa dɩ, “Dɩɩ yi maŋ ŋaŋ fʊ dɩ baa tɩ kpi gbaŋ, n kaaŋ chiisi dɩ n zɩ fʊ.” Die ʊ kʊaŋandɩɩsɩrɩba mana die dɩ balɩ die gbaŋ gbaŋ.
40026036	Die Yisa aŋaŋ ʊ kʊaŋandɩɩsɩrɩba die dɩ ga jigidieke die ba wasɩnana Getisemani, die ʊ balɩ a yɩ ba dɩ, “Nɩ kala giena ta n ga nɩ nɩŋŋa a ga jʊʊsɩ Ŋmɩŋ.”
40026037	Ta die nagɩ Piita aŋaŋ Zebedi ballɩ bale wo a gʊtɩ ʊ ma. Die ʊ sʊŋ die dɩ faasɩ a chʊʊsɩ,
40026038	die ʊ balɩ a yɩ ba, “Sʊgɩchʊʊsɩ dieke dɩ benne ʊ sʊŋ ma wa faasɩ dala mɩŋ a yaala ka kʊʊ mɩŋ. Nɩ kala gie ta yesime aŋaŋ manɩŋ.”
40026039	Die ʊ chʊŋ a ga nɩŋŋa bɩta, a gbirigi tɩŋgbaŋ ta jʊʊsɩ Ŋmɩŋ dɩ, “N Chʊa Ŋmɩŋ, dɩ tɩŋ nan bɩagɩ a yi, fʊ vʊarɩ mɩŋ a nyɩŋ wahalaka gie me! Ama daa vaa n dʊŋŋʊ yi, ama vaa fʊ dʊŋŋʊ yi.”
40026040	Die ʊ yiŋŋi ga ʊ kʊaŋandɩɩsɩrɩba bataa wa jigiŋ ta ye ta ba gʊʊra; die ʊ pɩasɩ Piita, “Die wɩa nɩ kaaŋ bɩagɩ a yesime aŋaŋ mɩŋ saŋŋa bɩta gbaŋ?
40026041	Nɩ yesime ta jʊʊsɩma Ŋmɩŋ amʊ nɩ da keŋ juu magɩsɩŋ ma, dama nɩ haalɩtɩtɩ yaala a yi jadieke dɩ vɩɩna, ama nɩ nyɩŋgbaŋɩsɩsɩ ka hagɩrɩ.”
40026042	Die ʊ bɩ yiŋŋi a ga ʊ bule ma a jʊʊsɩ Ŋmɩŋ dɩ, “N Chʊa Ŋmɩŋ, dɩɩ yi wahala dieke dɩ kienene naa dɩ kaaŋ bɩagɩ a tɩaŋ, sie n diike, fʊ vaa fʊ dʊŋŋʊ yi.”
40026043	Die ʊ bɩ yiŋŋi keŋ, ta ʊ kʊaŋandɩɩsɩrɩba die bɩ gʊʊra dama gbieŋ die dɩ faasɩna yallɩ ba pam.
40026044	Die ʊ bɩ va ba, ta ga a jʊʊsɩ Ŋmɩŋ bʊtaa ma a balɩ ʊ wolinne a jʊʊsa wudieke wo.
40026045	Saŋka mi die ʊ yiŋŋi a ga ʊ kʊaŋandɩɩsɩrɩba jigiŋ a keŋ pɩasɩ ba dɩ, “Nɩ ye ko a gʊʊra ta voose mɩŋ? Nɩ ye, saŋka gbigiye mɩŋ. Ba nan nagɩ wa manɩŋ vuota Bʊa a yi vuobɩatɩ nuusi me.
40026046	Nɩ hagɩ aŋ tɩ ga. Nɩ ye, daa dieke dɩ posine n chɩaka gbigiye mɩŋ!”
40026047	Ʊ nʊaŋ die ye ka nan tɩŋgbaŋ, ta Judasi, ʊ kʊaŋandɩɩsɩrɩba baŋ aŋaŋ bale wo wʊnyɩ dɩ keŋ tʊgɩ mi, aŋaŋ kpɩkpaaŋ, bataŋ dɩ pɔgɩlɩ jɩbɩwagɩtɩ ta bataŋ dɩaŋ dɩ pɔgɩlɩ dengbile, die Ŋmɩŋ kɩkaabɩtɩba nyɩŋkʊraha aŋaŋ Juu vuosi nyɩŋkʊraha tʊnna ba.
40026048	Judasi vuodieke die dɩ posine ʊ chɩaka aŋaŋ vuosisi die wɔŋ balɩ zieŋ mɩŋ dɩ, “Maŋ keŋ a mʊgɩsɩ vuodieke kaamɩŋ, daa dieke nɩ yaalala wonde, nɩ yigi wo.”
40026049	Judasi die dɩ kenne tʊgɩ, ʊ ga Yisa nɩŋŋa a baarɩ, “Dɩdagɩrʊ, aŋ fʊ ŋmɩɩ”, ta mʊgɩsɩ ʊ kaamɩŋ.
40026050	Yisa die dɩ yiŋŋi a balɩ wa, “N zʊa, yi fʊ balla fʊ yi die wo lagɩ lagɩ!” Womi die ba a keŋ a mɩŋŋɩ yigi wo.
40026051	Die ʊ kʊaŋandɩɩsɩrɩba wʊnyɩ dɩ vʊarɩ jɩbɩwaŋ a chɩa gobi Ŋmɩŋ kɩkaabɩtɩba jakʊʊŋ yɔmʊ tɩbɩŋ a taaŋ.
40026052	Die Yisa die dɩ balɩ wa, “Nagɩ fʊ jɩbɩwaŋkʊ a yiŋŋi a sʊʊ ka fɔgʊ ma, dama vuodieke dɩ wagɩnana aŋaŋ jɩbɩŋ, ŋaaŋ kpi wo jɩbɩka kuŋ.
40026053	Nɩ ka sɩba a baarɩ n tɩŋ nan bɩagɩ a wa n Chʊa Ŋmɩŋ dɩ ʊ suŋŋi mɩŋ, aŋ bʊnyɩ ʊ tɩŋ nan tʊŋ malakasi a tɩaŋ tuse baŋ aŋaŋ ale?
40026054	Ama maŋ yi die, lalɩa wudieke dɩ maagɩna Ŋmɩŋ gbaŋkʊ ma wa dɩ naa nan yiwo, keŋ yi wusie?”
40026055	Womi Yisa die dɩ pɩasɩ kpɩkpaakʊ dɩ, “Nɩ mʊ dɩ nɩ keŋ wo aŋaŋ jɩbɩwagɩtɩ aŋaŋ dengbile dɩ nɩ keŋ a yigi mɩŋ sɩba n yiwo gbɩgbatɩrʊ? Daaŋ mana die n bie wo Ŋmɩŋ jɩamɩŋ juokpeŋkpɩɩkʊ ma a daga ta nɩ ka yigi mɩŋ.
40026056	Ama naa mana yiye mɩŋ amʊ wudieke Ŋmɩŋ naazʊalɩba dɩ maagɩna Ŋmɩŋ gbaŋkʊ ma wa keŋ yi wusie.” Die ʊ kʊaŋandɩɩsɩrɩba mana dɩ chɩgɩ ta va wa.
40026057	Vuodiekemba die dɩ yigine Yisa wa die dɩ yallɩ wa a ga Kayafasi tigiŋ, vuodieke die dɩ yine Ŋmɩŋ kɩkaabɩtɩba jakʊʊŋ, mi die mɩraha dɩdagɩrɩba aŋaŋ tɩka nyɩŋkʊraha dɩ lagɩŋ taŋ.
40026058	Die ba yalla Yisa a gara wa, die Piita dɩ dɩ ʊ kʊaŋ a bie saasaa, a ga tʊgɩ Ŋmɩŋ kɩkaabɩtɩba jakʊʊrɩ gbaaŋ sʊŋ. Die ʊ juu gbaŋkʊ sʊŋ aŋaŋ tʊntʊntɩba dɩ ʊ ye wudieke dɩ balla ka yi.
40026059	Die Ŋmɩŋ kɩkaabɩtɩba nyɩŋkʊraha aŋaŋ nyɩŋkʊraha mana die dɩ yaala dɩ ba ye vuodieke dɩ baaŋ chɩbɩ ŋmɩnchɩbɩsɩ yaa gamma wudieke Yisa dɩ yine aŋ ba nagɩ a baarɩ dɩ ʊ chʊʊsɩya mɩŋ ta kʊʊ wa.
40026060	Daadaŋ pam die dɩ keŋ nɩŋŋa a chɩbɩ ŋmɩnchɩbɩsɩ a yɩ wa, ama die mana yɔrɩ, die ba ka ye wudieke ba baaŋ nan nagɩ a yigi wo. Ka kʊaŋ kʊaŋ chaaŋ die dembisi bale die dɩ keŋ nɩŋŋa a baarɩ dɩ,
40026061	“Daa wa gie die baarɩ dɩ ʊ nan bɩagɩ a kpaŋŋɩ Ŋmɩŋ jɩamɩŋ juokpeŋkpɩɩkʊ a taaŋ ta yiŋŋi mɩɩ ka daraa ataa daraaŋ.”
40026062	Die Ŋmɩŋ kɩkaabɩtɩba jakʊʊrɩ dɩ hagɩ zie a baarɩ, “Wo wɩɩŋ a baa fʊ balɩ yaa gamma wudieke ba balla yaa gamma fʊ wɩa naa?”
40026063	Ama die Yisa dɩ tarɩ. Ta Ŋmɩŋ kɩkaabɩtɩba jakʊʊrɩ dɩ bɩ pɩasɩ wa, “Balɩ tɩ miivolitieŋ Ŋmɩŋ saaŋ ma, fʊ yine Vuovʊarɩkɩŋ Masia wa ta bɩ yi Ŋmɩŋ Bʊadembike?”
40026064	Yisa die dɩ yiŋŋi a balɩ wa, “Wa, fʊnɩŋ fʊ balla. Ama n bala nɩ, a nyɩŋ jinne yaa gamma nɩ nan daansɩ ye manɩŋ vuota Bʊa ta n kalɩ Nabidie Ŋmɩŋ nuudiigiŋ chaaŋ, ta bɩ ye ta n bie nɩɩŋmara sʊŋ a keŋ sʊʊna.”
40026065	Die Ŋmɩŋ kɩkaabɩtɩba jakʊʊrɩ dɩ datɩ ʊ gbaŋ gbaŋ ʊ nyinyeeke a chɩɩrɩ ta natɩ dɩ, “Ʊ naga ʊ gbaŋ a magɩsa Ŋmɩŋ! Tɩ ka bɩ yaala daansɩa. Nɩ mana wɔŋ wʊŋ ʊ nagɩna ʊ gbaŋ a magɩsa Ŋmɩŋ die.
40026066	Lalɩa nɩ yile?” Die ba yiŋŋi a baarɩ, “Ʊ mʊ ʊ kpi mɩŋ.”
40026067	Womi die ba piile a tɩɩra nɩntɔbɩtɩ a yie ʊ nine me, ta nɩgɩ wa; ta vuodiekemba die dɩ falala wa wa
40026068	dɩ baarɩ, “Fʊnɩŋ Masia, bugi a dagɩ vuodieke dɩ nɩgɩna fʊ wa.”
40026069	Piita die dɩ kala Ŋmɩŋ kɩkaabɩtɩba jakʊʊrɩ gbaakʊ ma wa, die tigiri mi havʊʊbiŋ tʊntʊntʊ wʊnyɩ die dɩ keŋ ʊ jigiŋ a keŋ balɩ dɩ, “Fʊ gbaŋ die gʊtɩ wa Yisa vuodieke dɩ nyɩnna Galili wo ma.”
40026070	Ama ta Piita die dɩ baarɩ ʊ ka sɩba wa ba mana nɩŋŋa. Dɩ, “N ka sɩba vuodieke nɩ balala wa wɩa.”
40026071	Die ʊ nyɩŋ ga yeŋ me, mi havʊʊbiŋ tʊntʊntʊ wʊnyɩ die dɩ bɩ ye wo a balɩ yɩ vuosisi dɩ, “Daa wa gie dɩaŋ die gʊtɩ wa Yisa vuodieke dɩ nyɩnna Nazeriti wa ma.”
40026072	Die Piita die dɩ bɩ chiisike aŋaŋ huusi dɩ, “N ka sɩba daa wa!”
40026073	Die dɩ bɩna a yi bɩta, vuodiekemba dɩ zene mi wo dɩ keŋ Piita jigiŋ a balɩ wa dɩ, “Wusie, yiwo ba wʊnyɩ dama fʊ bala sɩba Galili vuoŋ!”
40026074	Womi Piita dɩ huu dɩ, “Ŋmɩŋ datɩ n tɩbɩŋ dɩɩ yi maŋ ka bala wusie! N ka sɩba daa wa mi!” Womi kparaaŋ die dɩ kʊŋ,
40026075	die Piita dɩ tɩɩnsɩ wudieke Yisa dɩ bala a yɩ wa wa dɩ, “Kparaaŋ nan keŋ baa ka kʊmma, nan chiisi mɩŋ bʊtaa dɩ ka sɩba mɩŋ.” Ta Piita die dɩ nyɩŋ a kʊŋ pam.
40027001	Die tʊŋ dɩ vʊʊna sʊkʊleeliŋ, die Ŋmɩŋ kɩkaabɩtɩba nyɩŋkʊra aŋaŋ Juu vuosi nyɩŋkʊra die dɩ saŋ ba baaŋ yi die a kʊʊ Yisa.
40027002	Die ba bɔbɩ wa aŋaŋ chɔrɩma, a nagɩ wa a ga tɩŋgbaŋka jakʊʊŋ die ba wasɩnana Paliti jigiŋ.
40027003	Die Judasi, vuodieke die dɩ posine Yisa chɩaka dɩ wʊnna ba dine ʊ sarɩya a baarɩ ʊ chʊʊsɩya amʊ ba kʊʊ wa wa, die ʊ sʊŋ dɩ faasɩ chʊʊsɩ; die ʊ wa nagɩ salɩnyɩala ligire bie baŋɩsɩ-taa wa a yaa a yiŋŋi ga yɩ Ŋmɩŋ kɩkaabɩtɩba nyɩŋkʊraha aŋaŋ tɩka nyɩŋkʊraha.
40027004	Ta baarɩ, “N tʊŋ wa bɩaŋ dama n posi wo vuodieke dɩ wone taalɩ chɩaŋ.” Die ba yiŋŋi a balɩ wa, “Tɩnɩŋ tɩ baga bɩ beri genke ma mɩŋ? Fʊnɩŋ fʊ wɩa wondie!”
40027005	Die wɩa Judasi die dɩ nagɩ ligirehe a vigi taaŋ Ŋmɩŋ jɩamɩŋ juokpeŋkpɩɩkʊ sʊŋ, ta die a nyɩŋ a ga a taaŋ ʊ gbaŋ guuŋ.
40027006	Die Ŋmɩŋ kɩkaabɩtɩba nyɩŋkʊraha die dɩ vaarɩ ligirehe ta baarɩ, “Gembu wa yiwo zɩŋ ligire, ta tɩ mɩraha ka yɩ sieŋ dɩ tɩ nagɩha a gʊtɩ Ŋmɩŋ jɩamɩŋ juokpeŋkpɩɩkʊ ligirehe sʊŋ.”
40027007	Die wɩa die ba saŋ dɩ ba nagɩ ligirebu a daa kpagɩwʊnsɩrʊ tɩŋgbaŋ, dɩ ba gume chaanɩŋ mi.
40027008	Die wɩa ba ye a wasa tɩŋgbaŋka mi dɩ “Zɩŋ tɩŋgbaŋ” a keŋ tʊgɩ jinne die.
40027009	Die dɩ keŋ yi wusie Ŋmɩŋ naazʊa Jerimaya die dɩ balla wudieke wo dɩ, “Ba nagɩ wa salɩnyɩala ligire bie baŋɩsɩ-taa dieke die Izara vuosi bataŋ die dɩ nagɩna a daa wa,
40027010	a nagɩbʊ a daa kpagɩwʊnsɩrʊ tɩŋgbaŋ, sɩba n Yɔmʊtieŋ Ŋmɩŋ dɩ dagɩna mɩŋ dene.”
40027011	Yisa die zie wo tɩŋgbaŋka jakʊʊrɩ Paliti nɩŋŋa; ta Paliti die pɩasɩ wa dɩ, “Fʊnɩŋ, fʊ yine Juu vuosi naaŋ wa?” Yisa die dɩ yiŋŋi a balɩ, “Wa, fʊnɩŋ fʊ balala.”
40027012	Ama die Ŋmɩŋ kɩkaabɩtɩba nyɩŋkʊraha aŋaŋ tɩka nyɩŋkʊraha nɩŋ die dɩ galɩnnana wa, die ʊ ka balɩ ba wɩɩŋ.
40027013	Die Paliti dɩ bɩ pɩasɩ wa dɩ, “Ka wʊmma ba galɩnnana fʊ die mana?”
40027014	Ama Yisa die ka yiŋŋi a balɩ wa wɩɩŋ, die wɩa die dɩ paalɩ yi Paliti mamachi.
40027015	Dɩɩ yi gasɩtɩanɩŋ dʊʊga saŋŋa dɩ keŋ tʊgɩ tɩka jakʊʊrɩ ŋaaŋ vʊarɩ wa vuobalɩmɩŋ dansarɩka sʊŋ, vuodieke vuosisi dɩ yaalala a taaŋ.
40027016	Saŋka mi daa wʊnyɩ die benne dansarɩka sʊŋ ba wasa wa Barabasi, die vuoŋ mana die dɩ sɩba ʊ wɩa aŋaŋ ʊ tʊmbɩatɩ.
40027017	Die wɩa die vuosisi die dɩ lagɩŋna wa, Paliti die dɩ pɩasɩ ba dɩ, “Mɩnɩa nɩ yaala n vʊarɩ dansarɩka ka sʊŋ a taaŋ a yɩ nɩ? Barabasi yaa Yisa, vuodieke dɩ dine Masia wa?”
40027018	Dama Paliti die sɩba a baarɩ haasɩ wɩa die ba yigi Yisa a keŋ yɩ wa.
40027019	Die Paliti die dɩ sʊʊna kala ʊ sarɩya diile chɩaka ma wa, die ʊ hɔgʊ die dɩ tʊŋ ʊ jigiŋ dɩ, “Vʊarɩ fʊ nuusi a nyɩŋ Ŋmɩŋ vuovɩɩŋka wɩa ma, dama diene wo yuku die n die wo wahala pam n daansa sʊŋ yaa gamma ʊ ma.”
40027020	Ta Ŋmɩŋ kɩkaabɩtɩba nyɩŋkʊraha aŋaŋ tɩka nyɩŋkʊraha die dɩ bala a yɩa vuosisi dɩ ba balɩ Paliti dɩ ʊ vʊarɩ Barabasi a taaŋ ta vaa ba kʊʊ Yisa.
40027021	Ta Paliti die dɩ bɩ pɩasɩ dɩ, “Vuosi bale wo gie, mɩnɩa nɩ yaala n vʊarɩ a taaŋ?” Die ba yiŋŋi a baarɩ, “Barabasi.”
40027022	Ta Paliti die dɩ bɩ pɩasɩ ba dɩ, “Lalɩa nɩ wa yaala n yi Yisa vuodieke ba wasɩnana Masia ka?” Ba mana die dɩ yiŋŋi a baarɩ, “Kpaasɩ wa diisi dagarɩkʊ ma.”
40027023	Ama Paliti die dɩ yiŋŋi pɩasɩ ba dɩ, “Bɩa wʊbɩaŋ ʊ yi?” Die ba piili a faasɩ nata dɩ, “Kpaasɩ wa a diisi dagarɩkʊ ma.”
40027024	Die Paliti die dɩ mɩŋŋɩna dɩ dɩ ka bɩ amʊ dɩ ʊ balɩ wɩɩŋ dama ba nan yi watɩ ta waagɩŋ nan, die ʊ nagɩ nyaaŋ a nɩɩtɩ ʊ nuusi vuosisi nɩŋŋa ta baarɩ dɩ, “N nuuŋ wo daa wa gie kumbu me! Nɩ wɩɩŋ wonde.”
40027025	Ta vuosi mana dɩ yiŋŋi a balɩ wa, “Wa, vaa ʊ zɩŋ bemme tɩnɩŋ aŋaŋ tɩ ballɩ ma!”
40027026	Die wɩa Paliti die dɩ vʊarɩ Barabasi a taaŋ a yɩ ba, ta die a yi ba nɩgɩ Yisa aŋaŋ kpaasɩŋ ta nagɩ wa yɩ dɩ ba ga kpaasɩ wa dagarɩkʊ ma.
40027027	Die Paliti sojasisi die nagɩ Yisa a ga juu gbaakʊ sʊŋ ta sojasisi mana dɩ giliŋ wo.
40027028	Die ba yi ʊ nyiŋyeekehe awʊrɩ ta die a nagɩ jayeekiwaŋ ŋmɩnɩŋ a yeegi wo,
40027029	ta die a nagɩ haŋgɔɔsɩ a wʊnsɩ sibubiŋ a nagɩ ka a bubi wo ta a nagɩ daaŋgbanɩŋ a yɩ ʊ nuudiigiŋ me, ta die a wa gbirigi ʊ nɩŋŋa a vʊarɩ wa fala, die a baarɩ dɩ, “Juu vuosi naaŋ wa, tɩ waasa fʊ!”
40027030	Die ba tɩɩrɩ nɩntɔbɩtɩ a yi wo ta tuo daa dieke ba nagɩna a yɩ wa wa a nɩgɩ ʊ sikpeŋ me.
40027031	Die ba vʊarɩna wa falaha a kpatɩ wa die ba tuo jayeeki dieke ba nagɩna a yɩ wa wa ta nagɩ ʊ gbaŋ gbaŋ ʊ jayeekiŋ a yeegi wo. Die ba yaa wa nyɩŋ dɩ ba ga kpaasɩ wa dagarɩkʊ ma.
40027032	Die ba ganana wa die ba tuoli daa wʊnyɩ dɩ nyɩnna Saarini ba wasa wa Simoni, die ba mugisi wo dɩ ʊ tuo Yisa dagarɩkʊ a chii.
40027033	Die ba a keŋ a tʊgɩ jigidieke die ba wasɩnana Goligota wa, ka chɩaŋ yine “Sikpeŋ kogilike jigiŋ”,
40027034	mi die ba nagɩ daa dieke ba lagɩna aŋaŋ nyɩntʊatɩ a yɩ wa dɩ ʊ nyuu, ama die ʊ lannabʊ wa die ʊ zeti bʊ nyuule.
40027035	Die ba kpaasɩna wa dagarɩkʊ ma a kpatɩ wa, die ba nagɩ ʊ nyiŋyeeke a puo taŋ aŋaŋ chaachaa,
40027036	die ba sʊʊŋ kalɩ a gbarɩ wa.
40027037	Die ba maagɩ wudieke ba bala dɩ ʊ yine a chʊʊsɩ wa a marɩ ʊ dagarɩkʊ sikpeŋ; naa die ba maagɩ dɩ,
40027038	Die ba bɩ kpaasɩ wa gbɩgbatɩrɩŋ bale dagarɩsɩ ma a gʊtɩ ʊ ma, die wʊnyɩ die bie wo ʊ nuudiigiŋ chaaŋ ta wʊnyɩ dɩaŋ die dɩ bie ʊ nuugalɩ chaaŋ.
40027039	Vuodiekemba die dɩ tɩannana wa die vige ba sikpigile ta die taana wa jome,
40027040	a baarɩ dɩ, “Fʊnɩŋ fʊ baarɩ nan kpaŋŋɩ Ŋmɩŋ jɩamɩŋ juokpeŋkpɩɩkʊ a taaŋ, ta nagɩ daraa ataa a yiŋŋi mɩɩ ka, gbatɩ fʊ gbaŋ a taaŋ. Fʊ yi Ŋmɩŋ Bʊa, fʊ keŋ sʊʊŋ dagarɩkʊ ma.”
40027041	Naa gbaŋ gbaŋ Ŋmɩŋ kɩkaabɩtɩba nyɩŋkʊraha aŋaŋ mɩraha dɩdagɩrɩba aŋaŋ tɩka nyɩŋkʊraha dɩ vʊarɩ wa fala,
40027042	ta die baarɩ dɩ, “Die ʊ gbatɩ wa ʊ chanchaalɩŋ a taana ama ʊ kaaŋ bɩagɩ a gbatɩ ʊ gbaŋ gbaŋ a taaŋ! Dɩɩ yi ʊ seŋ yi Izara vuosi naaŋ wa, ʊ keŋ sʊʊŋ dagarɩkʊ ma aŋ tɩ yiwo yada.
40027043	Ʊ tuo wo Ŋmɩŋ dii ta baarɩ ʊ yiwo Ŋmɩŋ Bʊa. Dɩɩ yi Ŋmɩŋ dɩ yaala wa, nɩ vaa tɩ ye sɩba ʊ nan gbatɩ wa a taaŋ lele!”
40027044	Die gbaŋ gbaŋ gbɩgbatɩrɩŋ diekemba die ba kpaasɩna a gʊtɩ ʊ ma wa dɩ zɩa wa.
40027045	Ŋmɩŋ dɩ wana a tʊgɩ sikpeŋ sʊnsʊŋ, tɩŋgbaŋka mana mana die dɩ sibi. Die ka sibi wo dee a ga tʊgɩ ŋmɩŋgbɩlɩkɩŋ hawasɩ ataa saŋŋa.
40027046	Awasɩ ataa wa saŋŋa die Yisa dɩ faasɩ keesi ta natɩ dɩ “|iEli, Eli lema sabakitani?|r” Ka chɩaŋ wone “N Ŋmɩŋ, n Ŋmɩŋ, bɩa yine fʊ va mɩŋ?”
40027047	Vuodiekemba die dɩ zene mi wo ta wʊŋ wa wa die ba baarɩ dɩ “Ʊ wasa Elaja!”
40027048	Ba wʊnyɩ die dɩ chɩgɩ lagɩ lagɩ a ga nagɩ gbara alʊ daŋmɩɩsɩŋ ma a nagɩka a sagɩ daaŋ sikpeŋ ta a kɔtɩ yɩ wa dɩ ʊ mʊgɩsɩ.
40027049	Ama ʊ chanchaalɩba dɩ baarɩ dɩ, “Vaa wa aŋ tɩ ye sɩba Elaja nan keŋ a gbatɩ wa a taaŋ?”
40027050	Ta Yisa die dɩ bɩ a faasɩ a keesi ta kpi.
40027051	Saŋka mi die garɩ dieke die dɩ sagɩna Ŋmɩŋ jɩamɩŋ juokpeŋkpɩɩkʊ ma wa a puoke bule wo die dɩ puo bule a nyɩŋ ka sikpeŋ me a ga a tʊgɩ ka chɩaŋ ma ta tɩŋgbaŋ dɩ dɔŋ ta tankpɩɩma dɩ ŋmabɩ ŋmabɩ,
40027052	kunti vɔrɩtɩ die dɩ yuori yuori ta vuodiekemba die dɩ kpine ta yi Ŋmɩŋ vuosisi bataŋ pam die dɩ hagɩ kunti me,
40027053	die ba nyɩŋ ba vɔrɩtɩ ma; ta Yisa die hagɩna kumbu me kʊaŋ chaaŋ die ba ga Jerusalemi ta vuosi pam die dɩ ye be aŋaŋ ba nine.
40027054	Die sojasisi jakʊʊrɩ aŋaŋ sojasi dieke die dɩ gʊtɩna ʊ ma a gbarɩ Yisa wa die dɩ yene tɩŋgbaŋka dɔŋkʊ aŋaŋ wudieke dɩ yine wo, die ŋmaamɩŋ die dɩ yigi be, ba baarɩ, “Wusie, die ʊ seŋ yiwo Ŋmɩŋ Bʊa!”
40027055	Hɔgʊba pam dieke die dɩ dɩna Yisa kʊaŋ a nyɩŋ Galili ta suŋŋi wo wo die dɩ zie saasaa a jɩɩma wudieke dɩ yinene wo.
40027056	Bataŋ die yiwo Meri Magidalini aŋaŋ Jemisi aŋaŋ Josefu nuŋ Meri, aŋaŋ Zebedi ballɩ nuŋ.
40027057	Die dɩ tʊgɩna jɩŋmɩŋ chaaŋ ligiretieŋ wʊnyɩ die dɩ nyɩnna Arimatia, ʊ saaŋ dɩ yine Josefu, die ʊ gbaŋ ʊ yiwo Yisa kʊaŋandɩɩsɩrʊ.
40027058	Die ʊ ga Paliti jigiŋ a ga jʊʊsɩ wa Yisa nyɩŋgbaŋka, die Paliti dɩ yɩ nʊaŋ dɩ ba nagɩ nyɩŋgbaŋka a yɩ wa.
40027059	Naa wɩa die Josefu die dɩ nagɩ ʊ nyɩŋgbaŋka, a yallɩ garɩhaalɩ yɩalɩŋ a muuri wo
40027060	a nagɩ wa a dʊaŋ ʊ gbaŋ gbaŋ vɔrɩhaalɩ dieke ʊ tune taŋ lʊgɩŋ. Ta die biliŋ taŋ kpeŋkpɩɩŋ a keŋ ligi vɔrɩkʊ nʊaŋ ta die yiŋŋi.
40027061	Ta die Meri Magidalini aŋaŋ Meri wʊnɩŋ wa die kalɩ wa mi a daansa vɔrɩkʊ.
40027062	Tʊŋ die dɩ vʊʊna dɩnɩŋ daarɩ mi, die dɩ yine banɩŋ Juu vuosi davʊʊsɩkɩrɩ daaŋ, ta Ŋmɩŋ kɩkaabɩtɩba nyɩŋkʊraha aŋaŋ Farasisi die dɩ ga Paliti jigiŋ,
40027063	a die baarɩ, “Jakʊʊŋ tɩ tɩɩnsɩya dɩ saŋŋa dieke ŋmɩnchɩbɩtieŋ wo die dɩ benne ʊ miivoli me wo, die ʊ baarɩ, ‘N nan hagɩ kuŋ me daraa ataa daraaŋ.’
40027064	Die wɩa yɩ nʊaŋ aŋ ba mɩŋŋɩ gbara ʊ vɔrɩkʊ a ga tʊgɩ daraa ataa wa daraaŋ. Dɩ daa die ʊ kʊaŋandɩɩsɩrɩba nan keŋ a gaarɩ ʊ nyɩŋgbaŋka, ta balɩ yɩ vuosisi dɩ ʊ hagɩ wa kuŋ me. Ta kʊaŋaŋ ŋmɩnchɩbɩsɩ gie nan wa a tɩaŋ bʊmbʊŋaŋ jaabʊ.”
40027065	Paliti die dɩ balɩ ba, “Nɩ nagɩ gbɩgbarɩtɩŋ aŋ ba ga a mɩŋŋɩ gbara vɔrɩkʊ, nɩ baaŋ nan bɩagɩ a gbaraka die mana.”
40027066	Die wɩa, die ba ga a nagɩ gbɩgbarɩtɩŋ a ga ba ga gbarɩ vɔrɩkʊ, ta die a bʊʊlɩ tantɩ a mɩŋŋɩ taarɩ.
40028001	Die Juu vuosi davʊʊsɩkɩrɩ daarɩ dɩ tɩanna, tʊŋ die dɩ vʊʊna Alasiri daaŋ sʊkʊleeliŋ ta Meri Magidalini aŋaŋ Meri wʊnɩŋ wa die dɩ ga dɩ ba daansɩ vɔrɩkʊ.
40028002	Ta tɩŋgbaŋ die dɔŋ pam bʊnyɩ, dama die Ŋmɩŋ malaka die nyɩnna ŋmɩŋsikpeŋ a keŋ sʊʊŋ, a biliŋ tanɩ a kalɩ ka ma.
40028003	Die ʊ nyɩŋgbanɩŋ die nyɩgɩsa sɩba nɩɩnyɩgɩsɩŋ ta ʊ nyiŋyeeke die dɩ yɩantɩ sɩba chɩɩŋ.
40028004	Ŋmaamɩŋ die dɩ yigi vuodiekemba die dɩ gbarɩna vɔrɩkʊ, die ba cheeli ta nan nan sɩba kunti.
40028005	Die malakaka die dɩ balɩ a yɩ hɔgʊbaha, “Nɩnɩŋ nɩ da vaa ŋmaamɩŋ yalla nɩ, n sɩba dɩ nɩ yaala Yisa vuodieke die ba kpaasɩna dagarɩkʊ ma wa.
40028006	Ʊ wo giena ʊ hagɩ kumbu me sɩba die ʊ balla die wo. Nɩ keŋ a ye jigidieke die ʊ dʊana wa.
40028007	Nɩ gamma lagɩ lagɩ a balɩ ʊ kʊaŋandɩɩsɩrɩba dɩ ʊ hagɩ kuŋ me mɩŋ ta dɩ nɩ nɩŋŋa a gara Galili, mi nɩ nan ye wo. Wusie maŋ bala nɩ.”
40028008	Die wɩa hɔgʊbaha die dɩ nyɩŋ vɔrɩkʊ jigiŋ lagɩ lagɩ aŋaŋ ŋmaamɩŋ ta bɩ yaa sʊgɩfɩalɩŋ pam ta chɩgɩ a ga balɩ ʊ kʊaŋandɩɩsɩrɩba.
40028009	Die ba ganana wa Yisa die dɩ tuoli be sieŋ me a waasɩ ba; die ba gbirigi ʊ nɩŋŋa ta jɩaŋ wa.
40028010	Ta ʊ balɩ a yɩ ba, “Nɩ da vaa ŋmaamɩŋ yalla nɩ, nɩ ga a balɩ n nɩmballɩlɩ dɩ ba gamma Galili me, mi ba nan ye mɩŋ.”
40028011	Die hɔgʊba die yene be sieŋ me a gara, ta sojasisi bataŋ die dɩ gbarɩna vɔrɩkʊ dɩ yiŋŋi a ga tɩka ma a balɩ Ŋmɩŋ kɩkaabɩtɩba nyɩŋkʊraha wudieke dɩ yine.
40028012	Die Ŋmɩŋ kɩkaabɩtɩba nyɩŋkʊraha aŋaŋ tɩka nyɩŋkʊraha dɩ lagɩsɩ a saŋ; a nagɩ ligire pam a yɩ sojasisi,
40028013	a balɩ ba, “Nɩ balɩ dɩ ʊ kʊaŋandɩɩsɩrɩba kenne tanseese saŋŋa dieke tɩ dʊana gʊʊra a keŋ gaarɩ ʊ nyɩŋgbaŋka.
40028014	Ta dɩɩ yi tɩka jakʊʊrɩ dɩ wʊŋ naa, tɩ nan ligi nɩ ʊ jigiŋ ta vʊarɩ nɩ wɩa ma.”
40028015	Die gbɩgbarɩtɩba dɩ tuo ligirehe ta die ga balɩ vuosi wudieke ba balla dɩ ba balɩ wa. Die wɩa ta Juu vuosi die dɩ tuo wudieke ba bala wa a dii a keŋ tʊgɩ jinne.
40028016	Die Yisa kʊaŋandɩɩsɩrɩba baŋ aŋaŋ kaanɩ wa die dɩ ga Galili kunkogiri me, jigidieke Yisa die dɩ bala ba dɩ ba ga wa. Mi die ba ye wo.
40028017	Die ba yene wo die ba gbirigi a jɩaŋ wa ama bataŋ die dɩ chɩɩlɩ wa.
40028018	Die ʊ keŋ gbigi be a baarɩ dɩ, “Ŋmɩŋ yɩ mɩŋ wa ŋmɩŋsikpeŋ aŋaŋ tɩŋgbaŋka gie yiko mana mana mɩŋ.
40028019	Die wɩa nɩ gamma tɩŋgbaŋka gie vuosi buuriŋ mana jigiŋ a yi be n kʊaŋandɩɩsɩrɩŋ, ta sɩma ba Ŋmɩŋ nyaabʊ n Chʊa Ŋmɩŋ saaŋ ma, aŋaŋ manɩŋ ʊ Bʊadembiŋ saaŋ ma, aŋaŋ Ŋmɩŋ Halɩkasɩka saaŋ ma,
40028020	ta nɩ dagɩma ba aŋ ba saagɩ dɩa wudieke n dagɩna nɩ wa mana. Ama nɩ tɩɩnsɩ dɩ n nan dɩ bie nɩ jigiŋ saŋŋa mana a ga tʊgɩ dʊnɩa kpatɩŋ.”
41001001	Ŋmɩŋ Bʊadembiŋ Yisa Masia wɩa die dɩ piiline dene wʊnna.
41001002	Sɩba Ŋmɩŋ naazʊa Azaya die dɩ maagɩna die wo: “Ŋmɩŋ baarɩ dɩ, ‘Nɩ ye, n baaŋ n tʊŋ wa n tʊntʊntʊ aŋ ʊ woliŋ a dɩa fʊ nɩŋŋa a wʊnsɩ fʊ sieti a yɩ fʊ.’
41001003	Vuoŋ benne haagɩŋ ma a keese a mʊʊla ‘Nɩ wʊnsɩ tɩ Yɔmʊtieŋ keniŋ sieti ta vaa a tʊgɩsɩ a yɩ wa.’ ”
41001004	Jɔɔn vuodieke die dɩ sɩnana vuotamba Ŋmɩŋ nyaabʊ die bie wo haagɩŋ ma a mʊʊla a yɩa vuotamba dɩ ba vaa ba wʊbɩatɩ ta ʊ sɩɩ ba Ŋmɩŋ nyaaŋ aŋ Ŋmɩŋ vaa a chaa ba ba wʊbɩatɩ.
41001005	Ta vuotamba pam die dɩ nyɩŋ Judia tɩŋgbaŋ ma aŋaŋ Jerusalemi tɩŋgbaŋ ma, a keŋ Jɔɔn jigiŋ a balɩ ba tʊmbɩatɩ tʊʊma a yɩ Ŋmɩŋ ta Jɔɔn dɩ sɩɩ ba Ŋmɩŋ nyaaŋ Jɔɔdani mʊgɩŋ ma.
41001006	Jɔɔn die yeegi wo nyiŋyeeki diekemba die ba nagɩna nyɔgɩnɩ kobiti a wʊnsɩ, ta bɩ bɔbɩ gbanɩŋ ʊ chɩaŋ ma, die ʊ nyindiike die dɩ yi sankpara aŋaŋ siesi.
41001007	Die ʊ balɩ a yɩ vuosisi dɩ, “Vuodieke dɩ hagɩrɩna a tɩaŋ mɩŋ balla ʊ keŋ n kʊaŋ chaaŋ, n ka tʊgɩ vuodieke dɩ baaŋ nan gbirigi ʊ nɩŋŋa ta vʊarɩ ʊ nɩɩra guune gbaŋ.
41001008	Manɩŋ n sɩa wa aŋaŋ nyaaŋ, ama wʊnɩŋ ʊ balla ʊ nagɩ Ŋmɩŋ Haalɩŋ a sɩɩ nɩ sʊgɩtɩ.”
41001009	Die dɩ ka yʊasɩya die Yisa dɩ nyɩŋ Nazeriti tɩŋ dɩ benne Galili me wo a keŋ Jɔɔn jigiŋ, ta Jɔɔn die dɩ sɩɩ wa Ŋmɩŋ nyaaŋ Jɔɔdani mʊgɩrɩ ma.
41001010	Yisa die dɩ nyɩnnana nyaabʊ ma wa ʊ ye ŋmɩŋsikpeŋ dɩ yuorine, Ŋmɩŋ Haalɩŋ dɩ keŋ a sʊʊna ʊ sikpeŋ me sɩba ŋmarɩŋ.
41001011	Ta lɔlɩŋ dɩ nyɩŋ ŋmɩŋsikpeŋ a baarɩ, “Fʊnɩŋ fʊ yine n Bʊachoti; fʊnɩŋ n nine dɩ suuli.”
41001012	Ŋmɩŋ Haalɩbʊ die dɩ nagɩ Yisa a ga haagɩŋ ma; Die ʊ bie wo haagɩrɩ ma a ga tʊgɩ daraa baŋɩsɩ-nɩɩsa, ta Sitaani die dɩ magɩsɩ wa.
41001013	Yisa aŋaŋ haagɩŋ nɩŋ dɔŋɩsɩ die benne mi; ama ta Ŋmɩŋ malakaka die dɩ sʊʊŋ a suŋŋi wo.
41001014	Die ba yigine Jɔɔn a yi dansarɩka ma kʊaŋ chaaŋ, Yisa die ga wa Galili me a bala Ŋmɩŋ wʊvɩɩnaha mi
41001015	a baarɩ “Saŋŋa dieke Ŋmɩŋ naarɩ dɩ balla ka keŋ wo gbigiye mɩŋ, die wɩa nɩ yi Ŋmɩŋ wʊvɩɩnaha gie yada ta va nɩ wʊbɩatɩ.”
41001016	Yisa die dɩ chʊnnana Galili mʊgɩkpɩɩrɩ lʊgɩrɩ die ʊ ye Simoni aŋaŋ ʊ nɩmbʊa Andurusi, ta ba taana nɩɩŋ mʊgɩkpɩɩrɩ ma dama die ba yiwo zaasɩyigiriŋ.
41001017	Ʊ balɩ ba, “Nɩ dɩa mɩŋ ta n nan vaa nɩ sʊgɩma vuosi a kiere n jigiŋ.”
41001018	Lagɩ lagɩ ba vaa ba nɩɩtɩ ta hagɩ a dɩ wa.
41001019	Ta bɩ ga nɩŋŋa bɩta ta a ye Jemisi aŋaŋ ʊ nɩmbʊa Jɔɔn, Zebedi ballɩ, ta ba bie wo ba haarɩŋ sʊŋ a wʊnsa ba nɩɩtɩ.
41001020	Ʊ wa ba, die ba va ba chɔɔŋ wa Zebedi aŋaŋ vuosisi die dɩ tʊnnana a yɩa ba wa ta hagɩ a dɩ wa.
41001021	Die Yisa aŋaŋ ʊ kʊaŋandɩɩsɩrɩba die dɩ ga tɩŋ kaanɩ ba wasɩnana Kapenɔmi; ta Juu vuosi davʊʊsɩkɩrɩ daraaŋ dɩ keŋ ba ga Ŋmɩŋ jʊʊsɩŋ juoku me, ʊ piili a daga vuosisi Ŋmɩŋ wɩa.
41001022	Ʊ dagɩkʊ gie die dɩ yi be mamachi pam, dama ʊ dagɩ ba sɩba vuodieke dɩ yalla yiko, die ka ka sɩɩ sɩba Ŋmɩŋ mɩraha dɩdagɩrɩba die dɩ ŋaana a daga ba wa.
41001023	Womi ta dembi dieke jɩmbɩakʊ dɩ yalla wa die dɩ keŋ a juu Ŋmɩŋ jʊʊsɩŋ juoku sʊŋ,
41001024	a keesi pam ta baarɩ dɩ, “Yisa, vuodieke dɩ nyɩnna Nazeriti, bɩa fʊ yaala tɩ jigiŋ? Keŋ dɩ fʊ chʊʊsɩ tɩ mɩŋ? N sɩba vuodieke dɩ yine fʊ, yiwo Ŋmɩŋ tʊntʊŋ kasɩ vuoŋ.”
41001025	Ama ta Yisa die dɩ natɩ wa, “Tarɩ watɩ ta va wa!”
41001026	Jɩmbɩakʊ die dɩ paalɩ a dɔŋ ʊ nyɩŋgbanɩŋ pam ta taaŋ keesiŋ pam ta die nyɩŋ ʊ ma.
41001027	Die, die dɩ yi ba mana mamachi ta ba pɩasa ba chanchaalɩŋ dɩ, “Bɩa wʊnna? A yiwo wʊhaala? Ʊ yaa yiko ta yɩa jɩmbɩatɩ nʊaŋ ta a tuose nʊarɩ!”
41001028	Naa chɩaŋ wɩa, Yisa saaŋ die dɩ dɩa Galili tɩŋgbaŋ mana.
41001029	Die ba dene a nyɩŋ Ŋmɩŋ jʊʊsɩŋ juoku sʊŋ die wʊnɩŋ aŋaŋ Jemisi aŋaŋ Jɔɔn die dɩ ga a juu Simoni aŋaŋ Andurusi tigiŋ me.
41001030	Ta Simoni hanɩɩŋ hɔgʊ die dɩ dʊa a yʊagɩ, die ʊ nyɩŋgbanɩŋ dɩ faasɩ tuuli, ba balɩ Yisa ʊ yʊagɩbʊ gie wɩa.
41001031	Yisa dɩ ga a yigi ʊ nuuŋ ta suŋŋi wo ʊ hagɩ kalɩ, ʊ yʊagɩbʊ mana dɩ kpatɩ ta ʊ nyɩŋgbanɩŋ mana dɩ fɩalɩ, ta die ʊ hagɩ a yi chaantɩ a yɩ ba.
41001032	Ta dɩnda daarɩ mi ŋmɩŋ die dɩ june, vuotamba die dɩ chii yʊagɩtieliŋ aŋaŋ vuodiekemba jɩmbɩatɩ dɩ yalla ba a kieŋ Yisa jigiŋ.
41001033	Ta tɩka gie vuosi mana die dɩ lagɩsɩ a keŋ suuli tigiri me.
41001034	Die ʊ vaa vuodiekemba die dɩ yʊagɩna yʊagɩtɩ yiri yiri mana dɩ ye gbaamɩŋ, ta bɩ yagɩ jɩmbɩatɩ vuotamba pam ma, ama ʊ ka saaga dɩ jɩmbɩatɩ balɩ wɩɩŋ, dama die a sɩba vuodieke ʊ yine mɩŋ.
41001035	Yisa die dɩ woliŋ a nyɩŋ tigiri gie me ta kparaasɩ ye ka kʊma, ta ga haagɩŋ ma a ga jʊʊsa Ŋmɩŋ.
41001036	Ta Simoni aŋaŋ ʊ chanchaalɩba die dɩ dɩa a yaala ʊ jigiŋ,
41001037	die ba yene wo wo ba balɩ wa, “Vuoŋ mana yaala ba ye jigidieke fʊ benne.”
41001038	Ama ta Yisa die dɩ yiŋŋi a balɩ ba, “Sie tɩ ga tɩŋkpaŋŋɩsɩ diekemba dɩ gbigine giena wa. Ntaala n balɩ Ŋmɩŋ wɩa mi gbaŋ, dama die wɩa maŋ keŋ.”
41001039	Naa chɩaŋ wɩa die ʊ dɩdɩa Galili tɩka mana mana, a ga bala Ŋmɩŋ wɩa Ŋmɩŋ jʊʊsɩŋ juone nɩŋ mana ta die a yaga jɩmbɩatɩ vuosi me.
41001040	Dembiŋ wʊnyɩ die dɩ gobine gamɩŋ die dɩ keŋ a gbirigi Yisa nɩŋŋa, ta jʊʊsɩ wa dɩ ʊ suŋŋi wo. Gaŋkʊ nɩŋ die dɩ baarɩ, “Dɩɩ yi fʊ dʊŋŋʊ fʊ gbaaŋ mɩŋ.”
41001041	Zɔɔlɩŋ die dɩ yigi Yisa ʊ tɩɩntɩ ʊ nuuŋ a gbɩ wa ta balɩ wa, “N saagɩya. Fʊ yʊagɩbʊ kpatɩya mɩŋ.”
41001042	Womi lagɩ lagɩ daa wa yʊagɩbʊ die dɩ kpatɩ bʊnyɩ, ʊ nyɩŋgbaŋka die dɩ bɩ yiŋŋi a sɩɩ sɩba die ʊ nyɩŋgbaŋka die dɩ wolinne a sɩɩ die wo.
41001043	Womi Yisa die dɩ yi ʊ ga lagɩ lagɩ ama ta a paalɩ a balɩ wa aŋaŋ nɩŋŋmɩna dɩ,
41001044	“Wʊmma, sɩmma fʊ keŋ a balɩ vuoŋ wɩaha gie. Ama gamma a ga nagɩ fʊ gbaŋ a dagɩ Ŋmɩŋ kɩkaabɩtʊ wa a vaa ʊ jɩɩŋ fʊ aŋ fʊ kaabɩ kaabɩ dieke Ŋmɩŋ die dɩ balla Mosisi yaa gamma gbaanɩŋ jigiri, aŋ vuoŋ mana seŋ a sɩmma a baarɩ wusie fʊ yʊagɩtɩtɩ kpatɩya mɩŋ.”
41001045	Ama daa wa die dɩ ga a bala wɩaha gie jigiŋ mana mana. Wusie, die ʊ seŋ ga a balɩ wa die amʊ Yisa die ka bɩ a bɩagɩ juu tɩka sʊŋ vuosi me. Ta wɩarɩ jigidieke vuosi die dɩ worine, vuosi die dɩ nyɩna jigiŋ mana mana a kieŋ ʊ jigiŋ.
41002001	Ʊ bɩ yiŋŋi ga Kapenɔmi die vuosi dɩ wʊŋ dɩ ʊ bie mi.
41002002	Die vuosi die dɩ keŋ ʊ jigiŋ. Die wɩa jigiŋ die bɩ wori aŋaŋ vuogaasɩ dɩ baaŋ nan dɩ beri, die juoku mana suuliye mɩŋ aŋaŋ yeŋ me mana. Die ʊ bala Ŋmɩŋ wɩa a yɩa ba.
41002003	Womi ta dembisi banɩɩsa wonde a chii vuodieke nyɩŋgbanɩŋ mana dɩ kpine a kieŋ ʊ jigiŋ.
41002004	Die daadamba dɩ dala wa chɩaŋ ma die ba ka bɩagɩ a yaa wa tʊgɩ ʊ jigiŋ. Ba yuori toli mampili dieke ma ma Yisa Masia dɩ benne wo. Ba wana yuori toli mampili me a kpatɩ wa, ba nagɩ daa wa aŋaŋ giliŋgiliŋke a yaa sʊʊŋ dʊaŋ Yisa nɩŋŋa.
41002005	Yisa die dɩ ye ta ba tuo wo dii mɩŋ, ʊ balɩ daa wa, “N bʊa, n nagɩ fʊ taalɩ a chaa fʊ.”
41002006	Die vuodiekemba dɩ dagɩnana Ŋmɩŋ mɩraha die bie mi a yile
41002007	dɩ “Wʊbɩa daa wa gie dɩ bala die? Ʊ bala sɩba ʊ yi wo Ŋmɩŋ. Vuobɩa baaŋ nan nagɩ vuoŋ taalɩ a chaa wa ntaala Ŋmɩŋ nyɩɩna?”
41002008	Ta Yisa die dɩ wɔŋ mɩŋŋɩ ba sʊŋanyile, a balɩ ba dɩ, “Dɩ bɩa nɩ yile nɩ sʊŋ ma die?
41002009	Wʊbɩa yine mɔlɩ? Fʊ baaŋ nan balɩ a yɩ vuodieke nyɩŋgbanɩŋ dɩ kpine, ‘N nagɩ fʊ taalɩ a chaa fʊ?’ Yaa fʊ baaŋ nan balɩ ‘Hagɩ nagɩ fʊ giliŋgiliŋke a chʊŋ?’
41002010	N nan wa a dagɩ aŋ nɩ sɩmma a baarɩ manɩŋ Vuota Bʊa yaa yiko dʊnɩa ma ma a nan bɩagɩ a nagɩ vuosi tʊmbɩatɩ a chaa ba.” Die wɩa die ʊ balɩ a yɩ vuodieke nyɩŋgbanɩŋ die dɩ kpine wo,
41002011	“N bala fʊ, hagɩ a nagɩ fʊ giliŋgiliŋke, a kuli.”
41002012	Ʊ hagɩ bʊnyɩ a nagɩ ʊ giliŋgiliŋke, a chʊŋ ba mana nine me. Die ba yene wo die wo, ka paalɩ a yi be mamachi. Ba baarɩ, “Tɩ bɩra Ŋmɩŋ. Tɩ ye ka ye wɩɩŋ ka nɩasɩ naa.”
41002013	Ka kʊaŋ chaaŋ Yisa dɩ bɩ yiŋŋi ga mʊgɩkpɩɩrɩ gie lʊgɩŋ ta vuosi pam dɩ lagɩsɩ ʊ jigiŋ a giliŋ wo, ta ʊ daga ba Ŋmɩŋ wɩa.
41002014	Die ʊ dɩna chʊŋ wa die ʊ ga haarɩ lampotuosiru wʊnyɩ Liiva, vuodieke die dɩ yine Alifusi bʊadembiŋ, ta ʊ kalɩ ʊ tʊʊma juoŋ me. Yisa die dɩ balɩ a yɩ wa, “Hagɩ a dɩa n kʊaŋ”, Liiva die dɩ hagɩ a dɩɩ ʊ kʊaŋ.
41002015	Die kʊaŋ chaaŋ Yisa die dɩ die nyindiike Liiva tigiŋ me, lampotuosiriŋ pam aŋaŋ vuodiekemba dɩ kana ka dɩ Juu vuosisi mɩraha pam die dɩdɩ Yisa kʊaŋ. Ba pam die dɩ keŋ a gʊtɩ ba ma aŋaŋ ʊ kʊaŋandɩɩsɩrɩba nyindiikehe jigiŋ.
41002016	Mɩra dɩdagɩrɩba bataŋ die dɩ yine Farasisi die dɩ yene Yisa aŋaŋ lampotuosiribe aŋaŋ vuodiekemba dɩ kana ka dɩ Juu vuosisi mɩraha die dɩ lagɩsɩna tamba a die nyindiikehe, die ba pɩasɩ ʊ kʊaŋandɩɩsɩrɩba dɩ, “Bɩa yine wʊnɩŋ aŋaŋ vuodiekemba dɩ kana ka dɩ Juu vuosisi mɩraha mi chanchaalɩŋ dɩ lagɩsa a die?”
41002017	Yisa die dɩ wʊŋ ba ta balɩ ba dɩ, “Vuodiekemba dɩ yalla alaafɩa ka yaala gbɩgbaantʊ, sie vuodiekemba dɩ yʊagɩna. Dɩ ka yi vuovɩɩna wɩa maŋ keŋ, wʊbɩatɩtieliŋ wɩa maŋ keŋ.”
41002018	Saŋŋa kaanɩ, Jɔɔn vuodieke die dɩ sɩnana vuosisi Ŋmɩŋ nyaabʊ kʊaŋandɩɩsɩrɩba aŋaŋ vuosi bataŋ ba wasɩnana Farasisi die dɩ bɔba nʊaŋ. Vuosi bataŋ die dɩ keŋ Yisa jigiŋ a pɩasɩ wa dɩ, “Bɩa yine Jɔɔn kʊaŋandɩɩsɩrɩba aŋaŋ Farasisi dɩ bɔba nʊaŋ, ta fʊnɩŋ nɩŋ fʊ kʊaŋandɩɩsɩrɩba dɩ ka bɔba?”
41002019	Yisa die dɩ yiŋŋi a balɩ ba, “Nɩ tɩŋ yaala chaaŋ diekemba dɩ gana hɔgʊ faarɩŋ ma bɔbɩ nʊaŋ? Banɩŋ aŋaŋ hɔgʊ wa tieŋ dɩ lagɩsɩna a beri wo, die kaaŋ bɩagɩ a yi.
41002020	Ama saŋŋa nan keŋ ba nan nagɩ hɔgʊ wa tieŋ a nyɩŋ ba jigiŋ, saŋka mi ba nan wa bɔbɩ nʊaŋ.
41002021	“Vuoŋ kaaŋ saagɩ a nagɩ garɩhaalɩŋ garɩchɔɔtɩŋ a baalɩ a ligi garɩkʊʊŋ vɔrɩŋ, dama garɩhaalɩkʊ gie nan chɩɩrɩ ta vaa garɩkʊʊrɩ, aŋ ka vɔrɩkʊ wa a faasɩ a dalɩma.
41002022	Yaa nɩ yeye ta vuoŋ nagɩ daahaalɩŋ a sʊʊ gbanɩŋ koliti diekemba dɩ yine nyɩŋkʊra ma? Dama ʊ yi die daabʊ nan kʊŋ a chɩɩrɩ kolititi aŋ daabʊ aŋaŋ kolititi mana taaŋ yɔrɩ. Ama ʊ ŋaaŋ nagɩ wa daahaalɩŋ a sʊʊ gbanɩŋ koliti diekemba dɩ yine nyɩŋhaala ma.”
41002023	Tɔ, Juu vuosi davʊʊsɩkɩrɩ daraaŋ, Yisa aŋaŋ ʊ kʊaŋandɩɩsɩrɩba die dɩ chʊŋ tɩanna zaa kʊaŋ ma. Die ba ganana wa die ʊ kʊaŋandɩɩsɩrɩba die dɩ gobe zaapakɩtɩ a yɩaga ŋɔba ta gara.
41002024	Die wɩa Farasisi vuosi die dɩ pɩasɩ dɩ, “Ye, bɩa wɩa ba yie wudieke tɩ mɩraha dɩ kana ka saaga dɩ ba yi davʊʊsɩkɩrɩ daraaŋ?”
41002025	Yisa die dɩ yiŋŋi a pɩasɩ ba, “Nɩ ye ka karɩŋ Ŋmɩŋ gbaŋkʊ sʊŋ Davidi aŋaŋ ʊ kʊaŋandɩɩsɩrɩba die dɩ yine wudieke kɔŋ die dɩ yalla ba wa? Kɔŋ die yigine wʊnɩŋ aŋaŋ ʊ kʊaŋandɩɩsɩrɩba,
41002026	die wɩa die ʊ ga a juu Ŋmɩŋ tigiri me a ŋɔbɩ paanʊ dieke die ba nagɩna a yɩ Ŋmɩnnɩ. Saŋka mi Abiata die yine Ŋmɩŋ kɩkaabɩtɩba jakʊʊŋ. Ama tɩ mɩra die ka baarɩ vuogaasɩ ŋɔbɩha sie Ŋmɩŋ kɩkaabɩtɩba nyɩɩna ma; ama ta Davidi die dɩ ŋɔbɩ paanʊkʊ gie, halɩ ta die a nagɩ ataŋ a yɩ ʊ kʊaŋandɩɩsɩrɩba gbaŋ ba ŋɔbɩ.”
41002027	Womi die ʊ balɩ a kpatɩ ba dɩ, “Vuotaŋ wɩa Ŋmɩŋ dɩ naaŋ davʊʊsɩkɩrɩ ama daa davʊʊsɩkɩrɩ daarɩ wɩa ʊ naaŋ vuotaŋ.
41002028	Die wɩa, manɩŋ vuota Bʊadembiŋ yine davʊʊsɩkɩrɩ daraaŋ jakʊʊŋ.”
41003001	Saŋŋa kaanɩ bɩbra Yisa dɩ bɩ yiŋŋi ga Ŋmɩŋ jɩamɩŋ juoku me. Daa wʊnyɩ dɩaŋ die benne mi a yallɩ nuukpiikiŋ.
41003002	Farasisi vuosi dɩaŋ die benne mi a yaala wɩɩŋ ba nagɩ a yigi Yisa, die wɩa die ba paalɩ a paala wa dɩ ba ye sɩba ʊ nan gbaaŋ daa wa davʊʊsɩkɩrɩ daraaŋ.
41003003	Yisa dɩ balɩ a yɩ nuukpiikiri tieŋ, “Keŋ tɩaŋ a zie nɩŋŋa.”
41003004	Yisa dɩ pɩasɩ daadamba, “Bɩa mʊna tɩ yi davʊʊsɩkɩrɩ daraaŋ? Tɩ mʊ tɩ yi vɩɩnɩŋ yaa, tɩ yi bɩaŋ? Tɩ mʊ tɩ gbatɩ miivoli yaa, tɩ kʊʊ?” Ama die ba ka bɩagɩ ye wɩɩŋ a balɩ.
41003005	Yisa die dɩ jɩɩ sɩnyɩɩrɩŋ ta daansɩ ba a keŋ tɩaŋ aŋaŋ die mana yɔrɩ ta die ʊ chɩgɩ ba zɔɔlɩŋ dama die ba yiwo vuotɔgɩtɩ. Womi ʊ balɩ daa wa, “Tɩɩrɩ fʊ nuuke.”
41003006	Ʊ tɩɩrɩka, a ye gbaanɩŋ. Farasisi vuosi die dɩ nyɩŋ lagɩŋkʊ jigiŋ a ga ba aŋaŋ naaŋ Herodi vuosi dɩ ye tamba a lagɩŋ taŋ a yaala sieti ba baaŋ nan nagɩ a kʊʊ Yisa.
41003007	Die Yisa aŋaŋ ʊ kʊaŋandɩɩsɩrɩba die dɩ hagɩ a sʊʊŋ ga mʊgɩkpɩɩrɩ lʊgaha ta vuotamba pam die dɩ dɩɩ ʊ kʊaŋ, vuodiekemba die dɩ nyɩnna Galili aŋaŋ Judia,
41003008	aŋaŋ Jerusalemi aŋaŋ Idumia aŋaŋ Jɔɔdani mʊgɩŋ gaaŋ aŋaŋ Taya aŋaŋ Sadoni tɩŋgbaŋ ma, ta ba dala pam ta lagɩsɩ ʊ jigiŋ; die ba wʊnna dɩ ʊ yi wo tʊntʊnkpɩɩma wɩa, die ba keŋ ʊ jigiŋ mʊgɩkpɩɩrɩ lʊgɩŋ.
41003009	Ta ʊ balɩ ʊ kʊaŋandɩɩsɩrɩba dɩ ba nagɩ haarɩŋ a yɩ wa aŋ ʊ juu a kala ta dagɩ vuosi gie Ŋmɩŋ wɩa, amʊ ba kaaŋ bɩagɩ a kpaŋŋɩ wa,
41003010	dama die ʊ yine yʊagɩtieliŋ pam die dɩ ye gbaama wɩa, die dɩ yi vuodiekemba mana mana dɩ yʊagɩna die dɩ kieŋ dɩ ba gbɩ wa.
41003011	Vuodiekemba jɩmbɩatɩ die dɩ yalla dɩ keŋ ye wo saŋŋa mana, ba ŋaaŋ nan wa ʊ nɩŋŋa ta nata ta baarɩ dɩ, “Fʊnɩŋ yiwo Ŋmɩŋ Bʊadembiŋ.”
41003012	Ta ʊ die dɩ balɩ ba aŋaŋ nɩŋŋmɩna dɩ ba da keŋ mʊʊlɩ a yɩ vuosi.
41003013	Naa kʊaŋ chaaŋ Yisa die dɩ jʊalɩ taŋ sikpeŋ ta wa wa vuodiekemba ʊ yaalɩnana dɩ ba keŋ, die ba keŋ ʊ jigiŋ.
41003014	Yisa die dɩ vʊarɩ vuosi baŋ aŋaŋ bale, a wa ba tʊntʊntɩba, dɩ ba bemme mi ʊ jigiŋ aŋ ʊ tʊmma ba, ba mʊʊlɩma ʊ wʊvɩɩnaha,
41003015	ta bɩ yallɩma yiko a vʊarɩma jɩmbɩatɩ vuotamba ma.
41003016	Vuotamba baŋ aŋaŋ bale dieke ʊ vʊarɩna Saara wʊnna; Simoni, vuodieke Yisa die yɩna wa Piita aŋaŋ
41003017	Jemisi aŋaŋ ʊ nɩmbʊa Jɔɔn, vuodiekemba die dɩ yine Zebedi ballɩ; ta Yisa die dɩ yɩ ba Bʊanejesi, ka chɩaŋ yiwo nɩɩŋ natɩŋ ballɩ;
41003018	aŋaŋ Andurusi aŋaŋ Filipi, aŋaŋ Batolomiwo, aŋaŋ Matiwo, aŋaŋ Tomasi, aŋaŋ Jemisi vuodieke die dɩ yine Alifusi bʊa aŋaŋ Tadeusi, aŋaŋ Simoni vuodieke die dɩ yaalala banɩŋ Juu vuosi yallɩma ba gbaŋ
41003019	aŋaŋ Judasi Asikaroti vuodieke die dɩ nyɩnna Yisa kʊaka.
41003020	Naa kʊaŋ chaaŋ Yisa die dɩ kuli; ta daadamba pam die dɩ lagɩsɩ wʊnɩŋ aŋaŋ ʊ kʊaŋandɩɩsɩrɩba jigiŋ ta die ka yaa saŋŋa dɩ ba dii nyindiike.
41003021	Ʊ tigiŋ vuosi die dɩ wʊnna die wo, ba keŋ dɩ ba yigi wo, dama vuotamba die bala dɩ ʊ yi wo yɩɩŋyaaŋ.
41003022	Die Ŋmɩŋ mɩra dɩdagɩrɩba die dɩ nyɩnna Jerusalemi die dɩ baarɩ dɩ, “Jɩmbɩatɩ naaŋ wa Beelizebuli die yalla wa ʊ bɩagɩ vʊara jɩmbɩatɩ daadamba ma, dɩ yiwo Beelizebuli yiko wɩa.”
41003023	Die Yisa die dɩ wa dɩdagɩrɩba gie dɩ ba keŋ ʊ jigiŋ, ta die yɩ ba nandagɩŋ, a pɩasɩ ba dɩ, “Sitaani nan saagɩ a vʊara ʊ gbaŋ vuosi me?
41003024	Naaŋ vuosi dɩ yiŋŋi a waga tamba, ba naarɩ kaaŋ bɩagɩ a zie.
41003025	Ta dɩɩ yi tigiŋ vuosi dɩ yiŋŋi a waga tamba, ba tigiri kaaŋ bɩagɩ a zie.
41003026	Ta Sitaani dɩ yiŋŋi a waga aŋaŋ ʊ gbaŋ ʊ kaaŋ bɩagɩ a zie, ʊ kpatɩŋ wonde.
41003027	“Vuoŋ wori a baaŋ bɩagɩ a ga hagɩrɩtieŋ tigiŋ me a ga gaarɩ ʊ nyinti, sie ʊ woliŋ bɔbɩ wa ta ka kʊaŋ chaaŋ ʊ bɩ gaarɩ ʊ tigiŋ nyinti mana.”
41003028	Yisa dɩ bɩ balɩ ba dɩ, “Wusie maŋ bala nɩ, Ŋmɩŋ nan vaa chaa vuosi ba wʊbɩatɩ aŋaŋ ba wʊtɔgɩbɩatɩ mana;
41003029	ama vuodieke mana dɩ balɩ wʊtɔgɩbɩatɩ a yɩ Ŋmɩŋ Haalɩŋ, Ŋmɩŋ kaaŋ bɩ nagɩ ʊ taalɩ a chaa wa naada yaa gamma haahuu.”
41003030	Yisa die balɩ wa wɩaha gie, dama die ba baarɩ dɩ, “Jɩmbɩaŋ die yalla wa.”
41003031	Saŋka mi Yisa nuŋ wo aŋaŋ ʊ nɩmballɩ die dɩ keŋ ta zie yeŋ me, ta tʊŋ vuoŋ dɩ ʊ wa wa mi.
41003032	Daadamba die dɩ taanna a giliŋ wo wo die dɩ balɩ a yɩ wa, “Fʊ naa aŋaŋ fʊ nɩmballɩ bie yeŋ me a yaala fʊ.”
41003033	Ʊ pɩasɩ ba dɩ, “Mɩnɩa yine n naa, ta mɩnɩa yine n nɩmballɩ?”
41003034	Ta daansɩ daadamba die dɩ kalla ʊ jigiri ta baarɩ dɩ, “N nuŋ aŋaŋ n nɩmballɩ benne giena.
41003035	Vuodieke mana dɩ yinene Ŋmɩŋ choti, wʊnɩŋ ʊ yine n nɩmbʊa aŋaŋ n taa aŋaŋ n nuŋ.”
41004001	Saŋŋa kaanɩ bɩbra die Yisa die dɩ kalɩ a daga wɩa Galili mʊgɩkpɩɩrɩ lʊgɩŋ chaaŋ. Daadamba die dɩ gilinne wo die paalɩ a dala mɩŋ die wɩa die ʊ hagɩ a ga juu haarɩkʊ sʊŋ a bie nyaaŋ sʊŋ, ta vaa vuosisi a zieŋ nyaabʊ kʊanʊaŋ.
41004002	Die ʊ nagɩ nandaga a dagɩ ba wɩa pam.
41004003	Ʊ dagɩkʊ sʊŋ die ʊ balɩ a yɩ ba dɩ: “Nɩ wʊmma, daa wʊnyɩ die nyɩnna a ga dɩ ʊ bʊrɩ ʊ kʊaŋ ma.
41004004	Die ʊ bʊrɩnana ʊ kʊakʊ ma wa, nyɩŋbʊraha ataŋ die dɩ nan sieku me, nembisi die dɩ keŋ diihe.
41004005	Nyɩŋbʊra ataŋ die dɩ nan tanjaalɩŋ ma jigidieke tantɩ pam die dɩ worine. Nyɩŋbʊraha die dɩ nyʊʊŋ lagɩ lagɩ, dama tantɩ die ka dala.
41004006	Ŋmɩŋ die dɩ zie die a mana die dɩ kpi dama die a dagɩrɩsɩ ka sʊʊŋya.
41004007	Ataŋ die dɩ nan haŋgɔɔsɩ dagɩrɩsɩ ma, haŋgɔɔsɩ die dɩ bɩrɩŋ a nyagɩha a ka bɩagɩ yi nyɩŋbʊra.
41004008	Ama ta nyɩŋbʊraha ataŋ dɩaŋ dɩ nan tɩŋgbaŋ vɩɩnɩŋ ma a mɩŋŋɩ a nyʊʊŋ, a bɩrɩŋ a yi nyɩŋbʊra. Ataŋ die nyɩŋ wa zaabie baŋɩsɩ-taa taa, ataŋ dɩaŋ dɩ nyɩŋ baŋɩsɩ-yʊaba yʊaba, ta ataŋ dɩaŋ kɔbɩga kɔbɩga.”
41004009	Womi die Yisa dɩ balɩ ba, “Die wɩa vuodieke mana dɩ yallɩ tɩba a nan wʊŋ, ʊ wʊmma.”
41004010	Yisa die dɩ yine ʊ nyɩɩna a kalɩ, vuodiekemba die dɩ benne mi a wʊŋ ʊ balɩkʊ bataŋ die dɩ lagɩŋ a gʊtɩ ʊ kʊaŋandɩɩsɩrɩba ma a ga ʊ jigiŋ a balɩ wa dɩ ʊ dagɩ ba nandagɩrɩ chɩaŋ.
41004011	Yisa die dɩ yiŋŋi a balɩ ba, “Nɩnɩŋ Ŋmɩŋ naarɩ wʊlɔbɩrɩkɩŋ maŋ baa n dagɩ nɩ dene, ama vuotɩalɩkaha nɩŋ nan wʊŋ wɩaha gie mana mana nandaga sʊŋ.
41004012	Amʊ ‘Ba nan dɩ daansa a daansa ama ba kaaŋ ye jaaŋ; ba nan wʊŋ a bɩ wʊŋ a gʊtɩ ama ba kaaŋ dɩ sɩba ka chɩaŋ. Dama ba keŋ a sɩba a chɩasɩ ba nan yiŋŋi a keŋ Ŋmɩŋ jigiŋ, aŋ Ŋmɩŋ tɩŋ nagɩ ba tʊmbɩatɩ a chaa ba.’ ”
41004013	Womi Yisa die dɩ pɩasɩ ba, “Die nɩŋ nɩ ka sɩba nandagɩrɩ gie chɩaŋ? Nɩ wa baa nɩ yi wo lalɩa a sɩmma nandagaha mana chɩasɩ?
41004014	Bʊbʊrɩtʊ wa nɩasɩ wa vuodieke dɩ balala Ŋmɩŋ wɩa.
41004015	Nyindiekemba die dɩ nanna sieku me wo yi wo vuodiekemba dɩ ŋaana a wʊŋ Ŋmɩŋ wɩaha ama dɩ ka yʊasa ta Sitaani keŋ vʊarɩha ba ma.
41004016	Vuosi bataŋ dɩaŋ nɩasɩ wa nyɩŋbʊra diekemba die dɩ nanna taŋjaalɩka sikpeku; saŋŋa dieke mana ba keŋ a wʊŋ Ŋmɩŋ wʊbalɩkaha dɩ ka yʊasa ta ba mɩŋŋɩ a tuohe aŋaŋ sʊgɩfɩalɩŋ,
41004017	ama a ka dʊaga ba sʊgɩtɩ ma a yʊasa, dama wɩɩrɩ gie ka sʊʊŋ ba sʊgɩtɩ ma ma, die wɩa ba keŋ mugisi be yaa wahala dɩ keŋ juu be wɩaha gie chɩaŋ ma ba ŋaaŋ nagɩha a taaŋ mɩŋ lagɩ lagɩ.
41004018	Bataŋ dɩaŋ nɩasɩ wa nyindiekemba die dɩ nanna haŋgɔɔsɩ dagɩrɩsɩ ma wa. Vuosi gie ŋaaŋ wʊŋ wa Ŋmɩŋ wʊbalɩkaha,
41004019	ama dʊnɩaka gie wumugisike, aŋaŋ ligire yaalɩŋ aŋaŋ nyinti yiri yiri yaalɩŋ ŋaaŋ juu ba sʊŋ mɩŋ a nyagɩ wɩaha amʊ a kaaŋ nyɩŋ nyɩŋnyɩŋka.
41004020	Ama vuota diekemba dɩ nɩasɩna nyɩnbʊrɩ diekemba die dɩ nanna tɩŋgbaŋ vɩɩnɩŋ ma, ba wʊma wɩaha gie ta tuo dii, ta yie vɩɩnɩŋ. Bataŋ dɩ nyɩna baŋɩsɩ-taa taa, ta bataŋ dɩaŋ dɩ nyɩna baŋɩsɩ-yʊaba yʊaba, ta bataŋ dɩaŋ dɩ nyɩna kɔbɩga kɔbɩga.”
41004021	Yisa die dɩ bɩ a pɩasɩ ba dɩ, “Vuoŋ nan chogisi popoli a zieŋ juoŋ sʊŋ ta ligike aŋaŋ kpalɩ, yaa ta nagɩka a zieŋ gado chɩaŋ? Aayɩ, ʊ nan nagɩka a zieŋ jaaŋ sikpeŋ.
41004022	Jadieke mana dɩ lɔbɩrɩna nan nyɩŋ yaalɩŋ ma, ta jadieke mana jaaŋ dɩ bubine nan dɩ bie yeŋ me.
41004023	Die wɩa vuodieke dɩ yaa tɩba a nan wʊŋ, ʊ wʊmma.”
41004024	Die ʊ bɩ balɩ a gʊtɩ ba, “Nɩ chɩɩsɩma a wʊmma nɩ wʊnnana wudiekemba ba, sie diekemba nɩ dɩɩsɩna a die vuosi sarɩya, Ŋmɩŋ baa ʊ dɩ wa hanɩŋ sieti mi gbaŋ gbaŋ a dii nɩ sarɩya. Ama Ŋmɩŋ nɩŋ sietiti nan paalɩ a tʊa a tɩaŋ nɩ sietiti.
41004025	Vuodiekemba dɩ yalla nan ye a gʊtɩ ama vuodieke dɩ wone jaaŋ, halɩ bɩta dieke gbaŋ ʊ yalla wa ʊ nan waarɩka.”
41004026	Yisa die dɩ bɩ a baarɩ dɩ, “Ŋmɩŋ naarɩ nɩasɩ wa sɩba vuoŋ dɩ bʊrɩna ʊ nyɩŋbʊra ʊ kʊaŋ ma,
41004027	ʊ ŋaaŋ gʊʊra yuŋ ta haga sʊkʊʊŋ ta a nyuuŋ ye mɩŋ ta bɩrɩma; ama ʊ zɩ a yinene die a nyuune ta bɩrɩma wa.
41004028	Tɩŋgbaŋka gbaŋ gbaŋ yinene nyɩŋbʊraha dɩ nyuune ta bɩrɩma a nyɩnna bie. Nyɩŋbʊraha daakʊ ŋaana a woliŋ a bɩrɩŋ, kʊaŋ chaaŋ ka pɔsɩ vaatɩ ta kʊaŋ kʊaŋ ka sikpeku mana mana nyɩŋ bie.
41004029	Nyɩŋbʊraha dɩ keŋ a bii kʊakʊ tieŋ ŋaaŋ nagɩ wa ʊ jɩbɩŋ a piili a gobe dama a gobiŋ saŋŋa tʊgɩya mɩŋ.”
41004030	Yisa die dɩ pɩasɩ ba dɩ, “Bɩa jaaŋ tɩ baa tɩ nagɩ Ŋmɩŋ naarɩ a magɩsɩ? Yaa nandagɩ bɩa tɩ baa tɩ nagɩ a dagɩ ka chɩaŋ aŋ vuoŋ mana sɩmma?
41004031	Ka sɩɩ sɩba kaŋmɩnɩŋ biŋ vuoŋ dɩ nagɩna a bʊrɩ tɩŋgbaŋ ma, ka yi jabɩŋ a tɩaŋ nyɩŋbʊra mana mana dʊnɩa ma ma,
41004032	ama dɩ ka yʊasa ta ka nyuuŋ a bɩrɩŋ a tɩaŋ dʊnɩa vapɔgɩtɩ mana. Ka ŋaaŋ faasɩ yaa wa dachagɩsɩkpɩɩma pam aŋaŋ nembisi dɩ baaŋ nan bɩagɩ a yʊgɩ ba tuosi ka sikpeŋ.”
41004033	Yisa die nagɩ wa nandaga nɩasa sɩba naa, a dagɩ ba Ŋmɩŋ wɩa pam. Die ʊ dagɩ ba wa nandaga diekemba ba baaŋ nan dɩ sɩba a chɩasɩ.
41004034	Die ʊ ka balɩ wɩɩŋ a yɩa ba ta ka nagɩ nandagɩŋ a balɩ, ama saŋŋa dieke nɩŋ mana die wʊnɩŋ aŋaŋ ʊ kʊaŋandɩɩsɩrɩba nyɩɩna ma dɩ keŋ a kalɩ, ʊ ŋaaŋ dagɩ ba mɩŋ nandagaha mana chɩasɩ.
41004035	Dɩnɩŋ daarɩ mi gbaŋ gbaŋ jɩŋmɩŋ, Yisa die dɩ balɩ a yɩ ʊ kʊaŋandɩɩsɩrɩba, “Nɩ vaa tɩ jʊalɩ a tɩaŋ a ga mʊgɩkpɩɩrɩ gaarɩ mi wo chaakʊ.”
41004036	Die wɩa die ba va daadamba mi ta die a juu haarɩkʊ Yisa die wone bie ka sʊŋ, banɩŋ aŋaŋ Yisa dɩ ga. Haarɩsɩ ataŋ gbaŋ die benne mi.
41004037	Womi bʊlɔgɩsɩkpeŋkpɩɩŋ die dɩ piili a nɩga; nyaabʊ die dɩ poŋŋi a juo haarɩkʊ sʊŋ. Die wɩa die haarɩkʊ die dɩ yaala ka suuli aŋaŋ nyaaŋ.
41004038	Yisa die bie wo haarɩkʊ kʊaŋ a nagɩ ʊ sikpeŋ a kpagɩlɩ dafere a gʊʊra. Ʊ kʊaŋandɩɩsɩrɩba dɩ sʊgɩrɩ wa a baarɩ, “Dɩdagɩrʊ, dɩ ka mugisi fʊ tɩ balla tɩ kpi naa?”
41004039	Yisa die dɩ hagɩ a yɩ bʊlɔgɩsɩbʊ nʊaŋ, “Vaa nɩgɩŋ” ta balɩ a yɩ nyaaŋ poŋŋiku dɩaŋ “Zie dene.” Bʊlɔgɩsɩbʊ die dɩ nan, mi mana die dɩ paalɩ fɩalɩ.
41004040	Womi die Yisa die dɩ pɩasɩ ʊ kʊaŋandɩɩsɩrɩba dɩ, “Bɩa yine ŋmaamɩŋ dɩ yallɩ nɩ, nɩ ye ko wo yada?”
41004041	Ama ta ŋmaamɩŋ die dɩ paalɩ a yallɩ ba, die ba pɩasa tamba, “Mɩnɩa yine daa wa gie? Halɩ bʊlɔgɩsɩŋ aŋaŋ nyaaŋ poŋŋiŋ dɩ wʊma ʊ wʊbalɩka yɩa wa.”
41005001	Die Yisa aŋaŋ ʊ kʊaŋandɩɩsɩrɩba die dɩ jʊalɩ a keŋ tʊgɩ Galili mʊgɩkpɩɩrɩ chaakʊ mi, Gerasa tɩŋgbaŋ ma.
41005002	Yisa die dɩ dene nyɩnna haarɩkʊ sʊkʊ, lele womi daa wʊnyɩ dɩ nyɩnna jigidieke ba lɔbɩrɩnana vuosi dɩ keŋ a haarɩ wa.
41005003	Jɩmbɩaŋ die yalla wa, daa wa gie die dɩ ga gʊʊra kunti vɔrɩtɩtɩ ma, die ba ka bɩagɩ a bɔbɩ wa a dʊaŋ aŋaŋ chɔrɩma.
41005004	Dama ba keŋ bɔbɩ wa ʊ nuusi aŋaŋ ʊ nagɩsɩ ʊ ŋaaŋ kpaa kpaa chɔrɩmaha mɩŋ ʊ nuusi me ta wɩɩ kʊʊtɩtɩ ʊ nagɩsɩ ma. Die ʊ paalɩ a hagɩrɩ mɩŋ aŋaŋ vuoŋ dɩ baaŋ nan nyaŋŋɩ wa.
41005005	Daaŋ mana sʊkʊʊŋ aŋaŋ yuŋ ʊ ŋaaŋ dɩ chʊŋ wa vɔrɩtɩ aŋaŋ kunkogehe me a nata ta naga tana a gobe ʊ nyɩŋgbanɩŋ.
41005006	Die ʊ bie wo saasaa ta die a ye Yisa, die wɩa die ʊ chɩgɩ a ga gbirigi ʊ dune me Yisa nɩŋŋa,
41005007	ta faasɩ a taaŋ keesiŋ a baarɩ dɩ, “Nabidie Ŋmɩŋ Bʊadembiŋ Yisa, bɩa fʊ yaala n jigiŋ, Ŋmɩŋ wɩa daa keŋ datɩ n tɩbɩŋ.”
41005008	Die ʊ balɩ wa die dama Yisa die balɩ a yɩ jɩmbɩakʊ mɩŋ dɩ, “Vaa daa wa gie.”
41005009	Yisa die dɩ pɩasɩ wa dɩ, “Fʊ saaŋ?” Daa wa dɩ baarɩ dɩ, “N saaŋ yine ‘Dala’, dama tɩ faasɩ a dala mɩŋ.”
41005010	Ta die ʊ ye ko a jʊʊsa Yisa dɩ ʊ da keŋ a yagɩ ba a nyɩŋ lʊgɩrɩ mi chaaŋ.
41005011	Perukusi pam die gbigine mi a die nyinti kunkogiri mi chaaŋ.
41005012	Jɩmbɩakʊ die dɩ jʊʊsɩ Yisa dɩ, “Vaa tɩ gamma perukusisi jigiŋ a ga juu ba sʊgɩtɩ.”
41005013	Die chɩaŋ ma die Yisa dɩ yi die jɩmbɩakʊ die dɩ nyɩŋ daa wa ma a ga juu perukusisi ma. Perukusisi die yiwo sɩba tuse tuse ale a mana mana die dɩ chɩgɩ a dɩɩ jigidieke dɩ golinne wo a ga a juu mʊgɩkpɩɩrɩ sʊŋ, nyaabʊ die dɩ dii he.
41005014	Dembiŋ diekemba die dɩ jɩɩnana perukusisi die chɩgɩ a ga tɩka sʊŋ aŋaŋ ka tɩŋkpaŋŋɩsɩ a balɩ wɩɩrɩ gie a yɩ ba. Vuosi die dɩ nyɩŋ a ga a ye wudieke die dɩ yine wo.
41005015	Die ba ga Yisa jigiŋ a ye daa dieke die jɩmbɩakʊ die dɩ yalla wa ta ʊ kallɩ wa mi a yeegi nyiŋyeeke ta ʊ sikpeŋ dɩ mɩŋŋɩ a tʊma, ŋmaamɩŋ die dɩ yallɩ ba mana mana.
41005016	Vuodiekemba die dɩ yene wudieke die dɩ yine wo die dɩ piili a bala a yɩa vuosi wudieke dɩ yine daa dieke die jɩmbɩakʊ die dɩ yalla wa aŋaŋ perukusisi.
41005017	Die wɩa die vuosi dɩ piili a jʊʊsa Yisa dɩ ʊ nyɩŋ ba tɩka sʊŋ.
41005018	Yisa die dɩ gana a juu haarɩkʊ ma wa daa dieke die jɩmbɩakʊ die dɩ yalla wa die dɩ jʊʊsɩ wa dɩ, “Vaa manɩŋ aŋaŋ fʊ ga.”
41005019	Ama Yisa die dɩ ka saagɩya, ta yiŋŋi a balɩ wa dɩ, “Yiŋŋi a ga fʊ dembe jigiŋ a balɩ ba Nabidie Ŋmɩŋ dɩ yaalala fʊ wɩa dene ta piili a yi wudieke a yɩ fʊ.”
41005020	Die wɩa daa wa die dɩ nyɩŋ a ga tɩŋkpaŋŋɩsɩ baŋ wa mana mana a balɩ wudieke Yisa die dɩ yine a yɩ wa wa. Vuodiekemba mana mana die dɩ wʊnna ʊ balɩkʊ die dɩ yi be mamachi.
41005021	Yisa die dɩ bɩ yiŋŋi a jʊalɩ a ga mʊgɩkpɩɩrɩ gaarɩ mi wo chaaŋ, daadaŋ pam die dɩ keŋ mili wo.
41005022	Daa wʊnyɩ ba wasɩnana Jaarusi, ta die yi Juu vuosi Ŋmɩŋ jɩamɩŋ juoku nyɩŋkʊraha wʊnyɩ die dɩ keŋ mi. Die ʊ dene ye Yisa wa, ʊ nan a gbirigi ʊ dune me,
41005023	ta jʊʊsa wa aŋaŋ nɩŋŋmɩna ta baarɩ dɩ, “N hɔgʊlɩabiŋ faasɩna a yʊagɩ. N jʊʊsa fʊ, keŋ a nagɩ fʊ nuusi a diisi ʊ ma aŋ ʊ ye alaafɩa a bemme ʊ mɩsɩ ma.”
41005024	Womi Yisa aŋaŋ wa die dɩ gara, daadaŋ pam die faasɩna a dɩ wa a gara die wɩa die ba kpaŋŋɩ wa jigiŋ mana mana.
41005025	Hɔgʊ wʊnyɩ die benne mi zɩŋ dɩ nyɩna ʊ nyɩŋgbanɩŋ ma, die dɩ faasɩ a wʊŋ wa mɩŋ bɩna baŋ aŋaŋ ale.
41005026	Die ʊ paalɩ a ga wa gbɩgbaantɩŋ pam jige dɩ ʊ ye gbaamɩŋ. Die ʊ dii ʊ ligire mana mana a ga kpatɩ, ama ʊ tɩŋ baaŋ nan ye alaafɩaka die dɩ wa a paalɩ a mugise wo daaŋ mana mana.
41005027	Die ʊ wʊnna Yisa wɩa wa die ʊ ga ʊ jigiŋ a dɩɩ ʊ kʊaŋ daadamba sʊŋ.
41005028	Die ʊ balɩ a yɩ ʊ gbaŋ dɩ, “Maŋ tɩŋ a ko a bɩagɩ a gbɩ ʊ nyiŋyeekehe gie n tɩŋ nan ye alaafɩa.”
41005029	Die ʊ gbɩ Yisa nyiŋyeekehe gie die ʊ nyɩŋbaŋka zɩmbʊ dɩ gobi bʊnyɩ, die ʊ mɩŋŋɩ ʊ sʊŋ ma sɩba ʊ wahala mana nyɩŋya mɩŋ.
41005030	Die dɩ dene a yi, Yisa die dɩ mɩŋŋɩ lagɩ lagɩ sɩba hagɩrɩŋ nyɩŋ ʊ ma ma mɩŋ. Die wɩa die ʊ yiŋŋi a pɩasɩ daadamba dɩ, “Mɩnɩa gbɩna n nyiŋyeekehe?”
41005031	Ʊ kʊaŋandɩɩsɩrɩba die dɩ yiŋŋi balɩ dɩ, “Ye daadamba dɩ milinene fʊ die, dɩ bɩa fʊ pɩasa dɩ mɩnɩa gbɩna fʊ?”
41005032	Ama ta Yisa dɩ ye ko a daansa a tɩanna dɩ ʊ ye vuodieke dɩ yine die wo.
41005033	Hɔgʊ wa die dɩ sɩbɩna wudieke die dɩ yine wo die ʊ keŋ a cheele aŋaŋ ŋmaamɩŋ ta gbirigi ʊ dune me a balɩ wusie a yɩ wa.
41005034	Yisa die dɩ balɩ wa, “N lɩa, fʊ yadaka gbaaŋ fʊ. Gamma aŋaŋ sʊgɩdʊagɩŋ, fʊ yʊagɩbʊ kaaŋ bɩ a yiŋŋi a keŋ.”
41005035	Yisa die dɩ yene ko bala naa wa, tʊntʊntɩŋ bataŋ die dɩ nyɩŋ Jaarusi tigiŋ a keŋ balɩ wa dɩ, “Fʊ lɩa wa yʊagɩbʊ chʊʊsɩya mɩŋ, dɩ bɩa fʊ bɩ a daama dɩdagɩrʊ wa bɩbra?”
41005036	Yisa baga die wo ba balɩkʊ sʊŋ ta die a balɩ a yɩ Jaarusi dɩ, “Da vaa ŋmaamɩŋ yalla fʊ, fʊnɩŋ ko tuo dii.”
41005037	Womi die ʊ yi Piita aŋaŋ Jemisi, aŋaŋ Jemisi nɩmbʊa Jɔɔn nyɩɩna ma die dɩ dɩɩ wa.
41005038	Die ba gana a tʊgɩ Jaarusi tigiri, die Yisa die dɩ ye jigiŋ mana die dɩ chine a zie naanyʊŋʊlʊŋ.
41005039	Die ʊ ga a juu a pɩasɩ ba dɩ, “Dɩ bɩa watɩ gie mana? Dɩ bɩa nɩ kʊma? Bʊa wa ka kpiye, ʊ ta ko gʊʊra mɩŋ.”
41005040	Die ba piili a vʊara wa fala. Die wɩa die ʊ yagɩ ba mana a nyɩŋ ta die a wa bʊa wa chɔɔŋ aŋaŋ ʊ nuŋ aŋaŋ ʊ kʊaŋandɩɩsɩrɩba ba bataa wa a ga juu jigidieke bʊa wa die dɩ dʊana wa.
41005041	Die ʊ yigi ʊ nuuŋ me ta balɩ a yɩ wa, “|iTalɩta kumi|r”, ka chɩaŋ wone “Havʊʊbiŋ n baa fʊ hagɩ.”
41005042	Die ʊ hagɩ bʊnyɩ a dɩdɩ chʊŋ chʊŋ. (Die ʊ yiwo bɩna baŋ aŋaŋ ale bʊa.) Naa die dɩ yine wo, die dɩ paalɩ a yi be mamachi pam.
41005043	Ama Yisa dɩ yɩ ba nʊaŋ ta paalɩ balɩ ba dɩ ba daa keŋ a balɩ a yɩ vuoŋ ta balɩ ba dɩ ba yaalɩ jaaŋ a yɩ bʊa wa aŋ ʊ dii.
41006001	Yisa die dɩ yiŋŋi a ga ʊ tɩŋ, ta ʊ kʊaŋandɩɩsɩrɩba die dɩ dɩ ʊ kʊaŋ.
41006002	Davʊʊsɩkɩrɩ daaŋ die ʊ ga juu Ŋmɩŋ jɩamɩŋ juoku me a piili a daga kpɩkpaakʊ die dɩ benne mi Ŋmɩŋ wɩa. Daadamba die dɩ wʊnna ʊ dagɩkʊ die dɩ yi ba mana mana mamachi, die ba pɩasa taŋ dɩ, “Sɩa ʊ ye wɩaha gie mana? Bɩa yɩaŋ wʊnna Ŋmɩŋ dɩ nagɩ a yɩ wa? Halɩ ʊ tʊmma mamachi tʊʊma.
41006003	Daa ʊ yine kampɩnta ka? Daa Meri bʊa wa wonde? Daa ʊ yine Jemisi aŋaŋ Josefu aŋaŋ Judasi aŋaŋ Simoni mɩɩ wa? Daa ʊ tamba benne giena wa?” Ta ba zeti wo wo.
41006004	Yisa die dɩ yiŋŋi a balɩ ba dɩ, “Ba yɩa Ŋmɩŋ naazʊa jɩlɩma jigiŋ mana mana mɩŋ ama ʊ gbaŋ gbaŋ ʊ tɩŋ vuosi aŋaŋ ʊ gbaŋ gbaŋ ʊ nɩmballɩ aŋaŋ ʊ gbaŋ gbaŋ deŋ ka yɩa wa jɩlɩma.”
41006005	Die ʊ ka bɩagɩ a tʊŋ mamachi tʊʊma pam mi ama ntaala yʊagɩtielibe bɩta die ʊ bɩagɩ a nagɩ ʊ nuusi a diisi ba ma die ba ye alaafɩa.
41006006	Die dɩ paalɩ yi wo mamachi, die ba wone yadaka wɩa. Womi Yisa die dɩ ga tɩŋkpaŋŋɩsɩ die dɩ benne mi chaakʊ a daga vuosisi.
41006007	Die ʊ wa ʊ kʊaŋandɩɩsɩrɩba baŋ aŋaŋ bale wo a lagɩsɩ taŋ a tʊŋ ba bale bale. Die ʊ yɩ ba yiko dieke die dɩ tɩanna jɩmbɩatɩtɩ.
41006008	Ta die a yɩ ba nʊarɩ gie dɩ, “Daa nɩ pɔgɩlɩ jaaŋ a gamma nɩ dɩasɩsɩ ntaala, daaŋgbanɩŋ nyɩɩna ma. Nɩ daa keŋ a pɔgɩlɩ nyindiike, nɩ daa keŋ a pɔgɩlɩ bʊlɔgɩŋ nɩ daa keŋ a suu ligire nɩ jafasɩ ma.
41006009	Nɩ suu nɩɩra ama nɩ daa keŋ pɔgɩlɩ nyiŋyeeke a gʊtɩ nyiŋyeeki diekemba nɩ balla nɩ yeegi wo me.”
41006010	Die ʊ bɩ a balɩ a gʊtɩ ba dɩ, “Ba keŋ a mɩŋŋɩ a tuo nɩ jigidieke mana mana nɩ bemme tigiri me a ga tʊgɩ saŋŋa dieke nɩ balla nɩ nyɩŋ tɩka ma.
41006011	Ama nɩ keŋ a tʊgɩ jigidieke ba keŋ a ka tuo nɩ yaa ba ka wʊŋ nɩ wʊbalɩka nɩ nyɩŋ mi ta pɩsɩ nɩ naatala kɔlɩŋ mi. Aŋ naa yi wɩɩŋ a gbara ba.”
41006012	Die ba nyɩŋ a ga a bala vuosi dɩ ba chɩgɩ a nyɩŋ ba tʊmbɩatɩ ma.
41006013	Die ba vʊarɩ jɩmbɩatɩ pam vuosi me ta die a duuri yʊagɩtieliŋ aŋaŋ kpaaŋ ta die gbaaŋ ba.
41006014	Tɔ, Naaŋ Herodi die dɩ wʊŋ Yisa wɩaha gie dama ʊ saaŋ die dɩa wa jigiŋ mana mɩŋ. Vuosi bataŋ die balɩ dɩ Jɔɔn vuodieke dɩ sɩnana vuosi aŋaŋ Ŋmɩŋ nyaabʊ hagɩna kuŋ me a yiŋŋi keŋ. Die wɩa ʊ yaa hagɩrɩbʊ a tʊma mamachi tʊʊmaha gie.
41006015	Ama bataŋ die dɩ baarɩ dɩ, “Ʊ yiwo Ŋmɩŋ tʊntʊntʊ Elaja.” Bataŋ dɩ baarɩ dɩ “Ʊ yiwo Ŋmɩŋ tʊntʊntɩba sɩba daa daa saŋka tʊntʊntɩba wʊnyɩ.”
41006016	Naaŋ Herodi die dɩ wʊnna die ʊ baarɩ dɩ, “Ʊ yiwo Jɔɔn vuodieke die dɩ sɩnana vuosi Ŋmɩŋ nyaabʊ. Die n yi ba gobi wo ʊ sikpeŋ ama ʊ yiŋŋi a keŋ wo ʊ mɩsɩ ma.”
41006017	Naaŋ Herodi gbaŋ gbaŋ die yɩna nʊaŋ dɩ ba yigi Jɔɔn a bɔba wa a nagɩ wa a yi dansarɩka sʊŋ. Herodi die yi wo die dama die wʊnɩŋ Herodi die faarɩ wa Herodiasi vuodieke ʊ kana ka mʊ ʊ faarɩ dama ʊ nɩmbʊa Filipi hɔgʊ die wonde.
41006018	Jɔɔn vuodieke dɩ sɩnana vuosi Ŋmɩŋ nyaabʊ die ŋaaŋ a bala Herodi daaŋ daaŋ mana dɩ, “Dɩ wo sieŋ aŋaŋ fʊ baaŋ nan faarɩ fʊ nɩmbʊa hɔgʊ.”
41006019	Naa chɩaŋ wɩa die Herodiasi die dɩ jɩɩ sɩnyɩɩrɩŋ a yɩ Jɔɔn, ta die a yaala ʊ kʊʊ wa, ama Herodi wɩa die ʊ ka bɩagɩ, dama Herodi gbaŋ die ka saaga.
41006020	Herodi die chɩga Jɔɔn, dama die ʊ sɩba a baarɩ Jɔɔn die yiwo vuovɩɩnɩŋ ta dɩgɩntɩ die dɩ wo ʊ sʊŋ. Die wɩa die ʊ ka yaala wɩɩŋ yi wo. Aŋaŋ die ʊ ŋaana wʊŋ Jɔɔn wʊbalɩkaha a daama wa mana yɔrɩ, die ʊ ŋaaŋ yaala ʊ wʊmma ʊ wʊbalɩka.
41006021	Kʊaŋ kʊaŋ chaaŋ die Herodiasi daaŋ die dɩ keŋ. Herodi maarɩŋ daraaŋ die dɩ keŋ tʊgɩ, die ʊ digi nyindiike pam ta wa tɩka nyɩŋkʊraha mana aŋaŋ sojasi nyɩŋkʊraha aŋaŋ Galili tɩŋ nyɩŋkʊraha a lagɩsɩ taŋ.
41006022	Die Herodiasi hɔgʊlɩa die dɩ keŋ a sie dɩ paalɩ a yi naaŋ Herodi aŋaŋ ʊ chaamba mana mana sʊgɩtɩ die dɩ fɩalɩ. Naa chɩaŋ wɩa die naaŋ wa die dɩ pɩasɩ havʊʊbike dɩ, “Bɩa fʊ yaala n yɩ fʊ? N nan yɩ fʊ jadieke mana mana fʊ yaalala.”
41006023	A kaa kaatɩ pam ta a balɩ a yɩ bʊa wa “N hʊʊya, jadieke mana mana fʊ yaalala, n nan yɩ fʊ halɩ fʊ yaala n puo n naarɩ a nagɩ bʊnyɩ a yɩ fʊ n nan yi.”
41006024	Die wɩa die bʊa wa die dɩ nyɩŋ a ga pɩasɩ ʊ nuŋ dɩ, “N baarɩ n yaala bɩa?” Ʊ yiŋŋi a balɩ wa dɩ, “Baarɩ dɩ yaala Jɔɔn dieke dɩ sɩnana vuosi Ŋmɩŋ nyaabʊ sikpeŋ.”
41006025	Die wɩa die bʊa wa dɩ chɩgɩ a ga naaŋ wa jigiŋ lagɩ lagɩ a baarɩ dɩ, “N yaala fʊ gobi Jɔɔn dieke die dɩ sɩnana vuosisi Ŋmɩŋ nyaabʊ sikpeŋ a diisi kpalɩ ma a yɩ mɩŋ lelele.”
41006026	Naa die dɩ yi naaŋ wa sʊŋ die dɩ paalɩ a chʊʊsɩ pam, ama die ʊ kaaŋ bɩagɩ a zeti dama ʊ kaana kaatɩ diekemba ʊ chaamba nɩŋŋa wa wɩa.
41006027	Die wɩa die ʊ yi vuodiekemba die dɩ gbarɩna wa wʊnyɩ nʊaŋ dɩ ʊ yaa Jɔɔn sikpeŋ a keŋ lagɩ lagɩ. Tʊntʊntʊ wa die dɩ nyɩŋ a ga dansarɩka sʊŋ a gobi Jɔɔn sikpeŋ.
41006028	A die a nagɩ ka a diisi kpalɩ ma a yallɩka a keŋ a yɩ havʊʊbike, havʊʊbike die dɩ nagɩ ka a yɩ ʊ nuŋ.
41006029	Die Jɔɔn kʊaŋandɩɩsɩrɩba die dɩ wʊnna, die ba ga a nagɩ Jɔɔn nyɩŋgbaŋka a ga guu.
41006030	Yisa tʊntʊntɩba baŋ aŋaŋ bale die ʊ tʊnna wa die dɩ yiŋŋi a keŋ a balɩ wa wudiekemba mana ba yine aŋaŋ ba dagɩna.
41006031	Vuosi pam die kienene ta yiŋŋe, die wɩa die Yisa aŋaŋ ʊ kʊaŋandɩɩsɩrɩba die wo saŋŋa aŋaŋ ba baaŋ nan dii nyindiike. Die wɩa die Yisa die dɩ balɩ a yɩ ba dɩ, “Nɩnɩŋ nɩ vaa aŋ tɩ ga haagɩyeŋ dieke nɩ baaŋ nan voosi.”
41006032	Die wɩa die ba gbaŋ gbaŋ die ba juu haarɩŋ a gara jigidieke vuoŋ die dɩ wone.
41006033	Ama daadaŋ pam die dɩ ye be ba ganana, a mɩŋŋɩ ba. Die wɩa die ba chɩgɩ aŋaŋ nagɩsɩ a nyɩŋ tɩgɩsɩ mana mana, a woliŋ a ga a tʊgɩ jigidieke Yisa aŋaŋ ʊ kʊaŋandɩɩsɩrɩba die dɩ ganana wa.
41006034	Die Yisa die dɩ nyɩnna haarɩkʊ sʊŋ ta die a ye kpɩkpaakʊ ba wɩa dɩ yaa wa zɔɔlɩŋ, dama die ba nɩasɩ wa yii diekemba dɩ wone yiyagɩrʊ. Die wɩa die ʊ piili a daga ba wɩa pam.
41006035	Die jɩŋmɩŋ die dɩ tʊgɩna, die ʊ kʊaŋandɩɩsɩrɩba die dɩ keŋ ʊ jigiŋ a balɩ yɩ wa dɩ, “Ŋmɩnnɩ wɔŋ a juu mɩŋ ta giena dɩaŋ dɩ yi jigidieke jadiikiŋ dɩ worine ba baaŋ daa a dii.
41006036	Vaa vuosi ga tɩŋkpaŋŋɩsɩ aŋaŋ kʊaŋ diekemba dɩ gbigine giena wa a yaalɩ jaaŋ a dii ba gbaŋ.”
41006037	Yisa die dɩ yiŋŋi a balɩ ba dɩ, “Nɩnɩŋ nɩ gbaŋ gbaŋ nɩ yaalɩ jaaŋ a yɩ ba aŋ ba dii.” Die ba pɩasɩ wa, yaala tɩ nagɩ sɩba dʊnɩa mana ligire a yaalɩ jaaŋ a yɩ ba aŋ ba dii?
41006038	Naa chɩaŋ wɩa die Yisa die dɩ pɩasɩ ba dɩ, “Paanʊsɩ aŋmɩa nɩ yallɩ? Nɩ ga a ga daansɩ a ye.” Die ba gana a ga daansɩ ta yiŋŋi a keŋ wo die ba balɩ a yɩ wa dɩ, “Paanʊsɩ anʊ aŋaŋ zaasɩtɩ ale.”
41006039	Yisa die dɩ balɩ ʊ kʊaŋandɩɩsɩrɩba dɩ ba yi vuosisi mana puo puo a lagɩsɩ a kala kala hɔɔyebiti me.
41006040	Die wɩa die ba lagɩsɩ a kalɩ kalɩ, bataŋ baŋɩsɩ-nʊ nʊ bataŋ dɩaŋ kɔbɩga kɔbɩga.
41006041	Womi Yisa die dɩ nagɩ paanʊsɩ anʊ wa aŋaŋ zaasɩtɩ ale wo, a daansɩ ŋmɩŋsikpeŋ ta pagɩ Ŋmɩŋ. Ʊ yi paanʊsɩsɩ a gbieri gbieri ta nagɩha a yɩ ʊ kʊaŋandɩɩsɩrɩba dɩ ba tuohe a tɩa tɩa a yɩ vuosisi. Die ʊ bɩ nagɩ zaasɩtɩtɩ ale wo a gbieri gbieri a yɩ ba mana mana.
41006042	Ba mana mana die dɩ dii a chagɩ, ta tɩalɩ tɩalɩ.
41006043	Die ʊ kʊaŋandɩɩsɩrɩba die dɩ vaarɩ vaarɩ paanʊsɩ aŋaŋ zaasɩtɩ tɩalɩkaha a suuli kparɩsɩ baŋ aŋaŋ ale.
41006044	Dembiŋ diekemba die dɩ ŋɔbɩna paanʊsɩsɩ aŋaŋ zaasɩtɩtɩ die yiwo dembisi tuse tuse anʊ.
41006045	Yisa die dɩ yi ʊ kʊaŋandɩɩsɩrɩba die dɩ juu haarɩkʊ lagɩ lagɩ a dɩ ʊ nɩŋŋa a gara mʊgɩkpɩɩrɩ gaarɩ a ga Befisada, ta die ʊ wa a taanna vuosisi.
41006046	Die ʊ taanna vuosisi a kpatɩ wa die ʊ jʊalɩ ga kunkogiŋ me dɩ ʊ jʊʊsɩ Ŋmɩŋ.
41006047	Die jɩŋmɩŋ die dɩ tʊgɩna, haarɩkʊ die bie wo mʊgɩkpɩɩrɩ sʊŋ aŋaŋ sʊŋ ta Yisa dɩ a ye bie tɩŋgbaŋ ma ʊ nyɩɩna.
41006048	Die ʊ ye ta ʊ kʊaŋandɩɩsɩrɩba die wahala aŋaŋ haarɩkʊ dɔmɩŋ, dama bʊlɔgɩsɩŋ die nɩgɩnana ba a gara kʊaŋ kʊaŋ. Die wɩa die dɩ gana a tʊgɩ kparaasɩ kpaŋ sʊkʊleeliŋ, Yisa die dɩ chʊŋ nyaabʊ sikpeŋ a kieŋ ba jigiŋ. Die ʊ chʊŋ a tɩanna ba ma
41006049	ama die ba ye wo ta ʊ chʊŋ nyaabʊ sikpeŋ. Die ba yene dɩ ʊ chʊŋ nyaabʊ sikpeku die ba keesi ta yi tama sɩba dɩ yiwo kogiŋ.
41006050	Dama die ba mana die dɩ yene wo ŋmaamɩŋ die yigine be. Yisa die dɩ a balɩ a yɩ ba bʊnyɩ dɩ, “Nɩ yigi sikimiŋ, wo manɩŋ nɩ da vaa ŋmaamɩŋ yigi nɩ.”
41006051	Womi die ʊ juu a gʊtɩ ba ma haarɩkʊ ma, bʊlɔgɩsɩbʊ die dɩ nan sɔmm. Die dɩ paalɩ a yi ʊ kʊaŋandɩɩsɩrɩba mamachi pam
41006052	dama die ba ka sɩba die ʊ nagɩ paanʊsɩsɩ a yɩ vuosisi ba dii wo chɩaŋ. Ba sʊgɩtɩ ye ko bie wo lɩmɩŋ ma mɩŋ.
41006053	Die ba ga a ga a tʊgɩ mʊgɩkpɩɩrɩ gaarɩ a keŋ jʊalɩ Genezariti tɩŋgbaŋ ma, a bɔbɩ haarɩkʊ mi.
41006054	Die ba nyɩnana haarɩkʊ ma vuosisi die dɩ mɩŋŋɩ Yisa bʊnyɩ.
41006055	Naa chɩaŋ wɩa die ba chɩgɩ ga juu tɩŋgbaŋka mana a chii yʊagɩtieliŋ a diisi ba kalɩŋasɩ sikpeŋ a ga jigidieke mana die ba wʊnna dɩ Yisa gaya wa.
41006056	Jigidieke mana die ʊ gana tɩŋkpaŋŋɩsɩ yaa tɩŋkpɩɩma vuosi ŋaaŋ chii wo ba yʊagɩtieliŋ a ga nyugiti ma ta jʊʊsa wa dɩ ʊ ko a vaa yʊagɩtielibe gbɩ ʊ nyiŋyeeke kʊanʊaŋ, vuodiekemba mana mana die dɩ gbɩna ka die ye wo alaafɩa.
41007001	Tɔ, Farasisi aŋaŋ mɩra dɩdagɩrɩba bataŋ die dɩ nyɩnna Jerusalemi a keŋ die dɩ taaŋ giliŋ Yisa atɩaŋ.
41007002	Die ba daansɩ a ye ta ʊ kʊaŋandɩɩsɩrɩba die nyindiike aŋaŋ nuudɩgɩnta. Dama die ba ka nɩtɩ ba nuusi sɩba Farasisi vuosi die dɩ bala dɩ vuosi nɩtɩma ba nuusi die wo.
41007003	(Dama Farasisi aŋaŋ Juu vuosi mana die ka die nyindiike yɔrɩ yɔrɩ sie ba wɔŋ nɩtɩ ba nuusi vɩɩnɩŋ sɩba die ba chɔɔŋkʊʊlɩŋ mɩra dɩ dagɩna die wo.)
41007004	Ba keŋ nyɩŋ nyugiti jige a keŋ, ba ka die sie ba nɩtɩ ba nuusi ta dɩɩsa ba chɔɔŋkʊʊlɩŋ wɩa, sɩba nyanyuule kpala daarɩŋ aŋaŋ gbiesi daarɩŋ aŋaŋ kalɩŋasɩ sugiriŋ wɩa.
41007005	Naa chɩaŋ wɩa die Farasisi aŋaŋ mɩra dɩdagɩrɩba die dɩ pɩasɩ Yisa dɩ bɩa yine fʊ kʊaŋandɩɩsɩrɩba dɩ ka dɩɩsa sie diekemba tɩ chɔɔŋkʊʊlɩba die dɩ nagɩna a yɩ tɩ wa ta die nyinti aŋaŋ nuudɩgɩnta.
41007006	Yisa die dɩ yiŋŋi a balɩ ba dɩ, “Ŋmɩŋ naazʊa Azaya die yaa wusie die ʊ bala nɩnɩŋ gɩgaantɩba gie wɩa sɩba ka maagɩna die wo dɩ: ‘Ŋmɩŋ baarɩ dɩ vuosi gie yɩa mɩŋ jɩlɩma aŋaŋ ba nʊa ama ba sʊgɩtɩ dɩ bie saasaa aŋaŋ mɩŋ.
41007007	Dɩ yi wo yɔrɩ ba jɩama mɩŋ dama ba daga vuota ba gbaŋ gbaŋ ba mɩra sɩba a yiwo manɩŋ n mɩra.’ ”
41007008	Nɩ zeti wo Ŋmɩŋ mɩra ta dɩɩsa vuotaŋ mɩra.
41007009	Yisa die dɩ bɩ a balɩ a gʊtɩ ba dɩ “Nɩ yaa wa yɩaŋ sɩbɩŋ a zeti Ŋmɩŋ mɩra ta bɩagɩ a daga nɩ gbaŋ gbaŋ nɩ yaala wudiekemba.
41007010	Mosisi die baarɩ dɩ, ‘Yɩma fʊ chʊa aŋaŋ fʊ naa jɩlɩma vuodieke nɩŋ mana dɩ keŋ a kaa kaatɩ a yɩ ʊ chɔɔŋ yaa ʊ nuŋ mʊ ba kʊʊ wa mɩŋ.’
41007011	Ama nɩnɩŋ nɩ baarɩ dɩ ‘Vuoŋ dɩ keŋ a balɩ a yɩ ʊ chɔɔŋ yaa ʊ nuŋ dɩ jadieke mana dɩ yine n sɩɩtɩ maŋ tɩŋ nan nagɩ a suŋŋi nɩ bɩrɩŋ wa Ŋmɩŋ jaaŋ.’
41007012	Die nɩŋ nɩnɩŋ Farasisi yɩa vuosi sieŋ dɩ ba da keŋ suŋŋi ba chʊalɩŋ yaa ba nɩɩlɩŋ nɩ dagɩkʊ ma.
41007013	Naa dɩ a keŋ a yi die nɩŋ nɩ chʊsa Ŋmɩŋ wʊbalɩkaha, nɩ dagɩnana vuosi die wo sʊŋ. Nɩ yie wɩa pam a nɩasa die.”
41007014	Womi Yisa die dɩ bɩ a wa daadamba bɩbra a keŋ ʊ jigiŋ, ta balɩ a yɩ ba dɩ, “Nɩ mana mana chɩɩsɩma a wʊmma mɩŋ ta sɩmma n wʊbalɩkaha chɩasɩ.
41007015	Jadieke vuotaŋ dɩ dinene a yie ʊ sʊŋ ma ka bɩagɩ a yie wo dɩgɩntɩ ama wudieke dɩ nyɩnnana ʊ nʊaŋ ma yine ʊ yaa dɩgɩntɩ.
41007016	((Naa chɩaŋ ma vuodieke mana dɩ yaa tɩbɩŋ a nan wʊŋ ʊ wʊmma.))”
41007017	Die ʊ vana daadamba ta kuli tigiŋ ʊ kʊaŋandɩɩsɩrɩba die dɩ pɩasɩ wa nandagɩrɩ chɩaŋ.
41007018	Yisa die dɩ pɩasɩ ba dɩ, “Nɩ gbaŋ nɩ ka sɩba ka chɩaŋ? Nɩ ka sɩba sɩba dɩ jadieke dɩ junene vuotaŋ nʊaŋ ma ka bɩagɩ yie wo ʊ yalla dɩgɩntɩ.
41007019	Dama a juu wo ʊ nyuuti ma a daaga nyɩŋgbaŋka a nyɩnna ama da ʊ sʊŋ ma.” (Yisa balɩkʊ die dagɩya sɩba jadiikiŋ mana ka chʊarɩ.)
41007020	Die ʊ ye a ko bala a gʊta dɩ “Wudieke dɩ nyɩnnana vuotaŋ sʊŋ yine ʊ yaa dɩgɩntɩ.
41007021	Dama ʊ sʊŋ ma sʊŋanyilibɩatɩ sɩba hɔɔŋ yaalɩŋ aŋaŋ dembisi yaalɩŋ, aŋaŋ gaarɩŋ aŋaŋ vuotaŋ kʊʊla,
41007022	aŋaŋ jome aŋaŋ kalinbaani aŋaŋ sugigoliŋ wuyiike aŋaŋ halɩ aŋaŋ gaanta aŋaŋ baga wori wuyiike.
41007023	Wʊbɩatɩ gie mana mana nyɩnna vuotaŋ sʊŋ a yie wo ʊ bɩrɩma vuodɩgɩntɩŋ.”
41007024	Yisa die dɩ nyɩŋ mi a ga tɩŋ kaanɩ die dɩ bene Taya tɩŋgbaŋ ma, die ʊ ga a juu tigiŋ kaanɩ sʊŋ ta die a ka yaala vuoŋ ye wo, ama die ʊ ka bɩagɩ a lɔbɩrɩ ʊ gbaŋ.
41007025	Hɔgʊ wʊnyɩ die benne mi ta jɩmbɩatɩ die dɩ yallɩ ʊ havʊʊbiŋ, die ʊ wʊnna dɩ Yisa die bie mi die ʊ chɩgɩ a keŋ gbirigi Yisa nɩŋŋa.
41007026	Hɔgʊ wa die ka yi Juu vuoŋ, die ba mɩɩrɩ wa wa Fonisia, Siria tɩŋgbaŋ ma ma. Die ʊ jʊʊsɩ Yisa dɩ ʊ yagɩ jɩmbɩatɩtɩ ʊ bʊa wa ma ma.
41007027	Ama Yisa die yiŋŋi a balɩ wa dɩ, “Vaa tɩ woliŋ a yɩ ballɩbɩsɩ ba nyindiike, dɩ wo sieŋ aŋaŋ tɩ baaŋ nan nagɩ ballɩbɩsɩ nyindiike a yɩ gbaasɩ.”
41007028	Hɔgʊ wa die dɩ yiŋŋi a baarɩ dɩ, “N Yɔmʊtieŋ, ka yiwo wusie, ama gbaasɩsɩ die dɩ dʊana teebulisi chɩaŋ gbaŋ naga ballɩbɩsɩ nyindiike chɔɔta die dɩ nannana.”
41007029	Naa chɩaŋ wɩa Yisa die dɩ balɩ a yɩ hɔgʊ wa dɩ, “Fʊ mɩŋŋɩna balɩ balɩkʊ gie wɩa nan bɩagɩ a kuli, jɩmbɩakʊ nyɩŋ fʊ bʊa wa ma mɩŋ.”
41007030	Die ʊ yiŋŋi a kuli ta ʊ bʊa wa dʊa gado sikpeŋ jɩmbɩatɩtɩ die dɩ seŋ a nyɩŋ ʊ ma.
41007031	Yisa die dɩ wa a nyɩŋ Taya tɩŋgbaŋ ma a daagɩ Sadoni a chʊŋ a daagɩ tɩgɩsɩ baŋka sʊgɩtɩ a ga Galili mʊgɩkpɩɩrɩ ma.
41007032	Vuosi bataŋ die dɩ yaa daa wʊnyɩ die dɩ kana a ka mɩŋŋɩ bala wɩa a keŋ Yisa jigiŋ a jʊʊsɩ wa dɩ ʊ nagɩ ʊ nuusi a diisi ʊ ma.
41007033	Yisa die dɩ yigi daa wa nuuŋ me a yaa wa nyɩŋ lʊgɩŋ ta vaa daadamba. Yisa die dɩ nagɩ ʊ nuubisi a yi daa wa tɩba ma, ta tɩɩrɩ nɩntɔbɩtɩ ta gbɩ daa wa jiliŋ.
41007034	Womi Yisa die dɩ daansɩ ŋmɩŋsikpeŋ ta paalɩ a voosi ta a balɩ a yɩ wa dɩ, “|iEffata!|r” Ka chɩaŋ wone, “Yuori!”
41007035	Daa wa tɩbaha sʊŋ die dɩ yuori bʊnyɩ ʊ wʊmma wʊbalɩka ta bɩagɩ a bala wɩa vɩɩnɩŋ.
41007036	Womi Yisa die dɩ yɩ ba mana mana nʊaŋ dɩ ba sɩmma ba keŋ a balɩ wɩɩrɩ mi a yɩ vuoŋ. Ama saŋŋa dieke mana die Yisa dɩ a keŋ a balɩ die, die dɩ wana a faasɩ a yie ba bala wɩɩrɩ jigiŋ mana.
41007037	Vuodiekemba mana die dɩ wʊnna die dɩ yi be mamachi pam pam. Die ba baarɩ dɩ, “Ʊ mɩŋŋɩ a yi wɩɩrɩ mana vɩɩnɩŋ vɩɩnɩŋ. Halɩ ʊ yi vuodiekemba mana dɩ kana a ka bɩagɩ a wʊmma wɩa dɩ wʊmma ta vuodieke dɩ kana ka bɩagɩ bala wɩa dɩ bala.”
41008001	Die dɩ ka yʊasɩya ta daadaŋ pam bɩbra die dɩ keŋ a lagɩsɩ Yisa jigiŋ. Jadiikiŋ die wori aŋaŋ ba baaŋ dii, Yisa die dɩ wa ʊ kʊaŋandɩɩsɩrɩba a balɩ a yɩ ba dɩ,
41008002	“Zɔɔlɩŋ yigi mɩŋ mɩŋ pam aŋaŋ vuosi gie dama manɩŋ aŋaŋ ba daraa ataa wʊnna, ba ka bɩ yaa jaaŋ aŋaŋ ba baaŋ dii.
41008003	Maŋ keŋ yi ba kuli ta ka dii jaaŋ bataŋ nan chaa sieŋ me dama ba nyɩŋ wa saasaa.”
41008004	Ʊ kʊaŋandɩɩsɩrɩba dɩ pɩasɩ wa dɩ, “Haagɩrɩ gie me, sie vuoŋ dɩ baa ʊ ye jaaŋ a yɩ daadamba gie mana aŋ ba dii?”
41008005	Ʊ pɩasɩ ba dɩ, “Paanʊsɩ aŋmɩa nɩ yallɩ?” Ba baarɩ dɩ, “A bayʊpɔyɩ.”
41008006	Yisa die dɩ balɩ daadamba dɩ ba sʊʊŋ kala tɩŋgbaŋ, ta nagɩ paanʊsɩ ayʊpɔyɩ wa a bɩrɩ Ŋmɩŋ, ta yi tɩa tɩa a nagɩ a yɩ ʊ kʊaŋandɩɩsɩrɩba dɩ ba nagɩ a yɩ daadamba, ba yi dene.
41008007	Die ba bɩ yaa zaasɩbɩsɩ bɩta ba jigiŋ. Yisa dɩ nagɩha a bɩrɩ Ŋmɩŋ ta nagɩ a yɩ ʊ kʊaŋandɩɩsɩrɩba dɩ ba bɩ tuo a tɩa tɩa a yɩ daadamba.
41008008	Vuoŋ mana die diye mɩŋ ta tɩalɩ tɩalɩ, vuosisi die yiwo sɩba vuosi tuse tuse anɩɩsa.
41008009	Ʊ kʊaŋandɩɩsɩrɩba die dɩ vaarɩna nyindiike tɩalɩkaha, die a suuli wo kparɩsɩ ayʊpɔyɩ. Yisa die dɩ wa taaŋ vuosisi ba kuli,
41008010	ta die wa juu haarɩŋ lagɩ lagɩ wʊnɩŋ aŋaŋ ʊ kʊaŋandɩɩsɩrɩba ba ga Dalimanuta tɩŋgbaŋ ma.
41008011	Farasisi bataŋ die dɩ keŋ ʊ jigiŋ, a piili nɩga nɩnhagɩrɩŋ. Die ba yaala ba yigi wo mɩŋ, die wɩa die ba baarɩ dɩ ʊ yi mamachi a dagɩ sɩba Ŋmɩŋ tʊnna wa.
41008012	Yisa dɩ voosi pam ta pɩasɩ, dɩ bɩa lele gie vuosi dɩ pɩasa a yaala mamachi tʊʊma? Ʊ baarɩ dɩ wusie, n kaaŋ yi mamachi wɩɩŋ aŋ vuosi gie ye.
41008013	Ta die ʊ va ba ta yiŋŋi a juu haarɩkʊ ba nagɩ ga a gara mʊgɩkpɩɩrɩ gaarɩ kaanɩ wa ma.
41008014	Die ʊ kʊaŋandɩɩsɩrɩba die daaŋya aŋaŋ ba baaŋ pɔgɩlɩ nyindiike. Die ba pɔgɩlɩ wa paanʊ balɩmɩŋ nyɩɩna haarɩkʊ sʊŋ.
41008015	Yisa die dɩ yɩ ba nʊaŋ a baarɩ, dɩ ba sɩmma Farasisi aŋaŋ Herodi vuosi wɩa.
41008016	Die ba piili a bala a yɩa tamba, ʊ balla naa dama tɩ wo paanʊ wɩa.
41008017	Yisa die dɩ mɩŋŋɩ ba wʊbalɩkaha, ta pɩasɩ ba, dɩ bɩa nɩ bala sɩba nɩ wo paanʊ wɩa? Nɩ ye ka yeye, yaa nɩ ye ka sɩba, dɩ bɩa nɩ wo sʊŋanyile dene?
41008018	Nɩ yaa nine, ama nɩ ka yese. Nɩ yaa tɩba, ama bɩa wɩa nɩ ka wʊmma? Nɩ ka tɩɩnsa
41008019	die n nagɩna paanʊsɩ anʊ a puo puo a yɩ vuosi tuse anʊ wa nyintɩalɩkaha kparɩsɩ aŋmɩa die nɩ vaarɩ a suuli? Ba baarɩ “Kparɩsɩ baŋ-ale.”
41008020	Ta die n nagɩna paanʊsɩ ayʊpɔyɩ a puo puo a yɩ vuosi tuse anɩɩsa wa nyintɩalɩkaha kparɩsɩ aŋmɩa die nɩ vaarɩ? Ba baarɩ kparɩsɩ ayʊpɔyɩ
41008021	ʊ pɩasɩ ba, ta nɩ ye ka sɩba?
41008022	Die ba tʊgɩna Befisada ma vuosi bataŋ die yaa dembiŋ yɩɩ a keŋ jʊʊsɩ wa, ta baarɩ dɩ ʊ gbɩ wa.
41008023	Die ʊ yigi yɩɩ wa nuuŋ me a yaa wa nyɩŋ tɩka ma. Atɩɩrɩ nɩntɔbɩtɩ a yi yɩɩ wa nine me, ta nagɩ ʊ nuusi a diisi ʊ ma ta pɩasɩ wa dɩ, “Bɩagɩ ye jaaŋ mɩŋ?”
41008024	Daa wa dɩ daansɩ sikpeŋ ta baarɩ dɩ, “Wa, n ye vuosi ama ba nɩasɩ wa tɩɩsɩ dɩ dɩna dɩ chʊŋ chʊŋ.”
41008025	Yisa dɩ bɩ nagɩ ʊ nuusi a diisi daa wa ninehe me, saŋka mi nɩŋ daa wa nine dɩ yuori, ʊ ye jaaŋ mana kasɩ.
41008026	Yisa dɩ balɩ wa dɩ ʊ kulime ta yɩ wa nʊaŋ dɩ, “Da keŋ yiŋŋi ga tɩka ma.”
41008027	Yisa aŋaŋ ʊ kʊaŋandɩɩsɩrɩba die gara tɩŋkpaŋŋɩsɩ die dɩ gbigine Siisiria Filipi tɩŋ ma. Sieku me ʊ pɩasɩ ba dɩ, “Nɩ balɩ mɩŋ, mɩnɩa vuosi dɩ baarɩ n yi ye?”
41008028	Ba baarɩ dɩ, “Bataŋ baarɩ yiwo Jɔɔn die dɩ kenne a keŋ a sɩɩ vuosi Ŋmɩŋ nyaabʊ, bataŋ dɩaŋ dɩ baarɩ Elaja, ta bataŋ dɩaŋ dɩ baarɩ yiwo Ŋmɩŋ tʊntʊntʊ wʊnyɩ.”
41008029	Yisa dɩ pɩasɩ ʊ kʊaŋandɩɩsɩrɩba ta “Nɩnɩŋ nɩŋ mɩnɩa nɩ baarɩ n yiye?” Piita dɩ baarɩ dɩ, “Yiwo Gbɩgbatɩtaantʊ Masiaka.”
41008030	Mi, Yisa dɩ yɩ ba nʊaŋ dɩ, “Nɩ da keŋ a balɩ vuoŋ n wɩa.”
41008031	Ta wa piili a daga ʊ kʊaŋandɩɩsɩrɩba dɩ, “Sie manɩŋ vuota Bʊadembike dii wahala pam, ta nyɩŋkʊra aŋaŋ Ŋmɩŋ kɩkaabɩtɩba aŋaŋ Ŋmɩŋ tigiri me mɩra dɩdagɩrɩba keŋ zeti mɩŋ, a bɩ kʊʊ mɩŋ ama daraa ataa daraaŋ n nan hagɩ kuŋ me.”
41008032	Die ʊ paalɩ balɩ ba mɩŋ, die ʊ ka lɔbɩrɩ ba. Die Piita die dɩ yaa wa ga lʊgɩŋ a ga galɩŋ wa.
41008033	Ama Yisa dɩ yiŋŋi a daansa ʊ kʊaŋandɩɩsɩrɩba ta kpaaŋ Piita a baarɩ dɩ, “Fʊnɩŋ Sitaani wa gie hagɩ giena. Fʊ sʊŋanyile yiwo vuota sʊŋanyile daa Ŋmɩŋ sʊŋanyile.”
41008034	Yisa die dɩ wa wa daadamba aŋaŋ ʊ kʊaŋandɩɩsɩrɩba a balɩ ba dɩ, “Vuodieke mana dɩ keŋ a yaala ʊ dɩa n kʊaŋ sie ʊ daaŋ ʊ gbaŋ gbaŋ ʊ wɩa ta nagɩ ʊ kuŋ dagarɩkɩŋ a dɩa mɩŋ.
41008035	Vuodieke nɩŋ mana dɩ yaalala ʊ gbatɩ ʊ gbaŋ gbaŋ ʊ miivoli nan waarɩ ka, ama vuodieke dɩ a keŋ waarɩ ʊ miivoli n wɩa aŋaŋ Ŋmɩŋ wʊvɩɩna wɩa nan ye ke.
41008036	Bɩa vuoŋ dɩ baa ʊ ye, ʊ keŋ a ye dʊnɩa mana mana nyinti ta waarɩ ʊ miivoli? Wusie
41008037	Jaaŋ wori vuotaŋ dɩ nan bɩagɩ a nagɩ a gbatɩ ʊ miivoli.
41008038	Lele gie vuosi yi wo bɩaŋ ta ka dɩa Ŋmɩŋ. Vuodieke dɩ a keŋ chɩga viivi a ka balɩ manɩŋ aŋaŋ n dagɩkʊ gie vuosi gie jigiŋ, die nɩŋ manɩŋ vuota Bʊadembiŋ nan daaŋ chɩgɩ dɩ tieŋ gbaŋ viivi maŋ keŋ keŋ aŋaŋ n Chʊa Ŋmɩŋ hagɩrɩŋ aŋaŋ ʊ kasɩ malakasisi dɩ n yaa wa a ga gʊtɩ n vuosi me.”
41009001	Yisa dɩ bɩ balɩ ba dɩ, “N bala nɩ, bataŋ bie giena ba kaaŋ kpi ntaala ba keŋ a ye Ŋmɩŋ naarɩ keniŋ aŋaŋ ka hagɩrɩŋ.”
41009002	Daraa ayʊaba kʊaŋ chaaŋ Yisa dɩ wa Piita aŋaŋ Jemisi aŋaŋ Jɔɔn, a dɩ ba nɩŋŋa a yaa ba a jʊalɩ taŋkpeŋkpɩɩŋ sikpeŋ, jigidieke vuoŋ die dɩ wone mi. Die ba daansɩnana ba keŋ a ye ta Yisa tarɩgɩya mɩŋ,
41009003	ʊ nyɩŋsuuke die dɩ yɩantɩ ta nyɩgɩsa, a paalɩ yɩantɩ tɩaŋ vuota dɩ baaŋ nan bɩagɩ a sugiri jaaŋ ka yɩantɩ die dʊnɩa ma.
41009004	Mi ʊ kʊaŋandɩɩsɩrɩba Piita aŋaŋ Jɔɔn aŋaŋ Jemisi dɩ ye Elaja aŋaŋ Mosisi vuodiekemba die dɩ kpine kʊrɩŋ ma wa aŋaŋ Yisa dɩ balala wɩa.
41009005	Die wɩa, Piita die dɩ balɩ Yisa dɩ, “Dɩdagɩrʊ, dɩ vɩɩna tɩ benne giena. Tɩ nan kpii viisi ataa, fʊ kaanɩ, Mosisi kaanɩ, Elaja dɩaŋ kaanɩ.”
41009006	Ŋmaamɩŋ die faasɩna a yigi ʊ kʊaŋandɩɩsɩrɩba wɩa, Piita die dɩ zɩ ʊ baaŋ balɩ die.
41009007	Womi nɩɩŋmara dɩ keŋ sʊʊŋ ligi be, ta lɔlɩŋ dɩ nyɩŋ nɩɩŋmaraha ma ma a bala dɩ, “N Bʊadembiŋ dieke n chone wʊnna, nɩ wʊmma a yɩma wa.”
41009008	Die ba yiŋŋi a daansɩ lʊga lagɩ lagɩ ta ba ka ye vuoŋ sie banɩŋ aŋaŋ Yisa nyɩɩna ma.
41009009	Die ba kenne a sʊʊna tanɩ ma wa, Yisa dɩ yɩ ba nʊaŋ dɩ, “Da nɩ keŋ a balɩ vuoŋ nɩ yene die, sie manɩŋ vuota Bʊadembiŋ dɩ keŋ a hagɩ kuŋ me.”
41009010	Die ba saagɩ a yɩ wa ama ta wa piili a bala tamba wɩɩrɩ wɩa, ta baarɩ dɩ, “Ʊ balala kumbu hagɩŋ ma wa, ka chɩaŋ?”
41009011	Lele mi ba pɩasɩ Yisa dɩ, “Bɩa yine Ŋmɩŋ mɩra dɩdagɩrɩba dɩ baarɩ sie Elaja woliŋ keŋ ta ka kʊaŋ chaaŋ Masia wa dɩaŋ keŋ?”
41009012	Yisa dɩ baarɩ dɩ, “Wusie Elaja baa ʊ woliŋ keŋ mɩŋ a keŋ wʊnsɩ wɩɩŋ mana a zieŋ, ta bɩa Ŋmɩŋ wɩa dɩ wa daga sɩba vuota Bʊadembiŋ nan faasɩ gbalɩgɩ ta ba bɩ zeti wo?
41009013	Nɩ vaa n balɩ nɩ, Elaja wɔŋ keŋ mɩŋ vuosi dɩ yi wo ba dʊŋŋʊ sɩba Ŋmɩŋ wʊbalɩka die dɩ dagɩna ʊ wɩa die wo.”
41009014	Die banɩŋ ba ga haarɩ ʊ kʊaŋandɩɩsɩrɩŋ tɩalɩkaha ta daadaŋ giliŋ be, Ŋmɩŋ mɩra dɩdagɩrɩba bataŋ dɩ nɩga nɩnhagɩrɩŋ aŋaŋ ba.
41009015	Die vuosisi dɩ yene Yisa dɩ faasɩ a yi be wuboŋkeŋ ba chɩgɩ ga ʊ jigiŋ a waasɩ wa.
41009016	Yisa dɩ pɩasa ʊ kʊaŋandɩɩsɩrɩba dɩ bɩa wɩɩŋ wɩa nɩ ŋaŋ ba dɩ nɩga nɩnhagɩrɩŋ?
41009017	Daadamba sʊŋ daa wʊnyɩ dɩ baarɩ dɩ, “Dɩdagɩrʊ, n yaa wa n Bʊadembiŋ a keŋ fʊ jigiŋ, dama jɩmbɩatɩ die yalla wa ta ʊ ka bɩagɩ a bala wɩa.
41009018	Jɩmbɩatɩ gie dɩ keŋ a hagɩ a ŋaaŋ nagɩ wa taaŋ mɩŋ, ta fʊnfʊgɩtɩ dɩ bie ʊ nʊaŋ ma, ʊ nyɩna ŋaaŋ chɩa wa taŋ ta ʊ nyɩŋgbanɩŋ mana dɩ hagɩrɩ. Die maŋ balɩ fʊ kʊaŋandɩɩsɩrɩba dɩ ba gbaaŋ wa die ba bɩlɩ waarɩ.”
41009019	Yisa dɩ balɩ ʊ kʊaŋandɩɩsɩrɩba dɩ, “Nɩ wo yada, lalɩa nɩ bɩ yaala maŋ ŋaŋ nɩ bemme a yʊasɩ, nɩ yaa bʊa wa a keŋ n jigiŋ.”
41009020	Ba yaa bʊa wa a keŋ ʊ jigiŋ. Die jɩmbɩakʊ dɩ yene Yisa, ka yi bʊa wa dɩ chaa, die wɩa a yi ʊ nan tɩŋgbaŋ a bilime mi, ta fʊnfʊgɩtɩ dɩ nyɩnna ʊ nʊaŋ ma.
41009021	Yisa dɩ pɩasɩ bʊa wa chɔɔŋ wa dɩ, “Bɩna aŋmɩa wʊnna a yalla wa?” Ʊ chɔɔŋ wa dɩ baarɩ “Die ʊ yine bʊabiŋ mana.
41009022	Daaŋ mana jɩmbɩakʊ ŋaaŋ yaala ka kʊʊ wa mɩŋ, ka ŋaaŋ vigi wo mɩŋ a taanna boliŋ me aŋaŋ nyaaŋ ma. Chɩgɩ tɩ zɔɔlɩŋ ta fʊ suŋŋi tɩ, fʊ nan bɩagɩ suŋŋi!”
41009023	Yisa dɩ balɩ daa wa dɩ, “Bɩa fʊ bala fʊ nan bɩagɩ suŋŋi! Wɩɩŋ wori a nyaŋŋa vuodieke dɩ yalla yada.”
41009024	Bʊa wa chɔɔŋ wa dɩ keesi bʊnyɩ, ta baarɩ dɩ, “N yaa yada mɩŋ ama n yadaka ka dala, suŋŋi mɩŋ aŋ bʊ dalɩma.”
41009025	Yisa die ye ta daadamba gbigiye ʊ yɩ lɔlɩŋ dɩ, “N baarɩ, jɩmbɩakʊ dieke dɩ yine bʊa wa dɩ ka wʊmma wa ta bala wɩaha, nyɩŋ ʊ ma ta da bɩ yiŋŋi a juu ʊ ma.”
41009026	Jɩmbɩakʊ dɩ keesi ta nagɩ bʊa wa a nɩgɩ tɩŋgbaŋ pemm ta die faasɩ a datɩ wa ta nyɩŋ ʊ ma, bʊa wa dɩ nɩasɩ kuŋ, vuoŋ mana die dɩ baarɩ dɩ ʊ kpiye mɩŋ.
41009027	Ama Yisa die dɩ yigi ʊ nuuŋ me a suŋŋi wo ʊ hagɩ zie.
41009028	Die Yisa dɩ yiŋŋine a juu juoŋ me ʊ kʊaŋandɩɩsɩrɩba dɩ pɩasɩ wa dɩ, “Bɩa die yine tɩ ka bɩagɩ a yagɩ jɩmbɩakʊ?”
41009029	Die ʊ balɩ ba dɩ, “Ŋmɩŋ jʊʊsɩŋ nyɩɩna nan bɩagɩ a yagɩ jɩmbɩatɩ dɩ nɩasɩna naa, jaaŋ bɩ wori.”
41009030	Die ba nyɩŋ mi a ga Galili me, Yisa die ka yaala vuoŋ sɩmma ba benne jigidieke,
41009031	dama die ʊ daga ʊ kʊaŋandɩɩsɩrɩba mɩŋ. Die ʊ balɩ ba dɩ, “Ba nan nagɩ manɩŋ Vuota Bʊadembiŋ wa a yɩ vuosi nuusi me aŋ ba kʊʊ mɩŋ, ama ka daraa ataa kʊaŋ chaaŋ n nan hagɩ kumbu me.”
41009032	Die ba ka sɩba ʊ dagɩkʊ chɩaŋ ama ŋmaamɩŋ die yalla ba aŋaŋ ba baaŋ nan pɩasɩ wa.
41009033	Ba keŋ Kapenɔmi a juu juoŋ a kpatɩ, ʊ pɩasɩ ʊ kʊaŋandɩɩsɩrɩba dɩ, “Bɩa wɩɩŋ nɩ tɩŋ yaa nɩga nɩnhagɩrɩbʊ sieku me wo?”
41009034	Die ba ka yaala ba balɩ wa dama die ba nɩga nɩnhagɩrɩŋ dɩ ba jabɩa yine jakʊʊŋ.
41009035	Yisa die dɩ sʊʊŋ kalɩ ta wa ʊ kʊaŋandɩɩsɩrɩba baŋ aŋaŋ bale wo, a balɩ ba, vuodieke mana dɩ yaala ʊ yi jakʊʊŋ sie ʊ wɩarɩ kʊaŋ ta nagɩ ʊ gbaŋ a yi vuoŋ mana yɔmʊ.
41009036	Die ʊ wa bʊabiŋ a nagɩ wa zieŋ ba nɩŋŋa a nagɩ ʊ nuusi a diisi ʊ ma ta balɩ ba.
41009037	“Vuodieke nɩŋ mana dɩ a keŋ saagɩ a tuo bʊabike gie chanchaaŋ n saaŋ ma tuose mɩŋ, vuodieke nɩŋ mana dɩaŋ dɩ tuosine mɩŋ, tuo wo vuodieke dɩ tʊnna mɩŋ wa mɩŋ.”
41009038	Jɔɔn die dɩ balɩ a yɩ Yisa dɩ, “Dɩdagɩrʊ, die tɩ ye wo vuoŋ dɩ yagɩnana jɩmbɩatɩ vuoŋ me fʊ saaŋ ma, die tɩ balɩ wa dɩ ʊ vaa dama die ʊ ka yi tɩ wʊnyɩ.”
41009039	Yisa dɩ balɩ ba, “Daa nɩ yi ʊ vaa dama, vuoŋ dɩ bɩagɩ a yie mamachi wɩa n saaŋ ma ka kʊaŋ chaaŋ ʊ kaaŋ bɩagɩ a balɩ wɩɩŋ a chʊʊsa n saaŋ.
41009040	Dama vuodieke mana dɩ kana ka waga tɩ gʊtɩ wa tɩ ma.
41009041	Wusie maŋ bala nɩ naa, vuodieke nɩŋ mana dɩ kenne yɩ nɩ nyaaŋ nɩ nyuu dama nɩ dɩ wa ʊ kʊaŋ nan daansɩ ye ka nyʊarɩ.”
41009042	Yisa dɩ baarɩ, “Vuoŋ dɩ a keŋ yi ballɩbɩsɩ gie wʊnyɩ dɩ tuone mɩŋ a dii wo dɩ yi wʊbɩaŋ, dɩ tɩŋ nan dɩ kpɩa ba nagɩna nɩɩŋ a bɔbɩ a yeegi ʊ nyie ta nagɩ wa a taaŋ nyaakpɩɩbʊ ma.
41009043	Dɩɩ yi fʊ nuuŋ yinene fʊ yie wʊbɩatɩ fʊ gobike taaŋ, dama dɩ kpɩa fʊ baaŋ nan juu arɩzanna aŋaŋ nuubalɩmɩŋ, aŋaŋ fʊ baaŋ juu boli dieke me dɩ wone kpatɩŋ aŋaŋ nuusi ale.
41009044	((Jigidieke zɩŋzʊa dɩ benne ba sʊŋ a die ta ka kpie, ta bolibu dɩaŋ ka kpise.))
41009045	Dɩɩ yi fʊ naŋ yinene fʊ yie wʊbɩatɩ fʊ gobike taaŋ dama dɩ kpɩa fʊ baaŋ juu arɩzanna aŋaŋ naŋ gobiŋ a tɩaŋ fʊ baaŋ dɩ yallɩ nagɩsɩ ale ta juu boliŋ me.
41009046	((Jigidieke zɩŋzʊa dɩ benne ba sʊŋ a die ta ka kpie, ta bolibu dɩaŋ ka kpise.))
41009047	Dɩ bɩ yiwo fʊ niŋ dɩaŋ yine fʊ yie wʊbɩatɩ vʊarɩka taaŋ, dama, dɩ kpɩa fʊ baaŋ nan juu arɩzanna aŋaŋ nimbalɩmɩŋ a tɩaŋ fʊ baaŋ nan juu boliŋ me aŋaŋ nine ale.
41009048	Jigidieke zɩŋzʊa dɩ benne ba sʊŋ a die ta ka kpie, ta bolibu dɩaŋ ka kpise.
41009049	“Ŋmɩŋ nan daansɩ nagɩ boliŋ a wʊnsɩ vuoŋ mana sɩba ba ŋaana naga yasɩ a wʊnsa kaabɩŋ nɔŋ die wo.
41009050	“Yasɩ nansɩ mɩŋ, ama ka nansɩbʊ dɩ keŋ nyɩŋ, lalɩa ka bɩ baa ka ye ka nansɩbʊ bɩbra? “Nɩ bemme aŋaŋ taŋ sɩba yasɩ nansɩbʊ aŋ nɩ bemme aŋaŋ sʊgɩfɩalɩŋ aŋaŋ tamba.”
41010001	Yisa die dɩ nyɩŋ mi a garɩsɩ Jɔɔdani mʊgɩrɩ a ga Judia tɩŋgbaŋ ma; daadaŋ pam die dɩ bɩ a keŋ giliŋ wo, ʊ dagɩ ba sɩba ʊ ŋaana wɔŋ daga die wo.
41010002	Farasisi die dɩ keŋ mi a yaala ba magɩsɩ wa, a pɩasɩ wa dɩ, dagɩ tɩ, dɩ yaa sieŋ mɩŋ tɩ mɩra sʊŋ dembiŋ zeti ʊ hɔgʊ mɩŋ?
41010003	Yisa gbaŋ dɩ pɩasɩ ba dɩ, “Lalɩa Mosisi die dɩ balɩ nɩ?”
41010004	Die ba baarɩ dɩ, “Mosisi die baarɩ dembiŋ dɩ keŋ yaala ʊ zeti ʊ hɔgʊ ʊ ŋaaŋ maagɩ wa gbanɩŋ a yɩ wa a dagɩ sɩba ʊ zeti wo mɩŋ, ta vaa wa aŋ ʊ ga.”
41010005	Yisa dɩ balɩ ba dɩ, “Nɩ wɩa die tʊa mɩŋ wɩa Mosisi die dɩ yɩ nɩ nʊarɩ mi.
41010006	Ama dʊnɩa piiliŋ, Ŋmɩŋ die naaŋ wa ‘dembiŋ aŋaŋ hɔgʊ.’
41010007	Naa chɩaŋ ma dembiŋ aŋaŋ hɔgʊ nan vaa ba chʊalɩŋ aŋaŋ ba nɩɩlɩŋ ta faarɩ taŋ aŋ ba bale wo gie nan lagɩŋ
41010008	yi vuobalɩmɩŋ, da vuosi bale bɩbra.
41010009	Die wɩa Ŋmɩŋ dɩ keŋ nagɩ jadieke a lagɩŋ, vuota ka mʊ ʊ puoke.”
41010010	Die ba yiŋŋine kuli tigiŋ ʊ kʊaŋandɩɩsɩrɩba dɩ pɩasɩ wa wɩɩrɩ wɩa.
41010011	Ʊ balɩ ba dɩ “Dembiŋ dieke dɩ zeti ʊ hɔgʊ ta bɩ faarɩ hɔgʊ gaaŋ juu wo hɔgʊ dieke ʊ zetine wo taalɩ ma.
41010012	Hɔgʊ dieke dɩaŋ dɩ zeti ʊ chʊrʊ ta bɩ yallɩ dembiŋ gaaŋ ʊ gbaŋ; juu ʊ chʊrʊkʊrɩ taalɩ ma.”
41010013	Vuosi bataŋ die dɩ yaa ballɩ a keŋ dɩ Yisa gbɩ ba, ʊ kʊaŋandɩɩsɩrɩba dɩ yaga ba.
41010014	Die Yisa dɩ mɩŋŋɩna, ʊ jɩɩ sɩnyɩɩrɩŋ ta balɩ ba dɩ, “Nɩ vaa ballɩbɩsɩsɩ kiere n jigiŋ, daa nɩ yagɩma ba dama Ŋmɩŋ naarɩ yiwo ba die wo sɩɩtɩ.
41010015	Vuodieke mana dɩ a keŋ ka tuo Ŋmɩŋ naarɩ sɩba bʊabiŋ die dɩ tuone nyinti die nɩŋ ʊ kaaŋ juu mi.”
41010016	Die ʊ wa nagɩ ba ʊ nuusi me ta nagɩ ʊ nuusi a diisi diisi ba ma ta yi alibarika a yɩ ba.
41010017	Die Yisa die dɩ dene hagɩ dɩ ʊ dɩa, daa wʊnyɩ dɩ chɩgɩ a keŋ gbirigi ʊ nɩŋŋa ta pɩasɩ wa dɩ, “Dɩdagɩrʊ vɩɩnɩŋ, lalɩa maŋ nan yi a ye miivoli dieke dɩ wone kpatɩŋ?”
41010018	Yisa dɩ pɩasɩ wa dɩ, “Bɩa fʊ wasa mɩŋ vuovɩɩnɩŋ? Vuovɩɩnɩŋ wori ntaala Ŋmɩŋ nyɩɩna ma.
41010019	Fʊnɩŋ sɩba Ŋmɩŋ mɩraha mɩŋ. ‘Da keŋ kʊʊ vuoŋ, da keŋ yaalɩ vuoŋ hɔgʊ, da keŋ gaarɩ, da keŋ yi ŋmɩnchɩbɩsɩ daansɩatieŋ, da keŋ nyɩrɩ vuoŋ, yɩma fʊ chʊa aŋaŋ fʊ naa jɩlɩma.’ ”
41010020	Daa wa dɩ balɩ Yisa dɩ, “Dɩdagɩrʊ n yine bʊabiŋ mana a yaa ga mʊʊna n dɩɩ sieti gie mana mɩŋ.”
41010021	Yisa dɩ daansɩ wa aŋaŋ choti, ta balɩ wa, wʊbalɩmɩŋ tɩala fʊ, “Kulime a daa jadieke mana fʊ yalla a nagɩ ligirehe a yɩ zɔɔlɩntieliŋ, ta nan yi nyintitieŋ arɩzanna ma, ta fʊ keŋ a dɩa mɩŋ.”
41010022	Daa wa die dɩ wʊnna naa ʊ sʊŋ dɩ paalɩ chʊʊsɩ, ʊ nine chaatɩ dɩ tarɩgɩ dama die ʊ faasɩ yiwo ligiretieŋ, die ʊ kuli tigiŋ aŋaŋ sʊgɩchʊʊsɩŋ.
41010023	Yisa dɩ yiŋŋi a daansɩ ʊ kʊaŋandɩɩsɩrɩba ta baarɩ dɩ, “Dɩ tʊa pam aŋaŋ ligiretieŋ dɩ baaŋ nan juu Ŋmɩŋ naarɩ ma.”
41010024	Die dɩ yi ʊ kʊaŋandɩɩsɩrɩba mamachi ʊ balɩkʊ ma, ta Yisa dɩ bɩ balɩ bɩbra dɩ, “N ballɩ, Ŋmɩŋ naarɩ juule wɩa tʊa mɩŋ.
41010025	Nyɔgɩnɩ dɩ baaŋ yi die a garɩ nyɩŋ garɩyɩɩŋ vɔrɩŋ ma wa ka tʊa a tʊgɩ ligiretieŋ dɩ baaŋ nan yi die a juu Ŋmɩŋ naarɩ ma.”
41010026	Die ʊ kʊaŋandɩɩsɩrɩba dɩ wʊnna naa, dɩ bɩ faasɩ yi be mamachi, ba wa pɩasa taŋ dɩ, “Die nɩŋ mɩnɩa bala ʊ ye gbatɩtaanɩŋ?”
41010027	Yisa dɩ daansɩ ba ta baarɩ dɩ, “Vuotaŋ kaaŋ bɩagɩ a yi die ama Ŋmɩŋ nan bɩagɩ a yi dama Ŋmɩŋ jigiŋ wɩɩŋ wori a tʊa.”
41010028	Piita dɩ pɩasɩ dɩ, “Ta tɩnɩŋ nɩŋ, tɩ nagɩna jaaŋ mana a taaŋ ta dɩ fʊ wa?”
41010029	Yisa dɩ balɩ ba dɩ, “Vaa n balɩ nɩ, vuodieke mana dɩ vana ʊ tigiŋ, yaa ʊ nɩmballɩ yaa ʊ nuŋ yaa ʊ chɔɔŋ yaa ʊ ballɩ yaa ʊ kʊatɩ n wɩa aŋaŋ Ŋmɩŋ wʊvɩɩnaha wɩa
41010030	nan daansɩ ye nyinti saŋka gie a tɩaŋ ʊ nagɩna nyindiekemba a taaŋ wa. Ʊ nan ye tige, aŋaŋ nɩmballɩ aŋaŋ nɩɩlɩŋ aŋaŋ ballɩ aŋaŋ kʊatɩ kɔbɩga kɔbɩga tɩŋgbaŋka gie me ta tuo mugisiŋ a gʊtɩ ta saŋŋa dieke dɩ kienene wo ʊ nan ye miivoli dieke dɩ wone kpatɩŋ.
41010031	Ama vuodiekemba dɩ benne nɩŋŋa lele nan wɩarɩ kʊaŋ ta vuodiekemba dɩ benne kʊaŋ lele nan tɩaŋ nɩŋŋa.”
41010032	Die ba wa bie wo sieŋ me a gara Jerusalemi, Yisa die dɩna nɩŋŋa, die dɩ yi ʊ kʊaŋandɩɩsɩrɩba mamachi ta ŋmaamɩŋ dɩ yallɩ vuodiekemba die dɩ dɩna ba kʊaka. Yisa die dɩ bɩ wa ʊ kʊaŋandɩɩsɩrɩba baŋ aŋaŋ bale wo a ga lʊgɩŋ a balɩ ba wudiekemba die dɩ bala a yi wo.
41010033	Ʊ balɩ ba dɩ, “Nɩ daansɩma, tɩ gara Jerusalemi, jigidieke ba baaŋ nagɩ manɩŋ vuota Bʊadembiŋ a ga yɩ Ŋmɩŋ kɩkaabɩtɩba nyɩŋkʊra aŋaŋ Ŋmɩŋ mɩraha dɩdagɩrɩŋ nuusi me aŋ ba dii mɩŋ sarɩya ta baarɩ dɩ n chʊʊsɩya dɩ ba kʊʊ mɩŋ, ta nagɩ mɩŋ a yɩ vuodiekemba dɩ kana ka yi Juu vuosi
41010034	dɩ ba vʊarɩ mɩŋ fala, a tɩɩrɩ nɩntɔbɩtɩ a yɩ mɩŋ, a nɩgɩ mɩŋ aŋaŋ kpaasɩŋ ta kʊʊ mɩŋ ama daraa ataa daraaŋ n nan hagɩ kumbu me.”
41010035	Womi Jemisi aŋaŋ Jɔɔn, Zebedi ballɩ dɩ keŋ Yisa jigiŋ a baarɩ, “Dɩdagɩrʊ, wɩɩŋ benne tɩ yaala fʊ yi a yɩ tɩ.”
41010036	Yisa dɩ pɩasɩ ba dɩ, “Bɩa nɩ yaala n yi a yɩ nɩ?”
41010037	Ba baarɩ dɩ, “Tɩ yaala saŋŋa dieke fʊ keŋ baa fʊ dii fʊ naarɩ aŋaŋ hagɩrɩŋ tɩ ŋaŋ fʊ gʊtɩ kala, wʊnyɩ kala fʊ nuugalɩ wʊnyɩ fʊ nuudiigiŋ.”
41010038	Yisa dɩ balɩ ba, “Nɩ zɩ nɩ jʊʊsɩnana jadieke wo chɩaŋ, nɩ nan bɩagɩ a chii chii diekemba n balla n chii wo? Nɩ nan bɩagɩ a gbalɩgɩ gbalɩgɩ diekemba n baaŋ nan gbalɩgɩ wa?”
41010039	Ba baarɩ “Wa, tɩ nan bɩagɩ.” Yisa dɩ balɩ ba dɩ, “Wusie nɩ nan chii n chiititi, ta bɩ gbalɩgɩ gbalɩgɩ diekemba n balla n gbalɩgɩ wa,
41010040	ama n wo sieŋ dɩ n dagɩ sɩba geŋ wo baaŋ nan kalɩ n nuudiigiŋ, ta geŋ wo kala n nuugalɩ. Ŋmɩŋ bala ʊ nagɩ jigehe gie a yɩ vuodiekemba wɩa ʊ wʊnsɩna wa.”
41010041	Die ʊ kʊaŋandɩɩsɩrɩba banɩŋ, baŋ wa die dɩ wʊnna naa die ba jɩɩ sɩnyɩɩrɩŋ a yɩ Jemisi aŋaŋ Jɔɔn.
41010042	Die wɩa die Yisa dɩ wa ba mana a lagɩsɩ taŋ ta balɩ ba nɩ sɩba baarɩ vuodiekemba dɩ daansɩnana vuosi tɩŋgbaŋka gie ŋaaŋ dagɩ wa ba gbaŋ ta nyɩŋkʊra dɩaŋ ŋaaŋ pɔgɩlɩ wa ba vuosi aŋaŋ nɩŋŋmɩna,
41010043	ama nɩnɩŋ nɩŋ, nɩ sʊnsʊŋ vuodieke dɩ yaalala nyɩŋkʊrɩtɩ, sie ʊ nagɩ ʊ gbaŋ a bɩrɩŋ yɔmʊ banɩŋ ba mana sʊnsʊŋ.
41010044	Vuodieke dɩaŋ dɩ bɩ yaala ʊ bemme nɩŋŋa sie ʊ nagɩ ʊ gbaŋ a bɩrɩŋ vuoŋ mana yɔmʊ,
41010045	dama Ŋmɩŋ Bʊadembiŋ gbaŋ ka keŋye dɩ vuosi yi ʊ yɔŋɩsɩ, ama wʊnɩŋ ʊ balla ʊ yi vuoŋ mana yɔmʊ, a kpi a gbatɩ vuosi pam a taaŋ.
41010046	Die ba kenne a keŋ tʊgɩ tɩŋ kaanɩ ba wasɩnana Jariko, Yisa aŋaŋ ʊ kʊaŋandɩɩsɩrɩba dɩ wa nyɩna tɩka ma daadaŋ pam die dɩdɩ ba kʊaŋ. Daa yɩɩ wʊnyɩ ba wasɩnana Batimiisi, Timiisi bʊa dɩ kalɩ sieku me a jʊʊsa.
41010047	Die ʊ wʊnna dɩ Yisa vuodieke dɩ nyɩnna Nazeriti die benne mi wo, ʊ piili a keesi “Yisa, Davidi haagɩŋ chɩgɩ mɩŋ zɔɔlɩŋ!”
41010048	Die daadamba pam dɩ natɩ wa ta baarɩ dɩ ʊ tarɩ watɩ, yɩɩ wa dɩ wa faasɩ a keesi “Yisa, Davidi haagɩŋ chɩgɩ mɩŋ zɔɔlɩŋ.”
41010049	Yisa dɩ zie ta baarɩ dɩ, “Nɩ wa wa.” Die wɩa die ba wa yɩɩ wa a balɩ wa dɩ, “Hagɩ zie, ʊ wasa fʊ.”
41010050	Ʊ nagɩ ʊ nyinyeeke a vigi taaŋ, ta chɩgɩ ga Yisa jigiŋ.
41010051	Yisa dɩ pɩasɩ wa dɩ, “Bɩa fʊ yaala n yi a yɩ fʊ?” Yɩɩ wa dɩ baarɩ “Dɩdagɩrʊ, n yaala n bɩ yiŋŋi yesime mɩŋ.”
41010052	Yisa dɩ balɩ wa dɩ, “Gamma, fʊ yada gbaanna fʊ.” Lele womi ta ʊ ninehe dɩ yuori ʊ wa dɩ Yisa kʊaŋ sieku me.
41011001	Die ba gana a ga tʊga Jerusalemi ba keŋ Betifiji aŋaŋ Betani tɩgɩsɩ, tɩgɩsɩ gie die bie wo kunkogiŋ dieke ba wasɩnana Olivi Tɩɩsɩsɩ lʊgɩŋ, Yisa dɩ tʊŋ ʊ kʊaŋandɩɩsɩrɩba bale ta
41011002	balɩ ba dɩ, “Nɩ gamma tɩŋkpaŋŋɩ dieke dɩ benne nɩ nɩŋka, nɩ die keŋ a juu tɩka ma nɩ nan ye bonpɔlɩ dɩ bɔbɩna zie vuoŋ dɩ ye ka jʊalɩ ka, nɩ forisike a yaa keŋ giena.
41011003	Vuoŋ dɩ a keŋ keŋ pɩasɩ nɩ, dɩ bɩa nɩ yi dene, nɩ balɩ wa dɩ, tɩ Yɔmʊtieŋ yaalala ka, ama ʊ nan yiŋŋi a yaa ka a keŋ lele.”
41011004	Die ba ga a ye bonpɔlɩka dɩ ka zie sieku me a bɔbɩ juoŋ kaanɩ sanʊaŋ ma. Die ba forisinene ke
41011005	vuosi bataŋ die zie mi, a pɩasɩ ba dɩ, “Bɩa nɩ yie, nɩ forise bonpɔlɩka mɩŋ?”
41011006	Ba balɩ ba Yisa die dɩ bala die wo gbaŋ gbaŋ, die wɩa vuosisi die dɩ vaa ba yaa a ga.
41011007	Die ba yaa bonpɔlɩka a keŋ Yisa jigiŋ a nagɩ ba garɩtɩ a diisi ka sikpeŋ Yisa die dɩ wa jʊalɩ kalɩ ka sikpeŋ.
41011008	Vuosi pam die dɩ nagɩ ba gaatɩ a jaatɩ sieku me bataŋ dɩaŋ dɩ nagɩ vaatɩ ba chɩana nyɩŋ haagɩŋ ma a jaata sieku me.
41011009	Vuodiekemba die dɩ benne ʊ nɩŋŋa aŋaŋ ʊ kʊaŋ, die dɩ wa a piili keesiŋ, “Tɩ Yɔmʊtieŋ, hozaana gbatɩ tɩ a taaŋ lele. Ŋmɩŋ yi alibarika a yɩ vuodieke dɩ kienene wʊnɩŋ Ŋmɩŋ saaŋ ma.
41011010	Ŋmɩŋ bɩ yi alibarika a yɩ tɩ chɔɔŋkʊʊŋ Davidi naarɩ dieke dɩ kienene wo ma. Hozaana! Ŋmɩŋ, vuodieke dɩ benne ŋmɩŋsikpeŋ, gbatɩ tɩ taaŋ leleke gie.”
41011011	Yisa die dɩ ga tʊgɩ Jerusalemi, a ga Ŋmɩŋ jɩamɩŋ juoku sʊŋ, a daansɩ jaaŋ mana ka sʊŋ. Ama saŋŋa dieke ŋmɩŋ dɩ yaala ka nan die ʊ ŋaŋ ʊ kʊaŋandɩɩsɩrɩba, baŋ aŋaŋ bale wo die dɩ nyɩŋ ga Betani.
41011012	Tʊŋ die dɩ vʊnna ba nyɩŋ Betani a kieŋ, kɔŋ die dɩ yallɩ Yisa,
41011013	die ʊ ye kɩnkamɩŋ tɩɩŋ dɩ gana ga zie ŋaŋ vaatɩ, die ʊ ga ʊ daansɩ ye sɩba ka yaa nyɩŋnyɩŋka mɩŋ. Die ʊ tʊgɩna mi die ʊ ye wo vaatɩ nyɩɩna ka sikpeŋ, dama ka saŋŋa die ye ka tʊgɩya aŋaŋ ka baaŋ nan nyɩŋ.
41011014	Yisa dɩ balɩ a yɩ tɩɩka dɩ, “Vuoŋ kaaŋ bɩ ye nyɩŋnyɩŋka fʊ ma a dii bɩbra.” Die ʊ kʊaŋandɩɩsɩrɩba dɩ wʊŋ ʊ bala wa.
41011015	Die ba gana ga tʊgɩ Jerusalemi, Yisa dɩ ga juu Ŋmɩŋ jɩamɩŋ juokpeŋkpɩɩkʊ ma, a piili a yaga vuodiekemba die dɩ yalla nyinti a daa aŋaŋ vuodiekemba die dɩ daanana nyintiti ta kpaŋŋɩ vuodiekemba dɩ yalla ligire a tarɩga aŋaŋ vuodiekemba die dɩ yalla ŋmarɩsɩ a daa teebulisi a bubi bubi.
41011016	Ta ka saagɩya dɩ vuoŋ chii jaaŋ a daagɩ Ŋmɩŋ jɩamɩŋ juokpeŋkpɩɩkʊ gbaakʊ sʊŋ.
41011017	Die ʊ wa dagɩ vuosisi ta baarɩ, “Ŋmɩŋ wɩa baarɩ, Ŋmɩŋ tigiŋ baa ka yiwo Ŋmɩŋ jʊʊsɩŋ jigiŋ a yɩ vuoŋ mana, ta nɩ nagɩ ka a bɩrɩŋ gaarɩŋ tigiŋ?”
41011018	Die Ŋmɩŋ kɩkaabɩtɩba nyɩŋkʊra aŋaŋ Ŋmɩŋ mɩraha dɩdagɩrɩba die dɩ wʊnna naa wa, die ba piili a yaala sieti dɩ ba kʊʊ Yisa. Die ba chɩga wa mɩŋ, dama die ʊ dagɩkʊ die yi daadamba mana mamachi mɩŋ.
41011019	Die jɩŋmɩŋ dɩ tʊgɩna Yisa aŋaŋ ʊ kʊaŋandɩɩsɩrɩba die dɩ nyɩŋ mi.
41011020	Tuŋ die dɩ vʊnna sʊkʊleeliŋ, ba chʊŋ sieku me die ba ye tɩɩ dieke Yisa die dɩ kana a yɩ wa, die ka mana dɩ kpi.
41011021	Piita die dɩ tɩɩnsɩ wudieke die dɩ yine wo ta balɩ a yɩ Yisa dɩ, “Dɩdagɩrʊ, daansɩ, tɩɩka die fʊ kana a yi wa kpiye!”
41011022	Yisa dɩ balɩ ba dɩ, “Nɩ yi Ŋmɩŋ yada. Nɩ keŋ a yi Ŋmɩŋ yada,
41011023	nan bɩagɩ a balɩ a yɩ kunkogiri gie, vʊʊ a ga nan nyaakpɩɩbʊ ma, fʊ gbaŋ gbaŋ fʊ keŋ a balɩ die ta ka chɩɩlɩya fʊ sʊŋ ma, yi yada sɩba fʊ bala die wo nan yi, aŋ ka yi a yɩ fʊ.
41011024	Vaa n balɩ nɩ, naa chɩaŋ ma nɩ keŋ a jʊʊsa Ŋmɩŋ a yaala jaaŋ nɩ tuo a dii sɩba ye ke mɩŋ, aŋ ka yi nɩ jaaŋ.
41011025	Ta nɩ keŋ a zie jʊʊsa Ŋmɩŋ ta vuodieke mana dɩ yine nɩ bɩaŋ, nɩ vaa ʊ taalɩ a chaa wa aŋ nɩ Chɔɔŋ Nabidie Ŋmɩŋ dɩ benne arɩzanna ma dɩaŋ nan nagɩ nɩ taalɩ a chaa nɩ.
41011026	((Ama nɩ keŋ a ka nagɩ nɩ chanchaalɩŋ wʊbɩatɩ a chaa ba, nɩ chɔɔŋ dieke dɩaŋ dɩ benne arɩzanna ma kaaŋ nagɩ nɩ wʊbɩatɩ a chaa nɩ.))”
41011027	Die ba bɩna a yiŋŋi keŋ tʊgɩ Jerusalemi Yisa die dɩ juu Ŋmɩŋ jɩamɩŋ juokpeŋkpɩɩŋ ma a dɩ chʊŋ, Ŋmɩŋ kɩkaabɩtɩba nyɩŋkʊra aŋaŋ Ŋmɩŋ mɩraha dɩdagɩrɩba aŋaŋ tɩŋgbaŋka nyɩŋkʊra bataŋ dɩ keŋ ʊ jigiŋ,
41011028	a pɩasɩ wa dɩ, “Bɩa yiko fʊ yaa yie nyinti gie? Mɩnɩa yɩna fʊ kanɩŋ yiko ke mi?”
41011029	Yisa dɩ balɩ ba dɩ, “Nɩ vaa n pɩasɩ nɩ wʊbalɩmɩŋ amʊ nɩ keŋ bɩagɩ a mɩŋŋɩ balɩ mɩŋ ka chɩaŋ, n nan balɩ nɩ vuodieke yiko n yalla a tʊma nyinti gie wo.
41011030	Nɩ balɩ mɩŋ Jɔɔn die ye wo yiko sɩa a yaa sɩa vuosisi Ŋmɩŋ nyaabʊ, sɩa yiko ke mi die dɩ nyɩŋ, Ŋmɩŋ jigiŋ yaa vuotaŋ jigiŋ?”
41011031	Die ba yiŋŋi a pɩasa taŋ dɩ, “Tɩ baa tɩ balɩ wa lalɩa? Tɩ keŋ baarɩ bʊ nyɩŋ wa Ŋmɩŋ jigiŋ, ʊ nan baarɩ, bɩa die wana yi tɩ ka yi Jɔɔn yada?
41011032	Tɩ nan bɩagɩ baarɩ, vuotaŋ jigiŋ?” (Die ŋmaamɩŋ die yalla ba aŋaŋ vuosisi, dama vuoŋ mana die baarɩ Jɔɔn die yiwo Ŋmɩŋ dɩ tʊnna vuodieke.)
41011033	Die ba balla wudieke a yɩ Yisa die wone “Tɩ zɩ.” Yisa dɩ balɩ ba dɩ, “Die nɩŋ n gbaŋ n kaaŋ balɩ nɩ jigidieke n yene yiko ke gie a yie nyintiti gie.”
41012001	Yisa die dɩ taanna ba nandaga dɩ, “Daa wʊnyɩ die benne a suu tɩɩsɩ dieke dɩ nyɩnana bie, ta mɩɩ gaamɩŋ a geliŋke, ta die a tuu vɔrɩŋ jigidieke ba baaŋ nan dɩ ŋmʊa nyɩŋ biehe nyaabʊ a yie: ta die a mɩɩ jagɩŋ kʊakʊ ma, ta die nagɩ kʊakʊ a yɩ tʊntʊntɩŋ nuusi me dɩ ba daansɩma ka. Dɩ ka diile saŋŋa dɩ a keŋ tʊgɩ ba kpaa a yɩ wa ta dɩaŋ wa kpaa ba tʊaŋ. Ta die wa nagɩ kʊakʊ a yɩ ba ta dɩa ga jigiŋ.
41012002	Tɩɩsɩsɩ bie saŋŋa die dɩ tʊgɩna ka nyɩŋ ʊ tʊŋ ʊ yɔmʊ dɩ ʊ ga vuodiekemba dɩ benne kʊakʊ ma a tuo ʊ tʊaŋ a keŋ.
41012003	Vuosisi die dɩ yigi yɔmʊ wa, a nɩgɩ wa, ta yi ʊ yiŋŋi a ga aŋaŋ nuuwɩaga.
41012004	Tɩɩsɩsɩ tieŋ die dɩ bɩ tʊŋ yɔmʊ wʊnyɩ bɩbra, vuosisi die dɩ nɩgɩ ʊ sikpeŋ me ta nagɩ wa a yi viivi me.
41012005	Tɩɩsɩsɩ tieŋ die dɩ bɩ tʊŋ ʊ yɔmʊ wʊnyɩ bɩbra die ba kʊʊ wa. Die ba yi ʊ yɔŋɩsɩ pam dene gbaŋ gbaŋ a nɩga bataŋ ta kʊa bataŋ.
41012006	Vuodieke nyɩɩna die dɩ tɩala daa wa dɩ baaŋ nan tʊŋ die wone ʊ gbaŋ gbaŋ ʊ bʊadembiŋ dieke ʊ yaalala ʊ wɩa. Kʊaŋ chaaŋ die ʊ tʊŋ wa ta baarɩ ‘N yi yada dɩ ba nan yɩ n bʊa wa jɩlɩma.’
41012007	Ama vuosisi gie die dɩ balɩ a yɩ tamba, ‘Kʊakʊ tieŋ gbaŋ gbaŋ bʊadembiŋ wʊnna, nɩ kiere aŋ tɩ kʊʊ wa, ta ʊ sɩɩtɩ yi tɩ nyinti.’
41012008	Die ba yigi bʊa wa a kʊʊ wa ta nagɩ wa vigi taaŋ kʊakʊ kʊaŋ.”
41012009	Yisa die dɩ pɩasɩ ba dɩ, “Lalɩa kʊakʊ tieŋ dɩ baa ʊ yi? Ʊ nan keŋ kʊʊ vuosisi gie ta nagɩ kʊakʊ a yɩ vuogaasɩ.
41012010	Nɩ ye ka karɩŋ a wʊŋ wɩɩrɩ gie? Dɩ ‘Taŋ dieke mɩmɩɩrɩba die dɩ zetine ta baarɩ ba ka yaala ka wa die dɩ yiŋŋi a keŋ yi gɔŋgɔŋyʊgɩrɩŋ taŋ vɩɩnɩŋ.
41012011	Ŋmɩŋ yine die; ka faasɩ yi tɩ mamachi.’ ”
41012012	Juu vuosi nɩŋŋandɩɩsɩrɩba die dɩ yaala sieŋ dɩ ba yigi wo, dama die ba sɩba a baarɩ ba wɩa die ʊ taaŋ nandagɩrɩ gie. Ama die ba chɩga daadamba ta die vaa wa ta ga.
41012013	Die ba tʊŋ Farasisi vuosi aŋaŋ Herodi vuosi bataŋ dɩ ba ga pɩasɩ wa wʊpɩasɩka ta ye dɩ ʊ nan balɩ wʊbɩaŋ.
41012014	Die ba ga Yisa jigiŋ a baarɩ dɩ, “Dɩdagɩrʊ, tɩ sɩba a baarɩ bala wusie, ta ka chɩɩlɩ vuosi sʊŋanyilike. Fʊnɩŋ bala wusie yaa gamma Ŋmɩŋ dɩ yaala vuotaŋ sɩmma die ta ka daansa yese vuoŋ dɩ sɩna die. Balɩ tɩ, dɩ mʊ dɩ tɩ tumme lampo a yɩma Roma naaŋ wa mɩŋ? Tɩ tumme yaa tɩ zeti?”
41012015	Ama Yisa die mɩŋŋɩ dɩ ba paalɩya mɩŋ ta pɩasɩ ba dɩ, “Bɩa nɩ yaala nɩ magɩsɩ mɩŋ? Nɩ yaa ligiribiŋ a keŋ aŋ n ye ke.”
41012016	Ba yaa a keŋ ʊ pɩasɩ ba dɩ, “Mɩnɩa nine chaaŋ aŋaŋ ʊ saaŋ benne ka ma dene?” Ba baarɩ dɩ, “Naaŋ Siiza.”
41012017	Yisa die dɩ wa baarɩ dɩ, “Tɔ, nɩ tuŋ naaŋ wa dɩ mʊna ʊ tuo dene ta tuŋ Ŋmɩŋ dɩaŋ dɩ mʊna ʊ tuo dene.” Yisa wɩa die dɩ yi be mamachi.
41012018	Womi Sadusisi, vuosi bataŋ dɩ balla dɩ vuoŋ kaaŋ hagɩ kuŋ me, dɩ ga Yisa jigiŋ a ga pɩasɩ wa dɩ,
41012019	“Dɩdagɩrʊ, Mosisi die nagɩna mɩrɩka gie a yɩ tɩ: dɩ dembiŋ dɩ a keŋ kpi ta vaa ʊ hɔgʊ ta wo ballɩ, dɩ daa wa nɩmbʊa mʊ ʊ faarɩ wa kpihɔgʊ wa amʊ ba mɩɩrɩ ballɩ aŋ ba yi vuodieke dɩ kpine ballɩ.
41012020	Tɔ, saŋŋa kaanɩ dembisi bayʊpɔyɩ die benne a yi nɩmballɩ: jakʊʊrɩ chaaŋ die dɩ faarɩ hɔgʊ ta kpi ta wo ballɩ.
41012021	Die wɩa vuodieke die dɩ diisine jakʊʊrɩ ma die dɩ faarɩ hɔgʊ wa gbaŋ ta kpi ta vaa hɔgʊ wa ta wo ballɩ. Dene gbaŋ gbaŋ die dɩ bɩ a yi vuodieke die dɩ diisine bʊtaa wa ma.
41012022	Aŋaŋ tɩalɩka ha mana. Ba bayʊpɔyɩ wa mana die faarɩ hɔgʊ wa mɩŋ ta kpi ta wo ballɩ, ka kʊaŋ kʊaŋ chaaŋ hɔgʊ wa gbaŋ die dɩ kpi.
41012023	Lele, kuŋ hagɩŋ daraaŋ ba mana dɩ a keŋ hagɩ, ba jabɩa balla ʊ sɩmma hɔgʊ wa? Ba bayʊpɔyɩ wa mana die faarɩna wa mɩŋ?”
41012024	Yisa dɩ balɩ ba dɩ, “Nɩ ka sɩba wusie! Dama nɩ zɩ Ŋmɩŋ gbanɩŋ wɩa yaa Ŋmɩŋ hagɩrɩŋ.
41012025	Kunti dɩ a keŋ hagɩ kuŋ me, ba nan dɩ sɩɩ sɩba malakasi dɩ benne arɩzanna ma dene wo, ta hɔɔŋ faarɩŋ yaa dembiŋ yallɩŋ kaaŋ dɩ beri.
41012026	Dɩ tɩalɩ kunti hagɩŋ nɩŋ wɩa nɩ ka karɩŋ Mosisi gbaŋkʊ yaa gamma tɩɩka diile wɩa? Dɩ maagɩya mɩŋ dɩ Ŋmɩŋ die balɩ a yɩ Mosisi dɩ, ‘N yiwo Abarahami Ŋmɩŋ, Aziki Ŋmɩŋ aŋaŋ Jakobu Ŋmɩŋ.’
41012027	Vuosi gie die wɔŋ kpi mɩŋ ama ba ye ko bie wo ba mɩsɩ ma dama Ŋmɩŋ ka yiwo kunti Ŋmɩŋ ʊ yiwo vuodiekemba dɩ benne ba mɩsɩ ma ma Ŋmɩŋ. Nɩ daga vuosi dɩ kunti kaaŋ bɩ hagɩ wa ka yi wusie.”
41012028	Vuodiekemba die dɩ dagɩnana Ŋmɩŋ mɩraha wʊnyɩ die bie mi a wʊŋ ba balɩkʊ. Die ʊ yeye sɩba Yisa die mɩŋŋɩ dagɩ Sadusisi vuosisi pɩasɩkʊ chɩaŋ, die wɩa die ʊ keŋ mi aŋaŋ wʊpɩasɩkɩŋ dɩ, “Mɩra bɩa tɩanna mɩraha mana.”
41012029	Yisa dɩ balɩ wa dɩ, “Jadieke dɩ tɩanna a mana wʊnna ‘Wʊmma, Izara vuosi! Nabidie Ŋmɩŋ nyɩɩna yine tɩ Ŋmɩŋ.
41012030	Chome Ŋmɩŋ aŋaŋ fʊ sʊŋ mana aŋaŋ fʊ yɩaŋ mana aŋaŋ fʊ sʊŋanyile mana aŋaŋ fʊ hagɩrɩŋ mana.’
41012031	Jadieke dɩ gʊtɩna bule wone, chome fʊ chanchaaŋ sɩba fʊ chone fʊ gbaŋ gbaŋ dene. Mɩra bɩ wori a tɩaŋ mɩra ale wo gie.”
41012032	Daa wa dɩ balɩ Yisa dɩ, “Kpaŋŋɩ fʊ gbaŋ dɩdagɩrʊ! Dɩ yiwo wusie fʊ balɩ baarɩ Nabidie Ŋmɩŋ nyɩɩna ma yine Ŋmɩŋ dɩ ŋmɩŋ bɩ wori a gʊtɩ ʊ ma sie ʊ nyɩɩna ma wa,
41012033	dɩ vuota yaalɩma Ŋmɩŋ aŋaŋ ʊ sʊŋ mana, aŋaŋ ʊ sʊŋanyile mana aŋaŋ ʊ hagɩrɩŋ mana, ta yaalɩma ʊ chanchaaŋ sɩba ʊ yaalala ʊ gbaŋ gbaŋ dene wo. Fʊ baaŋ tuo mɩra ale wo gie dɩ tɩaŋ fʊ baaŋ nan kʊa dɔŋɩsɩ ta jʊʊ a yɩ Ŋmɩŋ ta bɩ kaaba nyinti yɩa Ŋmɩŋ.”
41012034	Yisa die dɩ yene ta daa wa mɩŋŋɩ a balɩ wa, ʊ balɩ a yɩ wa, “Fʊnɩŋ aŋaŋ Ŋmɩŋ naarɩ ka yʊa.” Na kʊaŋ chaaŋ vuoŋ die bɩ wo sikimiŋ a baaŋ pɩasɩ wa wʊpɩasɩkɩŋ.
41012035	Yisa die dɩ dagɩnana Ŋmɩŋ jɩamɩŋ juokpeŋkpɩɩkʊ ʊ pɩasɩ ba, wʊpɩasɩkɩrɩ gie dɩ, “Dɩ yiwo lalɩa Ŋmɩŋ mɩra dɩdagɩrɩba dɩ baarɩ dɩ vuovʊarɩkɩŋ Masia wa baa ʊ yi wo Davidi haagɩŋ?
41012036	Ŋmɩŋ Halɩkasɩka die june Davidi ma a yi ʊ baarɩ: ‘Ŋmɩŋ dɩ balɩ a yɩ n Yɔmʊtieŋ: Kala n nuudiigiri gie chaaŋ a ga tʊgɩ saŋŋa dieke n baaŋ nagɩ fʊ dataasɩ a yi fʊ nuuŋ me.’
41012037	Davidi gbaŋ gbaŋ dɩ wasa wa ‘N Yɔmʊtieŋ’ Dɩ baa dɩ yiwo lalɩa ʊ bɩ yi Davidi haagɩŋ?”
41012038	Ʊ dagɩkʊ sʊŋ die ʊ baarɩ dɩ, “Nɩ sɩmma vuodiekemba dɩ dagɩnana Ŋmɩŋ mɩraha, ba nan dɩ yaala ba yeegi guuwagɩtɩ a chʊmma gilime, ta yaala ba wasɩma ba aŋaŋ jɩlɩma nyʊgɩtɩ ma
41012039	ba keŋ juu Ŋmɩŋ jɩamɩŋ juone me, ba yaala vuokpɩɩma jigikasɩka, ba keŋ lagɩ laalɩŋ jigiŋ ba yaala sikpeŋ kpɩɩmatieliŋ jigikasɩka.
41012040	Naa ba ŋaaŋ a nyɩra kpihɔgʊba ta gbata ba nyinti mana, ta jʊʊsa jʊʊsɩ wagɩtɩ sɩba ba chɩga Ŋmɩŋ. Vuodiekemba dɩ yinene dene nan faasɩ ye tɩbɩdatɩŋ pam.”
41012041	Yisa die kalɩ a gbigi wo jigidieke ba nagɩna ligire a yɩa Ŋmɩŋ jɩamɩŋ juokpeŋkpɩɩkʊ ma a daansa ba nagɩnana ba ligire a yɩa, ligiretieliŋ pam die dɩ nagɩ ligire pam a yɩ:
41012042	Womi kpihɔgʊ zɔɔlɩntieŋ dɩ keŋ a nyɩŋ a nagɩ tɔgɩfaasɩ ale a yɩ.
41012043	Yisa dɩ wa ʊ kʊaŋandɩɩsɩrɩba a balɩ a yɩ ba dɩ, “N bala nɩ kpihɔgʊ zɔɔlɩntieŋ wo gie nagɩ ligire pam a yi a tɩaŋ banɩŋ ba mana,
41012044	dama banɩŋ ba mana nagɩ wa ligire a yi ta tɩalɩ ligire pam, ama wʊnɩŋ nɩŋ aŋaŋ ʊ zɔɔlɩbʊ mana ʊ nagɩ wa ʊ yalla die mana a yɩ, ta ka tɩalɩ ligire dieke ʊ baaŋ nan dii gbaŋ.”
41013001	Yisa die dɩ nyɩnnana Ŋmɩŋ jɩamɩŋ juokpeŋkpɩɩkʊ ma ʊ kʊaŋandɩɩsɩrɩba wʊnyɩ dɩ baarɩ dɩ, “Dɩdagɩrʊ, ye mamachi tige die ba mɩna aŋaŋ mamachi tana.”
41013002	Yisa dɩ balɩ wa dɩ, “Ye mamachi nyinti gie, taŋ balɩmɩŋ gbaŋ kaaŋ tɩalɩ a bie ka jigiberisikiŋ ba nan kpaŋŋɩ a mana taaŋ.”
41013003	Die Yisa dɩ ga a kalɩ Olivi Tɩɩsɩ kunkogiŋ me ta Ŋmɩŋ jɩamɩŋ juokpeŋkpɩɩkʊ die bie wo ka nɩŋŋa. Die Piita aŋaŋ Jemisi aŋaŋ Jɔɔn aŋaŋ Andurusi die dɩ keŋ ʊ jigiŋ saŋŋa dieke ʊ benne ʊ nyɩɩna ma wa.
41013004	Ba pɩasɩ wa dɩ, “Balɩ tɩ saŋŋa dieke wɩaha gie dɩ balla a yi.” Bɩ balɩ tɩ “Wudieke dɩ balla a dagɩ sɩba wɩaha gie mana baa a yi mɩŋ?”
41013005	Yisa dɩ balɩ ba dɩ, “Nɩ sɩmma dɩ vuoŋ gaaŋ nɩ.
41013006	Vuosi pam nan keŋ n saaŋ ma a baarɩ ‘N wone wo’, a gaaŋ vuosi pam.
41013007	Nɩ keŋ a wʊŋ tɔntɩ wɩa aŋaŋ tɔntɩ wʊbalɩka nɩ da keŋ vaa ŋmaamɩŋ yalla nɩ. Wɩaha gie nan yi ama a kaaŋ dagɩ sɩba dakpatɩkɩrɩ daarɩ keŋye mɩŋ.
41013008	Buuriŋ nan wagɩ buuriŋ, tɩŋkpaŋŋɩsɩ nan wagɩ tamba, tɩŋgbaŋ nan dɩ dɔma, vuosi nan kpi kɔŋ ama geŋhe baa a yiwo wahalaha piiliŋ.
41013009	“Nɩ daansɩma nɩ gbaŋ, ba nan yigi nɩ a ga naalɩba jigiŋ. Ba nan nɩgɩ nɩ Ŋmɩŋ jɩamɩŋ juone jige, ba nan yi nɩ zie nyɩŋkʊra aŋaŋ naalɩba nɩŋŋa n wɩa, aŋ nɩ balɩ ba Ŋmɩŋ wɩa,
41013010	ama sie Ŋmɩŋ wʊvɩɩnɩŋ tʊgɩ tɩgɩsɩ mana ta dakpatɩkɩrɩ ye keŋ.
41013011	Ba keŋ a yigi nɩ a ga naalɩŋ jigiŋ, nɩ da keŋ vaa ka yi nɩ sʊgɩchʊʊsɩŋ aŋaŋ nɩ baaŋ nan balɩ die, ama saŋka dɩ a keŋ tʊgɩ nɩ balɩ wudieke mana Ŋmɩŋ dɩ bala nɩ balɩ. Dama wudiekemba nɩ balla nɩ balɩ wa kaaŋ yi nɩ wʊbalɩka, a baa a nyɩŋ wa Ŋmɩŋ Haalɩŋ ma.
41013012	Vuosi nan nagɩ ba gbaŋ gbaŋ ba nɩmballɩ a yɩ dɩ ba kʊʊ ba, chʊalɩŋ gbaŋ nan yi die gbaŋ gbaŋ a yɩ ba ballɩ. Ballɩ dɩaŋ nan yiŋŋi a wagɩ ba chʊalɩŋ aŋaŋ ba nɩɩlɩŋ ta nagɩ ba a yɩ dɩ ba kʊʊ ba.
41013013	Vuoŋ mana nan haa nɩ n wɩa, ama vuodieke dɩ a keŋ bɩagɩ tuoli a mana a ga tʊgɩ dakpatɩkɩrɩ nan ye gbatɩtaanɩŋ.
41013014	“Nɩ nan ye ‘Jabɩaŋ’ dɩ zene jigidieke ka kana ka mʊ ka zie.” (Vuoŋ mana dɩ a keŋ karɩŋ wɩaha gie kpaŋŋɩ ʊ gbaŋ a sɩmma ka chɩaŋ). “Saŋka mi vuodiekemba dɩ benne Judia tɩŋgbaŋ ma nɩ chɩgɩ ga kunkogiŋ me.
41013015	Vuoŋ dɩ a keŋ bie ʊ mampili sikpeŋ ʊ da keŋ a sʊʊŋ a juu tigiri me dɩ ʊ nagɩ jaaŋ a ga.
41013016	Vuodieke dɩ benne kʊaŋ ma da keŋ a kuli tigiŋ a nagɩ ʊ nyiŋyeeke.
41013017	Bɩa wʊbɩaŋ balla ka bemme hɔgʊ nyuutitieliŋ me aŋaŋ vuodiekemba dɩ yalla ballɩnyaalɩsɩ!
41013018	Nɩ jʊʊsɩma Ŋmɩŋ amʊ wɩaha gie da keŋ a yi yɩbɩŋ.
41013019	Daraaha mi wahala nan faasɩ a tɩaŋ Ŋmɩŋ dɩ naanna dʊnɩa dɩ yaa ga mʊʊna wahala. Wahala dɩaŋ kaaŋ bɩ beri a tɩaŋ naa.
41013020	Ŋmɩŋ die dɩ tɩŋ ka gobi daraaha, dɩ mʊna vuoŋ tɩŋ kaaŋ ye gbatɩtaanɩŋ ama ʊ vuovʊarɩkaha wɩa ʊ gobi daraaha.
41013021	“Saŋka mi vuoŋ dɩ a keŋ balɩ a yɩ fʊ dɩ, ‘Ye, Ŋmɩŋ vuovʊarɩkɩŋ, Masia wa bie giena yaa ʊ bie mi!’ Da keŋ a tuo wo a dii.
41013022	Dama saŋka mi ŋmɩnchɩbɩsɩ Masiasi aŋaŋ ŋmɩnchɩbɩsɩ naazʊalɩba nan keŋ nyɩŋ a tʊŋ mamachi wɩa dɩ ba gaaŋ vuodiekemba Ŋmɩŋ dɩ vʊarɩna wa gbaŋ, ba tɩŋ nan bɩagɩ.
41013023	Nɩ mɩŋŋɩ a yalla nɩ gbaŋ, n balɩ nɩ wɩɩŋ mana ta daarɩ ye ka tʊgɩya.
41013024	“Wahalaha kʊaŋ chaaŋ ŋmɩnnɩ nan sɩbɩ, chɩɩkʊ kaaŋ bɩ yɩantɩ.
41013025	Chɩŋmarɩsɩsɩ nan nyɩŋ ŋmɩŋsikpeŋ a nan, ta nyindieke mana dɩ benne ŋmɩŋsikpeŋ dɔŋ.
41013026	Saŋka mi vuosi nan ye vuota Bʊadembiŋ dɩ nyɩnna nɩɩŋmara ma a keŋ sʊʊna aŋaŋ yiko pam aŋaŋ chuulikpeŋkpɩɩŋ.
41013027	Ʊ nan tʊŋ malakasisi dɩ ba dɩ dɩa dʊnɩa lʊga mana a lagɩsɩ Ŋmɩŋ vuovʊarɩkaha jigiŋ mana.
41013028	“Nɩ vaa chunchule tɩɩka dagɩ nɩ yɩaŋ. Ka nagɩsɩ dɩ keŋ pɔsa ta vaatɩ dɩ nyɩnna nɩ sɩmma a baarɩ yɩbɩŋ gbigiye mɩŋ.
41013029	Die gbaŋ gbaŋ dɩ sɩɩ, nɩ bɩ a keŋ a ye ta nyinti gie yie nɩ sɩmma a baarɩ n keniŋ gbigiye mɩŋ.
41013030	Wusie nyinti gie mana nan yi ta vuodiekemba mana dɩ benne dʊnɩa mama lele ye kpi.
41013031	Ŋmɩŋsikpeŋ aŋaŋ tɩŋgbaŋ nan keŋ a tɩaŋ, ama n wʊbalɩka kaaŋ tɩaŋ naa da.
41013032	“Ama vuoŋ ka sɩba daa dieke yaa saŋŋa dieke wɩaha gie dɩ baaŋ nan yi. Malakasisi gbaŋ gbaŋ dɩ benne arɩzanna ma aŋaŋ manɩŋ vuota Bʊadembiŋ ka sɩba daa dieke sie Ŋmɩŋ nyɩɩna sɩbɩna.
41013033	Nɩ gbara, a daansɩma, dama nɩ ka sɩba saŋka dɩ baaŋ nan keŋ saŋŋa dieke wo.
41013034	Dɩ baa dɩ sɩmma sɩba daa wʊnyɩ dɩ dɩna a ga tɩŋ, ta vaa ʊ tʊntʊntɩŋ aŋaŋ ba wʊnyɩ mana tʊʊmɩŋ. Ta balɩ dɩ vuodieke dɩ gbarɩnana dɩ ʊ gbara.
41013035	Die wɩa nɩ gbara dama nɩ ka sɩba tigiritieŋ dɩ kienene saŋŋa dieke. Dɩ nan bɩagɩ a yi jɩŋmɩŋ yaa tanseese, yaa kparaaŋ kpaŋ saŋŋa yaa tʊnvʊʊnɩŋ saŋŋa.
41013036	Ʊ a keŋ bʊnyɩ ʊ da keŋ haarɩ fʊ ta gʊʊra.
41013037	N balla wudieke a yɩ nɩ wa, n balɩ a yɩ wa vuoŋ mana dɩ ʊ gbara!”
41014001	Die dɩ wa tɩalɩ wa daraa ale aŋaŋ gasɩtɩaŋkʊ dʊʊga aŋaŋ daraa diekemba ba dinene paanʊ diekemba ba ŋaana ka yie dabɔtɩ bʊ ma wa piili, ta Ŋmɩŋ kɩkaabɩtɩba nyɩŋkʊra aŋaŋ vuodiekemba die dɩ dagɩnana Ŋmɩŋ mɩraha die dɩ yaala sieŋ aŋ ba maansɩ a yigi Yisa a kʊʊ wa.
41014002	Die ba baarɩ dɩ, “Tɩ ka mʊ tɩ yigi wo dʊʊgaka saŋŋa, dɩ daa die vuosisi nan yi watɩ aŋ waagɩŋ nan.”
41014003	Yisa die bie wo Betani, Simoni, vuodieke die dɩ yine gamɩŋ tigiŋ me. Yisa die dɩ kalɩ a die nyindiike ta hɔgʊ wʊnyɩ dɩ a keŋ juu a pɔgɩlɩ tulaari bʊnyɩ ligire die dɩ faasɩna a tʊa ta yaa nyʊʊgɩvɩɩnɩŋ, a yuori kɔlɩbɩka a sitibu a yi Yisa sikpeŋ me.
41014004	Vuodiekemba die dɩ benne mi wo bataŋ dɩ jɩɩ sɩnyɩɩrɩŋ a bala a yɩa tamba dɩ, “Bɩa yine ʊ chʊʊsa tulaaribu?
41014005	Bʊ tɩŋ nan bɩagɩ a nagɩ a daa ligire pam aŋ tɩ tɩŋ nan nagɩ ligirehe a yɩ zɔɔlɩntieliŋ.” Ta die ba zɩa hɔgʊ wa.
41014006	Ama Yisa die dɩ balɩ ba dɩ, “Nɩ vaa wa sɔmm, bɩa yine nɩ daama wa? Wʊvɩɩnɩŋ ʊ yi a yɩ mɩŋ dene,
41014007	nɩ ŋaŋ zɔɔlɩntieliŋ nan dɩ beri daaŋ mana, nɩ keŋ yaala saŋŋa dieke mana nɩ nan suŋŋi be ama n kaaŋ dɩ beri nɩ jigiŋ daaŋ mana.
41014008	Ʊ yiwo wudieke ʊ bɩagɩna, ʊ siti wo tulaari a yi n nyɩŋgbanɩŋ ma a gbarɩ saŋŋa dieke ba baaŋ nan guu mɩŋ.
41014009	Nɩ tuo a dii sɩba jigidieke mana Ŋmɩŋ wʊvɩɩna dɩ baaŋ nan tʊgɩ dʊnɩa mana ma ma, ba nan dɩ bala ʊ yine wudieke wo gie a tɩɩnsa ʊ wɩa.”
41014010	Womi Judasi Asikaroti, ʊ kʊaŋandɩɩsɩrɩba baŋ aŋaŋ bale wo wʊnyɩ dɩ nyɩŋ a ga Ŋmɩŋ kɩkaabɩtɩba nyɩŋkʊra jigiŋ dɩ ʊ posi Yisa chɩaŋ a yɩ ba.
41014011	Die ba wʊnna ʊ kenne wudieke wɩa wa, die ba sʊgɩtɩ dɩ fɩalɩ ta yɩ wa lɔlɩŋ dɩ ba nan yɩ wa ligire. Judasi die dɩ wa piili a yaala sievɩɩnɩŋ ʊ baaŋ yi die a nagɩ Yisa a yi ba nuusi me.
41014012	Dʊʊgaka bʊmbʊŋaŋ daarɩ, daa dieke daaŋ die ba kʊnana gasɩtɩaŋkʊ yiisehe, Yisa kʊaŋandɩɩsɩrɩba die dɩ pɩasɩ wa dɩ, “Sɩa fʊ yaala tɩ ga wʊnsɩ a gbara gasɩtɩaŋkʊ nyindiikehe a yɩ fʊ?”
41014013	Die ʊ tʊŋ ʊ kʊaŋandɩɩsɩrɩba bale ta balɩ ba dɩ, “Nɩ ga a juu tɩka ma nɩ nan haarɩ daa wʊnyɩ dɩ chine jaaŋ aŋaŋ nyaaŋ, nɩ dɩa wa
41014014	a ga juu tigidieke me ʊ junene a balɩ tigiritieŋ: ‘Dɩdagɩrʊ wa baarɩ, juoŋ beri mɩŋ manɩŋ aŋaŋ n kʊaŋandɩɩsɩrɩba dɩ baa tɩ dii gasɩtɩaŋkʊ nyindiikehe?’
41014015	Mi ʊ nan dagɩ juokpeŋkpɩɩŋ dɩ benne sikpeŋ me a yallɩ jaaŋ mana a gbarɩ, mi nɩ nan wʊnsɩ wɩɩŋ mana a gbara.”
41014016	Ʊ kʊaŋandɩɩsɩrɩba die dɩ ga tɩka ma a ye wɩɩŋ mana die ʊ balla dene gbaŋ gbaŋ. Die ba wʊnsɩ gasɩtɩaŋkʊ nyindiikehe mi.
41014017	Jɩŋmɩŋ die dɩ tʊgɩna, Yisa aŋaŋ ʊ kʊaŋandɩɩsɩrɩba baŋ aŋaŋ bale wo die dɩ keŋ mi.
41014018	Die ba gana ga kalɩ a die Yisa dɩ baarɩ dɩ, “N bala nɩ, nɩ wʊnyɩ balla ʊ posi n chɩaŋ, vuodieke aŋaŋ mɩŋ dɩ dinene.”
41014019	Ʊ kʊaŋandɩɩsɩrɩba sʊgɩtɩ die dɩ chʊʊsɩ ba pɩasa wa wʊnyɩ wʊnyɩ, a baarɩ dɩ, “Wusie, n ka yi tama dɩ manɩŋ fʊ daga dene?”
41014020	Yisa dɩ balɩ ba dɩ, “Dɩ yiwo nɩ baŋ aŋaŋ bale wo gie sʊnsʊŋ wʊnyɩ, vuodieke aŋaŋ mɩŋ dɩ lagɩŋna a luo kpalɩ gie me.
41014021	Vuota Bʊadembiŋ nan kpi sɩba Ŋmɩŋ wɩa dɩ dagɩna die wo, ama bɩa wʊbɩaŋ balla ka bemme dembiŋ dieke dɩ balla ʊ posi n chɩaka! Ba tɩŋ ka mɩɩrɩ wa gbaŋ dɩ tɩŋ nan dɩ kpɩa a yɩ wa.”
41014022	Die ba ye ko die mɩŋ Yisa dɩ nagɩ paanʊkʊ a bɩrɩ Ŋmɩŋ a yi ke gbieri gbieri a nagɩ a yɩ ba ta baarɩ dɩ, “Nɩ nagɩ, n nyɩŋgbanɩŋ wʊnna.”
41014023	Ta ʊ bɩ nagɩ nyaaŋchibiŋ aŋaŋ daaŋ a bɩrɩ Ŋmɩŋ a yi ke ta nagɩ a yɩ ba, ba mana dɩ nyuu ka ma.
41014024	Yisa dɩ balɩ ba dɩ, “N Zɩŋ wʊnna, bʊ balla bʊ nyɩŋ a yɩ vuosi pam, bʊ balla bʊ dagɩ sɩba Ŋmɩŋ yɩ wa nʊahaalɩŋ.
41014025	Nɩ vaa n balɩ nɩ wusie, n kaaŋ bɩ a nyuu daabʊ gie sie daa dieke n baaŋ nan nyuu daahaalɩbʊ Ŋmɩŋ naarɩ ma.”
41014026	Die ba wa chɩa Ŋmɩŋ jɩamɩŋ yɩlɩ ka kʊaŋ chaaŋ ba chʊŋ ga Olivi Tɩɩsɩ kunkogiri me.
41014027	Yisa dɩ balɩ ba dɩ, “Nɩ mana nan chɩgɩ ta va mɩŋ, dama Ŋmɩŋ wʊbalɩka dagɩya dɩ Ŋmɩŋ nan kʊʊ yiyagɩrʊ wa ta yiisehe puo taŋ.
41014028	Ama maŋ a keŋ hagɩ kuŋ me, ka kʊaŋ chaaŋ n nan woliŋ nɩ nɩŋŋa a ga Galili tɩŋ ma.”
41014029	Piita dɩ balɩ Yisa dɩ, “Manɩŋ n kaaŋ chɩgɩ ta va fʊ, halɩ vuoŋ mana dɩ chɩgɩ gbaŋ.”
41014030	Yisa dɩ balɩ a yɩ Piita dɩ, “Vaa n balɩ fʊ wusie, jinne yuku gie kparaaŋ nan keŋ a baarɩ ka kʊmma bule ta baarɩ zɩ mɩŋ wa bʊtaa.”
41014031	Piita dɩ wa faasɩ bɩ balɩ dɩ, “Manɩŋ aŋaŋ fʊ dɩ keŋ baa tɩ kpi gbaŋ n kaaŋ baarɩ n zɩ fʊ!” Ʊ kʊaŋandɩɩsɩrɩ tɩalɩkaha die dɩ balɩ dene gbaŋ gbaŋ.
41014032	Die ba tʊgɩna jigiŋ kaanɩ ba wasɩnana Gatisimani, Yisa dɩ balɩ ʊ kʊaŋandɩɩsɩrɩba dɩ, “Nɩ kala gie ta n jʊʊsɩ Ŋmɩŋ.”
41014033	Ta die ʊ yi Piita aŋaŋ Jemisi aŋaŋ Jɔɔn dɩ dɩ wa. Die ʊ sʊŋ dɩ faasɩ chʊʊsɩ sɩba ʊ baa ʊ kpi mɩŋ.
41014034	Ʊ balɩ ba, “N sʊgɩchʊʊsɩkʊ wa faasɩ dala mɩŋ, a ga yaala ka kʊʊ mɩŋ, nɩ wɩarɩ gie ta yesime.”
41014035	Die ʊ chʊŋ a ga nɩŋŋa bɩta a nagɩ ʊ gbaŋ a taaŋ tɩŋgbaŋ, ta jʊʊsɩ Ŋmɩŋ dɩ, “Dɩ tɩŋ nan bɩagɩ a yi, gbalɩgɩsɩ gie saŋŋa tɩŋ tɩaŋ ta va mɩŋ.”
41014036	Ʊ bɩ baarɩ dɩ, “N chʊa, n chʊa, wɩɩŋ ka bɩagɩ fʊ, nagɩ gbalɩgɩsɩsɩ gie ta fʊ va mɩŋ, ama da n dʊŋŋʊ, vaa fʊ dʊŋŋʊ yi.”
41014037	Die ʊ yiŋŋi a ga ʊ kʊaŋandɩɩsɩrɩba bataa wa jigiŋ ta ba gʊʊra, ʊ pɩasɩ Simoni Piita dɩ, “Simoni, gʊʊra mɩŋ? Tɩŋ kaaŋ bɩagɩ a yesime bɩta gbaŋ?”
41014038	Ʊ balɩ ba dɩ, “Nɩ mana hagɩ a gbara ta jʊʊsɩma Ŋmɩŋ, amʊ nɩ da keŋ a jʊʊ magɩsɩŋ ma. Nɩ sʊgɩtɩ yaala nɩ yi wudieke dɩ mʊna, ama nɩ nyɩŋgbaŋka wo hagɩrɩŋ.”
41014039	Ʊ bɩ a yiŋŋi a ga jʊʊsɩ a bala wɩaha mi gbaŋ gbaŋ
41014040	ta bɩ yiŋŋi a keŋ ʊ kʊaŋandɩɩsɩrɩba jigiŋ a ye be ba gʊʊrɩnana; dama gbieŋ die yalla ba pam die ba zɩ ba baaŋ balɩ wa die.
41014041	Die ʊ yiŋŋi a keŋ bʊtaa kʊaŋ chaaŋ, ʊ balɩ ba dɩ, “Nɩ ye ko gʊʊra mɩŋ ta voose? Dɩ mʊ! Nɩ daansɩma, saŋka tʊgɩya mɩŋ dɩ ba nagɩ vuota Bʊadembiŋ wa a yi vuobɩatɩ nuusi me.
41014042	Nɩ hagɩ tɩ ga. Nɩ daansɩ gie, daa dieke dɩ balla ʊ posi n chɩaka wʊnna.”
41014043	Die ʊ ye ko balla wɩa ta Judasi, ʊ kʊaŋandɩɩsɩrɩba baŋ aŋaŋ bale wo sʊŋ wʊnyɩ dɩ keŋ. Die ʊ ŋaŋ daadaŋ pam die kenne, bataŋ dɩ pɔgɩlɩ time bataŋ dɩaŋ dɩ pɔgɩlɩ dengbile. Die Ŋmɩŋ kɩkaabɩtɩba nyɩŋkʊra aŋaŋ vuodiekemba die dagɩnana Ŋmɩŋ mɩraha aŋaŋ tɩka nyɩŋkʊra die tʊnna ba.
41014044	Judasi aŋaŋ ba wɔŋ balɩ zieŋ mɩŋ dɩ, “Maŋ a keŋ mʊgɩsɩ vuodieke kaamɩŋ, daa dieke nɩ yaalala wa ʊ wondene, nɩ yigi wo a mɩŋŋɩ pɔgɩlɩ wa a yaa wa a ga.”
41014045	Judasi die dɩ dene tʊgɩ mi ʊ ga Yisa jigiŋ a baarɩ dɩ, “Dɩdagɩrʊ!” Ta mʊgɩsɩ ʊ kaamɩŋ.
41014046	Die wɩa die ba yigi wo a mɩŋŋɩ pɔgɩlɩ wa.
41014047	Ʊ kʊaŋandɩɩsɩrɩba die dɩ zene mi wo wʊnyɩ dɩ vʊarɩ jɩbɩŋ a gobi Ŋmɩŋ kɩkaabɩtɩba nyɩŋkʊra yɔmʊ wʊnyɩ tɩbɩŋ a taaŋ.
41014048	Yisa die dɩ pɩasɩ ba dɩ, “Nɩ nagɩ wa manɩŋ a bɩrɩŋ wa gaarʊ a wa nagɩ time aŋaŋ dengbile a keŋ nɩ yigi mɩŋ?
41014049	Daaŋ mana die n bie wo nɩ jigiŋ a daga nɩ Ŋmɩŋ jɩamɩŋ juokpeŋkpɩɩkʊ ma, ta nɩ ka yigi mɩŋ. Ama sie Ŋmɩŋ wʊbalɩka keŋ a yi wusie.”
41014050	Die ʊ kʊaŋandɩɩsɩrɩba mana die dɩ dɩna ʊ kʊaka dɩ chɩgɩ ta va wa.
41014051	Dalʊakɩŋ wʊnyɩ die dɩ bɔbɩ garɩŋ nyɩɩna a dɩ Yisa kʊaŋ, die ba yaala ba yigi wo ta yigi ʊ garɩŋ ta garɩkʊ dɩ forisi
41014052	ʊ va garɩkʊ ba nuusi me ta chɩgɩ yɔrɩ a ga.
41014053	Die ba yaa Yisa a ga Ŋmɩŋ kɩkaabɩtɩba jakʊʊrɩ tigiŋ, die Ŋmɩŋ kɩkaabɩtɩba nyɩŋkʊra aŋaŋ tɩŋgbaŋka mana nyɩŋkʊra aŋaŋ vuodiekemba die dɩ dagɩnana Ŋmɩŋ mɩraha die dɩ lagɩsɩ mi.
41014054	Piita die bie wo saasaa a dɩ ba kʊaŋ a ga juu Ŋmɩŋ kɩkaabɩtɩba jakʊʊrɩ gbaakʊ ma. Die ʊ kalɩ mi aŋaŋ gbɩgbarɩtʊ a weeli boliŋ.
41014055	Ŋmɩŋ kɩkaabɩtɩba nyɩŋkʊraha aŋaŋ nyɩŋkʊraha mana die dɩ yaala ba yaalɩ Yisa wʊbɩaŋ amʊ ba kʊʊ wa ta die yaalɩ a waarɩ.
41014056	Vuosi pam die dɩ chibi ŋmɩnchɩbɩsɩ a yɩ wa ama ba ŋmɩnchɩbɩsɩ die dɩ ka dɩ tamba.
41014057	Mi bataŋ die dɩ hagɩ a chibi ŋmɩnchɩbɩsɩ gie a yɩ wa:
41014058	Die tɩ wʊŋya ʊ balla dɩ, “N nan kpaŋŋɩ Ŋmɩŋ jɩamɩŋ juokpeŋkpɩɩkʊ gie vuota dɩ nagɩna ʊ nuusi a mɩɩ a taaŋ, ama ka daraa ataa kʊaŋ chaaŋ n nan mɩɩ kaanɩ, vuota nuuŋ dɩ kana ka mɩɩ ka.”
41014059	Aŋaŋ die mana yɔrɩ ba ŋmɩnchɩbɩsɩ die dɩ ka dɩa tamba.
41014060	Womi Ŋmɩŋ kɩkaabɩtɩba jakʊʊrɩ dɩ hagɩ a zie ba jigiŋ a pɩasɩ Yisa dɩ, “Wo wʊbalɩkɩŋ balɩŋ yaa gamma wɩaha gie vuosisi dɩ balala wa?”
41014061	Ama Yisa die dɩ tarɩ ta ka yuori ʊ nʊaŋ. Ŋmɩŋ kɩkaabɩtɩba jakʊʊrɩ dɩ bɩ pɩasɩ Yisa dɩ, “Fʊ yine Masia, Nabidie Ŋmɩŋ Bʊadembiŋ wa?”
41014062	Yisa dɩ baarɩ dɩ, “N yine wo, nɩ nan ye vuota Bʊadembiŋ dɩ kala Nabidie Ŋmɩŋ nuudiigiŋ chaaŋ a kieŋ aŋaŋ ŋmɩŋsikpeŋ nɩɩŋmara.”
41014063	Ŋmɩŋ kɩkaabɩtɩba jakʊʊrɩ dɩ jɩɩ sɩnyɩɩrɩŋ ta chɩɩrɩ ʊ nyiŋyeeke ta baarɩ dɩ, “Tɩ ka bɩ yaala daansɩatieliŋ bɩbra.
41014064	Nɩ wʊŋ ʊ zana Ŋmɩŋ, lalɩa nɩ balɩ?” Die ba mana dɩ saagɩ dɩ ʊ chʊʊsɩya mɩŋ, dɩ die wɩa ba kʊʊ wa.
41014065	Bataŋ die dɩ piili a tɩɩra nɩntɔbɩtɩ a yie Yisa. Die ba mʊʊ ʊ nine ta nɩgɩ wa, ta pɩasɩ wa dɩ ʊ bʊgɩ a ye vuodieke dɩ nɩgɩna wa. Vuodiekemba die dɩ gbarɩna dɩ nagɩ wa ta fala wa.
41014066	Piita die ye bie wo gbaakʊ ma, ta Ŋmɩŋ kɩkaabɩtɩba jakʊʊrɩ tʊntʊntɩba hɔgʊ wʊnyɩ die dɩ keŋ mi.
41014067	Die ʊ yene Piita dɩ weelinene bolibu ʊ mɩŋŋɩ daansɩ wa ta baarɩ dɩ, “Fʊ gbaŋ die gʊtɩ wa Yisa, Nazeriti vuoke me.”
41014068	Ama Piita dɩ baarɩ, “Aayɩ, N ka sɩba fʊ balala wudieke wo. N ka sɩba ka chɩaŋ.” Ta chʊŋ a ga sanʊarɩ tʊŋ.
41014069	Die hɔgʊ wa gie die dɩ yene womi, ʊ piili a bala a yɩa vuodiekemba die dɩ zene mi dɩ, “Daa wa gie gbaŋ yiwo Yisa kʊaŋandɩɩsɩrɩba wʊnyɩ.”
41014070	Ama Piita dɩ baarɩ dɩ, “Aayɩ” bɩbra. Die dɩ yine sʊaa vuodiekemba die dɩ zene mi dɩ balɩ Piita bɩbra, “Kaaŋ bɩagɩ a baarɩ ka yi Yisa kʊaŋandɩɩsɩrɩba wʊnyɩ, dama fʊ gbaŋ nyɩŋ wa Galili.”
41014071	Piita die dɩ hʊʊ dɩ, “Ŋmɩŋ datɩ n tɩbɩŋ maŋ keŋ ka bala wusie! N ka sɩba daa dieke nɩ balala wa.”
41014072	Womi kparaaka die dɩ kʊŋ ka bule ma ma. Piita die dɩ tɩɩnsɩ Yisa die dɩ balla wudiekemba a yɩ wa wa: “Kparaaŋ nan keŋ a baarɩ ka kʊmma bule wo ta baarɩ zɩ manɩŋ bʊtaa.” Die ʊ piili kpaŋ.
41015001	Tʊŋ die dɩ vʊnna sʊkʊleeliŋ, Ŋmɩŋ kɩkaabɩtɩba nyɩŋkʊraha aŋaŋ tɩŋgbaŋka nyɩŋkʊra aŋaŋ Ŋmɩŋ mɩra dɩdagɩrɩba aŋaŋ nyɩŋkʊra mana die dɩ balɩ a zieŋ ba balla ba yi wudieke. Die ba bɔbɩ Yisa a yaa wa a ga Paliti jigiŋ a nagɩ wa a yi Paliti nuusi me.
41015002	Paliti dɩ pɩasɩ wa dɩ, “Fʊnɩŋ fʊ yine Juu vuosisi naaŋ wa?” Yisa dɩ baarɩ dɩ, “Wa, fʊ balɩna.”
41015003	Ŋmɩŋ kɩkaabɩtɩba nyɩŋkʊraha die dɩ balɩ wʊbɩatɩ pam yaa gamma Yisa ma.
41015004	Paliti dɩ bɩ pɩasɩ Yisa bɩbra dɩ, “Ka baa fʊ balɩ wɩɩŋ? Ye ba balla dɩ yi wudiekemba!”
41015005	Yisa die dɩ bɩ tarɩ bɩbra, die dɩ yi Paliti mamachi.
41015006	Die dɩ yiwo ba buuriŋ wɩɩŋ dɩ gasɩtɩanɩŋ dʊʊga saŋŋa mana ba dagɩ vuobalɩmɩŋ dansarɩka sʊŋ aŋ Paliti vʊarɩ wa a taaŋ.
41015007	Saŋka mi daa wʊnyɩ die dine Barabasi a bie dansarɩka sʊŋ ʊ ŋaŋ vuosi bataŋ. Die ba wagɩ wa Paliti vuosi a yalla ba gbatɩ Juu vuosi a nyɩŋ Paliti vuosisi nuusi me, waagɩbʊ sʊŋ die vuosi bataŋ die dɩ kpi, die wɩa die ba ligi be.
41015008	Daadamba die dɩ lagɩŋ a balla Paliti dɩ ʊ yi ʊ ŋaana a wɔŋ yie die wo a yɩ ba.
41015009	Paliti die dɩ pɩasɩ ba dɩ, “Nɩ yaala n vʊarɩ Juu vuosisi naaŋ wa a yɩ nɩ?”
41015010	Die ʊ paalɩ sɩba a baarɩ Ŋmɩŋ kɩkaabɩtɩba nyɩŋkʊraha die yaa wa Yisa a keŋ a yɩ wa mɩŋ dama die ba yiwo sugigolitieliŋ.
41015011	Ama Ŋmɩŋ jɩamɩŋ nyɩŋkʊraha die dɩ hagɩ a zie vuosi me a balɩ ba dɩ ba baarɩ Paliti vʊarɩ Barabasi a yɩ ba.
41015012	Paliti dɩ bɩ pɩasɩ daadamba dɩ, “Ta bɩa nɩ wa yaala n yi vuodieke nɩ wasɩnana Juu vuosisi naaŋ wa?”
41015013	Die ba yiŋŋi a natɩ a baarɩ dɩ, “Kpaasɩ wa a diisi dagarɩkʊ ma!”
41015014	Ama Paliti die dɩ pɩasɩ ba dɩ, “Taalɩ bɩa ʊ yi?” Ba bɩ faasɩ natɩ dɩ, “Kpaasɩ wa a diisi dagarɩkʊ ma.”
41015015	Paliti die yaala daadamba sʊŋ fɩalɩ die wɩa ʊ vʊarɩ Barabasi a yɩ ba. Ta die wa yi sojasisi dɩ nɩgɩ Yisa aŋaŋ kpaasɩŋ ta wa nagɩ wa a yɩ dɩ ba ga kpaasɩ wa dagarɩkʊ ma.
41015016	Die sojasisi dɩ wa nagɩ Yisa a juu Paliti gbaakʊ ma ta wa sojasi tɩalɩkaha.
41015017	Die ba nagɩ guuŋmɩnɩŋ a yeegi wo, ta nagɩ haŋgɔɔsɩ a wʊnsɩ sibubiŋ a bubi ʊ sikpeŋ me.
41015018	Ta piili a waasa wa dɩ, “Juu vuosisi naaŋ, dʊa dʊa!”
41015019	Die ba nɩgɩ ʊ sikpeŋ me aŋaŋ daaŋ, a tɩɩrɩ nɩntɔbɩtɩ a yi wo ta gbirigi ba dune me a yie sɩba ba jɩama ba naaŋ wa mɩŋ.
41015020	Die ba vʊarɩna wa falaha a kpatɩ wa ba yiŋŋi a vʊarɩ garɩguuŋmɩmbʊ ta nagɩ ʊ gbaŋ gbaŋ ʊ nyiŋyeeke a yeegi wo. Ta yaa wa a gara dɩ ba ga kpaasɩ wa dagarɩkʊ ma.
41015021	Die ba ganana wa ba ga tuoli Simoni, Alekizanda aŋaŋ Rufusi chɔɔŋ, die ʊ yiwo Sayireni tɩŋgbaŋ vuoŋ ta ʊ nyɩŋ jigiŋ a keŋ a juo tɩka ma ba mugisi wo ʊ tuo dagarɩkʊ a chii.
41015022	Die ba yaa Yisa a ga jigidieke ba wasɩnana Gɔlɩgɔta (ka chɩaŋ wone sikpeŋkogilike jigiŋ).
41015023	Mi vuosi bataŋ die dɩ nagɩ daaŋ aŋaŋ tɩɩŋ dieke ba wasɩnana mɩrɩ a lagɩŋ taŋ a yɩ wa, die ʊ zeti bʊ nyuule.
41015024	Die ba kpaasɩ wa a diisi dagarɩkʊ ma ta nagɩ ʊ nyiŋyeeke a puo dʊaŋ ta yi chaachaa ba wʊnyɩ mana dɩ baaŋ nan ye die.
41015025	Die ba kpaasɩ wa wa sʊkʊʊŋ hawasɩ awayɩ saŋŋa.
41015026	Die ba nagɩ gbanɩŋ a maagɩ wɩɩrɩ gie wɩa ba kpaasɩna wa a diisi dagarɩkʊ sikpeŋ dɩ,
41015027	Die ba bɩ kpaasɩ wa gaarɩŋ bale dagarɩsɩ ma a gʊtɩ ʊ ma, wʊnyɩ dɩ bie ʊ nuudiigiŋ ta wʊnyɩ wa dɩaŋ dɩ bie ʊ nuugalɩ chaaŋ.
41015028	((Naa die yine sɩba Ŋmɩŋ gbanɩŋ die dɩ maagɩna dene dɩ, “Die ba nagɩ wa a gʊtɩ vuobɩatɩ ma.”))
41015029	Vuodiekemba die dɩ tɩannana die ŋaaŋ vigi wo ba sikpigile ta taanna jome Yisa ma dɩ, “Aha! Die fʊ bala nan kpaŋŋɩ Ŋmɩŋ Jɩamɩŋ juokpeŋkpɩɩkʊ a taaŋ ta daraa ataa kʊaŋ fʊ mɩɩ ka wa!
41015030	Lele keŋ a sʊʊŋ dagarɩkʊ sikpeŋ a gbatɩ fʊ gbaŋ.”
41015031	Kɩkaabɩtɩba nyɩŋkʊraha aŋaŋ Ŋmɩŋ mɩraha dɩdagɩrɩba gbaŋ die dɩ vʊara Yisa fala ta bala a yɩa taŋ dɩ, “Die bɩagɩ a gbata bataŋ ta kaaŋ bɩagɩ a gbatɩ fʊ gbaŋ.
41015032	Nɩ vaa tɩ ye Masia wa, Izara vuosisi naaŋ wa nan keŋ a sʊʊŋ dagarɩkʊ ma aŋ tɩ yi wo yada!” Die gaarɩŋ bale diekemba ba kpaasɩna a gʊtɩ ʊ ma wa gbaŋ die zɩa wa mɩŋ.
41015033	Die ŋmɩŋ dɩ wana a ga tʊgɩ sikpeŋ sʊnsʊŋ, tɩŋgbaŋka mana mana die dɩ sibi. Die ka sibi wo dee a ga tʊgɩ ŋmɩŋgbɩlɩkɩŋ hawasɩ ataa saŋŋa.
41015034	Hawasɩ ataa wa kʊaŋ chaaŋ Yisa dɩ faasɩ a keesi a baarɩ dɩ, “|iEloyi, Eloyi lema Sabakitani?|r” Ka chɩaŋ wone, “N Ŋmɩŋ, n Ŋmɩŋ, bɩa yine fʊ va mɩŋ?”
41015035	Die vuodiekemba die dɩ zene mi wo bataŋ dɩ wʊnna naa, ba baarɩ dɩ, “Nɩ wʊmma, ʊ wasa Elaja.”
41015036	Ba wʊnyɩ die dɩ chɩgɩ a ga nagɩ gbara alʊ daŋmɩɩsɩŋ ma ta nagɩ ka sagɩ daaŋ ma a yaa ka a yɩ Yisa dɩ ʊ tuo nyuu, ta baarɩ dɩ, “Lele nɩ wa vaa ʊ nyɩɩna aŋ tɩ ye sɩba Elaja nan keŋ a sʊʊŋ wa dagarɩkʊ ma?”
41015037	Yisa die dɩ faasɩ keesi ta kpi.
41015038	Die garɩ dieke die dɩ sagɩna a puo Ŋmɩŋ jɩamɩŋ juokpeŋkpɩɩkʊ bule wo, die dɩ puo bule a nyɩŋ sikpeŋ mi a keŋ sʊʊŋ chɩaŋ ma.
41015039	Die sojasisi jakʊʊŋ dieke die dɩ zene mi a ye Yisa dɩ keesine dene wo ta kpi wo dɩ baarɩ dɩ, “Daa wa gie die seŋ yiwo Ŋmɩŋ Bʊa.”
41015040	Hɔɔŋ bataŋ die gana a ga zie saasaa ta daansa. Meri Magidalini aŋaŋ Salome aŋaŋ Meri vuodieke dɩ yine Jemisi bike aŋaŋ Josefu nuŋ die gʊtɩna hɔgʊba sʊŋ a zie mi.
41015041	Hɔgʊba gie die dɩ wa Yisa a suŋŋi wo saŋŋa dieke die ʊ benne Galili me. Hɔgʊ diekemba die dɩ dɩna wa a ga Jerusalemi gbaŋ die gʊtɩ bie mi.
41015042	Dɩnɩŋ daarɩ mi jɩŋmɩŋ die dɩ tʊgɩna, Josefu vuodieke dɩ nyɩnna Arimatia die dɩ keŋ a tʊgɩ mi.
41015043	Josefu die yiwo vuodieke die ba yɩnana jɩlɩma Juu vuosisi nyɩŋkʊraha sʊŋ ta die ʊ chɩɩsa Ŋmɩŋ naarɩ dɩ baaŋ nan keŋ saŋŋa dieke. Dɩnɩŋ daarɩ mi ba gɔmɩsɩ a gbarɩ davʊʊsɩkɩrɩ daraaŋ. Die Josefu die dɩ dɩ dembisi ta ga Paliti jigiŋ a jʊʊsɩ wa dɩ ʊ vaa ʊ nagɩ Yisa nyɩŋgbaŋka.
41015044	Die dɩ yiwo Paliti mamachi ʊ wʊnna dɩ Yisa wɔŋ kpi mɩŋ. Paliti die dɩ wa sojasisi jakʊʊrɩ a pɩasɩ sɩba Yisa kpi yʊasɩ mɩŋ?
41015045	Die sojaka die dɩ balla wa dɩ Yisa kpiye mɩŋ, ʊ balɩ a yɩ Josefu dɩ ʊ nan bɩagɩ a ga nagɩ Yisa nyɩŋgbaŋka.
41015046	Josefu die dɩ daa garɩŋ a nagɩ Yisa nyɩŋgbaŋka a sʊʊŋ dagarɩkʊ ma ta a vili Yisa nyɩŋgbaŋka a nagɩ ka a dʊaŋ ba tune vɔrɩŋ dieke taŋ lʊgɩŋ ma. Ta die wa nagɩ taŋkpeŋkpɩɩŋ a ligi vɔrɩkʊ nʊaŋ.
41015047	Meri Magidalini aŋaŋ Meri vuodieke dɩ yine Josefu nuŋ die zie a daansa mɩŋ, a die ye ba nagɩna Yisa a dʊaŋ jigidieke wo.
41016001	Die davʊʊsɩkɩrɩ daarɩŋ die dɩ tɩanna, Meri Magidalini aŋaŋ Meri vuodieke dɩ yine Jemisi nuŋ aŋaŋ Salome die dɩ daa tulaari dɩ ba yaa a ga a duuri Yisa nyɩŋgbaŋka.
41016002	Alasiri daraaŋ sʊkʊleeliŋ, die ba ga ʊ vɔrɩkʊ jigiŋ.
41016003	Die ba chʊnnana sieku me wo ba pɩasa taŋ dɩ, “Mɩnɩa balla ʊ biliŋ tanɩ vɔrɩkʊ nʊarɩ ma a yɩ tɩ?”
41016004	(Tanɩ die yiwo taŋkpeŋkpɩɩŋ.) Die ba daansɩ a ye ta tanɩ wɔŋ a biliŋ mɩŋ.
41016005	Die wɩa die ba juu vɔrɩkʊ ma a ye dalʊakɩŋ wʊnyɩ dɩ kalla nuudiigiri chaaŋ a yeegi nyɩŋyɩala, ŋmaamɩŋ die dɩ yigi be.
41016006	Daa wa die dɩ baarɩ dɩ, “Nɩ da vaa ŋmaamɩŋ yalla nɩ. Nɩ yaala Yisa, vuodieke dɩ nyɩnna Nazeriti wa, die ba kpaasɩna dagarɩkʊ ma wa, ama ʊ wo giena ʊ hagɩ kuŋ me mɩŋ! Nɩ daansɩ gie, giena die ba nagɩ wa a dʊaŋ wa.
41016007	Nɩ gamma a balɩ ʊ kʊaŋandɩɩsɩrɩba aŋaŋ Piita: ʊ baa ʊ dɩa nɩ nɩŋŋa a gamma Galili me; nɩ nan ye wo mi sɩba die ʊ balla nɩ die wo.”
41016008	Die wɩa die dɩ yi ŋmaamɩŋ aŋaŋ mamachi die dɩ juu be, ba chɩgɩ a nyɩŋ vɔrɩkʊ ma. Die ba ka balɩ vuoŋ wɩɩŋ, dama ŋmaamɩŋ die yalla ba.
41016009	Die Yisa dɩ hagɩna kumbu me wo dɩnɩŋ daarɩ mi sʊkʊʊŋ die ʊ woliŋ nyɩŋ wa Meri Magidalini jigiŋ vuodieke ma die ʊ yagɩna jɩmbɩatɩ ayʊpɔyɩ wa.
41016010	Meri Magidalini die dɩ ga a balɩ Yisa zʊalɩŋ die dɩ faasɩna kʊmma aŋaŋ sʊgɩchʊʊsɩkʊ dɩ Yisa hagɩ kuŋ me mɩŋ.
41016011	Die ba wʊnna Meri Magidalini dɩ balla dɩ Yisa hagɩya mɩŋ wa, ta wʊnɩŋ ʊ ye wo wo, die ba ka yi wo yada.
41016012	Naa kʊaŋ chaaŋ die ʊ kʊaŋandɩɩsɩrɩba bale die dɩ nyɩŋ tɩka sʊŋ a chʊŋ sieŋ me. Die ʊ tarɩgɩ ʊ gbaŋ a nyɩŋ ba jigiŋ.
41016013	Die ba yiŋŋi a ga balɩ banɩŋ ba, ama die ba ka yi be yada.
41016014	Kʊaŋ kʊaŋ chaaŋ Yisa die dɩ nyɩŋ ʊ kʊaŋandɩɩsɩrɩba baŋ aŋaŋ kaanɩ wa jigiŋ ta ba die. Die ʊ galɩŋ ba dɩ ba yine sikpeŋ hagɩrɩtieliŋ ba kana ka tuo dii vuodiekemba die dɩ balla ba dɩ ba ye wo ʊ hagɩna kumbu me wo.
41016015	Ʊ bɩ balɩ ba dɩ, “Nɩ gamma dʊnɩa mana mana a balɩ Ŋmɩŋ wʊvɩɩnaha a yɩ vuoŋ mana.
41016016	Vuodieke mana dɩ a keŋ a tuo mɩŋ a dii ta nɩ sɩɩ wa Ŋmɩŋ nyaaŋ nan ye gbatɩtaanɩŋ, ama vuodieke mana dɩ a keŋ a ka tuo mɩŋ a dii Ŋmɩŋ nan dii dɩ tieŋ sarɩya a baarɩ ʊ chʊʊsɩya.
41016017	Wɩaha gie nan dɩ dɩ vuodiekemba dɩ bala ba tuo mɩŋ a dii wo: ba nan dɩ yaga jɩmbɩatɩ n saaŋ ma: ba nan dɩ bala wʊbalɩkɩ gaasɩ.
41016018	Ba nan dɩ naga nyinvuuke aŋaŋ ba nuusi, ta nyuu batɩgɩsɩ ta wɩɩŋ kaaŋ yi be. Ba nan nagɩ ba nuusi a diisi yʊagɩtieliŋ me aŋ ba ye alaafɩa.”
41016019	Yisa die dɩ balla wɩaha a kpatɩ wa, die Ŋmɩŋ dɩ nagɩ wa a jʊalɩ Arɩzanna ma, Yisa dɩ ga kalɩ ʊ nuudiigiŋ chaaŋ.
41016020	Die ʊ kʊaŋandɩɩsɩrɩba die dɩ ga a dagɩ jigiŋ mana, Ŋmɩŋ die dɩ suŋŋi be a yɩ ba hagɩrɩŋ aŋ ba yi mamachi tʊʊma a dagɩ sɩba ba wɩaha die yiwo wusie.))
42001001	N zʊa Tiwofilusi: Vuosi pam kpaŋŋɩna ba gbaŋ a maagɩ wudiekemba die dɩ yine tɩ sʊnsʊŋ.
42001002	Die ba maagɩ wa wudiekemba vuodiekemba die dɩ benne piiliku me wo dɩ yene ta balɩ tɩ wa.
42001003	Naa chɩaŋ ma die n gbaŋ gbaŋ die n mɩŋŋɩna a pɩasɩ a sɩba wɩaha gie mana chɩasɩsɩ a piiliku me wo aŋaŋ a ganana die wo, ta yile dɩ dɩ nan dɩ vɩɩna n mɩŋŋɩna maagɩ a dɩɩsɩna die a yɩ fʊ.
42001004	N yiwo naa amʊ fʊ sɩmma wudiekemba mana ba dagɩna fʊ wa chɩaŋ.
42001005	Saŋŋa dieke Herodi die dɩ yine Judia naakpeŋkpɩɩka, die Ŋmɩŋ kɩkaabɩtʊ wʊnyɩ die benne ba wasa wa Zakaria, die ʊ nyɩŋ wa Abija, Ŋmɩŋ kɩkaabɩtʊ buuriŋ ma; die ʊ hɔgʊ Elizabeti dɩaŋ die yiwo Arɔni haagɩŋ.
42001006	Ba bale wo mana beriŋ die vɩɩna mɩŋ Ŋmɩŋ jigiŋ, ta ba mɩŋŋɩ a dɩ Ŋmɩŋ mɩraha aŋaŋ ʊ sieti mana.
42001007	Ama die ba wo ballɩ dama Elizabeti die yiwo hɔgʊpɩrɩŋ, ta ʊ ŋaŋ Zakaria mana die dɩ faasɩ kʊrɩŋ aŋaŋ ba baaŋ mɩɩrɩ.
42001008	Daaŋ kaanɩ Zakaria aŋaŋ ʊ chaakʊ tʊʊma saŋŋa dɩ keŋ tʊgɩ, ta die ʊ ga tʊmma a yɩa Ŋmɩŋ, sɩba ʊ ŋaana yie die wo.
42001009	Die ba taa wa daraa a vʊarɩ wa sɩba banɩŋ Ŋmɩŋ kɩkaabɩtɩba dagɩŋ dɩ sɩna die, dɩ ba vʊarɩ vuodieke dɩ baaŋ nan juu Ŋmɩŋ jɩamɩŋ juokpeŋkpɩɩkʊ ma a jʊʊ Ŋmɩŋ nyɩnnyʊʊgaha. Die ba taa daraaha ta die Zakaria die dɩ dii. Die wɩa die ʊ ga juu juoku,
42001010	ta daadamba die dɩ zie yenni me a jʊʊsa Ŋmɩŋ saŋŋa dieke ʊ jʊnana nyɩnnyʊʊgaha.
42001011	Womi Ŋmɩŋ malaka die dɩ keŋ a nyɩŋ ʊ jigiŋ a zie Ŋmɩŋ koriku nuudiigiŋ chaaŋ jigidieke ʊ jʊna nyɩnnyʊʊgaha.
42001012	Die Zakaria dɩ yene wo wo die ʊ sɩkpaaŋ dɩ vʊʊ ta ŋmaamɩŋ dɩ yigi wo.
42001013	Ama ta malakaka die dɩ balɩ a yɩ wa dɩ, “Zakaria, da vaa ŋmaamɩŋ yalla fʊ! Ŋmɩŋ wʊŋ fʊ jʊʊsɩkʊ mɩŋ, ta fʊ hɔgʊ Elizabeti nan mɩɩrɩ bʊadembiŋ a yɩ fʊ, ta nɩ nan wa wa Jɔɔn.
42001014	Fʊ sʊŋ nan faasɩ fɩalɩ fʊ bʊa wa mɩɩrɩŋ wɩa ta vuosi pam dɩaŋ sʊgɩtɩ nan fɩalɩ ba mɩɩrɩna wa wɩa,
42001015	dama ʊ baa ʊ yiwo vuokpɩɩŋ Nabidie Ŋmɩŋ nɩŋŋa. Ʊ ka baa ʊ nyu daaŋ yaa daahagɩrɩŋ. Ʊ nan suuli aŋaŋ Ŋmɩŋ Haalɩŋ a nyɩŋ saŋŋa dieke ʊ nuŋ dɩ yalla ʊ nyuuti.
42001016	Ʊ nan yi Izara vuosi pam yiŋŋi keŋ ba Yɔmʊtieŋ Ŋmɩŋ jigiŋ.
42001017	Ʊ nan dɩ yallɩ Ŋmɩŋ Haalɩŋ aŋaŋ hagɩrɩŋ sɩba Ŋmɩŋ naazʊa Elaja die dɩ yalla hagɩrɩbʊ die wo. Ʊ nan woliŋ tɩ Yɔmʊtieŋ, ʊ nan yi vuosi yaalɩma ba ballɩ bɩbra, ta yi vuodiekemba dɩ kana ka dɩɩ Ŋmɩŋ aŋ ba yaala ba tuo ʊ nʊaŋ, ʊ nan bɩ yi aŋ vuosi yi siri a gbara ba Yɔmʊtieŋ keniŋ.”
42001018	Zakaria die dɩ balɩ a yɩ malakaka dɩ, “Lalɩa maŋ baaŋ yi a sɩmma a baarɩ naa bala ka yi? Dama n yiwo daajakʊʊŋ, ta n hɔgʊ dɩaŋ dɩ faasɩ a kʊrɩŋ.”
42001019	Malakaka die dɩ yiŋŋi a balɩ wa dɩ, “Manɩŋ, n yiwo Gabiriali, vuodieke dɩ kalla Ŋmɩŋ nɩŋŋa; ta ʊ tʊŋ mɩŋ dɩ n keŋ balɩ wʊvɩɩnaha gie a yɩ fʊ.
42001020	Ama ka tuo n wɩaha dii wudieke dɩ bala ka yi saŋŋa dieke dɩ mʊna. Fʊ kana ka tuo mɩŋ dii wo wɩa, kaaŋ bɩagɩ a balɩ wɩa a ga tʊgɩ daa dieke wɩaha dɩ balla a keŋ yi wusie.”
42001021	Ama daadamba die dɩ zie a chɩɩsa Zakaria ta yile dɩ bɩa ʊ yʊasɩ die Ŋmɩŋ jɩamɩŋ juokpeŋkpɩɩkʊ ma.
42001022	Die ʊ kenne a nyɩŋ wa, die ʊ ka bɩagɩ a balɩ wɩa a yɩ ba. Die ba mɩŋŋɩ dɩ ʊ ye wo wɩɩŋ Ŋmɩŋ jɩamɩŋ juokpeŋkpɩɩkʊ sʊŋ. Die ʊ kana ka bɩagɩ bala wɩaha, die ʊ nagɩ ʊ nuusi a dagɩ ba wɩa.
42001023	Die ʊ tʊʊma saŋŋa Ŋmɩŋ jɩamɩŋ juokpeŋkpɩɩkʊ ma dɩ tɩanna wa, die ʊ yiŋŋi kuli.
42001024	Naa kʊaŋ chaaŋ ʊ hɔgʊ Elizabeti die dɩ yigi nyuuti, ta die lɔbɩrɩ ʊ gbaŋ tigiri me a ga tʊgɩ chɩɩtɩ anʊ,
42001025	ta die ʊ keŋ balɩ a yɩ ʊ gbaŋ dɩ, “N Yɔmʊtieŋ Ŋmɩŋ tʊnna naa a yɩ mɩŋ, ta chɩgɩ mɩŋ zɔɔlɩŋ a vʊarɩ mɩŋ viivi me.”
42001026	Elizabeti nyuuti chɩɩtɩ ayʊaba ma Ŋmɩŋ die dɩ tʊŋ ʊ malaka Gabiriali ʊ ga tɩŋ kaanɩ dɩ benne Galili tɩŋgbaŋ ma ba wasɩnana Nazeriti,
42001027	dɩ ʊ yaa tʊntʊmɩŋ a ga yɩ havʊʊbiŋ wʊnyɩ die dɩ zɩna dembiŋ ta die baa ʊ yallɩ daa wʊnyɩ ba wasɩnana Josefu, vuodieke die dɩ yine naaŋ Davidi haagɩŋ. Havʊʊbike saaŋ die yine Meri.
42001028	Die malakaka dɩ keŋ ʊ jigiŋ a baarɩ dɩ, “Sʊgɩdʊagɩŋ bie fʊ ma, tɩ Yɔmʊtieŋ Nabidie Ŋmɩŋ bie fʊ jigiŋ ta yi alibarika a yi fʊ pam!”
42001029	Meri sɩkpaaŋ die dɩ faasɩ vʊʊ yaa gamma malakaka wʊbalɩkaha ma, die ʊ yile wɩaha chɩasɩ dɩ sɩna die.
42001030	Malakaka die dɩ balɩ a yɩ wa dɩ, “Meri, daa vaa ŋmaamɩŋ yalla fʊ dama Ŋmɩŋ sʊŋ fɩalɩ fʊ ma.
42001031	Nan yigi nyuuti a mɩɩrɩ bʊadembiŋ aŋ nɩ wa wa Yisa.
42001032	Ʊ baa ʊ yiwo vuokpɩɩŋ ta ba wasɩma wa Nabidie Ŋmɩŋ Bʊa. Tɩ Yɔmʊtieŋ Ŋmɩŋ nan yiwo naakpeŋkpɩɩŋ sɩba ʊ chɔɔŋkʊʊŋ Davidi die dɩ sɩna die wo,
42001033	ʊ baa ʊ yiwo Jakobu haagɩsɩ sʊŋ naakpeŋkpɩɩŋ haahuu, ta ʊ naarɩ wo kpatɩŋ!”
42001034	Meri dɩ pɩasɩ malakaka dɩ, “N zɩ dembiŋ, ta naa baa ka lɩa a yi?”
42001035	Die malakaka die dɩ yiŋŋi a balɩ a yɩ wa dɩ, “Ŋmɩŋ Halɩkasɩka nan keŋ a sʊʊŋ fʊ ma, ta Ŋmɩŋ hagɩrɩbʊ nan ligi fʊ. Naa chɩaŋ ma ba nan wa bʊakasɩ wa Ŋmɩŋ bʊa.
42001036	Ama sɩmma a baarɩ fʊ sʊgɩtaa Elizabeti vuodieke dɩ kʊrɩnna wa, lele ʊ yigi wo nyuuti, chɩɩta ayʊaba wʊnna a baa ʊ mɩɩrɩ bʊadembiŋ, wʊnɩŋ vuodieke die ba wasɩnana wa hɔgʊpɩrɩŋ,
42001037	dama wɩɩŋ wori Ŋmɩŋ dɩ kaaŋ bɩagɩ a yi.”
42001038	Meri die dɩ baarɩ dɩ, “Tɔ, manɩŋ n yiwo Ŋmɩŋ yɔmʊ, die yi a yɩ mɩŋ sɩba fʊ bala die wo.” Die malakaka die dɩ wa a nyɩŋ a ga ta va wa.
42001039	Ka kʊaŋ chaaŋ Meri die dɩ yi siri lagɩ lagɩ a ga tɩŋ kaanɩ Judia ma, Judia tɩŋgbaŋ yaa wa kunkoge,
42001040	mi ʊ ga juu Zakaria tigiŋ me a waasɩ Elizabeti.
42001041	Elizabeti die dɩ wʊnna Meri waasɩkʊ, bʊanyaalɩka die dɩ dɔŋ ʊ nyuuti ma. Womi die Ŋmɩŋ Haalɩbʊ die dɩ suuli Elizabeti,
42001042	die ʊ faasɩ a keesi ŋmɩŋsikpeŋ a baarɩ dɩ, “Ŋmɩŋ alibarika bie fʊ ma a tɩaŋ hɔgʊba mana, ta bɩ bie bʊa dieke fʊ balla fʊ mɩɩrɩ wa ma!
42001043	Bɩa yine ta n Yɔmʊtieŋ nuŋ dɩ keŋ n jigiŋ giena?
42001044	N dene a wʊŋ fʊ waasɩkʊ, bʊanyaalɩ dieke dɩ benne n nyuuti ma wa dɩ dɔŋ aŋaŋ sʊgɩfɩalɩŋ.
42001045	Fʊnɩŋ vuodieke dɩ tuone a dii dɩ Ŋmɩŋ dɩ bala wudieke wo nan keŋ yi wusie, sʊgɩfɩalɩŋ yiwo fʊ sɩɩtɩ.”
42001046	Die wɩa Meri die dɩ baarɩ: “N bɩra Ŋmɩŋ n sʊŋ ma,
42001047	ta yaa sʊgɩfɩalɩŋ Ŋmɩŋ vuodieke dɩ yine n Gbɩgbatɩtaantʊ ma,
42001048	dama ʊ chɩgɩ wa manɩŋ vuodieke dɩ yine ʊ hɔgʊlɩa yɔmʊ zɔɔlɩŋ. A nyɩŋ jinne yaa gamma, vuota mana nan baarɩ n yiwo sʊgɩfɩalɩŋ tieŋ,
42001049	dama hagɩrɩtieŋ Nabidie Ŋmɩŋ tʊŋ wa tʊnkpɩɩma a yɩ mɩŋ, ʊ saaŋ yine kasɩ.
42001050	Ʊ bɩ yaa zɔɔlɩŋ aŋaŋ vuota diekemba dɩ chɩgɩnana wa saŋŋa mana.
42001051	Ʊ tɩɩntɩ wa ʊ nuuŋ a tʊŋ hagɩrɩŋ tʊʊma, ta chʊʊsɩ kalinbaantieliŋ wʊsaŋka.
42001052	Ta wuri naakpɩɩma ba naalɩŋ ma, ta kɔtɩ wabɩtɩ,
42001053	ta yi vuodiekemba kɔŋ dɩ yalla nyindiiki vɩɩna ta vaa nyintitieliŋ dɩ ga aŋaŋ nuuwɩaga.
42001054	Ta dɩ nʊa dieke die ʊ yɩna tɩ chɔɔŋkʊʊlɩba Izara vuosisi die dɩ yine ʊ tʊntʊntɩba, ta suŋŋi be.
42001055	Ta bɩ tɩɩnsɩ, a chɩgɩ Abarahami aŋaŋ ʊ haagɩsɩ zɔɔlɩŋ yaa gamma haahuu!”
42001056	Meri die yiwo chɩɩtɩ ataa Elizabeti jigiŋ ta die viiri kuli.
42001057	Die Elizabeti maarɩŋ daaŋ die dɩ tʊgɩ die ʊ mɩɩrɩ Bʊadembiŋ.
42001058	Die ʊ jʊjʊrɩtamba aŋaŋ ʊ maarɩŋ die dɩ wʊnna wʊvɩɩŋ dieke Ŋmɩŋ dɩ yine a yɩ wa wa ba mana sʊgɩtɩ die dɩ fɩalɩ.
42001059	Die bʊanyaalɩka die dɩ tʊgɩna daraa anɩɩ die ba baa ba gobi ʊ kɔlɩ, die ba yaala ba nagɩ wa ʊ chɔɔŋ saaŋ Zakaria a yɩ wa,
42001060	ama die ʊ nuŋ wo die dɩ baarɩ dɩ, “Aayɩ! Ʊ saaŋ nan yi Jɔɔn.”
42001061	Ta ba balɩ a yɩ wa dɩ, “Nɩ tigiri me vuoŋ wori ʊ saaŋ dɩ yi Jɔɔn!”
42001062	Womi die ba nagɩ ba nuusi a dagɩ dagɩtɩ a pɩasɩ ʊ chɔɔŋ wa saaŋ dieke ʊ yaala ba nagɩ yɩ bʊa wa.
42001063	Die ʊ nagɩ ʊ nuusi a balɩ ba dɩ ba yɩ wa gbanɩŋ, die ba nagɩ a yɩ wa, ʊ maagɩ dɩ, “Bʊa wa saaŋ yine Jɔɔn!” Die dɩ yi vuoŋ mana mamachi.
42001064	Lele womi Zakaria die dɩ bɩagɩ a balɩ wɩa bɩbra ta die a piili a bɩra Ŋmɩŋ.
42001065	Die ŋmaamɩŋ die dɩ yigi ʊ jʊjʊrɩtamba mana, wɩaha gie die dɩ mʊʊlɩ a ga tɩgɩ diekemba dɩ benne Judia kunkogiŋ me mana.
42001066	Vuodieke mana die dɩ wʊnna wɩɩrɩ gie mana die dɩ yile a pɩasa taŋ dɩ, “Vuobɩa bʊa wa dɩ baa ʊ bɩrɩŋ?” Dama die ba wɔŋ ye dɩ Ŋmɩŋ hagɩrɩŋ bie ʊ ma.
42001067	Ŋmɩŋ Halɩkasɩka die dɩ suuli bʊa wa chɔɔŋ, Zakaria, die ʊ yiŋŋi balɩ Ŋmɩŋ wɩa dɩ,
42001068	“Nɩ vaa tɩ bɩrɩ tɩ Yɔmʊtieŋ, vuodieke dɩ yine tɩnɩŋ Izara vuosi Ŋmɩnnɩ, dama ʊ keŋye mɩŋ a keŋ suŋŋi ʊ vuosi a gbatɩ ba a taaŋ.
42001069	Ʊ yɩ tɩ wa gbɩgbatɩ hagɩrɩtieŋ ta ʊ yi Ŋmɩŋ tʊntʊntʊ Davidi haagɩŋ.
42001070	Kʊrɩŋ ma wa Nabidie Ŋmɩŋ die vaa wa ʊ naazʊalɩŋ kasɩmba dɩ balɩ naa dɩ,
42001071	ʊ nan gbatɩ tɩ a nyɩŋ tɩ dataasɩ nuusi me aŋaŋ vuodiekemba mana dɩ hana tɩ
42001072	die ʊ bɩ baarɩ ʊ nan chɩgɩ tɩ chɔɔŋkʊʊlɩŋ zɔɔlɩŋ, ta ʊ kaaŋ wɔŋ daaŋ ʊ nʊakasɩka,
42001073	nʊa dieke die ʊ yɩna tɩ chɔɔŋkʊʊŋ Abarahami wa.
42001074	Die ʊ hʊʊ dɩ ʊ nan gbatɩ tɩ a nyɩŋ tɩ dataasɩ nuusi me amʊ tɩ nan bɩagɩ a jɩaŋ wa ta ŋmaamɩŋ wo tɩ,
42001075	ta bɩ vaa tɩ yi vuokasɩ aŋaŋ vuovɩɩna ʊ nɩŋŋa tɩ mɩsɩ ma mana.
42001076	Ta Fʊnɩŋ n bʊa, ba nan wa fʊ Nabidie Ŋmɩŋ naazʊa. Nan woliŋ tɩ Yɔmʊtieŋ nɩŋŋa a wʊnsɩ ʊ sieŋ a yɩ wa,
42001077	ta balɩ ʊ vuosi dɩ ʊ nan gbatɩ ba a taaŋ saŋŋa dieke ʊ balla ʊ nagɩ ba taalɩ a chaa ba wa.
42001078	Wusie, tɩ Nabidie Ŋmɩŋ chɩga zɔɔlɩŋ ta ʊ baga dɩ bie tɩ ma ta tɩ gbatɩtaanɩŋ daraaŋ nan dɩ sɩɩ sɩba ŋmɩŋ pɔsɩŋ,
42001079	ka nan chaaŋ nyɩŋ ŋmɩŋsikpeŋ a yɩ vuodiekemba mana dɩ benne lɩmɩŋ ma aŋaŋ vuodiekemba dɩ gbigine kuŋ; ka nan bɩ chaaŋ tɩ nagɩsɩ ma aŋ tɩ dɩa sʊgɩdʊagɩŋ sieku.”
42001080	Ka kʊaŋ chaaŋ bʊa wa die dɩ bɩrɩma aŋaŋ Ŋmɩŋ sɩbɩŋ, ta die keŋ ga haagɩŋ ma a ga bie mi dee a ga tʊgɩ saŋŋa dieke die ʊ vʊarɩna ʊ gbaŋ Izara vuosi me.
42002001	Saŋka mi die naalɩba jakʊʊŋ Ɔgusitusi die dɩ yɩ nʊaŋ dɩ ba bɩɩsɩ vuodiekemba mana dɩ benne Romani tɩŋgbaŋ mana mana ma ma.
42002002	Die bɩɩsɩkʊ die dɩ bunne a yi wo, die Kirinusi die yine naaŋ Siria tɩŋgbaŋ ma.
42002003	Die wɩa vuoŋ mana die dɩ yiŋŋi a ga ʊ tɩŋ dɩ ba bɩɩsɩ wa.
42002004	Naa chɩaŋ ma Josefu die nyɩŋ wa Nazeriti Galili tɩŋgbaŋ ma a ga Betilehemi, Judia ma ma jigidieke die ba mɩɩrɩna naaŋ Davidi. Josefu die ga wa mi dama die ʊ yiwo naaŋ Davidi haagɩŋ.
42002005	Die ʊ ga wa mi aŋaŋ Meri vuodieke die ʊ balla ʊ faarɩ wa, dɩ ba bɩɩsɩ ba, saŋka mi Meri die yaa wa nyuuti,
42002006	die ba yene bie Betilehemi tɩŋ ma wa, ʊ maarɩŋ saŋŋa dɩ tʊgɩ.
42002007	Die ʊ mɩɩrɩ ʊ hɔgʊlɩa bʊa dembiŋ, die ʊ nagɩ garɩŋ a vili wo a nagɩ wa dʊaŋ dɔŋɩsɩ nyindiike kpalɩ ma dama chaamba juonehe mana die suuliye mɩŋ.
42002008	Die yiyagɩrɩŋ bataŋ die benne tɩka mi chaakʊ a daansa ba yiise hagɩrɩŋ ma yuku mi.
42002009	Ta die tɩ Yɔmʊtieŋ Nabidie Ŋmɩŋ malaka wʊnyɩ die dɩ a keŋ a sʊʊŋ ba jigiŋ, ta tɩ Yɔmʊtieŋ Nabidie Ŋmɩŋ chuulikpeŋkpɩɩŋ die dɩ chaaŋ a giliŋ be. Die ŋmaamɩŋ die dɩ faasɩ a yigi be,
42002010	ama ta malakaka die dɩ balɩ a yɩ ba dɩ, “Nɩ da vaa ŋmaamɩŋ yalla nɩ! N yallɩ wa wʊvɩɩnɩŋ a keŋ dɩ n yɩ nɩ, wudieke dɩ baaŋ nan yi vuoŋ mana sʊgɩfɩalɩŋ pam.
42002011	Yuku gie ba mɩɩrɩ wa nɩ Gbɩgbatɩtaantʊ vuodieke dɩ yine Ŋmɩŋ vuovʊarɩkɩŋ Masia wa, naaŋ Davidi tɩŋ ma.
42002012	Naa balla ka dagɩ nɩ dɩ ka seŋ yiwo wusie: nɩ nan ye ba nagɩna garɩŋ a vili bʊanyaalɩŋ a dʊaŋ dɔŋɩsɩ nyindiike kpalɩ ma.”
42002013	Womi die malakasi pam die dɩ nyɩŋ arɩzanna ma a keŋ a gʊtɩ wʊnɩŋ wa ma ma, ba chɩa yɩla a bɩra Ŋmɩŋ dɩ
42002014	“Nɩ kɔtɩ Nabidie Ŋmɩŋ vuodieke dɩ benne arɩzanna ma saaŋ ŋmɩŋsikpeŋ, ta sʊgɩdʊagɩŋ bemme ʊ vuovʊarɩka ma tɩŋgbaŋka gie me.”
42002015	Die malakasisi die dɩ vaa yiyagɩrɩba ta yiŋŋi a ga arɩzanna ma, yiyagɩrɩba die dɩ balɩ a yɩ tamba dɩ, “Nɩ vaa tɩ ga Betilehemi ma ma a ye wudieke dɩ yine mi, ta Nabidie Ŋmɩŋ dɩ balɩ a yɩ tɩ wa.”
42002016	Die wɩa die ba yi lagɩ lagɩ a ga a ye Meri aŋaŋ Josefu; ta bʊanyaalɩka die dɩ dʊa dɔŋɩsɩ nyindiike kpalɩ ma.
42002017	Die ba yene wo wo, die ba balɩ ba wudieke malakaka die dɩ balla yaa gamma bʊa wa wɩa.
42002018	Vuodieke mana die dɩ wʊnna yiyagɩrɩba die dɩ balla die wo, die dɩ faasɩ yi be mamachi,
42002019	ama Meri die dɩ tɩɩnsɩ wɩaha gie mana ta faasɩ a yile ʊ sʊŋ ma.
42002020	Ka kʊaŋ chaaŋ die yiyagɩrɩba die dɩ yiŋŋi a ga ba yiise jigiŋ. Die ba ganana die ba chɩa yɩla a bɩra Ŋmɩŋ aŋaŋ wudieke ba wʊnna ta ye; die dɩ seŋ yiwo wudieke malakaka die dɩ bala a yɩ ba wa.
42002021	Ba mɩɩrɩna bʊa wa ʊ daraa anɩɩ daraaŋ, die ba gobi ʊ kɔlɩ ta yɩ wa saaŋ Yisa, saaŋ dieke malakaka die dɩ yɩna ta ba ye yigi ʊ nyuutiti.
42002022	Die saŋka dɩ tʊgɩ dɩ Josefu aŋaŋ Meri yi Mosisi mɩraha die dɩ dagɩna die wo, dɩ ba yi kaaba a wʊnsɩ ba gbaŋ Ŋmɩŋ jigiŋ. Die wɩa die ba nagɩ bʊa wa a ga Jerusalemi dɩ ba nagɩ wa a yɩ tɩ Yɔmʊtieŋ Nabidie Ŋmɩŋ,
42002023	sɩba ba maagɩna die tɩ Yɔmʊtieŋ Nabidie Ŋmɩŋ mɩraha ma dɩ, “Hɔgʊlɩa ŋaŋ Bʊadembiŋ nɩŋ mana yiwo tɩ Yɔmʊtieŋ Nabidie Ŋmɩŋ sɩɩtɩ.”
42002024	Ta ba kaabɩ sɩba tɩ Yɔmʊtieŋ Nabidie Ŋmɩŋ mɩraha dɩ dagɩna die dɩ, “Ba nagɩ ŋmarɩbɩsɩ ale yi kaabɩŋ.”
42002025	Saŋka mi daa wʊnyɩ die benne Jerusalemi ma ma ʊ saaŋ die dɩ yi Simiani. Die ʊ yiwo vuovɩɩnɩŋ a chɩga Ŋmɩŋ ta Ŋmɩŋ Halɩkasɩka dɩ bie ʊ ma, die ʊ chɩɩsa saŋŋa dieke Ŋmɩŋ dɩ balla ʊ gbatɩ Izara vuosi a taaŋ mɩŋ.
42002026	Die Ŋmɩŋ Halɩkasɩka die dɩ bala wa dɩ ʊ kaaŋ kpi sie ʊ keŋ ye Ŋmɩŋ vuovaʊrɩkɩrɩ Masia wa.
42002027	Womi Ŋmɩŋ Halɩkasɩka die dɩ vaa Simiani die dɩ ga juu Ŋmɩŋ jɩamɩŋ juokpeŋkpɩɩkʊ sʊŋ. Die Yisa chɔɔŋ aŋaŋ ʊ nuŋ die dɩ yalla wa a keŋ juu Ŋmɩŋ jɩamɩŋ juokpeŋkpɩɩkʊ sʊkʊ dɩ ba yi a yɩ wa wudieke Ŋmɩŋ mɩraha die dɩ dagɩna wa,
42002028	Simiani die dɩ tuo bʊa wa ʊ nuusi me ta die a pagɩ Ŋmɩŋ dɩ,
42002029	“N Yɔmʊtieŋ, ka daaŋ fʊ nʊarɩ vaa manɩŋ fʊ tʊntʊntʊ kpi ta wa kuli aŋaŋ sʊgɩdʊagɩŋ, sɩba die fʊ bala mɩŋ die wo;
42002030	dama n gbaŋ gbaŋ n nine ye Gbɩgbatɩtaantʊ wa, vuodieke fʊ tʊnna wa,
42002031	vuodieke fʊ vʊarɩna a zieŋ a yɩ buuriŋ mana wa.
42002032	Ʊ nan yi chaanɩŋ ta dagɩ vuodiekemba dɩ kana ka yi Juu vuosi fʊ sieŋ, ta nan bɩ yi vuosi yɩma fʊ vuosisi Izara tieliŋ jɩlɩma.”
42002033	Simiani balɩkʊ yaa gamma bʊa wa wɩa, die dɩ yi bʊa wa chɔɔŋ aŋaŋ ʊ nuŋ mamachi.
42002034	Simiani die dɩ jʊʊsɩ Ŋmɩŋ dɩ Ŋmɩŋ yi alibarika a yɩ ba ta balɩ yɩ bʊa wa nuŋ Meri dɩ, “Ŋmɩŋ vʊarɩna bʊa wa gie dɩ ʊ keŋ aŋ Izara vuosi pam nan yɔrɩ; ta ba pam dɩaŋ keŋ ye gbatɩtaanɩŋ. Wʊnɩŋ ʊ baa ʊ yiwo dagɩtɩ a nyɩŋ Ŋmɩŋ jigiŋ aŋ vuosi pam nan balɩ a chʊʊsɩ ka,
42002035	amʊ vuosi pam sʊŋanyile nan nyɩŋ yeŋ me ama wɩɩŋ nan yi ta chʊʊsɩ fʊ gbaŋ gbaŋ fʊ sʊŋ pam.”
42002036	Die Ŋmɩŋ naazʊa jakʊʊŋ wʊnyɩ die benne mi ta yi hɔgʊ, ʊ saaŋ die yine Anna vuodieke dɩ yine Fanueli bʊa ta bɩ yi Aseri buuriŋ vuoŋ, die ʊ yiwo hɔgʊjakʊʊŋ ta die a yallɩ chʊrʊ bɩna ayʊpɔyɩ nyɩɩna,
42002037	ta ʊ chʊrʊ wa die dɩ kpi ta va wa kpihɔgʊ ta ʊ beri bɩna baŋɩsɩ-nɩɩ aŋaŋ anɩɩsa saŋka mi: ama die saŋŋa mana ʊ ŋaaŋ bie wo Ŋmɩŋ jɩamɩŋ juokpeŋkpɩɩkʊ sʊŋ a jɩama Ŋmɩŋ a bɔba nʊaŋ ta jʊʊsa Ŋmɩŋ.
42002038	Saŋka mi gbaŋ gbaŋ die ʊ keŋ haarɩ ba ta bɩrɩ Ŋmɩŋ, ta balɩ bʊa wa wɩa a yɩ vuodiekemba mana die dɩ chɩɩsɩnana saŋŋa dieke Ŋmɩŋ dɩ bala ʊ gbatɩ Jerusalemi vuosi a taaŋ wa.
42002039	Die Josefu aŋaŋ Meri die dɩ yine wudiekemba Ŋmɩŋ mɩraha dɩ dagɩna wa a kpatɩ wa die ba yiŋŋi kuli ba tɩŋ Nazeriti, Galili me.
42002040	Ta bʊa wa die dɩ bɩrɩŋ aŋaŋ hagɩrɩŋ ta yaa yɩaŋ pam, ta Ŋmɩŋ sʊŋ die dɩ fɩalɩ aŋaŋ wa.
42002041	Bɩŋ nɩŋ mana Yisa chɔɔŋ aŋaŋ ʊ nuŋ ŋaaŋ ga wa Jerusalemi a ga dii gasɩtɩaŋkʊ dʊʊgaka.
42002042	Yisa die dɩ tʊgɩna bɩna baŋ aŋaŋ ale die ba ga dɩ ba dii dʊʊgaka sɩba ba ŋaana a wɔŋ gara die wo.
42002043	Dʊʊgaka kʊaŋ chaaŋ die Yisa chɔɔŋ aŋaŋ ʊ nuŋ die dɩ yiŋŋine a kule die ʊ wɩarɩ Jerusalemi ma ama die ba ka sɩba;
42002044	Die ba yile dɩ ʊ gʊtɩ wa daadamba ma, die wɩa die ba chʊŋ damʊʊmɩŋ ta wa piili a yaala wa ba vuosi aŋaŋ ba zʊalɩŋ jige;
42002045	ama die ba ka ye wo, die wɩa die ba yiŋŋi ga Jerusalemi a yaala wa mi.
42002046	Ka daraa ataa daraaŋ die ba ye wo Ŋmɩŋ jɩamɩŋ juokpeŋkpɩɩkʊ sʊŋ, ʊ kalɩ aŋaŋ Juu vuosi dɩdagɩrɩba a wʊmma wudieke ba balala ta pɩasa ba wʊpɩasɩka.
42002047	Die dɩ yiwo vuodiekemba mana die dɩ wʊnnana wa mamachi aŋaŋ ʊ yɩaŋ aŋaŋ ʊ yiŋŋi balɩkʊ.
42002048	Die ʊ chɔɔŋ aŋaŋ ʊ nuŋ die dɩ ye wo mi, die dɩ yi be mamachi pam; ʊ nuŋ die dɩ balɩ wa dɩ, “N bʊa, bɩa fʊ yi tɩ naa? Manɩŋ aŋaŋ fʊ chʊa sʊgɩtɩ paalɩ chʊʊsɩ mɩŋ tɩ dɩ dɩa a yaala fʊ!”
42002049	Die ʊ yiŋŋi a balɩ dɩ, “Bɩa yine nɩ tɩŋ dɩ dɩa a yaala mɩŋ? Nɩ ka sɩba a baarɩ dɩ mʊ dɩ n bemme n Chʊa tigiŋ me?”
42002050	Ama die ba ka sɩba ʊ balɩkʊ chɩaŋ.
42002051	Die Yisa die dɩ yiŋŋi a ga Nazeriti aŋaŋ ba a saaga yɩa ba. Ʊ nuŋ die dɩ tɩɩnsa wɩaha gie mana ʊ sʊŋ ma.
42002052	Yisa die dɩ bɩrɩma a gʊta aŋaŋ yɩaŋ ta Ŋmɩŋ aŋaŋ vuota sʊgɩtɩ dɩ fɩala ʊ ma.
42003001	Saŋŋa dieke Naalɩba jakʊʊŋ Taberisi die dɩ dine naarɩ bɩna baŋ aŋaŋ anʊ wa, ta Pontiwosi Paliti gbaŋ die yiwo Judia nɩŋŋandɩɩsɩrʊ, ta Herodi gbaŋ die dɩ yi Galili naajakʊʊŋ, ta ʊ nɩmbʊa Filipi die yine Ituria aŋaŋ Tirakonitisi naajakʊʊŋ, ta Lasaniasi die dɩ yi Abilene naajakʊʊŋ,
42003002	ta Anasi aŋaŋ Kayafasi die yine Ŋmɩŋ kɩkaabɩtɩba nyɩŋkʊra. Saŋka gie Ŋmɩŋ die dɩ nagɩ ʊ wɩa a yɩ Jɔɔn, Zakaria bʊa wa; die ʊ bie wo haagɩŋ ma.
42003003	Die wɩa Jɔɔn die dɩ dɩ Jɔɔdani mʊgɩkpɩɩrɩ lʊga mana a mʊʊla a yɩa vuosi dɩ ba chɩgɩ nyɩŋ ba tʊntʊmbɩatɩ ma aŋ ʊ sɩɩ ba Ŋmɩŋ nyaabʊ aŋ Ŋmɩŋ nagɩ ba tʊntʊmbɩatɩ a chaa ba.
42003004	Sɩba dɩ maagɩna die Ŋmɩŋ naazʊa Azaya gbaŋkʊ ma dɩ, “Vuoŋ benne haagɩŋ ma a keese a mʊʊla: ‘Nɩ wʊnsɩ tɩ Yɔmʊtieŋ keniŋ sieti ta vaa a tʊgɩsɩ a yɩ wa.
42003005	Gbaga mana nan suuli, ta tana aŋaŋ kunkoge mana jatɩ. Siegɔnte mana nan tʊgɩsɩ ta siebalɔtɩ mana nan mɩŋŋɩ vɩɩna.
42003006	Ta tɩŋgbaŋka gie vuosi mana nan ye Ŋmɩŋ dɩ baa nan gbatɩ ba a taaŋ dene.’ ”
42003007	Daadaŋ pam die dɩ keŋ Jɔɔn jigiŋ dɩ ʊ sɩɩ ba Ŋmɩŋ nyaaŋ, die ʊ balɩ a yɩ ba dɩ, “Nɩnɩŋ nyinvuukehe gie! Mɩnɩa kpaana nɩ dɩ nɩ chɩgɩ nyɩŋ Ŋmɩŋ sɩnyɩɩrɩ dieke dɩ bala ka keŋ nɩ ma wa?
42003008	Nɩ yime wudiekemba dɩ baaŋ dagɩ dɩ nɩ seŋ chɩgɩ nyɩŋ nɩ tʊntʊmbɩatɩ ma. Ta nɩ da yilime nɩ sʊgɩtɩ ma dɩ Abarahami yiwo tɩ chɔɔŋkʊʊŋ. N bala nɩ, Ŋmɩŋ nan bɩagɩ a vaa tanaha gie bɩrɩŋ Abarahami haagɩsɩ.
42003009	Lɩaka wɔŋ yi siri a gbarɩ dɩ ka chɩa tɩɩsɩsɩ; tɩɩ dieke dɩ kana ka nyɩŋ nyɩŋnyɩŋka vɩɩna ba nan chɩa ka a taaŋ a nagɩ yi boliŋ me.”
42003010	Die daadamba die dɩ pɩasɩ wa dɩ, “Bɩa tɩ wa mʊ tɩ yi?”
42003011	Jɔɔn die dɩ yiŋŋi a balɩ ba, “Vuodieke mana dɩ yalla nyinyeeke ale mʊ dɩ ʊ nagɩ kaanɩ a yɩ vuodieke dɩ wone, ta vuodieke dɩaŋ mana dɩ yalla nyindiike mʊ ʊ yi die gbaŋ gbaŋ.”
42003012	Mi lampotuosiriŋ bataŋ dɩ keŋ dɩ ʊ sɩɩ ba Ŋmɩŋ nyaabʊ ta die a pɩasɩ wa dɩ, “Dɩdagɩrʊ, lalɩa tɩ ba tɩ yi?”
42003013	Ʊ yiŋŋi a balɩ ba dɩ, “Nɩ da keŋ tuo a tɩaŋ nɩ mʊna nɩ tuo die.”
42003014	Ta sojasi bataŋ dɩaŋ die dɩ pɩasɩ wa dɩ, “Ta tɩnɩŋ nɩŋ, bɩa tɩ mʊ tɩ yi?” Die ʊ yiŋŋi a balɩ ba dɩ, “Nɩ da mugisi vuosi a tuo ba ligire yaa a chibi ŋmɩnchɩbɩsɩ a yɩ vuosi, ama nɩ vaa nɩ nine suuli nɩ tune.”
42003015	Ta vuosi die dɩ piili a yile ba sʊgɩtɩ ma ta yaa tama Jɔɔn ma, dɩ ʊ nan keŋ a yi Ŋmɩŋ Vuovʊarɩkɩrɩ Masia wa.
42003016	Die wɩa Jɔɔn die balɩ a yɩ ba mana dɩ, “Manɩŋ n sɩwa nɩ aŋaŋ nyaaŋ ama vuodieke dɩ tɩanna mɩŋ kieŋ, n ka tʊgɩ vuodieke dɩ baaŋ forisi ʊ nɩɩra guune gbaŋ. Wʊnɩŋ ʊ nan nagɩ Ŋmɩŋ Halɩkasɩka aŋaŋ boliŋ a sɩɩ nɩ sʊgɩtɩ.
42003017	Ʊ yallɩ wa ʊ kpalɩchaarɩkɩŋ ʊ nuuŋ me dɩ ʊ chaarɩ zaaha ta nagɩ zaabiehe a yi ʊ bumbuŋ me ta nagɩ zaakpeetiti a yi boli dieke dɩ kana ka kpise me.”
42003018	Jɔɔn die dɩ mʊʊlɩna wʊvɩɩnaha gie a yɩa vuosisi, die ʊ balɩ wɩa yiri yiri a kpaaŋ ba dɩ ba tarɩgɩ ba beriŋ.
42003019	Ama die ʊ galɩŋ naaŋ Herodi nɩŋ dama die ʊ gbatɩ wa ʊ gbaŋ gbaŋ ʊ nɩmbʊa hɔgʊ Herodiasi a faarɩ ta bɩ yi wʊbɩatɩ pam.
42003020	A kʊaŋ chaaŋ die ʊ bɩ yi wʊbɩaŋ a gʊtɩ a ma, ta ligi Jɔɔn dansarɩka sʊŋ.
42003021	Saŋŋa dieke Jɔɔn die dɩ sɩnana vuosi Ŋmɩŋ nyaabʊ, die Yisa dɩ keŋ ʊ jigiŋ dɩ ʊ sɩɩ ʊ gbaŋ. Mi Yisa die dɩ jʊʊsa Ŋmɩŋ, ŋmɩŋsikpeŋ die dɩ yuori,
42003022	ta Ŋmɩŋ Halɩkasɩka die dɩ keŋ sʊʊŋ ʊ sikpeŋ aŋaŋ nyɩŋgbanɩŋ sɩba ŋmarɩŋ. Ta lɔlɩŋ dɩ nyɩŋ ŋmɩŋsikpeŋ a baarɩ dɩ, “Fʊnɩŋ fʊ yine n Bʊachoti; fʊnɩŋ n nine dɩ suuli.”
42003023	Yisa die yiwo bɩna baŋɩsɩ-taa ta die a piili ʊ tʊʊma. Vuosi die yile sɩba ʊ yiwo Josefu bʊa; ta Josefu chɔɔŋ die yine Heli,
42003024	ta Heli chɔɔŋ die yine Matati, ta Matati chɔɔŋ die yine Liiva, ta Liiva chɔɔŋ die yine Meliki, ta Meliki chɔɔŋ die yine Janayi, ta Janayi chɔɔŋ die yine Josefu,
42003025	ta Josefu chɔɔŋ die yine Matatiasi, ta Matatiasi chɔɔŋ die yine Amosi, ta Amosi chɔɔŋ die yine Nahumi, ta Nahumi chɔɔŋ die yine Esili, ta Esili chɔɔŋ die yine Nagayi,
42003026	ta Nagayi chɔɔŋ die yine Maati, ta Maati chɔɔŋ die yine Matatiasi, ta Matatiasi chɔɔŋ die yine Semeni, ta Semeni chɔɔŋ die yine Joseki, ta Joseki chɔɔŋ die yine Joda,
42003027	ta Joda chɔɔŋ die yine Johanani, ta Johanani chɔɔŋ die yine Resa, ta Resa chɔɔŋ die yine Zerubabeli, ta Zerubabeli chɔɔŋ die yine Sialitili, ta Sialitili chɔɔŋ die yine Neri,
42003028	ta Neri chɔɔŋ die yine Meliki, ta Meliki chɔɔŋ die yine Addi, Addi chɔɔŋ die yine Kosami, ta Kosami chɔɔŋ die yine Elimadami, ta Elimadami chɔɔŋ die yine Eri,
42003029	ta Eri chɔɔŋ die yine Josua, ta Josua chɔɔŋ die yine Eliaza, ta Eliaza chɔɔŋ die yine Jorimi, ta Jorimi chɔɔŋ die yine Matati, ta Matati chɔɔŋ die yine Liiva,
42003030	ta Liiva chɔɔŋ die yine Simiani, ta Simiani chɔɔŋ die yine Juda, ta Juda chɔɔŋ die yine Josefu, ta Josefu chɔɔŋ die yine Jonami, ta Jonami chɔɔŋ die yine Elayakimi,
42003031	ta Elayakimi chɔɔŋ die yine Melia, ta Melia chɔɔŋ die yine Mena, ta Mena chɔɔŋ die yine Matata, ta Matata chɔɔŋ die yine Nafani, ta Nafani chɔɔŋ die yine Davidi,
42003032	ta Davidi chɔɔŋ die yine Jese, ta Jese chɔɔŋ die yine Obedi, ta Obedi chɔɔŋ die yine Boazi, ta Boazi chɔɔŋ die yine Salimoni, ta Salimoni chɔɔŋ die yine Nasoni,
42003033	ta Nasoni chɔɔŋ die yine Aminadabi, ta Aminadabi chɔɔŋ die yine Adimini, ta Adimini chɔɔŋ die yine Arini, ta Arini chɔɔŋ die yine Hezironi, ta Hezironi chɔɔŋ die yine Perezi, ta Perezi chɔɔŋ die yine Juda,
42003034	ta Juda chɔɔŋ die yine Jakobu, ta Jakobu chɔɔŋ die yine Aziki, ta Aziki chɔɔŋ die yine Abarahami, ta Abarahami chɔɔŋ die yine Tera, ta Tera chɔɔŋ die yine Nahori,
42003035	ta Nahori chɔɔŋ die yine Serugi, ta Serugi chɔɔŋ die yine Rewo, ta Rewo chɔɔŋ die yine Pelegi, ta Pelegi chɔɔŋ die yine Eberi, ta Eberi chɔɔŋ die yine Sela,
42003036	ta Sela chɔɔŋ die yine Kayinani, ta Kayinani chɔɔŋ die yine Afakisadi, ta Afakisadi chɔɔŋ die yine Siami, ta Siami chɔɔŋ die yine Nowa, ta Nowa chɔɔŋ die yine Lameki,
42003037	ta Lameki chɔɔŋ die yine Metusila, ta Metusila chɔɔŋ die yine Enɔki, ta Enɔki chɔɔŋ die yine Jaredi, ta Jaredi chɔɔŋ die yine Mahalaleeli, ta Mahalaleeli chɔɔŋ die yine Keenani,
42003038	ta Keenani chɔɔŋ die yine Enosi, ta Enosi chɔɔŋ die yine Sefi, ta Sefi chɔɔŋ die yine Adami, ta Adami chɔɔŋ die yine Nabidie Ŋmɩŋ.
42004001	Womi Yisa die dɩ nyɩŋ Jɔɔdani mʊgɩkpɩɩrɩ chaaŋ, ta suuli aŋaŋ Ŋmɩŋ Halɩkasɩka, Halɩkasɩka die dɩ vaa ʊ ga haagɩŋ ma,
42004002	mi die Sitaani die dɩ magɩsɩ wa a ga tʊgɩ daraa baŋɩsɩ-nɩɩsa. Saŋka mi mana die ʊ ka dii jaaŋ mana, die wɩa ka kʊaŋ chaaŋ kɔŋ die dɩ yallɩ wa.
42004003	Sitaani die dɩ balɩ wa dɩ, “Dɩɩ yi fʊ seŋ yi Ŋmɩŋ bʊa fʊ vaa tanɩ gie bɩrɩŋ nyindiike.”
42004004	Yisa dɩ yiŋŋi a balɩ wa dɩ, “Dɩ maagɩya Ŋmɩŋ gbaŋkʊ sʊŋ ‘Da nyindiike nyɩɩna ma wɩa vuota dɩ beri.’ ”
42004005	Mi Sitaani dɩ bɩ nagɩ wa a jʊalɩ ŋmɩŋsikpeŋ a dagɩ wa dʊnɩa ka gie mana lagɩ lagɩ,
42004006	ta balɩ wa dɩ, “N nan nagɩ yikoke gie aŋaŋ nyinti gie mana a yɩ fʊ, die ba nagɩ yɩ mɩŋ mɩŋ ta n nan bɩagɩ nagɩha a yɩ vuodieke mana n yaalala.
42004007	N nan nagɩ yikoke gie aŋaŋ nyinti gie mana a yɩ fʊ dɩɩ yi fʊ sʊʊŋ gbirigi a jɩaŋ mɩŋ.”
42004008	Yisa dɩ yiŋŋi a balɩ wa dɩ, “Dɩ maagɩya Ŋmɩŋ gbaŋkʊ sʊŋ dɩ, ‘Vuota jɩama tɩ Yɔmʊtieŋ Nabidie Ŋmɩŋ nyɩɩna ma ta bɩ dɩa ʊ nyɩɩna ma!’ ”
42004009	Die Sitaani dɩ bɩ nagɩ wa a ga Jerusalemi a nagɩ wa a jʊalɩ zieŋ Ŋmɩŋ jɩamɩŋ juokpeŋkpɩɩkʊ sikpeŋ me, ta balɩ wa dɩ, “Fʊ seŋ yi Ŋmɩŋ Bʊa yʊgɩ a chigisi tɩŋgbaŋ,
42004010	dama dɩ maagɩya Ŋmɩŋ gbaŋkʊ sʊŋ dɩ, ‘Ŋmɩŋ nan vaa ʊ malakasisi mɩŋŋɩ daansɩma fʊ.’
42004011	Dɩ bɩ maagɩ dɩ, ‘Ba nan tuoli a tuo fʊ ba nuusi me amʊ fʊ naabɩŋ da keŋ a gbɩŋ taŋ aŋ fʊ ye daŋŋa.’ ”
42004012	Ta Yisa die dɩ yiŋŋi a balɩ wa dɩ, “Dɩ maagɩya Ŋmɩŋ gbaŋkʊ sʊŋ dɩ, ‘Vuoŋ da keŋ magɩsɩ tɩ Yɔmʊtieŋ Nabidie Ŋmɩŋ.’ ”
42004013	Die Sitaani die dɩ magɩsɩna wa a jɩɩ wa die ʊ va wa ta ga, sie saŋŋa dieke ʊ baaŋ nan ye sieŋ bɩbra.
42004014	Ka kʊaŋ chaaŋ Yisa die dɩ yiŋŋi ga Galili, ta die a suuli aŋaŋ Ŋmɩŋ Halɩkasɩka hagɩrɩŋ. Die ba mʊʊlɩ ʊ wɩa tɩŋgbaŋka lʊga mana.
42004015	Die ʊ dagɩ ba Ŋmɩŋ wɩa ba Ŋmɩŋ jɩamɩŋ juone me; ta vuoŋ mana dɩ bɩrɩ wa.
42004016	A kʊaŋ chaaŋ Yisa die dɩ ga Nazeriti, jigidieke die ba wubine wo ʊ ga bɩrɩŋ vuota. Ta die davʊʊsɩkɩrɩ daarɩ die ʊ ga juu Ŋmɩŋ jɩamɩŋ juoŋ me sɩba ʊ wone yie die wo. Die ʊ hagɩ a zie dɩ ʊ karɩŋ Ŋmɩŋ gbaŋkʊ,
42004017	ta die ba nagɩ Ŋmɩŋ gbaŋ dieke Ŋmɩŋ naazʊa Azaya die dɩ maagɩna a keŋ yɩ wa. Die ʊ yuori ke a ye jigidieke ba maagɩna dɩ,
42004018	“Nabidie Ŋmɩŋ Haalɩŋ bie n ma, dama ʊ vʊarɩ mɩŋ mɩŋ dɩ n mʊʊlɩ wʊvɩɩnaha a yɩ zɔɔlɩntieliŋ. Ʊ tʊŋ mɩŋ mɩŋ dɩ ga balɩ yɔŋɩsɩ dɩ n nan vʊarɩ ba a nyɩŋ yɔrɩ, ta bɩ balɩ yɩɩsɩ dɩ ba nan ye, ta bɩ vʊarɩ vuodiekemba dɩ benne mugisiŋ me a taaŋ yɔrɩ,
42004019	ta bɩ mʊʊlɩ dɩ saŋŋa tʊgɩya mɩŋ dɩ Nabidie Ŋmɩŋ gbatɩ ʊ vuosi a taaŋ.”
42004020	Yisa die dɩ karɩnna a kpatɩ wa die ʊ pili gbaŋkʊ a yiŋŋi a nagɩ ka a yɩ Ŋmɩŋ jɩamɩŋ tʊntʊntʊ, ta sʊʊŋ kalɩ. Ta vuodiekemba mana die dɩ benne Ŋmɩŋ jɩamɩŋ juoku me wo die dɩ jɩɩma wa.
42004021	Womi Yisa die dɩ piili a bala ba dɩ, “Wudieke n karɩnna Ŋmɩŋ gbaŋkʊ sʊkʊ, keŋ yi wusie jinne, sɩba nɩ wʊnnana die wo.”
42004022	Die ba mana sʊgɩtɩ die dɩ fɩalɩ aŋaŋ wa ta ba bɩra wa, die dɩ yi be mamachi aŋaŋ wudiekemba ʊ bala wa. Die ba pɩasa taŋ dɩ, “Daa ʊ yine Josefu bʊa wa?”
42004023	Womi Yisa die dɩ balɩ a yɩ ba dɩ, “N ka chɩɩlɩya dɩ nɩ nan balɩ mɩŋ nandagɩrɩ gie dɩ, ‘Gbɩgbaantʊ gbaaŋ fʊ gbaŋ.’ Nɩ nan bɩ balɩ a yɩ mɩŋ dɩ n yi mamachi tʊnkpɩɩma n gbaŋ gbaŋ n tɩŋ ma sɩba nɩ wʊnnana dɩ n yiye Kapenɔmi ma wa.
42004024	Wusie maŋ bala nɩ dɩ, vuosi ka tuose Ŋmɩŋ naazʊa ʊ gbaŋ gbaŋ ʊ tɩŋ ma.
42004025	Wusie, kpihɔgʊba pam die benne Izara tɩŋgbaŋ ma, saŋŋa dieke Elaja die dɩ benne wo, saŋka mi die nɩɩŋ dɩ ka nɩɩya bɩna ataa aŋaŋ chɩɩtɩ ayʊaba, ta kɔŋkpɩɩŋ dɩ keŋ nan tɩŋgbaŋka mana ma,
42004026	ama Ŋmɩŋ die ka tʊŋ Elaja ba wʊnyɩ mana jigiŋ; die ʊ tʊŋ wa wa kpihɔgʊ dieke dɩ benne Zarefati Sadoni tɩŋ ma wa jigiŋ.
42004027	Saŋŋa dieke Ŋmɩŋ naazʊa Elasa die dɩ benne wo gama pam die benne Izara tɩŋ ma, ama ba wʊnyɩ mana die ka ye gbaamɩŋ sie Naamani vuodieke dɩ yine Siria dembiŋ, wʊnɩŋ ʊ nyɩɩna ma die yene gbaamɩŋ.”
42004028	Die vuodiekemba mana die dɩ benne Ŋmɩŋ jɩamɩŋ juoku me wo ta wʊŋ Yisa balɩkʊ gie, die dɩ jɩɩ sɩnyɩɩrɩŋ pam aŋaŋ wa.
42004029	Die ba hagɩ a yagɩ wa a nyɩŋ tɩka a yaa wa ga kunkogi dieke ba mɩna ba tɩka a zie wo sikpeŋ a yaala ba kpaŋŋɩ wa a taaŋ gɔɔlɩkʊ sʊŋ,
42004030	ama die ʊ nyɩɩgɩ ba sʊnsʊŋ a chʊŋ ga.
42004031	Ka kʊaŋ chaaŋ ta Yisa die dɩ ga Kapenɔmi dieke dɩ benne Galili tɩŋgbaŋ ma wa, davʊʊsɩkɩrɩ daarɩ die ʊ juu Ŋmɩŋ jɩamɩŋ juoku me a piili daga vuosi Ŋmɩŋ wɩa.
42004032	Ʊ dagɩkʊ die dɩ yi be mamachi pam dama die ʊ bala aŋaŋ yiko.
42004033	Ta daa wʊnyɩ jɩmbɩaŋ die dɩ yalla ta ʊ bie Ŋmɩŋ jɩamɩŋ juoku me die dɩ faasɩ keesi ŋmɩŋsikpeŋ dɩ,
42004034	“Fʊnɩŋ Yisa, vuodieke dɩ nyɩnna Nazeriti, bɩa fʊ yaala tɩ jigiŋ? Keŋ dɩ fʊ chʊʊsɩ tɩ mɩŋ? N sɩba vuodieke dɩ yine fʊ, yiwo Ŋmɩŋ tʊntʊnkasɩ vuoŋ.”
42004035	Ta Yisa die dɩ natɩ jɩmbɩakʊ dɩ, “Tarɩ watɩ ta keŋ nyɩŋ daa wa ma.” Die jɩmbɩakʊ dɩ nagɩ daa wa taaŋ tɩŋgbaŋ ba mana nɩŋŋa ta keŋ nyɩŋ ʊ ma, aŋaŋ ka nagɩna wa a taaŋ tɩŋgbaŋ mana die ka ka yɩ wa daŋŋa.
42004036	Die dɩ yi vuotamba mana mamachi die ba pɩasa tamba dɩ, “Bɩa balɩŋ wʊnna? Ta ʊ yaa yiko aŋaŋ hagɩrɩŋ a yɩa jɩmbɩatɩ nʊa, ta a nyɩna vuosi ma.”
42004037	Die wɩa die ba mʊʊlɩ Yisa saaŋ tɩka ma mana.
42004038	Saŋka mi Yisa die dɩ nyɩŋ Ŋmɩŋ jɩamɩŋ juoku me a ga Simoni tigiŋ. Die Simoni hanɩɩŋ hɔgʊ die dɩ dʊa a yʊagɩ, ʊ nyɩŋgbanɩŋ die dɩ faasɩ tʊʊlɩ, die ba jʊʊsɩ Yisa dɩ ʊ suŋŋi wo.
42004039	Ta Yisa die dɩ ga a ga zie jigidieke ʊ dʊana wa, ta yɩ yʊagɩbʊ nʊaŋ, die yʊagɩbʊ dɩ va wa; ta hɔgʊ wa dɩ hagɩ bʊnyɩ a yi ba chaantɩ.
42004040	Die ŋmɩŋ die dɩ june a kpatɩ, vuodiekemba mana die dɩ yalla yʊagɩtieliŋ ba tige me ba yʊagɩ yʊagɩtɩ yiri yiri die dɩ chii be a keŋ Yisa jigiŋ. Die ʊ nagɩ ʊ nuusi a diisi diisi ba mana ma die ba mana dɩ ye gbaamɩŋ.
42004041	Ta ʊ bɩ yi ta jɩmbɩatɩ dɩ nyɩŋ vuosi pam ma, die a nyɩnana wa die a taaŋ keesiŋ ŋmɩŋsikpeŋ dɩ, “Fʊnɩŋ fʊ yine Ŋmɩŋ Bʊa wa.” Ama die ʊ ka bɩ saagɩ dɩ a balɩ wɩɩŋ, dama a sɩba baarɩ ʊ yiwo Ŋmɩŋ Vuovʊarɩkɩŋ Masia wa.
42004042	Die tuŋ die dɩ vʊnna die Yisa die dɩ nyɩŋ tɩka ma a ga haagɩŋ ma; die vuosisi die dɩdɩ dɩa a yaala wa, die ba kenne a ye wo wo, die ba ka bɩ yaala ʊ ga ta va ba.
42004043	Ama die ʊ balɩ ba dɩ, “Sie n ga tɩgɩhanɩŋ ba a ga balɩ Ŋmɩŋ wʊvɩɩna yaa gamma ʊ naarɩ keniŋ wɩa mi gbaŋ, dama die wɩa Ŋmɩŋ dɩ tʊŋ mɩŋ.”
42004044	Naa chɩaŋ ma die ʊ dɩdɩ dɩa Judia tɩgɩsɩ ta juo Ŋmɩŋ jɩamɩŋ juone me a daga vuosi wɩaha.
42005001	Daaŋ kaanɩ Yisa die dɩ ga a zie Genezariti gbagɩkpɩɩkʊ kʊanʊaŋ a bala Ŋmɩŋ wɩa ta daadaŋ pam dɩ taaŋ giliŋ wo a wʊmma wɩaha.
42005002	Die ʊ ye haarɩsɩ ale die dɩ zene gbagɩrɩ kʊanʊaŋ, zaasɩyigiribe die vanaha ta die a ga sugire ba nɩɩtɩ.
42005003	Yisa die dɩ juu haarɩsɩ kaanɩ, die dɩ yine Simoni jaaŋ ta balɩ wa dɩ ʊ kpaŋŋɩ ka a ga nyaabʊ sʊŋ bɩta. Yisa die dɩ wa a kalɩ haarɩkʊ sʊŋ a daga kpɩkpaakʊ Ŋmɩŋ wɩa.
42005004	Die ʊ dagɩna kpatɩ wa, die ʊ balɩ Simoni dɩ, “Kpaŋŋɩ haarɩkʊ ka ga jigidieke dɩ goline ta nɩ vigi nɩ nɩɩtɩtɩ nyaabʊ sʊŋ a yigi zaasɩŋ.”
42005005	Simoni die dɩ yiŋŋi balɩ wa dɩ, “Jakʊʊŋ, tɩ tʊŋ wa yuku mana ama tɩ ka yigi jaaŋ. Tɔ, fʊ bala naa wa wɩa, n nan vigi nɩɩtɩtɩ.”
42005006	Die Simoni aŋaŋ ʊ chanchaalɩba die dɩ vigi ba nɩɩtɩ a yigi zaasɩŋ pam, ta ba nɩɩtɩ die dɩ yaala a kpaa kpaa.
42005007	Naa chɩaŋ ma, die ba wa ba chanchaalɩba die dɩ benne haarɩ kanɩŋ wa ma wa dɩ ba keŋ a suŋŋi be. Die ba keŋ vʊarɩ zaasɩbʊ a suuli ba haarɩsɩ ale wo mana, ta haarɩsɩsɩ dɩ wa dunsi a yaala a sʊʊŋ nyaabʊ chɩaŋ.
42005008	Die Simoni Piita die dɩ yene wudieke die dɩ yine wo ʊ gbigiri Yisa nɩŋŋa a baarɩ dɩ, “N Yɔmʊtieŋ, n yiwo tʊntʊmbɩatɩtieŋ. N ka vɩɩna dɩ n gbigi fʊ. Va mɩŋ ta ga”,
42005009	dama die ba yigine zaasɩŋ pam wa die yine Simoni Piita aŋaŋ ʊ zʊalɩba mana mamachi
42005010	aŋaŋ ʊ chanchaalɩba, Jemisi aŋaŋ Jɔɔn vuodiekemba dɩ yine Zebedi ballɩ. Ta Yisa dɩ balɩ a yɩ Simoni dɩ, “Da vaa ŋmaamɩŋ yalla fʊ, a nyɩŋ jinne yaa gamma nan ga a sʊgɩma vuosi a kiere n jigiŋ.”
42005011	Die wɩa die ba kpaŋŋɩ ba haarɩsɩsɩ a jʊalɩ gaaŋ a va jaaŋ mana ta dɩ Yisa kʊaŋ.
42005012	Saŋŋa kaanɩ Yisa die bie tɩŋ kaanɩ ma ta daa wʊnyɩ dɩ bie mɩŋ a yallɩ gamɩŋ. Die ʊ yene Yisa wa die ʊ nagɩ ʊ gbaŋ a taaŋ tɩŋgbaŋ ʊ nɩŋŋa a jʊʊsɩ wa dɩ, “N Yɔmʊtieŋ, dɩɩ yi fʊ dʊŋŋʊ fʊ gbaaŋ mɩŋ.”
42005013	Yisa die dɩ tɩɩntɩ ʊ nuuŋ a gbɩ daa wa ta balɩ dɩ, “N saagɩya, fʊ gamɩŋ kpatɩya mɩŋ.” Lele womi daa wa ganɩ dɩ kpatɩ bʊnyɩ.
42005014	Die wɩa Yisa die dɩ kpaaŋ wa dɩ, “Da keŋ balɩ vuoŋ wɩɩrɩ gie, ama ga a ga nagɩ fʊ gbaŋ a dagɩ Ŋmɩŋ kɩkaabɩtʊ wa ta kaabɩ kaabɩ dieke Mosisi die dɩ dagɩna wa yaa gamma gamɩŋ gbaanɩŋ wɩa, aŋ vuoŋ mana sɩmma sɩba dɩ lele fʊ gaŋkʊ kpatɩya mɩŋ.”
42005015	Ama die ba faasɩ mʊʊlɩ Yisa saaŋ jigiŋ mana, ta kpɩkpaaŋ die dɩ keŋ ʊ jigiŋ dɩ ba wʊŋ wudieke ʊ balala, ta ye gbaamɩŋ a nyɩŋ ba yʊagɩtɩ ma.
42005016	Ama die ʊ ŋaaŋ ga wa haagɩŋ ma a ga jʊʊsa Ŋmɩŋ.
42005017	Saŋŋa kaanɩ die Yisa dɩ daga vuosi Ŋmɩŋ wɩa, ta Farasisi aŋaŋ mɩraha dɩdagɩrɩba die dɩ kalɩ mi, die ba nyɩŋ wa Galili tɩgɩsɩ mana aŋaŋ Judia tɩgɩsɩ mana aŋaŋ Jerusalemi a keŋ Yisa jigiŋ. Die Nabidie Ŋmɩŋ hagɩrɩŋ die dɩ bie ʊ ma dɩ ʊ gbaaŋ yʊagɩtieliŋ.
42005018	Die dembisi bataŋ die dɩ chii daa wʊnyɩ nyɩŋgbanɩŋ die dɩ kpine kalɩŋŋa ma a mɩa dɩ ba nagɩ wa juu tigiri me a nagɩ wa dʊaŋ Yisa nɩŋŋa.
42005019	Ama die vuosi die dɩ dala wa die ba ka bɩagɩ nagɩ wa juu, die wɩa die ba chii wo a jʊalɩ mampili sikpeŋ a chɩa a yuori vɔrɩŋ a nagɩ wa aŋaŋ kalɩŋka a sʊʊŋ dʊaŋ vuosi sʊnsʊŋ Yisa nɩŋŋa
42005020	Yisa die dɩ yene ba yine wo yada dene wo, ʊ balɩ yɩ daa wa dɩ, “N zʊa n nagɩ fʊ taalɩ a chaa fʊ.”
42005021	Ta mɩraha dɩdagɩrɩba aŋaŋ Farasisi vuosisi die dɩ piili a yile ba sʊgɩtɩ ma dɩ, “Mɩnɩa yine daa wa gie a bala sɩba ʊ yiwo Ŋmɩŋ? Vuobɩa baaŋ nan nagɩ vuoŋ taalɩ a chaa wa, ntaala Ŋmɩŋ nyɩɩna?”
42005022	Die Yisa dɩ mɩŋŋɩ ba sʊŋanyile ta pɩasɩ ba dɩ, “Bɩa nɩ yile wɩaha gie nɩ sʊgɩtɩ ma?
42005023	Genhe jabɩa yine mɔlɩ, fʊ baaŋ balɩ dɩ, ‘N nagɩ fʊ taalɩ a chaa’ yaa ‘Hagɩ a chʊŋ’?
42005024	N nan wa a dagɩ aŋ nɩ sɩmma a baarɩ manɩŋ vuota Bʊa yaa yiko dʊnɩa mama a nan bɩagɩ a nagɩ vuosi tʊmbɩatɩ a chaa ba.” Die wɩa die ʊ balɩ a yɩ nyɩŋgbaŋkpiikiri tieŋ wo “N bala fʊ, hagɩ a nagɩ fʊ kalɩŋŋa a ga tigiŋ.”
42005025	Lele womi daa wa die dɩ hagɩ ba mana nɩŋŋa a nagɩ ʊ kalɩŋŋa a kuli ta bɩra Ŋmɩŋ.
42005026	Die dɩ yi vuoŋ mana mamachi pam ta ŋmaamɩŋ die dɩ yigi be, die ba pagɩ Ŋmɩŋ a bala dɩ, “Tɩ ye mamachi wɩa jinne.”
42005027	A kʊaŋ chaaŋ ta Yisa die dɩ nyɩŋ a ye lampotuosiru ba wasɩnana Liiva ta ʊ kalɩ jigidieke ba tuosinene lampoke juoŋ me. Yisa dɩ balɩ a yɩ wa dɩ, “Dɩa mɩŋ!”
42005028	Die Liiva die dɩ hagɩ a vaa jaaŋ mana ta dɩ ʊ kʊaŋ.
42005029	Liiva die dɩ paalɩ a yi chaantɩ ʊ tigiŋ me a yɩ Yisa; ta die lampotuosiriŋ pam aŋaŋ vuosi bataŋ die dɩ lagɩsɩ die aŋaŋ ba.
42005030	Die Farasisi bataŋ aŋaŋ ba mɩraha dɩdagɩrɩ bataŋ die dɩ yine Farasisi die dɩ keŋ pɩasa Yisa kʊaŋandɩɩsɩrɩba dɩ, “Bɩa nɩ die ta nyuo aŋaŋ lampotuosiriŋ aŋaŋ tʊntʊmbɩatɩ tieliŋ?”
42005031	Yisa die dɩ yiŋŋi a balɩ ba dɩ,
42005032	“Manɩŋ n ka keŋ dɩ n balɩ vuodiekemba dɩ yine vuovɩɩna dɩ ba vaa ba tʊmbɩatɩ ama n keŋ dɩ n balɩ tʊntʊmbɩatɩ tieliŋ dɩ ba vaa ba tʊmbɩatɩ.”
42005033	Die vuosi bataŋ die dɩ balɩ Yisa dɩ, “Jɔɔn kʊaŋandɩɩsɩrɩba ŋaaŋ bɔba nʊaŋ ta jʊʊsa Ŋmɩŋ saŋŋa mana, ta Farasisi mba kʊaŋandɩɩsɩrɩba dɩ yie die gbaŋ gbaŋ ama fʊ kʊaŋandɩɩsɩrɩba ŋaaŋ die mɩŋ ta nyuo saŋŋa mana.”
42005034	Yisa die dɩ yiŋŋi a balɩ ba dɩ, “Nɩ tɩŋ yaala chaaŋ diekemba dɩ gana hɔgʊ faarɩŋ ma bɔba nʊaŋ, banɩŋ aŋaŋ hɔgʊ wa tieŋ dɩ lagɩsɩna a beri wo? Die kaaŋ bɩagɩ a yi.
42005035	Ama saŋŋa nan keŋ ba nan nagɩ hɔgʊ wa tieŋ a nyɩŋ ba jigiŋ, saŋka mi ba nan wa bɔbɩ nʊaŋ.”
42005036	Yisa die dɩ bɩ taaŋ ba nandagɩrɩ gie dɩ, “Vuoŋ kaaŋ saagɩ a chɩɩrɩ garɩhaalɩŋ ta nagɩ ka garɩchɔɔtɩŋ a baalɩ a ligi garɩkʊʊŋ vɔrɩŋ, dama ʊ yi die ʊ nan chʊʊsɩ garɩhaalɩkʊ ta garɩhaalɩkʊ aŋaŋ garɩkʊʊrɩ kaaŋ dɩ mʊ taŋ.
42005037	Yaa nɩ yeye ta vuoŋ nagɩ daahaalɩŋ asʊ gbanɩŋ koliti diekemba dɩ yine nyɩŋkʊra ma? Dama ʊ yi die daabʊ nan kʊŋ a chɩɩrɩ kolititi aŋ daabʊ aŋaŋ kolititi mana taaŋ yɔrɩ.
42005038	Ama sie ʊ nagɩ daahaalɩŋ asʊ gbanɩŋ koliti diekemba dɩ yine nyɩŋhaala ma.
42005039	Dɩɩ yi ta vuoŋ dɩ nyuu daakʊʊŋ, ʊ keŋ ye daahaalɩŋ ʊ ka bɩ yaala, ʊ ŋaaŋ baarɩ dɩ ‘Daakʊʊrɩ nansɩna.’ ”
42006001	Davʊʊsɩkɩrɩ daaŋ kaanɩ die Yisa aŋaŋ ʊ kʊaŋandɩɩsɩrɩba die dɩ chʊŋ tɩanna zaa kʊaŋ ma, ta ʊ kʊaŋandɩɩsɩrɩba die dɩ gobe zaapakɩtɩ a yɩaga ŋɔba.
42006002	Ta Farasisi bataŋ die dɩ pɩasɩ ba dɩ, “Bɩa nɩ yie wudieke tɩ mɩraha dɩ dagɩna dɩ tɩ da yi davʊʊsɩkɩrɩ daaŋ?”
42006003	Yisa die a pɩasɩ ba dɩ, “Nɩ ye ka karɩŋ Ŋmɩŋ gbaŋkʊ sʊŋ Davidi die dɩ yine die wo? Kɔŋ die yalla wʊnɩŋ aŋaŋ ʊ kʊaŋandɩɩsɩrɩba,
42006004	die ʊ ga Ŋmɩŋ jɩamɩŋ juoku sʊŋ a ga nagɩ paanʊ dieke ba nagɩna a yɩ Ŋmɩŋ a ŋɔbɩ ta bɩ nagɩ yɩ ʊ kʊaŋandɩɩsɩrɩba ba ŋɔbɩ. Ama tɩ mɩraha die ka yɩ sieŋ dɩ vuoŋ ŋɔbɩha sie Ŋmɩŋ kɩkaabɩtʊ nyɩɩna ma.”
42006005	Yisa die dɩ bɩ balɩ ba dɩ, “Manɩŋ vuota Bʊa yine davʊʊsɩkɩrɩ daarɩ tieŋ.”
42006006	Davʊʊsɩkɩrɩ daaŋ kaanɩ bɩbra Yisa die dɩ ga juu Ŋmɩŋ jɩamɩŋ juoku a daga Ŋmɩŋ wɩa, ta daa wʊnyɩ die dɩ bie mi ʊ nuudiigiŋ die dɩ kpi.
42006007	Ta die Ŋmɩŋ mɩraha dɩdagɩrɩba aŋaŋ Farasisi bataŋ die dɩ bie mi a yaala sieti dɩ ba galɩŋ Yisa, die wɩa die ba daansa wa dɩ ba ye dɩ ʊ nan gbaaŋ wa davʊʊsɩkɩrɩ daarɩ.
42006008	Ama Yisa die mɩŋŋɩ ba sʊŋanyilehe ta balɩ yɩ daa dieke nuuke dɩ kpine wo dɩ, “Hagɩ a zie vuoŋ mana nɩŋŋa.” Die wɩa die ʊ hagɩ a zie mi.
42006009	Die Yisa dɩ balɩ a yɩ ba dɩ, “Nɩ vaa n pɩasɩ nɩ, bɩa tɩ mɩraha dɩ baa tɩ yime davʊʊsɩkɩrɩ daraaŋ? Dɩ tɩ suŋŋi vuosi yaa tɩ chʊʊsɩ ba? Tɩ gbatɩma vuoŋ mɩsɩ taamma yaa tɩ kʊʊ ba?”
42006010	Die wɩa ʊ daansɩ ba mana a tɩaŋ, ta die balɩ yɩ nuukpiikiri tieŋ dɩ, “Tɩɩntɩ fʊ nuuke.” Die ʊ tɩɩntɩ ʊ nuuke die ka bɩ hagɩrɩ bɩbra.
42006011	Ama Ŋmɩŋ mɩraha dɩdagɩrɩba aŋaŋ Farasisisi die dɩ jɩɩ sɩnyɩɩrɩŋ, a piili a bala yɩa taŋ ba baaŋ yi Yisa dene.
42006012	Saŋka mi Yisa die dɩ ga jʊalɩ kunkogiŋ dɩ ʊ jʊʊsɩ Ŋmɩŋ, a die jʊʊsɩ Ŋmɩŋ kanɩŋ yuku mi mana.
42006013	Die tuŋ dɩ vʊnna die ʊ wa ʊ kʊaŋanvuosi a keŋ lagɩsɩ ʊ jigiŋ a vʊarɩ vuosi baŋ-ale, a wa ba tʊntʊntɩŋ.
42006014	Die ʊ vʊarɩ wa Simoni (vuodieke ʊ wasɩnana Piita) aŋaŋ Simoni nɩmbʊabiŋ Andurusi aŋaŋ Jemisi aŋaŋ Jɔɔn aŋaŋ Filipi aŋaŋ Batolomiwo,
42006015	aŋaŋ Matiwo aŋaŋ Tomasi aŋaŋ Alifusi bʊadembiŋ Jemisi aŋaŋ Simoni vuodieke die dɩ yaala banɩŋ Juu vuosi yallɩma ba gbaŋ wa,
42006016	aŋaŋ Judasi vuodieke die dɩ yine Jemisi bʊa wa aŋaŋ Judasi Asikaroti vuodieke die dɩ posine Yisa chɩaka.
42006017	Yisa die dɩ keŋ sʊʊŋ kunkogiri me aŋaŋ ba, die a ga zie tɩŋgbaŋ dieke dɩ mʊna taŋ; ta die ʊ kʊaŋanvuosi pam die dɩ bie mi; vuosi pam die dɩ nyɩŋ Judia chaaŋ mana aŋaŋ Jerusalemi aŋaŋ Taya aŋaŋ Sadoni mana tɩgɩsɩ die dɩ gbigine mʊgɩkpɩɩrɩ,
42006018	die ba keŋye mɩŋ dɩ ba wʊŋ ʊ wʊbalɩka ta bɩ yaala ʊ gbaaŋ ba. Vuodiekemba die jɩmbɩatɩ die dɩ yalla ba gbaŋ die keŋye mɩŋ, die ʊ gbaaŋ ba.
42006019	Die vuosi mana die dɩ mɩa dɩ ba gbɩ wa, dama hagɩrɩŋ die nyɩna ʊ ma a gbaama ba mana.
42006020	Saŋka mi die Yisa die dɩ daansɩ ʊ kʊaŋandɩɩsɩrɩba ta baarɩ dɩ, “Nɩnɩŋ zɔɔlɩntieliŋ sʊgɩfɩalɩŋ yiwo nɩ sɩɩtɩ, dama Ŋmɩŋ naarɩ yiwo nɩ sɩɩtɩ!
42006021	Nɩnɩŋ vuodiekemba kɔŋ dɩ yalla lele, sʊgɩfɩalɩŋ yiwo nɩ sɩɩtɩ, dama nɩ nan keŋ chagɩ. Nɩnɩŋ vuodiekemba dɩ kʊnnana lele, sʊgɩfɩalɩŋ yiwo nɩ sɩɩtɩ, dama nɩ nan daansɩ a laa.
42006022	“Vuosi dɩ keŋ haa nɩ ta zeti nɩ ta zɩa nɩ ta chʊʊsa nɩ saara, dama nɩ dɩna manɩŋ vuota Bʊa wɩa, sʊgɩfɩalɩŋ yiwo nɩ sɩɩtɩ.
42006023	Nɩ yallɩma sʊgɩfɩalɩŋ ta seme dama nɩ nyʊarɩ nan daansɩ dala Ŋmɩŋ naarɩ ma; die gbaŋ gbaŋ die ba chʊalɩba die dɩ yi Ŋmɩŋ naazʊalɩba.
42006024	“Nɩnɩŋ nyintitieliŋ, wʊbɩaŋ bie nɩ ma, dama nɩ wɔŋ ye nɩ choti jaaŋ mɩŋ.
42006025	“Nɩnɩŋ vuodiekemba dɩ chagɩna lele, wʊbɩaŋ bie nɩ ma, dama kɔŋ nan daansɩ yigi nɩ. “Nɩnɩŋ vuodiekemba dɩ lanana lele, wʊbɩaŋ bie nɩ ma, dama nɩ nan daansɩ ye sʊgɩchʊʊsɩŋ aŋaŋ kpaŋ.
42006026	“Nɩnɩŋ vuodiekemba vuosi mana dɩ bɩrɩnana, wʊbɩaŋ bie nɩ ma; dama die gbaŋ gbaŋ ba chɔɔŋkʊʊlɩba die dɩ bɩrɩ ŋmɩnchɩbɩsɩ naazʊalɩba.
42006027	“Ama n bala nɩnɩŋ vuodiekemba dɩ wʊnnana n balɩkʊ gie, nɩ chome nɩ dataasɩ ta yime wʊvɩɩna a yɩma vuodiekemba dɩ hana nɩ.
42006028	Ta vuodiekemba dɩ kanana kaatɩ a yɩa nɩ, nɩ balɩ ba dɩ ‘Ŋmɩŋ suŋŋi be’, ta jʊʊsɩma Ŋmɩŋ a yɩma vuodiekemba dɩ yinene nɩ bɩaŋ
42006029	Dɩɩ yi vuoŋ dɩ keŋ falɩ fʊ kaamɩŋ fʊ yiŋŋi kaanɩ wa gbaŋ a yɩ wa aŋ ʊ falɩ. Dɩɩ yi vuoŋ dɩ keŋ a nagɩ fʊ jayeekikpeŋkpɩɩŋ fʊ vaa ʊ nagɩ fʊ jayeekibiŋ a gʊtɩ.
42006030	Vuodieke nɩŋ mana dɩ keŋ jʊʊsɩ fʊ jaaŋ fʊ yɩ wa, ta vuoŋ dɩ keŋ gbatɩ fʊ jaaŋ da keŋ dɩa a ga tuo.
42006031	Wudieke fʊ yaala vuosi yi a yɩ fʊ, fʊ yi die a yɩ fʊ chanchaalɩŋ.
42006032	“Dɩɩ yi fʊ cho vuodiekemba dɩ chone fʊ nyɩɩna ma, bɩa Ŋmɩŋ dɩ baa ʊ nagɩ gʊtɩ fʊ? Tʊntʊmbɩatɩ tieliŋ gbaŋ cho wo vuodiekemba dɩ chone be.
42006033	Ta dɩɩ yi fʊ yie vɩɩnɩŋ a yɩa vuodiekemba dɩ yinene vɩɩnɩŋ a yɩa fʊ bɩa Ŋmɩŋ dɩ baa ʊ nagɩ a gʊtɩ fʊ? Tʊntʊmbɩatɩ tieliŋ gbaŋ yie die.
42006034	Dɩɩ yi fʊ paŋŋa vuodiekemba fʊ sɩbɩna dɩ ba nan yiŋŋi tuŋ fʊ, bɩa Ŋmɩŋ dɩ baa ʊ nagɩ a gʊtɩ fʊ? Tʊntʊmbɩatɩ tieliŋ gbaŋ paŋŋa die a yɩa ba chanchaalɩŋ ta yiŋŋi tuose ba nyinti.
42006035	“Die wɩa nɩ chome nɩ dataasɩ ta yime vɩɩnɩŋ a yɩma ba. Ta dɩɩ yi nɩ paŋŋɩ vuoŋ jaaŋ ka ga yʊasɩ, da vaa nɩ sʊgɩtɩ chʊʊsɩ a wɩa, dama nɩ nyʊarɩ nan daansɩ dala, ta nɩ nan bɩ yi Nabidie Ŋmɩŋ ballɩ. Dama wʊnɩŋ ʊ yie wʊvɩɩna a yɩa vuodiekemba nine dɩ kana ka suule wudieke ʊ yinene a yɩa ba aŋaŋ vuobɩatɩ mana.
42006036	Nɩ chɩgɩma zɔɔlɩŋ sɩba nɩ Chɔɔŋ Ŋmɩŋ dieke dɩ benne arɩzanna ma dɩ chɩgɩnana zɔɔlɩŋ dene wo.
42006037	“Da keŋ a dii vuoŋ sarɩya amʊ Ŋmɩŋ da keŋ dii fʊ sarɩya, da keŋ balɩ a chʊʊsɩ vuoŋ amʊ Ŋmɩŋ da keŋ balɩ a chʊʊsɩ fʊ. Nagɩ fʊ chanchaalɩŋ taalɩ a chaa ba amʊ Ŋmɩŋ dɩaŋ nagɩ fʊ taalɩ a chaa fʊ.
42006038	Yɩma vuosi amʊ Ŋmɩŋ dɩaŋ nagɩ yɩ fʊ. Dɩ nan dɩ sɩɩ sɩba Ŋmɩŋ dɩ baaŋ nan nagɩ ʊ kuruba a mɔgɩsɩ zaa, ta ka keŋ suuli aŋaŋ ka kʊanʊaŋ mana aŋ ʊ jɩɩ jɩɩ ta dɔŋ dɔŋ ta a keŋ suuli a jaasa aŋ ʊ nagɩ a yɩ fʊ, fʊ baaŋ nan bɩagɩ a pɔgɩlɩ dene. Fʊ nagɩna fʊ kuruba a mɔgɩsa nyinti a yɩa vuosi die, Ŋmɩŋ gbaŋ nan mɔgɩsɩ die a yɩ fʊ.”
42006039	Ka kʊaŋ chaaŋ Yisa die dɩ taaŋ ba nandagɩrɩ gie dɩ, “Yɩɩ nan bɩagɩ a datɩ ʊ chanchaaŋ? Ba mana kaaŋ nan goliŋ me?
42006040	Bʊbʊgʊrʊ dɩaŋ ka tɩaŋ ʊ dɩdagɩrʊ; ama bʊbʊgʊrʊ dɩaŋ dɩ keŋ mɩŋŋɩ a bʊgɩrɩ a kpatɩ ʊ nan dɩ sɩɩ sɩba ʊ dɩdagɩrɩ wa.
42006041	“Bɩa fʊ daansa a yese mɩnchɩɩbɩŋ dieke dɩ benne fʊ chanchaaŋ nimbiŋ me ta ka ye dakʊʊlɩ dieke dɩ benne fʊ gbaŋ gbaŋ fʊ nimbiŋ me?
42006042	Lalɩa fʊ baa fʊ yi a balɩ yɩ fʊ chanchaaŋ dɩ, ‘N zʊa, vaa n vʊarɩ ŋmɩnchɩɩbɩŋ dieke dɩ benne fʊ nimbiŋ me’, ta ka ye dakʊʊlɩ dieke dɩ benne fʊ gbaŋ gbaŋ fʊ nimbiŋ me? Fʊnɩŋ gɩgaantʊ wa gie, woliŋ nagɩ dakʊʊlɩ dieke dɩ benne fʊ gbaŋ gbaŋ fʊ nimbiŋ me amʊ fʊ mɩŋŋɩ ye a vʊarɩ ŋmɩnchɩɩbɩŋ dieke dɩ benne fʊ chanchaaka nimbiŋ me wo.”
42006043	“Tɩɩvɩɩnɩŋ ka wala nyɩŋnyɩŋkɩbɩatɩ, ta tɩɩ dieke dɩ yʊagɩna ka wala nyɩŋnyɩŋka vɩɩna.
42006044	Tɩɩŋ nyɩŋnyɩŋka ma ba sɩba ka. Ba ka yese kɩnkamɩŋ haŋgɔɔsɩ jigiŋ a tʊʊra, yaa taama jɩa jigiŋ a tʊʊra.
42006045	Vuovɩɩnɩŋ yie tʊnvɩɩna dama ʊ sʊŋ vɩɩna mɩŋ; ta vuobɩaŋ dɩaŋ dɩ yie tʊmbɩatɩ dama ʊ sʊŋ suuli wo aŋaŋ wʊbɩatɩ. Jadieke dɩ benne vuoŋ sʊŋ ma kanɩŋ ʊ bala.
42006046	“Bɩa nɩ wasa mɩŋ nɩ Yɔmʊtieŋ ta ka yie wudieke n yaalala?
42006047	Vuodieke mana dɩ kienene n jigiŋ ta wʊmma n wʊbalɩkaha ta dɩha, n nan dagɩ nɩ ʊ sɩna die.
42006048	Wʊnɩŋ ʊ sɩɩ sɩba daa wʊnyɩ die dɩ mɩna ʊ tigiŋ, ta die woliŋ a tuu tɩŋgbaŋ a sʊʊŋ a ga tʊgɩ taŋ ta dʊaŋ nyabɩlɩŋ tanɩ sikpeŋ. Ka kʊaŋ chaaŋ nɩɩŋ dɩ keŋ nɩɩ pam ta mʊgɩŋ dɩ kpaa ta nyaabʊ dɩ keŋ nɩgɩ tigiri, ama die tigiri ka nanya dama die ʊ mɩŋŋɩ mɩɩ ka mɩŋ.
42006049	Ama vuodieke mana dɩ wʊnnana n wɩaha gie ta ka dɩha sɩɩ sɩba daa wʊnyɩ die dɩ mɩna ʊ tigiŋ a zieŋ tambʊsɩŋ me ta ka dʊaŋ nyabɩlɩŋ ka chɩaŋ wa, ta die nɩɩŋ dɩ nɩɩ mʊgɩŋ dɩ kpaa, ta nyaaŋ dɩ keŋ nɩgɩ tigiri, die ka nan bʊnyɩ. Bɩa chʊʊsɩbɩaŋ wʊnna!”
42007001	Die Yisa die dɩ dagɩna vuosisi a kpatɩ wa die ʊ nyɩŋ a ga Kapenɔmi tɩŋ ma.
42007002	Mi Romanisi sojasi jakʊʊŋ wʊnyɩ die dɩ bie mi a yallɩ ʊ tʊntʊntʊ ʊ chone pam, die yʊagɩŋ dɩ yigi wo ʊ gbigi kuŋ.
42007003	Die jakʊʊrɩ dɩ wʊŋ Yisa wɩa, a tʊŋ Juu vuosi nyɩŋkʊra bataŋ dɩ ba ga a wa wa dɩ ʊ keŋ a gbaaŋ ʊ tʊntʊntʊ wa.
42007004	Die ba keŋ Yisa jigiŋ a jʊʊsɩ wa aŋaŋ nɩŋŋmɩna a baarɩ dɩ, “Daa wa gie mʊ dɩ fʊ suŋŋi wo,
42007005	dama ʊ cho tɩ tɩŋgbaŋka gie vuosi, ta mɩɩ Ŋmɩŋ jɩamɩŋ juoŋ a yɩ tɩ.”
42007006	Die wɩa Yisa die dɩ dɩ ba kʊaŋ a ga. Die ʊ gana a gbige tigiri, jakʊʊrɩ die dɩ tʊŋ ʊ zʊalɩŋ dɩ ba keŋ balɩ wa dɩ, “N Yɔmʊtieŋ daa mugisi fʊ gbaŋ a kiere, dama n ka mʊ dɩ fʊ keŋ juu n tigiŋ me.
42007007	Die wɩa maŋ ka keŋ fʊ jigiŋ n gbaŋ gbaŋ wa. Ama ko yɩ nʊaŋ aŋ n tʊntʊntʊ wa ye alaafɩa.
42007008	Dama manɩŋ n gbaŋ n yaa wa n nyɩŋkʊra, ta yallɩ sojasi ba dɩɩ n kʊaŋ. N ŋaaŋ balɩ a yɩ geŋ wo, gamma aŋ ʊ ga, ta balɩ a yɩ geŋ wo kiere aŋ ʊ keŋ; ta bɩ vaa n yɔmʊ yi wudieke n yaalala.”
42007009	Yisa die dɩ wʊnna naa die dɩ paalɩ a yi wo mamachi, die ʊ yiŋŋi a balɩ yɩ kpɩkpaakʊ die dɩ dɩna ʊ kʊaka dɩ, “N bala nɩ, n ye ka ye vuoŋ dɩ yine mɩŋ yada sɩba naa Izara vuosi sʊŋ gbaŋ.”
42007010	Die sojasi jakʊʊrɩ zʊalɩba die dɩ yiŋŋi a ga ʊ tigiri me a ye ʊ tʊntʊntʊ wa dɩ yene alaafɩa.
42007011	Die tuŋ dɩ vʊʊna Yisa die dɩ ga tɩŋ kaanɩ ba wasɩnana Neeni, ta ʊ kʊaŋandɩɩsɩrɩba aŋaŋ kpɩkpaakʊ die dɩ dɩ ʊ kʊaŋ.
42007012	Die ʊ dene a ga tʊgɩ tɩka nʊaŋ, die ʊ ye kpɩkpaaŋ dɩ nyɩna tɩka sʊŋ a chii kuŋ dɩ ba ga guu. Vuodieke die dɩ kpine wo die yiwo kpihɔgʊ wʊnyɩ bʊabalɩmɩŋ, die ʊ yiwo dembiŋ. Kpihɔgʊ wa gbaŋ die bie kpɩkpaakʊ sʊŋ.
42007013	Die Yisa die dɩ yene kpihɔgʊ wa zɔɔlɩŋ die dɩ yigi wo ʊ balɩ a yɩ wa dɩ, “Da kʊmma!”
42007014	Ta die dɩ a ga a gbɩ tɩaka, ta vuodiekemba die dɩ chine wo wo dɩ zie. Yisa die dɩ balɩ dɩ, “Dalʊakɩŋ hagɩ!”
42007015	Die kumbu miivoli die dɩ yiŋŋi keŋ, ta ʊ hagɩ kalɩ a piili bala wɩa. Yisa die dɩ yiŋŋi a nagɩ wa yɩ ʊ nuŋ.
42007016	Die ŋmaamɩŋ die dɩ yigi vuodiekemba mana die dɩ benne mi, ba mana die dɩ bɩrɩ Ŋmɩŋ, a baarɩ dɩ, “Ŋmɩŋ naazʊakpeŋkpɩɩŋ keŋ nyɩŋ tɩ jigiŋ mɩŋ”; ta bala taŋ dɩ, “Ŋmɩŋ keŋ sʊʊŋ a suŋŋi ʊ vuosi mɩŋ.”
42007017	Yisa wɩaha gie die dɩ mʊʊlɩ ga Judia tɩŋ mana aŋaŋ tɩgɩ diekemba mana dɩ gbigine mi.
42007018	Ka kʊaŋ chaaŋ Jɔɔn dieke dɩ sɩnana vuosi Ŋmɩŋ nyaabʊ kʊaŋandɩɩsɩrɩba die dɩ ga a balɩ wa wɩaha gie mana. Die ʊ wa vuosi bale ʊ kʊaŋandɩɩsɩrɩba sʊŋ,
42007019	a tʊŋ ba tɩ Yɔmʊtieŋ Yisa jigiŋ dɩ ba ga pɩasɩ wa dɩ, “Fʊnɩŋ fʊ yine vuodieke dɩ balla ʊ keŋ wo yaa tɩ ye chɩɩsɩma vuogaaŋ bɩbra?”
42007020	Die ba kenne tʊgɩ Yisa jigiri, die ba balɩ wa dɩ, “Jɔɔn dieke dɩ sɩnana vuosi Ŋmɩŋ nyaabʊ tʊnna tɩ dɩ tɩ keŋ pɩasɩ fʊ dɩ, ‘Fʊnɩŋ fʊ yine vuodieke ʊ bala dɩ ʊ nan keŋ wo yaa tɩ ye chɩɩsɩma vuogaaŋ.’ ”
42007021	Kanɩŋ saŋka mi gbaŋ gbaŋ Yisa die dɩ gbaaŋ vuosi pam, yʊagɩtieliŋ aŋaŋ vuodiekemba yʊagɩtɩ die dɩ faasɩna a hagɩrɩ, ta vʊarɩ jɩmbɩatɩ vuosi pam ma, ta die vaa yɩɩsɩ pam nine dɩ yuori.
42007022	Die ʊ yiŋŋi a balɩ Jɔɔn tʊntʊntɩba dɩ, “Nɩ yiŋŋi a ga balɩ Jɔɔn wudieke nɩ wʊnnana ta yese wudiekemba; dɩ nɩ ye ta yɩɩsɩ nine dɩ yuorine, gbarɩgɩsɩ dɩ chʊŋ, ta vuodiekemba die dɩ yʊagɩna gamɩŋ ye wo gbaamɩŋ, tɩkpaara tieŋ dɩ wʊmma, ta kunti dɩ haga kuŋ me, ta zɔɔlɩntieliŋ dɩ wʊmma Ŋmɩŋ wʊbalɩkɩ vɩɩnaha.
42007023	Ta sʊgɩfɩalɩŋ bie vuodieke dɩ kana ka chɩɩlɩ mɩŋ ma.”
42007024	Jɔɔn tʊntʊntɩba die dɩ yiŋŋine a ga a kpatɩ wa, Yisa die dɩ piili a pɩasa kpɩkpaakʊ yaa gamma Jɔɔn wɩa dɩ, “Die nɩ gana Jɔɔn jigiri hagɩrɩ ma wa, bɩa die nɩ yile dɩ nɩ nan ye? Die nɩ yile dɩ nɩ nan ye hʊʊtɩ bʊlɔgɩsɩŋ dɩ nɩgɩnana?
42007025	Yaa bɩa die nɩ nyɩŋ ga nɩ ye? Dembiŋ dɩ yeegine nyiŋyeeki vɩɩna? Vuodiekemba dɩ yeeginene nyiŋyeeki vɩɩna ta bie ba dʊŋŋʊ bie wo naaleesi me.
42007026	Nɩ balɩ mɩŋ, vuobɩa die nɩ nyɩŋ ga nɩ ye wo? Nɩ tɩŋ yile dɩ nɩ nan ye Ŋmɩŋ naazʊa yaa? Wusie maŋ bala nɩ, Jɔɔn nɩŋ tɩaŋ naazʊa.
42007027	Dama Jɔɔn die yine vuodieke Ŋmɩŋ die dɩ bala ʊ gbaŋkʊ sʊŋ dɩ, ‘Manɩŋ n nan tʊŋ n tʊntʊntʊ aŋ ʊ woliŋ dɩa fʊ nɩŋŋa a wʊnsɩ fʊ keniŋ sieku a dʊaŋ fʊ.’ ”
42007028	Yisa die dɩ bɩ balɩ ba a gʊtɩ dɩ, “Manɩŋ n bala nɩ, ba ye ka mɩɩrɩ vuoŋ dɩ tɩanna Jɔɔn, ama vuodieke dɩ wɩarɩna kʊaŋ Ŋmɩŋ naarɩ ma tɩaŋ wa.”
42007029	(Ta Vuoŋ mana aŋaŋ lampotuosiribe die dɩ saagɩ dɩ Nabidie Ŋmɩŋ vɩɩna, dama die ba wʊŋ Jɔɔn mʊʊlɩŋ, ta vaa ʊ sɩɩ ba Ŋmɩŋ nyaabʊ.
42007030	Ama Farasisi aŋaŋ vuodiekemba die dɩ dagɩnana Ŋmɩŋ mɩraha die dɩ zeti Ŋmɩŋ dɩ sanna die a yɩ ba, dama die ba ka saagɩ dɩ Jɔɔn sɩɩ ba Ŋmɩŋ nyaabʊ.)
42007031	Ta Yisa die dɩ bɩ balɩ ba dɩ, “Nɩnɩŋ leleke gie vuosi, bɩa maŋ nan nagɩ a magɩsɩ nɩ? Vuoŋ bɩa yine nɩ?
42007032	Nɩ nɩasɩ wa ballɩbɩsɩ dɩ kalla nyʊʊŋ jigiŋ a nata wasa tamba, ‘Tɩ wɩa wɩɩŋ a yɩa nɩ ama nɩ ka sie, ta chɩa hanye a yɩa nɩ ama nɩ ka kʊma.’
42007033	Nɩnɩŋ leleke gie vuosi nɩasɩ wa ballɩbɩsɩ gie dama Jɔɔn die dɩ kenne ta ka die nyindiike gbaŋ gbaŋ ta ka nyuo daaŋ ta nɩ baarɩ dɩ ʊ yiwo yɩɩŋyaaŋ;
42007034	ta manɩŋ vuota Bʊa dɩ keŋ die ta nyuo, nɩ baarɩ ‘Ye, ʊ yiwo wutulitieŋ aŋaŋ daanyuru; ta bɩ yi lampotuosiriŋ aŋaŋ tʊntʊmbɩatɩ tieliŋ zʊa.’
42007035	Ama vuodiekemba dɩ tuone Ŋmɩŋ yɩaŋ daga dɩ dɩ yiwo wusie.”
42007036	Die Farasisi wʊnyɩ die dɩ wa Yisa dɩ ʊ keŋ aŋ ba dii nyindiike ʊ tigiŋ me. Die Yisa die dɩ ga daa wa tigiri me, ba mana dɩ lagɩŋ kalɩ a die.
42007037	Die hɔgʊ wʊnyɩ die benne tɩka ma a dʊaga dembisi die dɩ wʊŋ dɩ Yisa bie daa wa tigiri me a die nyindiike, die wɩa ʊ yaa kɔlɩba aŋaŋ tulaari dieke ligire dɩ faasɩna tʊa,
42007038	a die a keŋ a gbigiri Yisa nagɩsɩ chɩaŋ, a kʊma ʊ nintaantɩ dɩ nanna Yisa naatala ma. Die Yisa naatala die dɩ sʊnsɩ ta die hɔgʊ wa die dɩ nagɩ ʊ sikpeŋ zoosi a chɩtɩ ha ta die a mɔgɩsɩ ʊ naatala ta sɩɩtɩ tulaaribu a yi he.
42007039	Die Farasisi dieke die dɩ wana Yisa wa die dɩ yene naa ʊ yile ʊ sʊŋ ma dɩ, “Dɩɩ yi daa wa gie dɩ seŋ yi Ŋmɩŋ naazʊa wusie, ʊ tɩŋ nan dɩ sɩba hɔgʊ wa gie dɩ yine vuodieke. Ʊ tɩŋ nan dɩ sɩba a baarɩ dɩ ʊ yiwo tʊntʊmbɩatɩ tieŋ.”
42007040	Die wɩa Yisa die dɩ balɩ Farasisi wa dɩ, “Simoni n yaa wɩɩŋ n baa n balɩ fʊ.” Ta Simoni die dɩ yiŋŋi baarɩ, “Dɩdagɩrʊ balɩ mɩŋ?”
42007041	Yisa die dɩ balɩ wa dɩ, “Die dembisi bale die yalla vuodieke dɩ paŋŋɩnana ligire hamɩŋ. Wʊnyɩ die dii wo ligire bie kɔbɩsɩ-nʊ hamɩŋ, ta wʊnyɩ dɩaŋ die dɩ dii ligire bie baŋɩsɩ-nʊ hamɩŋ.
42007042	Die ba wʊnyɩ mana die ka bɩagɩ tuŋ wo, die wɩa die ʊ nagɩ chaa ba mana dɩ ba gamma. Lele, ba jabɩa balla ʊ chome wo pam?”
42007043	Simoni die dɩ yiŋŋi balɩ wa dɩ, “N yi tama vuodieke hannɩ die dɩ faasɩna a dala wa.” Yisa die dɩ balɩ wa dɩ, “Fʊnɩŋ balɩ wa wusie.”
42007044	Die ʊ yiŋŋi a daansɩ hɔgʊ wa ta balɩ yɩ Simoni dɩ, “Ye hɔgʊ wa gie? N kenne juu fʊ tigiri gie me, ka yɩ mɩŋ nyaaŋ dɩ n nɩtɩ n naatala ama hɔgʊ wa gie nɩtɩ wa n naatala aŋaŋ ʊ nintaantɩ ta chɩtɩha aŋaŋ ʊ sikpeŋ zoosi.
42007045	Ama fʊnɩŋ nɩŋ ka mɔgɩsɩ mɩŋ, ama wʊnɩŋ nɩŋ ʊ ka vaa n naatala mɔgɩsɩŋ n kenne a juu giena wa.
42007046	Ta ka bɩ nagɩ kpaaŋ a duuri n sikpeŋ, ama wʊnɩŋ nɩŋ ʊ siti wo tulaari a yi n naatala ma.
42007047	N bala nɩ, n nagɩ wa ʊ tʊmbɩatɩ pam wa mana a chaa wa; die wɩa ʊ cho mɩŋ pam wa, ama vuodieke n nagɩna a chaa wa bɩta, wʊnɩŋ ʊ gbaŋ chome mɩŋ bɩta.”
42007048	Die wɩa Yisa die dɩ balɩ a yɩ hɔgʊ wa dɩ, “N nagɩ fʊ taalɩ a chaa fʊ.”
42007049	Ta vuodiekemba die dɩ kala a gʊtɩ ba die wo die dɩ yile ba sʊgɩtɩ ma dɩ, “Mɩnɩa wʊnna a bɩagɩ naga vuosi taalɩ a chaa ba?”
42007050	Ta Yisa die dɩ balɩ a yɩ hɔgʊ wa dɩ, “Fʊ yada gbatɩna fʊ a taaŋ, gamma aŋaŋ sʊgɩdʊagɩŋ.”
42008001	Naa kʊaŋ chaaŋ Yisa die dɩdɩ dɩa tɩgɩkpɩɩma aŋaŋ tɩŋkpaŋŋɩsɩ a bala Ŋmɩŋ wʊvɩɩnaha yaa gamma Ŋmɩŋ naarɩ wɩa. Ʊ kʊaŋandɩɩsɩrɩba baŋ aŋaŋ bale die dɩ wa mɩŋ a ga,
42008002	aŋaŋ hɔgʊba bataŋ die ʊ vʊarɩna jɩmbɩatɩ ta gbaaŋ bataŋ yʊagɩtɩ; die ba yiwo, Meri Magidalini vuodieke die ʊ vʊarɩna jɩmbɩatɩ bayʊpɔyɩ ʊ ma:
42008003	bataŋ die yiwo Chuza hɔgʊ wa, Johana (Chuza die yiwo Herodi tigiri tʊntʊntɩba jakʊʊŋ) aŋaŋ Susana aŋaŋ hɔgʊ ba pam. Die hɔgʊba gie die naga ba gbaŋ gbaŋ ba nyinti a suŋŋe Yisa aŋaŋ ʊ kʊaŋandɩɩsɩrɩba.
42008004	Die daadaaŋ pam die dɩ nyɩna tɩgɩsɩ tɩgɩsɩ pam a kieŋ Yisa jigiŋ, ta kpɩkpaakʊ die dɩ keŋ lagɩsɩ a taaŋ a giliŋ Yisa, die ʊ taaŋ ba nandagɩrɩ gie dɩ:
42008005	“Daa wʊnyɩ die nyɩna ga ʊ kʊaŋ dɩ ʊ ga bʊrɩ nyɩŋbʊra. Die ʊ bʊrɩnana wa a taŋ die dɩ nan sieŋ me die ba tɩbɩha tɩanna ta nembisi die dɩ keŋ nagɩha dii.
42008006	Ataŋ dɩaŋ die dɩ nan taŋ sikpeŋ jigidieke tantɩ die kana ka dala, die a nyune wo die a jigi dama tɩŋgbaŋka die ka sʊnsɩ.
42008007	Ataŋ dɩaŋ die dɩ nan haŋgɔɔsɩ dagɩrɩsɩ ma die a mana die dɩ lagɩsɩ nyuŋ, haŋgɔɔsɩ die dɩ nyagɩ ha.
42008008	Ta ataŋ dɩaŋ die dɩ nan tɩŋgbaŋ vɩɩnɩŋ ma, ta die a nyuŋ a bɩrɩŋ ta nyɩŋ bie kɔbɩga kɔbɩga.” Yisa die dɩ wa balɩ ba a kpatɩ dɩ, “Vuodieke dɩ yalla tɩba ta nan wʊŋ ʊ wʊmma!”
42008009	Ka kʊaŋ chaaŋ ʊ kʊaŋandɩɩsɩrɩba die dɩ pɩasɩ wa nandagɩrɩ chɩaŋ.
42008010	Ʊ yiŋŋi a balɩ ba dɩ, “Nɩnɩŋ nɩŋ Ŋmɩŋ vaa nɩ sɩba ʊ naarɩ wʊlɔbɩrɩkɩrɩ mɩŋ, ama banɩŋ ba nɩŋ ʊ taana ba nandaga, dɩ ba daansɩ ama ba da keŋ ye, ta wʊŋ ama ta kaaŋ dɩ sɩba a chɩasɩ.”
42008011	“Nandagɩrɩ chɩaŋ wʊnna: Nyɩŋbʊraha yine Ŋmɩŋ wʊbalɩka ha.
42008012	Nyɩŋbʊrɩ dieke dɩ nanna sieku me wo nɩasɩ wa vuodiekemba dɩ ŋaana wʊŋ Ŋmɩŋ wɩaha, ama Sitaani keŋ a nagɩ wɩa ha a nyɩŋ ba sʊgɩtɩ ma, amʊ ba da keŋ tuo dii ta ye gbatɩtaanɩŋ.
42008013	Nyindiekemba dɩ nanna tanɩ sikpeŋ nɩasɩ wa vuodiekemba dɩ ŋaana wʊŋ wɩaha aŋaŋ sʊgɩfɩalɩŋ, ama a ka sʊʊna ba sʊgɩtɩ ma, ba ŋaaŋ yiwo yada bɩta, ama saŋŋa dieke magɩsɩŋ dɩ keŋ keŋ ba ŋaaŋ nagɩha taaŋ mɩŋ.
42008014	Nyɩŋbʊrɩ dieke dɩ nanna haŋgɔɔsɩ dagɩrɩsɩ jigiri nɩasɩ wa vuodiekemba dɩ ŋaana wʊŋ wɩaha ama tɩŋgbaŋka wumugisike aŋaŋ nyinti yaalɩŋ keŋ juu a nyagɩ ha, amʊ a da keŋ bɩrɩŋ a nyɩŋ bie.
42008015	Ama nyindiekemba dɩ nanna tɩŋgbaŋ vɩɩkʊ ma wa nɩasɩ wa vuodiekemba dɩ ŋaana wʊŋ wɩaha ta tuohe aŋaŋ sʊgɩvɩɩnɩŋ ta mɩŋŋɩ pɔgɩlɩ ha keŋ keŋ ta bɩ yaa hanɩa, ta nyɩŋ bie vɩɩnɩŋ.
42008016	“Vuosi ka chɔgɩsa popoli ta naga kpalɩ a bubi ke yaa a naga ka a ziele gado chɩaŋ. Ama ba ŋaaŋ nagɩ ka mɩŋ a sagɩ popoli daaŋ ma amʊ vuosisi dɩ keŋ juu ba ye ka chaaŋkʊ.
42008017	Wudieke mana dɩ lɔbɩrɩna nan daansɩ a keŋ nyɩŋ yeŋ ta wudieke mana dɩaŋ dɩ ligine nan keŋ yuori ta nyɩŋ chaanɩŋ ma.
42008018	“Die wɩa nɩ sɩmma nɩ wʊnnana Ŋmɩŋ wɩa die, dama vuodieke mana dɩ wʊnnana ta mɩŋŋɩ pɔgɩlɩ ka ba nan yɩ wa pam a gʊtɩ, ama vuodieke dɩ wʊnnana ta ka mɩŋŋɩ pɔgɩlɩ ha, ba nan tuo bɩta gbaŋ ʊ yilinene dɩ ʊ yalla wa a nyɩŋ ʊ jigiŋ.”
42008019	Womi Yisa nuŋ aŋaŋ ʊ nɩmballɩ die dɩ keŋ, ama die ba ka bɩagɩ a gbigi wo dama vuosi die dala mɩŋ.
42008020	Vuoŋ wʊnyɩ die dɩ balɩ a yɩ Yisa dɩ, “Fʊ naa aŋaŋ fʊ nɩmballɩ zie yeŋ me ta yaala ba ye fʊ.”
42008021	Yisa die dɩ balɩ a yɩ ba mana dɩ, “Manɩŋ n naa aŋaŋ n nɩmballɩ yine vuodiekemba dɩ wʊnnana Ŋmɩŋ wɩaha ta dɩ ha.”
42008022	Daaŋ kaanɩ Yisa aŋaŋ kʊaŋandɩɩsɩrɩba die dɩ juu haarɩŋ sʊŋ, die ʊ balɩ a yɩ ba dɩ, “Nɩ vaa tɩ jʊalɩ ga gbagɩrɩ mi wo gaarɩ.” Die wɩa die ba piili sieŋ.
42008023	Die ba benne haarɩkʊ sʊŋ a gara Yisa die dɩ gʊʊra. Ta bʊlɔgɩsɩkpeŋkpɩɩŋ die dɩ keŋ bʊnyɩ a nɩga gbagɩrɩ ma, die haarɩkʊ dɩ yaala ka suuli aŋaŋ nyaaŋ, die ba bie wʊbɩaŋ ma.
42008024	Ta die ʊ kʊaŋandɩɩsɩrɩba dɩ keŋ a sʊgɩrɩ wa a baarɩ dɩ, “Jakʊʊŋ, jakʊʊŋ tɩ bie kuŋ me.” Yisa die dɩ hagɩ a natɩ bʊlɔgɩsɩbʊ aŋaŋ nyaaŋ poŋŋikiri a mana die dɩ fɩalɩ sɔmm.
42008025	Womi die ʊ balɩ yɩ ʊ kʊaŋandɩɩsɩrɩba dɩ, “Nɩ ka yi mɩŋ yada?” Ta ŋmaamɩŋ die dɩ yigi be, ka bɩ yi be mamachi ba pɩasa taŋ dɩ, “Manɩa wʊnna? Ta nata bʊlɔgɩsɩŋ aŋaŋ nyaaŋ ta a tuose ʊ nʊaŋ.”
42008026	Ta die ba keŋ tʊgɩ Gerasa tɩŋ ma a zie ta vaa Galili tɩŋ ba kʊaŋ.
42008027	Die Yisa die dɩ kenne nyɩŋ haarɩkʊ ma wa, ta Gerasa daa wʊnyɩ die jɩmbɩatɩ dɩ yalla wa dɩ keŋ tuoli wo. Die ʊ beri wo die a yʊasɩ ta ka yeegi garɩŋ yaa dʊa tigiŋ me ama die ʊ bie wo jigidieke ba guunene vuosi haagɩŋ ma.
42008028	Saŋŋa dieke ʊ yene Yisa wa die ʊ faasɩ keesi a nan ʊ nɩŋŋa a faasɩ nata aŋaŋ lɔlɩkpɩɩŋ dɩ, “Yisa, Nabidie Ŋmɩŋ dieke dɩ benne arɩzanna ma Bʊa, bɩa fʊ yaala n jigiŋ? N jʊʊsa fʊ da keŋ a datɩ n tɩbɩŋ.”
42008029	Die ʊ balɩ wa naa dama Yisa die yɩ wa jɩmbɩatɩ nʊaŋ dɩ a nyɩŋ ʊ ma. Die saŋŋa pam die a ŋaaŋ mugise wo mɩŋ aŋaŋ ba ŋaana a bɔbɩ wa aŋaŋ chɔrɩma ʊ nagɩsɩ aŋaŋ nuusi mana yɔrɩ, jɩmbɩatɩtɩ ŋaaŋ vaa ʊ kpaa ha mɩŋ ta nagɩ wa juu haagɩŋ ma.
42008030	Yisa die dɩ pɩasɩ daa wa dɩ, “Fʊ saaŋ?” Die ʊ baarɩ, “N saaŋ yine ‘Dala’ ” ka chɩaŋ yine jɩmbɩatɩ pam die bie ʊ ma.
42008031	Womi jɩmbɩatɩ die dɩ jʊʊsa wa aŋaŋ nɩŋŋmɩna dɩ ʊ da vaa a ga juu vɔrɩgoli me.
42008032	Die perukusi pam die benne kunkogiŋ lʊgɩŋ a die; ta jɩmbɩatɩtɩ die dɩ jʊʊsɩ Yisa dɩ ʊ vaa a ga juu perukusisi, die ʊ yɩ he sieŋ.
42008033	Die wɩa jɩmbɩatɩ die dɩ nyɩŋ daa wa ma a ga juu perukusisi mana, die a mana die dɩ chɩgɩ daagɩ kunkogiri lʊgɩŋ a sʊʊŋ ga nan mʊgɩkpɩɩrɩ ma nyaabʊ die dɩ dii he.
42008034	Die vuodiekemba die dɩ daansɩnana perukusisi die dɩ yene wudieke dɩ yine wo die ba chɩgɩ ga tɩka sʊŋ aŋaŋ kʊatɩ ma a mʊʊlɩ wɩarɩ.
42008035	Die vuosi die dɩ nyɩŋ a ga dɩ ba ye wudieke dɩ yine wo. Die ba keŋ Yisa jigiŋ a ye daa wa ʊ vʊarɩna jɩmbɩatɩ ʊ ma wa ʊ jigiŋ ʊ yeegi jayeekiŋ ta ʊ sikpeŋ dɩ mɩŋŋɩ a tʊma, ŋmaamɩŋ die dɩ yigi ba mana.
42008036	Vuodiekemba mana die dɩ yene Yisa dɩ gbaanna daa wa die wo die ba balɩ vuosisi.
42008037	Die wɩa vuodiekemba mana die dɩ benne Gerasa tɩŋ ma die dɩ keŋ Yisa jigiŋ a jʊʊsɩ wa dɩ ʊ nyɩŋ ba tɩka ma, dama ŋmaamɩŋ die faasɩna a yigi be mɩŋ. Die wɩa Yisa die dɩ juu haarɩkʊ dɩ ʊ ga;
42008038	mi daa dieke die ʊ gbaanna wa die dɩ jʊʊsɩ wa dɩ ʊ vaa ʊ dɩa ʊ kʊaŋ, ama Yisa die dɩ balɩ wa dɩ,
42008039	“Yiŋŋi kuli fʊ tigiŋ a ga mʊʊlɩ tʊnkpɩɩŋ dieke Ŋmɩŋ dɩ yine a yɩ fʊ.” Die wɩa daa wa die dɩ ga tɩka sʊŋ mana a balla Yisa die dɩ yine wudieke mana a yɩ wa.
42008040	Die Yisa dɩ wana a yiŋŋi a ga gbagɩrɩ mi wo chaakʊ, kpɩkpaaŋ die dɩ tuoli wo aŋaŋ sʊgɩfɩalɩŋ a yi wo aŋsɩa dama die ba mana die chɩɩsa wa mɩŋ.
42008041	Womi daa wʊnyɩ ba wasɩnana Jaarusi dɩ keŋ tʊgɩ, die ʊ yiwo Ŋmɩŋ jɩamɩŋ juoku jakʊʊŋ. Die ʊ keŋ gbirigi Yisa nɩŋŋa a jʊʊsɩ wa dɩ ʊ keŋ wʊnɩŋ ʊ tigiŋ,
42008042	dama die ʊ bʊabalɩmɩŋ die dɩ yine havʊʊbiŋ ta yi bɩna baŋ aŋaŋ ale die yʊagɩna a gbigi kuŋ. Die Yisa die dɩ ganana wa, kpɩkpaaŋ die dɩ giliŋ wo jigiŋ mana.
42008043	Kpɩkpaakʊ sʊŋ hɔgʊ wʊnyɩ die benne ʊ nyɩŋgbanɩŋ dɩ nyɩna zɩŋ dene bɩna baŋ aŋaŋ ale, die ʊ nagɩ ʊ yalla jadieke mana mana a yɩ gbɩgbaantɩŋ, ama die ba wʊnyɩ mana ka bɩagɩ a gbaaŋ wa.
42008044	Die ʊ daagɩ kpɩkpaakʊ sʊŋ a keŋ Yisa kʊaŋ a gbɩ ʊ jayeekiri kʊanʊaŋ, lele womi die ʊ zɩmbʊ dɩ gobi bʊnyɩ.
42008045	Mi die Yisa dɩ pɩasɩ dɩ, “Mɩnɩa gbɩna mɩŋ?” Die ba mana die dɩ chiisi, ta Piita die dɩ baarɩ dɩ, “Jakʊʊŋ, kpɩkpaakʊ giliŋ fʊ mɩŋ ta dɩ dɩa chʊa fʊ.”
42008046	Ama ta Yisa die dɩ baarɩ dɩ, “Vuoŋ gbɩ mɩŋ mɩŋ dama n sɩba dɩ hagɩrɩŋ nyɩŋ n ma.”
42008047	Die hɔgʊ wa die dɩ mɩŋŋɩna dɩ ʊ kaaŋ bɩagɩ a lɔbɩrɩ wa, die wɩa die ʊ keŋ a cheele ta gbigiri Yisa nɩŋŋa. Mi die ʊ balɩ Yisa vuoŋ mana nine me wudieke wɩa ʊ gbɩna wa wa ta ye gbaamɩŋ die bʊnyɩ.
42008048	Yisa dɩ balɩ a yɩ wa dɩ, “N lɩa, fʊ yada gbaanna fʊ. Gamma aŋaŋ sʊgɩdʊagɩŋ.”
42008049	Die Yisa dɩ yene ko bala wɩaha gie, vuoŋ wʊnyɩ die dɩ nyɩŋ jakʊʊrɩ tigiŋ a keŋ a balɩ wa dɩ, “Fʊ lɩa wa kpiye; da mugisi Dɩdagɩrʊ wa bɩbra.”
42008050	Ama Yisa die dɩ wʊŋ ta balɩ yɩ Jaarusi dɩ, “Da vaa ŋmaamɩŋ yalla fʊ; fʊnɩŋ ko yi yada ta havʊʊbike nan ye alaafɩa.”
42008051	Yisa die dɩ keŋ a juu tigiri me, die ʊ ka yi vuoŋ dɩ dɩ ʊ kʊaŋ sie Piita, aŋaŋ Jɔɔn aŋaŋ Jemisi aŋaŋ havʊʊbike chɔɔŋ aŋaŋ ʊ nuŋ nyɩɩna ma.
42008052	Vuoŋ mana mi die dɩ kʊma ta die zɔɔlɩŋ bʊa wa wɩa. Yisa die dɩ balɩ ba dɩ, “Nɩ da kʊmma, bʊa wa ka kpiye ʊ ko gʊʊra mɩŋ.”
42008053	Die vuosisi die dɩ laa wa dama die ba sɩba a baarɩ dɩ bʊa wa kpiye mɩŋ.
42008054	Ama Yisa die dɩ yigi ʊ nuuŋ me ta baarɩ dɩ, “N, bʊa hagɩ!”
42008055	Die ʊ yiŋŋi keŋ ʊ mɩsɩ ma ta hagɩ zie bʊnyɩ. Die dɩ yi bʊa wa chɔɔŋ aŋaŋ ʊ nuŋ wo mamachi, Yisa die dɩ balɩ ba dɩ ba yɩ bʊa wa jaaŋ aŋ ʊ dii. Ama Yisa die dɩ kpaaŋ ba dɩ ba da keŋ balɩ vuoŋ wudieke dɩ yine wo.
42009001	Ka kʊaŋ chaaŋ Yisa die dɩ wa ʊ kʊaŋandɩɩsɩrɩba baŋ aŋaŋ bale wo a lagɩsɩ ʊ jigiŋ ta yɩ ba hagɩrɩŋ aŋaŋ yiko dɩ ba vʊarɩma jɩmbɩatɩ ta gbaama yʊagɩtɩ vuosi me.
42009002	Ta die tʊŋ ba dɩ ba ga mʊʊlɩ Ŋmɩŋ naarɩ wɩaha ta gbaaŋ yʊagɩtieliŋ.
42009003	Ta die balɩ ba dɩ, “Nɩ da nagɩ jaaŋ mana a ga nɩ sieku; nɩ da nagɩ daaŋgbanɩŋ yaa bʊlɔgɩŋ yaa nyindiike yaa ligire aŋaŋ jayeekiŋ a gʊtɩ nɩ wone yeegi jadieke wo me.
42009004	Nɩ keŋ a juu tigidieke mana nɩ bemme mi a ga tʊgɩ saŋŋa dieke nɩ bala nɩ nyɩŋ tɩka ma.
42009005	Jigidieke mana ba kana ka tuo nɩ aŋaŋ sʊgɩfɩalɩŋ, saŋŋa dieke nɩ keŋ nyɩnna tɩka ma nɩ pɩsɩ nɩ nagɩsɩ tankɔlɩŋ a taaŋ mi aŋ ka dagɩ sɩba ba yi chʊʊsɩ mɩŋ.”
42009006	Die wɩa ʊ kʊaŋandɩɩsɩrɩba die dɩ nyɩŋ a dɩ dɩa tɩŋkpaŋŋɩsɩ mana a mʊʊla Ŋmɩŋ wʊvɩɩnaha ta gbaama vuosi jige mana.
42009007	Die Herodi vuodieke die dɩ yine Galili tɩŋgbaŋka mana naajakʊʊŋ die dɩ wʊŋ wudiekemba mana die dɩ yinene, die a paalɩ mugisi wo dama vuosi bataŋ die baarɩ dɩ Jɔɔn vuodieke die dɩ sɩnana vuosi Ŋmɩŋ nyaabʊ hagɩna kuŋ me,
42009008	bataŋ dɩaŋ dɩ baarɩ dɩ Elaja yiŋŋine a keŋ, ta bataŋ dɩaŋ dɩ baarɩ dɩ Ŋmɩŋ naazʊalɩŋ die dɩ benne kʊrɩŋ ma wa wʊnyɩ yiŋŋine keŋ ʊ mɩsɩ ma.
42009009	Ta Herodi die dɩ baarɩ dɩ, “Die n yi ba gobi wo Jɔɔn sikpeŋ ama mɩnɩa yine daa wa gie maŋ wʊmma ʊ wɩa dɩ ʊ yie wɩaha gie?” Die ʊ mɩa dɩ ʊ ye Yisa.
42009010	Die Yisa tʊntʊntɩba die dɩ yiŋŋi a keŋ a balɩ wa wudiekemba mana die ba yine. Die ʊ nagɩ ba, ba ga tɩŋ kaanɩ ba wasɩnana Befisada ba nyɩɩna ma.
42009011	Ama kpɩkpaakʊ die dɩ wʊŋ ta tʊʊ ʊ poli. Die ʊ yene be ba kienene die ʊ tuo be aŋaŋ sʊgɩfɩalɩŋ, ta dagɩ ba Ŋmɩŋ wɩa yaa gamma ʊ naarɩ ma ta gbaaŋ vuodiekemba die dɩ yaalala gbaanɩŋ.
42009012	Saŋŋa dieke ŋmɩnnɩ die dɩ fɩalɩnana wa, ʊ tʊntʊntɩba baŋ aŋaŋ bale wo die dɩ keŋ ʊ jigiŋ a baarɩ dɩ, “Vaa vuosisi ga tɩgɩsɩ aŋaŋ tɩŋkpaŋŋɩsɩ diekemba dɩ gbine amʊ ba nan yallɩ nyindiike aŋaŋ jigidʊagɩsɩkɩŋ, dama giena yiwo haagɩyeŋ.”
42009013	Ama Yisa die dɩ yiŋŋi a balɩ ba dɩ, “Nɩnɩŋ nɩ gbaŋ gbaŋ nɩ yɩ ba jaaŋ aŋ ba dii.” Die ba yiŋŋi balɩ wa dɩ, “Tɩ yaa wa paanʊ golime anʊ aŋaŋ zaasɩbɩsɩ ale nyɩɩna ma. Fʊnɩŋ yaala tɩ ga da wa nyindiike a yɩ kpɩkpaakʊ gie mana?”
42009014	(Die dembisi dieke die dɩ benne mi die yiwo sɩba tuse anʊ.) Yisa die dɩ balɩ ʊ kʊaŋandɩɩsɩrɩba dɩ, “Nɩ vaa vuosisi puo puo a kala baŋɩsɩ-nʊ nʊ.”
42009015	Die ʊ kʊaŋandɩɩsɩrɩba die dɩ yi die ta vaa ba sʊʊŋ kalɩ.
42009016	Ta ʊ nagɩ paanʊsɩ golime anʊ wa aŋaŋ zaasɩbɩsɩ ale wo, a daansɩ ŋmɩŋsikpeŋ ta pagɩ Ŋmɩŋ ta yi he gbieri gbieri a nagɩ ha yɩ ʊ kʊaŋandɩɩsɩrɩba ba nagɩ tɩa tɩa vuosisi.
42009017	Die ba mana dɩ dii a chagɩ ta tɩalɩ tɩalɩ, ʊ kʊaŋandɩɩsɩrɩba die dɩ vaarɩ nyɩŋ tɩalɩkaha a suuli kparɩsɩ baŋ ale.
42009018	Saŋŋa kaanɩ Yisa die dɩ jʊʊsa Ŋmɩŋ ʊ nyɩɩna ma, ta ʊ kʊaŋandɩɩsɩrɩba die dɩ keŋ ʊ jigiŋ, die ʊ pɩasɩ ba dɩ, “Mɩnɩa kpɩkpaakʊ dɩ baa n yiye?”
42009019	Die ba yiŋŋi balɩ wa dɩ, “Bataŋ baarɩ fʊ yiwo Jɔɔn vuodieke die dɩ sɩnana vuosi Ŋmɩŋ nyaabʊ, bataŋ dɩaŋ dɩ baarɩ dɩ fʊ yiwo Elaja, ta bataŋ dɩaŋ dɩ baarɩ, Ŋmɩŋ naazʊalɩba wʊnyɩ die dɩ benne kʊrɩŋ ma wa yiŋŋine a keŋ ʊ mɩsɩ ma.”
42009020	Die ʊ pɩasɩ ba dɩ, “Ta nɩnɩŋ nɩŋ mɩnɩa nɩ baarɩ n yiye?” Piita dɩ yiŋŋi balɩ wa dɩ, “Fʊnɩŋ fʊ yine Ŋmɩŋ vuovʊarɩkɩŋ, Masia wa.”
42009021	Mi Yisa die dɩ kpaaŋ ba aŋaŋ nɩŋŋmɩna dɩ ba da keŋ balɩ vuoŋ wɩarɩ gie,
42009022	ta die bɩ a baarɩ dɩ, “Sie manɩŋ vuotaŋ Bʊa wa dii wahala pam, ta tɩka nyɩŋkʊra aŋaŋ Ŋmɩŋ kɩkaabɩtɩba nyɩŋkʊra aŋaŋ Ŋmɩŋ tigiri mi mɩra dɩdagɩrɩba dɩ keŋ zeti mɩŋ, a bɩ kʊʊ mɩŋ ama daraa ataa daraaŋ n nan hagɩ kuŋ me.”
42009023	Die ʊ balɩ yɩ ba mana mana dɩ, “Vuodieke mana dɩ a keŋ yaala ʊ dɩa n kʊaŋ sie ʊ daaŋ ʊ gbaŋ gbaŋ ʊ wɩa, ta viigi ʊ dagarɩkɩrɩ daaŋ mana a dɩa mɩŋ.
42009024	Ama vuodieke nɩŋ mana dɩ yaala ʊ gbatɩ ʊ gbaŋ gbaŋ ʊ mɩsɩ nan waarɩ ka, ama vuodieke nɩŋ mana dɩ waarɩna ʊ mɩsɩ n wɩa nan ye ke.
42009025	Bɩa vuoŋ dɩ baa ʊ ye ʊ a keŋ a ye dʊnɩa mana nyinti ama ta waarɩ ʊ gbaŋ gbaŋ ʊ mɩsɩ?
42009026	Vuodieke dɩ a keŋ chɩga viivi a ka balɩ manɩŋ aŋaŋ n dagɩkʊ gie vuosi jigiŋ, die nɩŋ manɩŋ vuotaŋ Bʊa maŋ keŋ keŋ aŋaŋ n hagɩrɩŋ aŋaŋ n Chʊa Ŋmɩŋ hagɩrɩŋ aŋaŋ ʊ malakasisi hagɩrɩŋ n nan daaŋ chɩgɩ dɩ tieŋ gbaŋ viivi dɩ n yaa wa a gʊtɩ n vuosi ma.
42009027	Wusie maŋ bala nɩ, vuosi bataŋ bie giena ba kaaŋ kpi ntaala ba keŋ ye Ŋmɩŋ naarɩ keniŋ.”
42009028	Die ʊ balla wɩaha gie a kpatɩ wa, a kʊaŋ chaaŋ die dɩ yi daraa anɩɩ, die ʊ nagɩ Piita aŋaŋ Jɔɔn aŋaŋ Jemisi a gʊtɩ ʊ ma a ga jʊalɩ taŋ sikpeŋ dɩ ba jʊʊsɩ Ŋmɩŋ.
42009029	Die ʊ jʊʊsɩnana Ŋmɩnnɩ ʊ nine chaaŋ die dɩ tarɩgɩ ta ʊ nyiŋyeeke die dɩ faasɩ yɩantɩ ta nyɩgɩsa.
42009030	Womi die dembisi bale die dɩ nyɩŋ mi, Ŋmɩŋ naazʊalɩŋ Mosisi aŋaŋ Elaja
42009031	ta die bala aŋaŋ Yisa yaa gamma ʊ kuŋ wɩa aŋaŋ ʊ bala ʊ kpi die Jerusalemi ma, ta yi Ŋmɩŋ choti.
42009032	Ama Piita aŋaŋ ʊ chanchaalɩba die faasɩ gʊʊra mɩŋ, ama die ba hagɩna wa die ba ye chaankpeŋkpɩɩŋ dɩ giline Yisa, ta ba bɩ ye dembisi bale dɩ zene aŋaŋ wa.
42009033	Die dembisisi dɩ nyɩnnana Yisa jigiri, Piita die dɩ balɩ a yɩ wa dɩ, “Jakʊʊŋ, dɩ vɩɩna mɩŋ tɩ benne giena. Tɩ nan wʊnsɩ viisi ataa, aŋ kaanɩ yi fʊ jaaŋ, aŋ kaanɩ dɩaŋ yi Mosisi jaaŋ, kaanɩ Elaja dɩaŋ jaaŋ.” Die Piita paalɩ ka sɩba wudieke ʊ balala.
42009034	Die ʊ yene ko bala wɩaha, nɩɩŋmaaŋ die dɩ keŋ a ligi be, ta ŋmaamɩŋ die dɩ yigi be ba benne ka sʊkʊ.
42009035	Die lɔlɩŋ die dɩ nyɩŋ nɩɩŋmaakʊ sʊŋ a baarɩ dɩ, “N Bʊadembiŋ wʊnna, wʊnɩŋ maŋ vʊarɩ, nɩ wʊmma wa.”
42009036	Die lɔlɩkʊ dɩ balɩna a kpatɩ wa, die ba ye Yisa dɩ zene ʊ nyɩɩna ma. Die ʊ kʊaŋandɩɩsɩrɩba die dɩ tarɩ yaa gamma ba yene wudieke wo, ta ka balɩ vuoŋ saŋka mi wudieke ba yene wo.
42009037	Die ka tʊnvʊʊsa Yisa aŋaŋ ʊ kʊaŋandɩɩsɩrɩba die dɩ keŋ sʊʊŋ tanɩ ma, kpɩkpaaŋ die dɩ tuoli wo.
42009038	Mi daa wʊnyɩ die dɩ bie kpɩkpaakʊ ma ta faasɩ wa Yisa dɩ, “Dɩdagɩrʊ! N jʊʊsa fʊ, keŋ daansɩ n dalʊabike gie; dama ʊ yiwo n bʊa balɩmɩŋ.
42009039	Jɩmbɩaŋ yalla wa, ka keŋ hagɩ ka ŋaaŋ yi ʊ faasɩ keese ta nagɩ wa a taaŋ tɩŋgbaŋ sɩba kpenkpennantʊ ta fʊnfʊgɩtɩ dɩ nyɩna ʊ nʊaŋ ma, ka mugisi wa mɩŋ ta ka vasa wa a yʊasa.
42009040	Maŋ jʊʊsɩ fʊ kʊaŋandɩɩsɩrɩba dɩ ba vʊarɩ ka ama ba ka bɩagɩ.”
42009041	Yisa dɩ yiŋŋi a balɩ ba dɩ, “Nɩnɩŋ lele vuosi gie dɩ wone yada ta bɩ yi vuodiekemba dɩ kana ka dɩa Ŋmɩnnɩ, nɩ yaala n bemme nɩ jigiŋ a ga tʊgɩ saŋŋa bɩa? Nɩ yaala n yaa wa suguru aŋaŋ nɩ a ga tʊgɩ saŋŋa bɩa?” Ta die balɩ a yɩ daa wa dɩ, “Yaa bʊa wa a keŋ giena.”
42009042	Die bʊa wa dɩ kienene wo jɩmbɩakʊ dɩ nagɩ wa a taaŋ tɩŋgbaŋ ta die ʊ cheele. Yisa die dɩ natɩ jɩmbɩakʊ, ta gbaaŋ bʊa wa ta yiŋŋi nagɩ wa yɩ ʊ chɔɔŋ.
42009043	Die dɩ yi vuosisi mana mamachi yaa gamma Ŋmɩŋ dɩ dagɩna hagɩrɩŋ dene.
42009044	“Nɩ yuori nɩ tɩba a wʊŋ vɩɩnɩŋ wudieke n bala n balɩ nɩ naa; ba nan daansɩ nagɩ manɩŋ vuota Bʊa a nagɩ yi vuota nuusi me.”
42009045	Ama ta die ba ka sɩba ka wɩɩrɩ chɩaŋ, dama Ŋmɩŋ die ligi ba yɩaŋ dɩ ba da sɩmma ka chɩaŋ; ta die ŋmaamɩŋ dɩ bɩ yalla ba dɩ ba pɩasɩ wa ka chɩaŋ.
42009046	Ka kʊaŋ chaaŋ die ʊ kʊaŋandɩɩsɩrɩba dɩ nɩga nɩnhagɩrɩŋ yaa gamma ba jabɩa yine vuokpɩɩŋ.
42009047	Ta Yisa die dɩ mɩŋŋɩ ba sʊŋanyile, die wɩa die ʊ nagɩ bʊabiŋ a vaa ʊ keŋ zie ʊ jigiŋ,
42009048	ta balɩ ba dɩ, “Vuodieke mana dɩ a keŋ a mɩŋŋɩ a tuo bʊa wa gie n saaŋ ma, ʊ mɩŋŋɩ tuo mɩŋ mɩŋ; ta fʊ mɩŋŋɩ tuo mɩŋ, mɩŋŋɩ tuo wo vuodieke dɩ tʊnna mɩŋ wa. Ama vuodieke dɩ nagɩna ʊ gbaŋ a bɩrɩŋ bʊabiŋ nɩ mana sʊŋ wʊnɩŋ ʊ yine vuokpɩɩŋ a tɩaŋ nɩ mana.”
42009049	Jɔɔn die dɩ balɩ a yɩ Yisa dɩ, “Jakʊʊŋ, die tɩ ye wo vuoŋ dɩ yagɩnana jɩmbɩatɩ vuoŋ ma fʊ saaŋ ma, die tɩ balɩ wa dɩ ʊ vaa dama die ʊ ka yi tɩ wʊnyɩ.”
42009050	Yisa die dɩ balɩ yɩ ba dɩ, “Nɩ da kagɩma wa, dama vuodieke mana dɩ kana a waga nɩ, ʊ gʊtɩ wa nɩ ma.”
42009051	Die saŋka dɩ gbigine dɩ Yisa yiŋŋi a jʊalɩ arɩzanna wa, die ʊ dii sikimiŋ a nyɩŋ a gara Jerusalemi.
42009052	Die ʊ woliŋ a tʊŋ tʊntʊntɩŋ dɩ ba ga Samaria vuosi tɩŋkpaŋŋɩ kaanɩ ma a yi jaaŋ mana siri a zieŋ wo,
42009053	ama tɩka vuosi die ka saagɩ ʊ keŋku dama die ba sɩba dɩ ʊ gara Jerusalemi.
42009054	Ta ʊ kʊaŋandɩɩsɩrɩba Jemisi aŋaŋ Jɔɔn die dɩ yene naa wa die ba pɩasɩ wa dɩ, “Tɩ Yɔmʊtieŋ, fʊ yaala tɩ yi boliŋ nyɩŋ ŋmɩŋsikpeŋ a keŋ dii be?”
42009055	Ama ta Yisa die dɩ yiŋŋi a daansɩ ba ta galɩŋ ba,
42009056	ta die ba ga tɩŋkpaŋŋɩ gaaŋ bɩbra.
42009057	Die ba ganana wa daa wʊnyɩ die dɩ balɩ a yɩ Yisa dɩ, “N nan dɩ dɩ fʊ a ga jigidieke mana fʊ ganana.”
42009058	Yisa die dɩ yiŋŋi a balɩ wa dɩ, “Gbaanchʊra yaa vɔrɩtɩ a juo, nembisi dɩaŋ dɩ yaa tʊʊsɩ a juo ama manɩŋ vuota Bʊa wo jigidʊagɩsɩkɩŋ.”
42009059	Die ʊ bɩ balɩ yɩ daa wʊnyɩ dɩaŋ dɩ, “Dɩa mɩŋ.” Ama daa wa die dɩ baarɩ dɩ, “N Yɔmʊtieŋ, vaa n woliŋ, a ga a ga guu n chʊa.”
42009060	Ta Yisa die dɩ yiŋŋi balɩ wa dɩ, “Vaa kunti guu ba gbaŋ gbaŋ ba kunti. Fʊnɩŋ gamma a ga mʊʊlɩ yɩ vuosi Ŋmɩŋ naarɩ wɩa.”
42009061	Ta wʊnyɩ dɩaŋ dɩ baarɩ dɩ, “N Yɔmʊtieŋ, n nan dɩdɩ fʊ ama vaa n woliŋ ga tigiŋ a taaŋ n deŋ.”
42009062	Die Yisa dɩ yiŋŋi a balɩ wa dɩ, “Vuoŋ kaaŋ bɩagɩ a pɔgɩlɩ naakʊʊŋ a kʊa ta yiŋŋi daansa ʊ kʊaŋ. Dɩɩ yi vuoŋ dɩ daansa die, ʊ ka mʊ aŋaŋ Ŋmɩŋ naarɩ tʊʊma tʊmɩŋ.”
42010001	Naa kʊaŋ chaaŋ die Yisa die dɩ vʊarɩ dembisi baŋɩsɩ-yʊpɔyɩ aŋaŋ bale ta tʊŋ ba ba balele dɩ ba woliŋ ga tɩgɩdieke aŋaŋ jigidieke ʊ gbaŋ gbaŋ ʊ yinene siri dɩ ʊ ga.
42010002	Die ʊ balɩ a yɩ ba dɩ, “Zaaha biye mɩŋ ta dala ama zaagobiribe ka dala. Die wɩa nɩ jʊʊsɩ zaaha tieŋ aŋ ʊ gʊtɩ tʊntʊntɩŋ aŋ ba keŋ gobihe.
42010003	Nɩ gamma! N tʊma nɩ, nɩ nan dɩ sɩɩ sɩba yiibisi dɩ benne gbaanchʊra sʊŋ.
42010004	Ama nɩ da keŋ a nagɩ ligire yaa bʊlɔgɩŋ yaa nɩɩra, ta nɩ da bɩ chʊʊsɩma saŋŋa a waasɩma vuosi sieŋ me.
42010005	Ama tigidieke nɩŋ mana nɩ keŋ a juu nɩ woliŋ a baarɩ, ‘Sʊgɩdʊagɩŋ bemme tigiri gie vuosi me.’
42010006	Dɩɩ yi ta tigiŋ tieŋ wo dɩ yaala sʊgɩdʊagɩŋ, ʊ nan mɩŋŋɩ tuo nɩ. Ama ʊ ka yi die nɩ sʊgɩdʊagɩkʊ nan yiŋŋi keŋ nɩ jigiŋ.
42010007	Dɩɩ yi nɩ keŋ juu tigiri me, nɩ bemme mi ta dime ta nyume jadieke mana ba nagɩna yɩ nɩ. Dama tʊntʊntʊ mana mʊ ʊ tuo ʊ tune. Nɩ da tarɩgɩma nɩ tigiberisikiŋ.
42010008	Dɩɩ yi nɩ ga juu tɩŋ diekemba mana ba mɩŋŋɩ tuo nɩ, nɩ dii jadieke mana ba keŋ nagɩ yɩ nɩ,
42010009	ta gbaaŋ yʊagɩtieliŋ mana dɩ benne mi, ta balɩ yɩ ba dɩ, ‘Ŋmɩŋ naarɩ keŋ a gbigi nɩ mɩŋ.’
42010010	Ama dɩɩ yi nɩ keŋ juu tɩŋ dieke ba ka mɩŋŋɩ tuo nɩ, nɩ nyɩŋ a ga ba siekpɩɩma ma a balɩ dɩ,
42010011	‘Tɩ nagɩsɩ dɩ yigine tankɔlɩ dieke nɩ tɩka gie me tɩ pɩsɩha a taaŋ ta taana nɩ. Ama nɩ sɩmma wɩɩrɩ gie, dɩ Ŋmɩŋ naarɩ wɔŋ keŋ a gbigi nɩ mɩŋ.’
42010012	N bala nɩ dɩ sarɩya diile daaŋ, tɩka mi vuosi tɩbɩdatɩŋ nan tɩaŋ Sodomi tɩŋ vuosi tɩbɩdatɩŋ.”
42010013	“Wʊbɩaŋ bie nɩnɩŋ Korazini vuosi ma; wʊbɩaŋ bie nɩnɩŋ Befisada vuosi mama; dama mamachi wudieke n yine nɩ tɩgɩsɩ ma wa, maŋ tɩŋ a yi die Taya aŋaŋ Sidoni ma ma, vuodiekemba dɩ benne mi wo tɩŋ nan vaa ba tʊmbɩatɩ a yʊasɩ ta nagɩ vaatɩ aŋaŋ tanyeeliŋ a bʊʊlɩ ba gbaŋ aŋ die dagɩ sɩba ba chɩgɩ nyɩŋ ba tʊmbɩatɩ ma ma mɩŋ.
42010014	Daa dieke Ŋmɩŋ dɩ baaŋ nan dii vuosi sarɩya, nɩ tɩbɩdatɩŋ nan faasɩ dala pam a tɩaŋ Taya aŋaŋ Sidoni vuosi sarɩya.
42010015	Ta nɩnɩŋ Kapenɔmi vuosi, Ŋmɩŋ nan kɔtɩ nɩ ŋmɩŋsikpeŋ? Aayɩ, ʊ nan vigi nɩ a taaŋ kunti jigiberisikiŋ.”
42010016	Saŋka mi die ʊ balɩ ʊ kʊaŋandɩɩsɩrɩba dɩ, “Vuodieke mana dɩ wʊnnana nɩ balɩkʊ, ʊ wʊŋ wa manɩŋ; ama vuodieke dɩ keŋ zeti nɩ, zeti wo manɩŋ; ta vuodieke dɩaŋ dɩ zetine manɩŋ zeti wo Ŋmɩŋ vuodieke dɩ tʊnna mɩŋ.”
42010017	Die dembisi baŋɩsɩ-yʊpɔyɩ aŋaŋ bale wo die dɩ yiŋŋi keŋ Yisa jigiŋ aŋaŋ sʊgɩfɩalɩŋ ta balɩ wa dɩ, “Tɩ Yɔmʊtieŋ, fʊ saaŋ hagɩrɩŋ ma jɩmbɩatɩ saagɩ wa tɩ nʊa.”
42010018	Ta ʊ yiŋŋi balɩ ba dɩ, “N ye wo Sitaani dɩ nyɩna ŋmɩŋsikpeŋ a keŋ nan sɩba nɩɩnyɩgɩsɩŋ.
42010019	Nɩ wʊmma, n yi nɩ wa yiko dɩ nɩ chʊmma nyinvuuke aŋaŋ chɩakʊrɩtɩ ma ta bɩ nyaŋŋɩ nɩ dataaŋ Sitaani hagɩrɩŋ mana; ta wɩɩŋ kaaŋ yi nɩ.
42010020	Nɩ da yallɩma sʊgɩfɩalɩŋ dɩ jɩmbɩatɩ saagɩ nɩ nʊa nyɩɩna ma, ama nɩ yallɩma sʊgɩfɩalɩŋ dama ba maagɩ nɩ saara arɩzanna ma.”
42010021	Kanɩŋ saŋka mi Ŋmɩŋ Halɩkasɩka die dɩ yɩ Yisa sʊgɩfɩalɩŋ ʊ baarɩ dɩ, “N Chʊa Ŋmɩŋ, vuodieke dɩ yine ŋmɩŋsikpeŋ aŋaŋ tɩŋgbaŋka gie tieŋ, n bɩra fʊ, dama fʊnɩŋ lɔbɩrɩ wɩaha gie yɩantieliŋ aŋaŋ sɩsɩbɩrɩŋ jigiŋ ama ta yuori he a yɩ ballɩbɩsɩ; dama die fʊ tʊma fʊ tʊʊma a yie fʊ nansɩŋ.”
42010022	Ta Yisa die dɩ bɩ baarɩ dɩ, “N Chʊa Ŋmɩŋ nagɩ wa jaaŋ mana a yɩ mɩŋ; vuoŋ ka sɩba manɩŋ Ŋmɩŋ Bʊa wa sie n Chɔɔŋ wa Ŋmɩŋ, vuoŋ dɩaŋ ka sɩba n Chɔɔŋ wa Ŋmɩŋ sie manɩŋ Ŋmɩŋ Bʊa wa aŋaŋ vuodiekemba n yaala n nagɩ wa a dagɩ.”
42010023	Womi Yisa die yiŋŋi a tuoli ʊ kʊaŋandɩɩsɩrɩba ta balɩ yɩ ba nyɩɩna ma dɩ, “Nɩ yaa sikpeŋ nansɩŋ dama nɩ nine ye wudieke nɩ yesinene wo!
42010024	N bala nɩ dɩ Ŋmɩŋ naazʊalɩŋ pam aŋaŋ naalɩŋ pam die yaala ba ye wudieke nɩ yesinene wo, ama die ba ka ye ke, ta die bɩ yaala ba wʊŋ wudieke nɩ wʊnnana wa, ama die ba ka wʊŋ ka.”
42010025	Die daaŋ kaanɩ mɩraha dɩdagɩrɩba wʊnyɩ dɩ keŋ dɩ ʊ magɩsɩ Yisa ta pɩasɩ wa dɩ, “Dɩdagɩrʊ, lalɩa maŋ baa n yi a ye miivoli dieke dɩ wone kpatɩŋ?”
42010026	Yisa die dɩ yiŋŋi a pɩasɩ wa dɩ, “Lalɩa dɩ maagɩ Ŋmɩŋ gbaŋkʊ ma? Lalɩa fʊ sɩba a chɩaŋ?”
42010027	Daa wa dɩ yiŋŋi a baarɩ dɩ, “Yaalɩma fʊ Yɔmʊtieŋ Nabidie Ŋmɩŋ aŋaŋ fʊ sʊŋ mana aŋaŋ fʊ haalɩŋ mana aŋaŋ fʊ hagɩrɩŋ mana aŋaŋ fʊ sʊŋanyile mana, ta bɩ chome fʊ chanchaaŋ sɩba fʊ gbaŋ.”
42010028	Yisa die dɩ yiŋŋi balɩ wa dɩ, “Mɩŋŋɩ balɩ mɩŋ, yime naa ta nan ye miivoli dieke dɩ wone kpatɩŋ.”
42010029	Ama die mɩraha dɩdagɩrʊ wa dɩ bɩ yaala ʊ dagɩ dɩ ʊ yaa wusie, die wɩa die ʊ bɩ pɩasɩ Yisa dɩ, “Mɩnɩa yine n chanchaaŋ?”
42010030	Yisa die dɩ yiŋŋi a balɩ wa dɩ, “Daa wʊnyɩ die nyɩnna Jerusalemi a sʊʊŋ gara Jeriko; die gbɩgbatɩrɩŋ die dɩ yigi wo a wuuri ʊ nyinti ta nɩgɩ wa ʊ ga gbigi kuŋ ba va wa taaŋ ta chʊŋ.
42010031	Ka kʊaŋ chaaŋ die Ŋmɩŋ jɩamɩŋ nɩŋŋandɩɩsɩrʊ wʊnyɩ die dɩ sʊʊŋ gara sieku me ta keŋ ye daa wa dɩ dʊana sieku me, die ʊ gʊa daagɩ sieku lʊgɩŋ a chʊŋ ga.
42010032	Die gbaŋ gbaŋ Liiva vuoŋ die dɩ sʊʊŋ gara mi a ye daa wa dɩ dʊana ʊ gʊa daagɩ sieku lʊgɩŋ a chʊŋ ga.
42010033	Ama ta Samaria vuoŋ die dɩ chʊŋ sieku me a keŋ ye wo, zɔɔlɩŋ die dɩ yigi wo.
42010034	Die ʊ ga ʊ jigiŋ a siti tɩɩŋ a yi ʊ kʊjagaha ta bɔbɩha aŋaŋ garɩchɔɔtɩ. Ta die a nagɩ wa a kalɩŋ ʊ gbaŋ gbaŋ ʊ bʊnɩŋ ma a yaa wa a ga chaanɩŋ juone me a daansɩ wa.
42010035	Die tʊŋ dɩ vʊnna die ʊ nagɩ ligire a yɩ vuodieke die dɩ jɩɩnana jigiri ta balɩ wa dɩ, ‘Daansɩma wa, ta maŋ keŋ yiŋŋi kieŋ n nan tuŋ fʊ ligire dieke fʊ nagɩna a gʊtɩ daansɩ wa.’ ”
42010036	Yisa die dɩ balla naa a kpatɩ wa, ʊ pɩasɩ wa dɩ, “Dembisi bataa wa gie ba jabɩa fʊ yile dɩ ʊ dagɩ sɩba vuodieke gbɩgbatɩrɩba dɩ gbatɩna ʊ nyintiti yiwo ʊ chanchaaŋ?”
42010037	Die ʊ baarɩ dɩ, “Vuodieke dɩ chɩgɩna wa zɔɔlɩbʊ.” Ta Yisa die dɩ yiŋŋi a balɩ wa dɩ, “Die nɩŋ gamma a ga yi die gbaŋ gbaŋ.”
42010038	Ka kʊaŋ chaaŋ Yisa aŋaŋ ʊ kʊaŋandɩɩsɩrɩba die dɩ gara ba sieŋ a ga tʊgɩ tɩŋkpaŋŋɩ kaanɩ, ta die hɔgʊ wʊnyɩ ba wasɩnana Maata die tuo Yisa aŋaŋ sʊgɩfɩalɩŋ ʊ tigiŋ me.
42010039	Die ʊ yallɩ wa ʊ taa ba wasa wa Meri; die Meri die dɩ sʊʊŋ kalɩ Yisa nɩŋŋa a wʊmma wudieke ʊ balala wa.
42010040	Ama Maata die dɩ mɩa aŋaŋ chaantɩ, ta die a keŋ balɩ Yisa dɩ “N Yɔmʊtieŋ, n mɩa mɩŋ aŋaŋ chaantɩ n nyɩɩna ma, ta ntaa wa dɩ ka suŋŋe mɩŋ, fʊ baga wo ka ma? Balɩ wa dɩ ʊ keŋ suŋŋi mɩŋ!”
42010041	Ama tɩ Yɔmʊtieŋ Yisa die dɩ yiŋŋi a balɩ wa dɩ, “Maata n sɩba a baarɩ mɩa mɩŋ aŋaŋ nyinti pam, a mugise fʊ ta chʊʊsa fʊ sʊŋ,
42010042	ama wʊbalɩmɩŋ nyɩɩna mʊna fʊ yaalɩ; Meri nɩŋ vʊarɩ wa wudieke dɩ vɩɩna, ta vuoŋ kaaŋ tuo ke a nyɩŋ ʊ jigiŋ.”
42011001	Daaŋ kaanɩ Yisa die dɩ ga jigiŋ kaanɩ a jʊʊsa Ŋmɩŋ, die ʊ kpatɩna wa ʊ kʊaŋandɩɩsɩrɩba wʊnyɩ die dɩ balɩ wa dɩ, “Tɩ Yɔmʊtieŋ dagɩ tɩ tɩ bala tɩ jʊʊsɩma Ŋmɩŋ dene sɩba Jɔɔn die dɩ dagɩna ʊ kʊaŋandɩɩsɩrɩba die wo.”
42011002	Yisa die dɩ balɩ a yɩ ba dɩ, “Naa mʊna dɩ nɩ jʊʊsɩma Ŋmɩŋ; Tɩ Chʊa Ŋmɩŋ: Vaa aŋ ba yɩ fʊ saaŋ kasɩka jɩlɩma; Vaa aŋ fʊ naarɩ keŋ.
42011003	Yɩ tɩ daaŋ mana nyindiike dieke tɩ yaalala.
42011004	Nagɩ tɩ tʊmbɩatɩ a chaa tɩ, sɩba tɩ nagɩna vuodiekemba dɩ tʊnna tɩ tʊmbɩatɩ a chaa ba wa. Da keŋ vaa tɩ juu magɩsɩ dieke dɩ hagɩrɩna ma.”
42011005	Saŋka mi Yisa die dɩ balɩ ba dɩ, “Dɩɩ yi ta nɩ wʊnyɩ yallɩ zʊa ta ga ʊ jigiŋ tanseese, a baarɩ dɩ, ‘N zʊa, paŋŋɩ mɩŋ paanʊ golime ataa,
42011006	dama chaanʊ wʊnyɩ kenne n jigiŋ maŋ wo jadiikiŋ n baaŋ nagɩ a yɩ wa.’
42011007	Ta dɩɩ yi fʊ zʊa wa dɩ bie juoku sʊŋ ta yiŋŋi balɩ fʊ dɩ, ‘Da mugisime mɩŋ! N wɔŋ kparɩ sanʊarɩ mɩŋ ta manɩŋ aŋaŋ n ballɩ wɔŋ gʊʊra mɩŋ; N kaaŋ bɩagɩ a hagɩ a yɩ fʊ jaaŋ.’
42011008	N bala nɩ dɩɩ yi daa wa dɩ ka hagɩya a yɩ fʊ jaaŋ nɩ yine zʊalɩŋ wɩa, ama dɩɩ yi fʊ ka chɩga viivi ta jʊʊsa wa ʊ nan hagɩ a yɩ fʊ jadieke mana fʊ yaalala fʊ mugisinene wo wɩa.
42011009	“Die wɩa n bala nɩ, nɩ jʊʊsɩma Ŋmɩŋ, ta ʊ nan nagɩ a yɩ nɩ; nɩ daansɩma ta nɩ nan ye; nɩ kpaasɩma gbɩabɩkʊ ta ʊ nan yuori a yɩ nɩ.
42011010	Dama vuodieke mana dɩ jʊʊsɩnana Ŋmɩŋ tuose mɩŋ; ta vuodieke dɩaŋ mana dɩ yaalɩnana yese mɩŋ; vuodieke dɩaŋ dɩ kpaasɩnana gbɩabɩkʊ ka yuore a yɩa wa mɩŋ.
42011011	Nɩnɩŋ chʊalɩŋ nɩ jabɩa bʊa dɩ nan jʊʊsɩ wa zaasɩŋ aŋ ʊ nagɩ javʊʊkɩŋ a yɩ wa?
42011012	Yaa mɩnɩa bʊa dɩ nan jʊʊsɩ wa gɩlɩ aŋ ʊ nagɩ chɩakʊrɔŋ a yɩ wa?
42011013	Ta dɩɩ yi nɩnɩŋ vuobɩatɩ gie dɩ sɩba nɩ nagɩ nyɩnvɩɩna a yɩ nɩ ballɩ, die nɩŋ nɩ Chɔɔŋ Ŋmɩŋ dieke dɩ benne arɩzanna ma wa nan faasɩ nagɩ ʊ Halɩkasɩka a yɩ vuodiekemba dɩ jʊʊsɩnana a yaala ka wa.”
42011014	Die daa wʊnyɩ die benne ta jɩmbɩaŋ die dɩ yallɩ wa ta ʊ ka bɩagɩ bala wɩa, ta Yisa die dɩ vʊarɩ ka, daa wa dɩ wa piili a bala wɩa. Die dɩ yi kpɩkpaakʊ mamachi pam,
42011015	ama bataŋ die dɩ baarɩ dɩ, “Jɩmbɩatɩ naaŋ wa Beelizebuli yɩna wa hagɩrɩbʊ ʊ bɩagɩ a vʊara jɩmbɩatɩ dene.”
42011016	Bataŋ dɩaŋ die dɩ yaala ba magɩsɩ wa, die wɩa die ba balɩ wa dɩ ʊ yi mamachi wɩɩŋ a dagɩ sɩba Ŋmɩŋ sɩba ʊ wɩa.
42011017	Ama Yisa die dɩ mɩŋŋɩ ba sʊŋanyile ta balɩ yɩ ba dɩ, “Naaŋ dieke dɩ puone a yiŋŋi waga ka gbaŋ kaaŋ yʊasɩ, ta tigi dieke vuosi dɩaŋ dɩ puone a yiŋŋi waga ka gbaŋ nan nan.
42011018	Die dɩ baa ka yi dɩ yi Sitaani dɩ puo ta yiŋŋi waga ka gbaŋ gbaŋ, ka naarɩ ka baa ka zie. Nɩ baarɩ dɩ jɩmbɩatɩ naaŋ wa Beelizebuli yɩna mɩŋ hagɩrɩŋ maŋ yie naa;
42011019	dɩɩ yi naa maŋ vʊara jɩmbɩatɩtɩ, ta nɩnɩŋ nɩŋ, mɩnɩa yɩnana nɩ kʊaŋandɩɩsɩrɩba hagɩrɩŋ ba vʊara ha? Nɩ gbaŋ gbaŋ nɩ kʊaŋandɩɩsɩrɩba nan dagɩ dɩ nɩ wo wusie.
42011020	Ama manɩŋ, Ŋmɩŋ hagɩrɩŋ maŋ nagɩ vʊara jɩmbɩatɩ vuosi ma, die dagɩna sɩba Ŋmɩŋ naarɩ wɔŋ keŋ nɩ jigiŋ mɩŋ.
42011021	“Dɩɩ yi daahagɩrʊ dɩ yi siri a gbarɩ ʊ tigiŋ aŋaŋ dembisi ŋaŋ nyinti, ʊ nyinti mana nan mɩŋŋɩ beri.
42011022	Ama dɩɩ yi vuodieke dɩ hagɩrɩna a tɩaŋ wa dɩ keŋ tuoli wo ʊ tigiŋ me, ʊ nan nyaŋŋɩ wa ta gbatɩ ʊ dembisi ŋaŋ nyintiti ta bɩ chii ʊ nyintiti.
42011023	“Vuodieke mana dɩ kana ka zie n kʊaŋ waga mɩŋ mɩŋ; ta vuodieke dɩaŋ dɩ kana ka suŋŋi mɩŋ a lagɩsa vuosi n jigiŋ jata ba mɩŋ.
42011024	“Dɩɩ yi ta jɩmbɩaŋ dɩ keŋ nyɩŋ vuota ma, ka ŋaaŋ dɩa wa jigikʊʊkɩŋ a yaala jigiŋ dɩ ka voosi, ka ka yeye; ʊ ŋaaŋ balɩ a yɩ wa ka gbaŋ gbaŋ dɩ, ‘N nan yiŋŋi a ga n tigidieke n vana wa.’
42011025	Die wɩa ka ŋaaŋ yiŋŋi ga wa mi a ye ta ka sʊŋ mana saarɩya a wʊnsɩ vɩɩnɩŋ.
42011026	Ka ŋaaŋ wa nyɩŋ mɩŋ a ga a chii jɩmbɩatɩ diekemba dɩ tɩanna ka gbaŋ gbaŋ ayʊpɔyɩ aŋ a ga bemme mi. Naa chɩama daa wa beriŋ nan faasɩ chʊʊsɩ pam a tɩaŋ die ʊ sɩna die wo.”
42011027	Yisa die dɩ bala wɩaha gie a kpatɩ wa, ta hɔgʊ wʊnyɩ die dɩ bie kpɩkpaakʊ sʊŋ a faasɩ balɩ wa dɩ, “Sʊgɩfɩalɩŋ bie hɔgʊ dieke dɩ mɩɩrɩna fʊ ta fʊ nyʊʊsɩ ʊ bɩɩsɩŋ ma.”
42011028	Ta Yisa die dɩ yiŋŋi balɩ wa dɩ, “Vuodiekemba dɩ wʊnnana Ŋmɩŋ wɩaha ta dɩha wa, banɩŋ sʊgɩfɩalɩŋ dɩ bie ba ma.”
42011029	Die kpɩkpaakʊ dɩ giline Yisa wa die ʊ bɩ balɩ ba dɩ, “Lele wo gie vuosi yiwo vuobɩatɩ ta yaala ba ye mamachi wɩɩŋ; ama n kaaŋ wɔŋ yi mamachi wɩɩŋ a yɩ ba; sie Ŋmɩŋ naazʊa Jona dagɩŋ chanchaaŋ nyɩɩna ma maŋ nan dagɩ ba.
42011030	Wudieke dɩ yine Jona die dagɩna Nineva vuosi dɩ Ŋmɩŋ tʊnna wa, die gbaŋ gbaŋ bala ka yi manɩŋ vuota Bʊa ta dagɩ nɩnɩŋ leleke gie vuosi dɩ Ŋmɩŋ tʊnna mɩŋ.
42011031	Sarɩya diile daraaŋ Sɩaba hɔgʊ naaŋ wa nan hagɩ a zie a galɩŋ nɩ dama die ʊ paalɩ nyɩŋ wa tɩgɩ saasaa a ga dɩ ʊ wʊŋ naaŋ Solomoni yɩaŋ wʊbalɩkaha, ama n bala nɩ vuodieke dɩ tɩanna naaŋ Solomoni benne giena.
42011032	Sarɩya diile daraaŋ Nineva vuosi nan hagɩ zie a galɩŋ nɩ, dama Jona dɩ mʊʊlɩna Ŋmɩŋ wɩa a yɩ ba wa die ba va wa ba tʊmbɩatɩ; n bala nɩ, vuodieke dɩ tɩanna Jona benne gie.”
42011033	“Vuoŋ ka chɔgɩsa popoli ta nagɩ ka a lɔbɩra yaa a nagɩ kpalɩ a bubike ama ʊ ŋaaŋ nagɩ ka a sagɩ wa jadieke dɩ jʊalɩna ma, amʊ vuosi dɩ keŋ juu ba nan ye ka chaaŋkʊ.
42011034	Fʊ nine yine fʊ nyɩŋgbanɩŋ popoli. Die wɩa fʊ nine dɩ keŋ vɩɩna, fʊ nyɩŋgbanɩŋ mana nan suuli aŋaŋ chaanɩŋ; ama fʊ nine dɩ keŋ a ka vɩɩna, fʊ nyɩŋgbanɩŋ mana nan dɩ bie lɩmɩŋ ma.
42011035	Nɩ wa sɩmma dɩ chaaŋ dieke dɩ benne nɩ ma wa da keŋ bɩrɩŋ lɩmɩŋ.
42011036	Die wɩa dɩɩ yi fʊ nyɩŋgbanɩŋ mana dɩ suuli aŋaŋ chaanɩŋ, ta jigiŋ dɩ ka bie lɩmɩŋ ma, ka mana nan mɩŋŋɩ chaaŋ farrɩtata a nɩasɩ popoli dɩ ŋaana a chaaŋ yɩ fʊ die wo.”
42011037	Die Yisa die dɩ balla wɩaha gie a kpatɩ wa, ta Farasisi vuoŋ wʊnyɩ die dɩ wa wa dɩ ʊ keŋ aŋ wʊnɩŋ aŋaŋ wa dii nyindiike, die wɩa die ʊ ga a ga a kalɩ dɩ ʊ dii nyindiike he.
42011038	Die dɩ yi Farasisi vuoke mamachi, Yisa die dɩ kana ka nɩɩtɩ ʊ nuusi ta yaala ʊ dii nyindiike he.
42011039	Ta tɩ Yɔmʊtieŋ Yisa dɩ balɩ wa dɩ, “Nɩnɩŋ Farasisi vuosi nɩ ŋaaŋ daaraa nɩ nyachibisi aŋaŋ nɩ tɩmbala kʊasɩ, ama ta nɩ sʊgɩtɩ dɩ suuli aŋaŋ halɩ aŋaŋ sʊgɩtʊaŋ.
42011040	Nɩnɩŋ gaantɩba gie! Daa Ŋmɩŋ dieke die dɩ naanna a kʊasɩsɩ naanna a sʊgɩtɩtɩ gbaŋ?
42011041	Yɩma zɔɔlɩntieliŋ jadieke dɩ benne nɩ nyachibisi me aŋaŋ nɩ tɩmbala ma aŋ jaaŋ mana yɩantɩ a yɩ nɩ.
42011042	“Nɩnɩŋ Farasisi mba, wʊbɩaŋ bie nɩ ma. Nɩ naga nanjʊʊŋ aŋaŋ bʊŋʊ aŋaŋ neeri aŋaŋ nyinti a taŋ baŋ sʊŋ a nagɩ kaanɩ a yɩa Ŋmɩŋ, ama ta va jadieke dɩ yine nɩŋŋmɩna ʊ mɩraha ma; sɩba wusie sarɩya diile ta ka cho Ŋmɩŋ. Genhe die mʊna nɩ yime, a gʊtɩ nɩ yɩnana Ŋmɩŋ nyinti baŋ sʊŋ kaanɩ wa.
42011043	“Nɩnɩŋ Farasisi, wʊbɩaŋ bie nɩ ma, dama nɩ yaala vuokpɩɩma jigikasɩka Ŋmɩŋ jɩamɩŋ juone me, ta bɩ yaala ba wasɩma nɩ aŋaŋ jɩlɩma nyʊgɩtɩ ma.
42011044	Wʊbɩaŋ bie nɩ ma, dama nɩ sɩɩ sɩba kunti vɔrɩtɩ dɩ lɔbɩrɩna vuosi dɩ ka yesehe ta chʊŋ a ma.”
42011045	Die wɩa mɩraha dɩdagɩrɩba wʊnyɩ dɩ balɩ yɩ wa dɩ, “Dɩdagɩrʊ, fʊ bala naa nɩŋ zɩa wa tɩ gbaŋ.”
42011046	Yisa die dɩ yiŋŋi a balɩ dɩ, “Nɩnɩŋ mɩraha dɩdagɩrɩba wʊbɩaŋ bie nɩ gbaŋ nɩ ma dama nɩ chie vuosi chiidʊnsa dɩ faasɩna a dʊnsɩ aŋaŋ ba baaŋ chii ama nɩ gbaŋ gbaŋ nɩ ka suŋŋi be dɩ ba chii.
42011047	Wʊbɩaŋ bie nɩ ma, dama nɩ ka tuose Ŋmɩŋ naazʊalɩba wʊbalɩkaha ama ta mɩa ta wʊnsa ba kunti vɔrɩtɩ a vɩɩna, banɩŋ die ba yine naazʊalɩŋ diekemba nɩ chɔɔŋkʊʊlɩba die dɩ kʊna wa ta nɩ gbaŋ nɩ ka tuose Ŋmɩŋ naazʊalɩba wʊbalɩkaha.
42011048	Nɩ yine wudieke wo, die dagɩna vuosi dɩ nɩ seŋ saagɩ wudieke nɩ chɔɔŋkʊʊlɩba dɩ yine wo, dama die ba kʊʊ wa Ŋmɩŋ naazʊalɩba ta nɩ dɩaŋ dɩ mɩa ba vɔrɩtɩ.
42011049	Naa chɩaŋ ma, die yɩantieŋ Ŋmɩŋ die dɩ baarɩ dɩ, ‘N nan tʊŋ naazʊalɩŋ aŋaŋ tʊntʊntɩŋ ba jigiŋ, ta ba nan kʊʊ bataŋ ta mugisi bataŋ dɩaŋ.’
42011050	Die wɩa n nan datɩ leleke gie vuosi tɩba aŋaŋ ba kʊna naazʊalɩba a nyɩŋ dʊnɩa piiliku,
42011051	a nyɩŋ die ba kʊna Abeli a ga tʊgɩ Zakaria, vuodieke die ba kʊna Ŋmɩŋ kaabɩŋ koriku aŋaŋ Ŋmɩŋ jɩamɩŋ juokpeŋkpɩɩkʊ sʊnsʊkʊ. N bala nɩ wusie, leleke gie vuosi nan ye tɩbɩdatɩŋ yaa gamma vuosi gie mana kumbu wɩa.
42011052	“Nɩnɩŋ mɩraha dɩdagɩrɩba, wʊbɩaŋ bie nɩ ma, dama nɩ ligi wo Ŋmɩŋ wɩa dɩ vuosi da keŋ sɩmma a chɩasɩ, ama nɩ gbaŋ nɩ zeti wo a sɩbɩŋ, ta kaga vuodiekemba dɩ mɩnana dɩ ba sɩmma ha.”
42011053	Die Yisa dɩ bala ʊ nyɩŋ mi wo ta mɩraha dɩdagɩrɩba aŋaŋ Farasisi dɩ jɩɩ sɩnyɩɩrɩŋ aŋaŋ wa, die ba piili a pɩasa wa wʊpɩasɩka pam yaa gamma ʊ balɩkʊ ma,
42011054	a mɩa yaala dɩ ʊ balɩ a chʊʊsɩ aŋ ba yigi wo.
42012001	Womi die vuosi tuse tuse die dɩ lagɩŋ ta die a tɩba tamba nagɩsɩ ma, die Yisa die dɩ woliŋ a piili a bala a yɩa ʊ kʊaŋandɩɩsɩrɩba dɩ, “Nɩ sɩmma Farasisi vuosi beriku dama ba yiwo gɩgaantɩŋ.
42012002	Jadieke mana dɩ lɔbɩrɩna lele nan daansɩ nyɩŋ yaalɩŋ ma, ta wʊlɔbɩrɩkɩŋ mana dɩaŋ nan nyɩŋ yaalɩŋ ma.
42012003	Die wudieke mana nɩ bala lɩmɩŋ ma ba nan daansɩ wʊŋ ka yaalɩŋ ma; ta wudieke dɩaŋ nɩ pɔsɩna a balɩ juoŋ me nan daansɩ a mʊʊlɩ yaalɩŋ ma.
42012004	“N zʊalɩŋ, n bala nɩ, nɩ da chɩgɩma vuosi ŋmaamɩŋ, dama ba nan bɩagɩ kʊʊ nɩ nyɩŋgbanɩŋ ama ka kʊaŋ chaaŋ ba kaaŋ bɩagɩ a yi nɩ wɩɩŋ.
42012005	N kpaama nɩ yaa gamma vuodieke nɩ mʊna nɩ chɩgɩ: Nɩ chɩgɩma Nabidie Ŋmɩŋ, vuodieke dɩ baaŋ bɩagɩ kʊʊ nɩ ta bɩ yaa yiko a baaŋ nan bɩagɩ a nagɩ nɩ a taaŋ boli dieke dɩ wone kpisiku me wo. Wusie maŋ bala nɩ dɩ nɩ chɩgɩma wʊnɩŋ.
42012006	“Ba ka daa nembisi anʊ wa kɔbɩsɩ-le? Ama ta Ŋmɩŋ ka daamma a kaanɩ mana wɩa.
42012007	Nɩnɩŋ nɩŋ Ŋmɩŋ sɩba nɩ sikpeŋ zoosi nʊaŋ mɩŋ. Die wɩa nɩ da chɩgɩma ŋmaamɩŋ; dama nɩ yaa nyʊarɩ a tɩaŋ nembisisi pam.
42012008	“N bala nɩ; vuodieke mana dɩ a keŋ a vʊarɩ ʊ gbaŋ vuosi me dɩ ʊ yiwo n vuoŋ, die gbaŋ gbaŋ manɩŋ vuota Bʊa dɩ nan vʊarɩ wa yaalɩŋ ma Ŋmɩŋ malakasisi nɩŋŋa.
42012009	Ama vuodieke dɩ baarɩ ʊ ka yi n vuoŋ vuosi jigiŋ, die gbaŋ gbaŋ manɩŋ vuota Bʊa dɩ nan balɩ dɩ n ka sɩba wa Ŋmɩŋ malakasisi nɩŋŋa.
42012010	“Ta vuodieke dɩaŋ mana mana dɩ keŋ balɩ wʊbɩaŋ yaa gamma manɩŋ vuota Bʊa wa Ŋmɩŋ nan nagɩ ʊ taalɩ a chaa wa; ama vuodieke nɩŋ mana dɩ keŋ balɩ wʊbɩaŋ yaa gamma Ŋmɩŋ Halɩkasɩka ma, Ŋmɩŋ kaaŋ wɔŋ nagɩ ʊ taalɩ a chaa wa.
42012011	“Ama ba keŋ yaa nɩ ga Ŋmɩŋ jɩamɩŋ juone me yaa tɩŋgbaŋka nyɩŋkʊra yaa nyɩŋkʊra jige dɩ ba dii nɩ sarɩya nɩ da vaa dɩ mugisi nɩ aŋaŋ nɩ baaŋ nan balɩ die yaa a gbatɩ nɩ gbaŋ a taaŋ.
42012012	Saŋŋa dɩ keŋ tʊgɩ Ŋmɩŋ Halɩkasɩka nan dagɩ nɩ wudieke nɩ baaŋ nan balɩ.”
42012013	Mi daa wʊnyɩ die dɩ bie kpɩkpaakʊ ma ta balɩ yɩ Yisa dɩ, “Dɩdagɩrʊ, balɩ yɩ n mɩɩ wa, dɩ ʊ vaa maŋ ŋaŋ wa puo faarɩ dieke tɩ chɔɔŋ dɩ vana a zieŋ tɩ wo.”
42012014	Die Yisa die dɩ yiŋŋi a balɩ wa dɩ, “N zʊa, mɩnɩa yɩna mɩŋ sieŋ dɩ n dii nɩ sarɩya yaa dɩ n puo nɩ faarɩ a yɩ nɩ bale wo gie?”
42012015	Die Yisa dɩ bɩ balɩ a yɩ ba mana dɩ, “Nɩ sɩmma nyinti yaalɩŋ wɩa, daa nyinti pam bala ka yɩ vuota miivoli.”
42012016	Womi die ʊ taaŋ ba nandagɩrɩ gie dɩ, “Nyintitieŋ wʊnyɩ die yalla ʊ kʊaŋ, ta ka yɩa wa nyindiike pam;
42012017	Die ʊ piili a yile ʊ sʊŋ ma dɩ, ‘N baaŋ yiwo lalɩa, dama n wo jigiŋ n baaŋ nan nagɩ n nyindiike mana a yi.’
42012018	Die ʊ balɩ yɩ ʊ gbaŋ dɩ, ‘Naa maŋ nan yi; n nan ŋmabɩ n bɔmbɔntɩtɩ ta mɩɩ nyɩŋkpɩɩma, ta nagɩ n zaaha aŋaŋ n nyinti mana a yi mi’.
42012019	Ta wa balɩ yɩ n gbaŋ gbaŋ dɩ, ‘Sikpeŋ nansɩtieŋ, n yaa nyindiike pam n baaŋ nan dii a tʊgɩ bɩna pam. Die wɩa n nan dɩ voose ta die ta nyuo ta yaa sʊgɩfɩalɩŋ.’
42012020	Ama Ŋmɩŋ die dɩ balɩ a yɩ wa dɩ, ‘Fʊnɩŋ gaaŋkʊ gie, jinne yuku gie, baa fʊ waarɩ wa fʊ mɩsɩ, aŋ tɩ ye vuodieke dɩ bala ʊ nagɩ fʊ nyinti gie mana fʊ wʊnsɩna a zie wo?’
42012021	“Tɔ, vuodieke nɩŋ mana dɩ yaalɩnana nyinti a yɩa ʊ gbaŋ, ama ta wo nyinti Ŋmɩŋ jigiŋ, nan daansɩ sɩɩ sɩba daa gaaŋkʊ gie.”
42012022	Die Yisa die dɩ balɩ ʊ kʊaŋandɩɩsɩrɩba dɩ, “Die wɩa n bala nɩ dɩ nɩ da vaa nɩ beriŋ mugisi nɩ yaa gamma jadieke nɩ baaŋ nan dii yaa jadieke nɩ baaŋ nan yeegi,
42012023	dama mɩsɩ tɩaŋ nyindiike, ta nyɩŋgbaŋka dɩaŋ dɩ tɩaŋ nyiŋyeeke.
42012024	Nɩ daansɩma nembisisi, a ka bʊra yaa a gobe; a dɩaŋ a wo nyindiike bɔmbɔntɩ ama Ŋmɩŋ yɩnana ha nyindiike; nɩ ka yaa nyʊarɩ pam a tɩaŋ nembisi?
42012025	Nɩ jabɩa baaŋ nan bɩagɩ a nagɩ bɩna a gʊtɩ ʊ bɩna ma ʊ mɩsɩ wɩa dɩ mugisine wo wɩa?
42012026	Nɩ kana ka bɩagɩ a yi wubike gie, bɩa nɩ mugisi nɩ gbaŋ aŋaŋ nyintialɩkaha.
42012027	Nɩ daansɩ tɩɩwute aŋaŋ a vɩɩnɩŋ; ama a ka tʊma yaa a yaala nyiŋyeeke yɩa a gbaŋ. Ama n bala nɩ, naaŋ Solomoni aŋaŋ ʊ nyinti aŋaŋ ʊ nyiŋyeekivɩɩna mana, die wo jayeekiŋ ka vɩɩna a tʊgɩ tɩɩwutehe kaanɩ.
42012028	Dɩɩ yi naa, Ŋmɩŋ dɩ yɩa huuti a vɩɩnɩŋ, nyindiekemba dɩ ŋaana beri jinne ama soriŋ boliŋ diihe wo, ʊ kaaŋ yɩ nɩ nyiŋyeeke? Nɩnɩŋ vuodiekemba yada dɩ kana a ka dala wa gie!
42012029	“Na chɩaŋ ma nɩ da vaa dɩ mugisi nɩ aŋaŋ jadieke nɩ baaŋ nan dii yaa nyuu.
42012030	Vuodieke dɩ kana ka sɩba Ŋmɩŋ ŋaana chɩga a yaala nyinti gie mana, ama nɩ Chɔɔŋ Ŋmɩŋ sɩba a baarɩ dɩ nɩ yaala ha mɩŋ.
42012031	Die wɩa nɩ vaa nɩ baga bemme Ŋmɩŋ naarɩ ma ta ʊ nan nagɩ nyinti gie mana a yɩ nɩ.
42012032	“Nɩnɩŋ n vuosi dieke dɩ kana ka dala naa, nɩ da vaa ŋmaamɩŋ yalla nɩ, dama nɩ Chɔɔŋ Ŋmɩŋ yaa wa sʊgɩfɩalɩŋ aŋaŋ ʊ bala ʊ nagɩ naarɩ dieke a yɩ nɩ wa.
42012033	Die wɩa nɩ nagɩ nɩ nyinti mana nɩ yalla a daa a nagɩ ligirehe yɩ zɔɔlɩntieliŋ, ta nɩ nan ye nyinti dɩ wone kpatɩŋ, nyinti nan dɩ bie arɩzanna ma, ta kaaŋ vʊarɩ, dama gaarɩŋ kaaŋ gbigi mi, ta nyɩnyʊgɩka kaaŋ chʊʊsɩha.
42012034	Dama jigidieke fʊ nyinti dɩ benne, mi dɩaŋ fʊ sʊŋ dɩ beri.
42012035	“Nɩ yi siri a gbara wudiekemba dɩ kienene ta nɩ vaa nɩ popolisi chaaŋ,
42012036	sɩba yɔŋɩsɩ diekemba dɩ chɩɩsɩnana ba tieŋ dɩ ʊ nyɩŋ hɔgʊ faarɩtʊ banwʊla ma a keŋ wo, amʊ ʊ keŋ keŋ kpaasɩ sanʊarɩ ba nan yuorike lagɩ lagɩ a yɩ wa.
42012037	Sʊgɩfɩalɩŋ bie yɔŋ diekemba ba tieŋ dɩ kenne a haarɩ ba ta ba chɩɩsa wa. Wusie maŋ bala nɩ, ba tieŋ wo nan vaa ba kala ta yi ba nyindiike aŋ ba dii.
42012038	Dɩɩ yi ba tieŋ dɩ keŋ keŋ, tanseese yaa kparaaŋ kpaŋ saŋŋa ta ye ta ba chɩɩsa wa, sʊgɩfɩalɩŋ nan dɩ bie ba ma.
42012039	Nɩ sɩmma genke, dɩɩ yi tigiŋ tieŋ dɩ sɩba saŋŋa dieke gaarʊ dɩ bala ʊ keŋ ʊ tigiŋ me, ʊ kaaŋ vaa gaarʊ wa wɩɩ ʊ tigiri a juu; ʊ nan dɩ gbarɩ.
42012040	Nɩnɩŋ nɩ gbaŋ nɩ yi siri a gbara, dama manɩŋ vuota Bʊa nan keŋ saŋŋa dieke nɩ kana ka yile dɩ n nan keŋ.”
42012041	Womi Piita die dɩ pɩasɩ wa dɩ, “Tɩ Yɔmʊtieŋ, tɩnɩŋ fʊ taana nandagɩrɩ gie a yɩa yaa vuoŋ mana?”
42012042	Ta tɩ Yɔmʊtieŋ Yisa die dɩ yiŋŋi balɩ wa dɩ, “Yɔmʊ bɩa yine yɩaŋ tieŋ ta yie ʊ Yɔmʊtieŋ dɩ dagɩna dɩ ʊ yi wudieke? Wʊnɩŋ ʊ yine vuodieke ʊ Yɔmʊtieŋ dɩ nan vʊarɩ dɩ ʊ daansɩma ʊ yɔmʊ chanchaalɩba ta yɩma ba nyindiike saŋŋa dieke dɩ mʊna.
42012043	Dɩɩ yi ta ʊ Yɔmʊtieŋ dɩ keŋ tigiŋ ta ye wo ta ʊ tʊma die wo gbaŋ gbaŋ, sʊgɩfɩalɩŋ nan dɩ bie ʊ ma.
42012044	Wusie maŋ bala nɩ, ʊ nan nagɩ wa a zieŋ dɩ ʊ daansɩma ʊ nyinti mana mana,
42012045	ama ʊ yi yɔmʊbɩaŋ, ʊ nan dɩ yile ʊ sʊŋ ma dɩ ʊ Yɔmʊtieŋ wo kaaŋ keŋ lagɩ lagɩ, ta piili a nɩga ʊ yɔmʊ chanchaalɩba ta wʊnɩŋ ʊ nan dɩ die ta nyu bugi.
42012046	Ʊ Yɔmʊtieŋ wo nan yiŋŋi keŋ daa dieke aŋaŋ saŋŋa dieke ʊ kana ka yile dɩ ʊ nan keŋ. Ʊ keŋ keŋ, ʊ nan datɩ ʊ tɩbɩŋ pam ta yi wo sɩba ʊ ŋaana yie vuodiekemba dɩ zetinene nʊaŋ die wo.
42012047	“Yɔmʊ dieke dɩ sɩbɩna jadieke ʊ tieŋ dɩ yaalala ʊ yi, ta ka yi siri dɩ ʊ yi wudieke ʊ tieŋ wo dɩ yaalala, nan ye tɩbɩdatɩŋ aŋaŋ tɩbɩtɩ pam,
42012048	ama yɔmʊ dieke dɩ kana ka sɩba wudieke ʊ tieŋ wo dɩ yaalala, ta yi wɩɩŋ chʊʊsɩ, ba nan tɩbɩ wa bɩta ta va wa. Vuodieke ba yɩna pam ba nan pɩasɩ pam a nyɩŋ wʊnɩŋ ʊ jigiŋ; ta vuodieke dɩaŋ ba nagɩna pam pam a yi ʊ nuusi me, ba nan pɩasɩ pam a nyɩŋ ʊ jigiŋ.
42012049	“Manɩŋ n keŋye mɩŋ dɩ keŋ taaŋ boliŋ tɩŋgbaŋka ma, dɩ tɩŋ nan yi mɩŋ nansɩŋ dɩɩ yi dɩ tɩŋgbaŋka wɔŋ die.
42012050	Ŋmɩŋ nyaaŋ sɩɩla dieke n bala n sɩɩ wa vaa n sʊŋ dɩ chʊʊsɩ mɩŋ, sie ka keŋ yi a tɩaŋ.
42012051	Nɩ yile dɩ n keŋye mɩŋ aŋaŋ sʊgɩdʊagɩŋ tɩŋgbaŋka ma? Aayɩ. N bala nɩ, n keŋye mɩŋ aŋaŋ puole.
42012052	A nyɩŋ jinne yaa gamma, vuosi banʊ nan dɩ bie tigiŋ me, ta keŋ puo; ba bataa nan chʊʊsɩ bale wo, ta bale wo dɩaŋ chʊʊsɩ bataa wa.
42012053	Chʊalɩŋ nan keŋ chʊʊsɩ ba ballɩ dembisi, ta ballɩ dembisi dɩaŋ keŋ chʊʊsɩ ba chʊalɩŋ; nɩɩlɩŋ dɩaŋ nan keŋ chʊʊsɩ ba hɔgʊlɩaba ta hɔgʊlɩaba dɩaŋ keŋ chʊʊsɩ ba nɩɩlɩŋ; nɩɩlɩŋ nan keŋ chʊʊsɩ ba lɩahalɩtɩ, ta lɩahalɩtɩ dɩaŋ nan keŋ chʊʊsɩ ba nɩɩlɩŋ.”
42012054	Womi Yisa die dɩ balɩ yɩ kpɩkpaakʊ dɩ, “Nɩ keŋ yese nɩɩŋmaaŋ ŋmɩŋ nanɩŋ chaaŋ nɩ ŋaaŋ baarɩ dɩ, nɩɩŋ baa ka nɩɩ mɩŋ aŋ ka seŋ nɩɩ.
42012055	Nɩ a keŋ a ye ta bʊlɔgɩsɩŋ nɩga nyɩnna nuudiigiŋ chaaŋ nɩ ŋaaŋ baarɩ dɩ jigiri nan dɩ tuuli aŋ ka keŋ yi.
42012056	Nɩnɩŋ gɩgaantɩba gie, nɩ ŋaaŋ bɩagɩ a daansɩ tɩŋgbaŋka aŋaŋ ŋmɩŋsikpeŋ wudieke dɩ yinene ta dagɩ a chɩasɩ, ta bɩa yine nɩ ka bɩagɩ sɩba lele saŋka gie chɩasɩ?
42012057	“Bɩa yine nɩ ka bɩagɩ a sɩba wudieke dɩ mʊna dɩ nɩ yi a yi?
42012058	Dɩɩ yi vuoŋ dɩ yaa fʊ gara naalɩaŋ, kpaŋŋɩ fʊ gbaŋ aŋ nɩ wʊnsɩ wɩɩrɩ nɩ yene bie sieku me wo, dɩ daa die ʊ nan yaa fʊ ga vuodieke dɩ dinene sarɩyaka jigiŋ aŋ sarɩya diiru wo nagɩ fʊ a yi dansarika dɩdaansɩrɩba jakʊʊŋ nuusi me aŋ ʊ nagɩ fʊ yi dansarɩka sʊŋ.
42012059	N bala nɩ, kaaŋ keŋ nyɩŋ mi a ga tʊgɩ saŋŋa dieke fʊ baaŋ nan tuŋ ba bala fʊ tuŋ ligire dieke wo mana.”
42013001	Saŋka mi vuosi bataŋ die dɩ bie mi a balɩ Yisa yaa gamma Paliti dɩ kʊna Galili vuosi saŋŋa dieke die ba kaabɩna yɩa Ŋmɩŋ.
42013002	Yisa die dɩ yiŋŋi a pɩasɩ ba dɩ, “Nɩ yile dɩ Galili vuosisi die ba kʊna wa tʊmbɩatɩ die faasɩ dala mɩŋ a tɩaŋ ba chanchaalɩba mi?
42013003	Aayɩ; ama n bala nɩ, dɩɩ yi nɩ ka chɩgɩ nyɩŋ nɩ tʊntʊmbɩatɩ ma, nɩ nan kpi sɩba ba kpine die wo.
42013004	Siloami jarɩnbɩsa die dɩ nanna a kʊʊ vuosi baŋ aŋaŋ anɩɩ wo, nɩ yile dɩ die vuosi tʊmbɩatɩ die tɩaŋ ba chanchaalɩba die dɩ benne Jerusalemi ma wa?
42013005	Aayɩ, ama n bala nɩ, dɩɩ yi nɩ ka chɩgɩ nyɩŋ nɩ tʊntʊmbɩatɩ ma nɩ mana gbaŋ nan kpi.”
42013006	Womi Yisa die dɩ taaŋ ba nandagɩrɩ gie dɩ, “Daa wʊnyɩ die sone tɩɩnyɩŋkɩŋ ʊ kʊaŋ ma, ta die ga a yaala nyɩŋnyɩŋka ka sikpeŋ me dɩ ʊ kpaa, ama die ʊ ka yeye.
42013007	Die wɩa die ʊ balɩ a yɩ vuodieke dɩ daansɩnana ʊ kʊakʊ dɩ, ‘Ye, bɩna ataa wʊnna maŋ chʊŋ kieŋ gie a yaala nyɩŋnyɩŋka tɩɩka sikpeŋ ta ka yeye. Chɩaka taaŋ, bɩa wɩa ka nan dɩ zie a chʊʊsa tɩŋgbaŋka?’
42013008	Ama dɩdaansɩrʊ wa die dɩ yiŋŋi bala wa dɩ, ‘Jakʊʊŋ, vaa ka bɩmbalɩmɩŋ a gʊtɩ ta n nan tuu a giliŋke a yi hʊʊsɩŋ a yi ka chɩaŋ ma,
42013009	aŋ tɩ ye ka nan nyɩŋ nyɩŋnyɩŋka bɩŋ chaaŋ? Ka ka nyɩŋya n nan chɩaka taaŋ.’ ”
42013010	Davʊʊsɩkɩrɩ daarɩ Yisa die dɩ bie Ŋmɩŋ jɩamɩŋ juoŋ me a daga;
42013011	ta hɔgʊ wʊnyɩ die dɩ bie mi jɩmbɩaŋ die dɩ bie ʊ ma a vaa ʊ bɩrɩŋ gbarɩgɩŋ bɩna baŋ aŋaŋ anɩɩ. Die ʊ guriye mɩŋ a ka bɩagɩ hagɩziele.
42013012	Yisa die dɩ yene wo die ʊ wa wa a keŋ nyɩŋ a balɩ a yɩ wa dɩ, “Hɔgʊ, fʊ yʊagɩbʊ vaa fʊ mɩŋ.”
42013013	Ta die nagɩ ʊ nuuŋ a diisi ʊ ma, ta lele womi, die ʊ tɩɩntɩ ta bɩrɩ Ŋmɩŋ.
42013014	Die Ŋmɩŋ jɩamɩŋ juoku jakʊʊŋ die dɩ jɩɩ sɩnyɩɩrɩŋ, dama Yisa die dɩ gbaanna hɔgʊ wa davʊʊsɩkɩrɩ daarɩ wɩa; die wɩa die ʊ balɩ vuosisi dɩ, “Daraa ayʊaba benne bakɔyɩ ma dɩ tɩ yaa a tʊmma, die wɩa nɩ kiere hanɩŋ daraa mi aŋ ʊ gbaaŋ nɩ, ama da keŋ davʊʊsɩkɩrɩ daarɩ dɩ ʊ gbaaŋ nɩ.”
42013015	Ta tɩ Yɔmʊtieŋ Yisa die dɩ yiŋŋi a balɩ wa dɩ, “Nɩnɩŋ gɩgaantɩba gie, nɩ wʊnyɩ ŋaaŋ a forisi wo nɩ niige yaa nɩ bonsi a yaa ga a yɩ ha nyaaŋ davʊʊsɩkɩrɩ daaŋ.
42013016	Ta hɔgʊ wa gie dɩ yine Abarahami haagɩŋ vuodieke Sitaani dɩ bɩrɩŋ wa yɔmʊ bɩna baŋ aŋaŋ anɩɩ, dɩ ka mʊ dɩ n gbatɩ wa taaŋ davʊʊsɩkɩrɩ daarɩ?”
42013017	Yisa die dɩ bala naa wa viivi die dɩ yigi ʊ dataasɩ mana; ta kpɩkpaakʊ sʊgɩtɩ die dɩ fɩalɩ aŋaŋ mamachi wudiekemba ʊ yinene wo.
42013018	Ka kʊaŋ chaaŋ Yisa die dɩ pɩasɩ ba dɩ, “Ŋmɩŋ naarɩ sɩɩ sɩba bɩa? Bɩa maŋ baaŋ nagɩ a magɩsɩ ka?
42013019	Ka nɩasɩ wa kaŋmɩŋ biŋ, daa wʊnyɩ dɩ nagɩna a ga bʊrɩ ʊ kʊaŋ ma, die ka bɩrɩŋ a ga bɩrɩŋ tɩɩŋ nembisi die dɩ yʊga a tuusi ka sikpeŋ me.”
42013020	Ta Yisa die dɩ bɩ pɩasɩ ba dɩ, “Bɩa maŋ baaŋ nagɩ Ŋmɩŋ naarɩ a magɩsɩ?
42013021	Ka nɩasɩ wa dabɔtɩ hɔgʊ dɩ nagɩna a lagɩŋ paanʊ zɔŋ dieke dɩ dala ma aŋ bʊ mana dɩ yiri wo.”
42013022	Saŋŋa dieke Yisa die dɩ benne sieŋ me a gara Jerusalemi wa, die ʊ daagɩ tɩgɩkpɩɩma aŋaŋ tɩŋkpaŋŋɩsɩ a daga vuosi Ŋmɩŋ wɩa;
42013023	die vuoŋ wʊnyɩ die dɩ pɩasɩ wa dɩ, “Jakʊʊŋ, vuodiekemba dɩ bala ba ye gbatɩtaaŋkʊ ba nan yi bɩta yaa ba nan dɩ dala?” Yisa die dɩ balɩ a yɩ ba dɩ,
42013024	“Sie nɩ kpaŋŋɩ nɩ gbaŋ a dɩa sanʊabike a juu mi. N bala nɩ, vuosi pam nan daansɩ mɩa dɩ ba juu ama ba nan waarɩ ka juule.
42013025	Tigiri tieŋ dɩ keŋ hagɩ a ligi sanʊarɩ, ta nɩ wɩarɩ a zie yene me, ta kpaasa sanʊarɩ a wasa a baarɩ dɩ, ‘Jakʊʊŋ yuori sanʊarɩ a yɩ tɩ’, ama saŋka mi ʊ nan yiŋŋi a balɩ nɩ dɩ ‘N ka sɩba jigidieke dɩ nyɩnna.’
42013026	Saŋka mi nɩ nan yiŋŋi a balɩ wa dɩ, ‘Tɩnɩŋ aŋaŋ fʊ die dinene ta nyuo, ta fʊ dagɩ tɩ Ŋmɩŋ wɩa tɩ tɩŋ ma.’
42013027	Ama ʊ nan daansɩ bɩ a baarɩ, ‘N ka sɩba jigidieke nɩ nyɩnna.’ Ta balɩ nɩ, ‘Nɩ gamma ta va manɩŋ, nɩnɩŋ vuobɩatɩ gie mana.’
42013028	Ta n nan nagɩ nɩ a taaŋ yeŋ me; ta nɩ nan ye Abarahami aŋaŋ Aziki aŋaŋ Jakobu aŋaŋ Ŋmɩŋ naazʊalɩba mana, ta ba bie Ŋmɩŋ naarɩ ma, ta nɩ nan dɩ kʊma ta ŋɔba nɩ nyɩna.
42013029	Vuosi nan daansɩ nyɩŋ ŋmɩŋ pɔsɩkɩŋ aŋaŋ ŋmɩŋ juukiŋ aŋaŋ nuudiigiŋ aŋaŋ nuugalɩ chaaŋ a keŋ kalɩ Ŋmɩŋ naarɩ ma a dii nyindiike.
42013030	N baaŋaa, vuosi bataŋ dieke dɩ wɩarɩna kʊaŋ lele nan keŋ bie nɩŋŋa, ta vuosi bataŋ dieke dɩ benne nɩŋŋa lele nan keŋ wɩarɩ kʊaŋ.”
42013031	Saŋka mi gbaŋ gbaŋ Farasisi vuosi bataŋ die dɩ keŋ Yisa jigiŋ a balɩ a yɩ wa dɩ, “Sie fʊ nyɩŋ giena a ga jigigaaŋ, dama naaŋ Herodi yaala ʊ kʊʊ fʊ mɩŋ.”
42013032	Ta Yisa die dɩ yiŋŋi a balɩ ba dɩ, “Wʊnɩŋ Ŋmɩndarɩka gie, nɩ ga balɩ wa dɩ, ‘N nan dɩ vʊara jɩmbɩatɩ ta gbaama vuosi jinne aŋaŋ soriŋ, ta daraa ataa wa daraaŋ n nan kpatɩ n tʊʊma.’
42013033	Ama a nyɩŋ jinne aŋaŋ soriŋ aŋaŋ vʊntʊŋ dɩ mʊ dɩ n bemme sieŋ me, dama dɩ ka mʊ dɩ ba kʊʊ Ŋmɩŋ naazʊa jigigaaŋ sie Jerusalemi ma.
42013034	“Nchʊanaawee, Jerusalemi vuosi, nɩnɩŋ vuodiekemba dɩ kʊna Ŋmɩŋ naazʊalɩba, ta bɩ taa vuodiekemba ʊ tʊnna nɩ jigiŋ wo tana a kʊʊ wa, bʊŋmɩa maŋ mɩa a yaala dɩ n lagɩsɩ nɩ bʊnyɩ sɩba kpɩanɩɩŋ dɩ ŋaana lagɩsɩ ka ballɩ ka chobiti chɩaŋ ta nɩ ka saaga.
42013035	Ye, Ŋmɩŋ vaa nɩ jɩamɩŋ juokpeŋkpɩɩkʊ ta ka zie yɔrɩ. N bala nɩ, a nyɩŋ jinne yaa gamma, nɩ kaaŋ bɩ ye mɩŋ bɩbra a ga tʊgɩ saŋŋa dieke nɩ baaŋ nan balɩ dɩ, ‘Alibarika bie vuodieke dɩ kennene Nabidie Ŋmɩŋ saaŋ ma.’ ”
42014001	Davʊʊsɩkɩrɩ daaŋ kaanɩ Yisa die dɩ ga Farasisi nyɩŋkʊra wʊnyɩ tigiŋ dɩ ʊ dii nyindiike, die vuosisi die dɩ mɩŋŋɩ a daansa wa.
42014002	Mi yʊagɩtieŋ wʊnyɩ dɩ keŋ ʊ jigiŋ, die ʊ nagɩsɩ aŋaŋ ʊ nuusi mʊrɩna.
42014003	Die wɩa Yisa die dɩ pɩasɩ Farasisi aŋaŋ mɩraha dɩdagɩrɩba dɩ, “Tɩ mɩraha saagɩya mɩŋ dɩ tɩ gbaaŋ davʊʊsɩkɩrɩ daraaŋ yaa tɩ da gbaaŋ?”
42014004	Ama die ba tarɩ. Yisa die dɩ nagɩ ʊ nuuŋ a gbɩ daa wa ta gbaaŋ wa ta vaa ʊ ga.
42014005	Ta die a balɩ yɩ ba, “Dɩɩ yi nɩ wʊnyɩ dɩ yallɩ boniŋ yaa naagɩŋ ka nan buluŋ me davʊʊsɩkɩrɩ daarɩ kaaŋ yi lagɩ lagɩ a ga a vʊarɩ ka?”
42014006	Ama die ba ka bɩagɩ a yiŋŋi a balɩ wa wɩɩŋ.
42014007	Mi Yisa die yene chaamba dɩ vʊarɩnana vuokpɩɩma jigikasɩha, ʊ kpaaŋ ba dɩ;
42014008	“Dɩɩ yi ba keŋ a wa fʊ dɩ fʊ keŋ banwʊla ma, da keŋ ga kala vuokpɩɩma jigikasɩka, dama dɩ nan bɩagɩ yi ta ba wa wa vuodieke dɩ tɩanna fʊ
42014009	aŋ vuodieke dɩ wana nɩ wa nan keŋ fʊ jigiŋ a balɩ fʊ dɩ, ‘Hagɩ ta yɩ wa fʊ jigikasɩkɩrɩ.’ Mi nan dii viivi ta ga kalɩ vuosi kʊaŋ.
42014010	Ama ba keŋ a wa fʊ, ga kala vuosi kʊanʊaŋ, amʊ vuodieke dɩ wana fʊ dɩ keŋ keŋ ʊ nan balɩ a yɩ fʊ dɩ, ‘N zʊa, keŋ jʊalɩ kala vuokpɩɩma jigikasɩkɩrɩ ma.’ Mi nan ye jɩlɩma fʊ chanchaalɩba mana jigiŋ.
42014011	Dama vuodieke mana dɩ kɔtɩna ʊ gbaŋ Ŋmɩŋ nan sʊʊŋ wa tɩŋgbaŋ, ama vuodieke dɩ sʊʊna ʊ gbaŋ tɩŋgbaŋ, Ŋmɩŋ nan kɔtɩ wa ŋmɩŋsikpeŋ.”
42014012	Mi Yisa die dɩ balɩ a yɩ vuodieke die dɩ wana wa wa dɩ, “Dɩɩ yi fʊ keŋ yaa dʊʊga, da keŋ wa fʊ zʊalɩŋ yaa fʊ nɩmballɩ yaa fʊ maarɩŋ yaa fʊ chanchaalɩŋ ligire tieliŋ, dama fʊ wa ba ba dɩaŋ ba nan yiŋŋi a wa fʊ a yiŋŋi tuŋ fʊ wudieke fʊ yine wo.
42014013	Ama fʊ keŋ yaa dʊʊga wa zɔɔlɩntieliŋ aŋaŋ gbarɩgɩsɩ aŋaŋ gbɩlɩsɩ aŋaŋ yɩɩsɩ,
42014014	ta nan ye alibarika, dama ba kaaŋ bɩagɩ a yiŋŋi tuŋ fʊ, Ŋmɩŋ nan tuŋ fʊ saŋŋa dieke vuovɩɩna dɩ keŋ hagɩ kuŋ me.”
42014015	Die vuodiekemba dɩ dinene aŋaŋ Yisa wʊnyɩ dɩ wʊnnana Yisa balɩkʊ ʊ balɩ a yɩ wa dɩ, “Sʊgɩfɩalɩŋ bie vuodiekemba dɩ bala ba daansɩ kala Ŋmɩŋ naarɩ ma a dii nyindiike!”
42014016	Yisa die dɩ yiŋŋi balɩ wa dɩ, “Daa wʊnyɩ die benne a keŋ yaala ʊ dii dʊʊgakpeŋkpɩɩŋ, ta die a posi vuosi pam.
42014017	Die dʊʊgaka diile saŋŋa die dɩ gbigine wo, die ʊ tʊŋ ʊ tʊntʊntʊ dɩ ʊ ga balɩ vuodiekemba ba wone a posi wo dɩ, ‘Nɩ keŋ, jaaŋ mana yi siri mɩŋ!’
42014018	Ama ba mana die dɩ piili a bala wudieke wɩa ba kana kaaŋ bɩagɩ a keŋ. Die bʊmbʊŋaŋ vuoke dɩ baarɩ dɩ, ‘N daa wa tɩŋgbaŋ ta dɩ mʊ dɩ n ga ye ke, die wɩa yɩ mɩŋ sieŋ aŋ n ga.’
42014019	Ta wʊnyɩ dɩaŋ die dɩ baarɩ dɩ, ‘N daa wa naakʊaka baŋ; die wɩa yɩ mɩŋ sieŋ aŋ n yaa ha a ga magɩsɩ ye.’
42014020	Wʊnyɩ dɩaŋ die dɩ baarɩ dɩ, ‘N faarɩ wa hɔgʊ daraa gie nʊaŋ die wɩa n kaaŋ bɩagɩ keŋ.’
42014021	Die tʊntʊntʊ wa die dɩ yiŋŋi ga a balɩ ʊ tieŋ wo wɩaha gie mana. Die ʊ tieŋ wo dɩ jɩɩ sɩnyɩɩrɩŋ ta balɩ yɩ ʊ tʊntʊntʊ wa dɩ, ‘Nyɩŋ lagɩ lagɩ a ga tɩka sieti me a wa zɔɔlɩntieliŋ aŋaŋ gbarɩgɩsɩ aŋaŋ yɩɩsɩ aŋaŋ gbɩlɩsɩ a yaa ba viiri keŋ.’
42014022	Ka kʊaŋ chaaŋ tʊntʊntʊ wa dɩ keŋ baarɩ dɩ, ‘Jakʊʊŋ, fʊ bala dɩ n yi wudieke wo, n yiye mɩŋ, ama yɩalɩŋ yene bie juoku sʊŋ.’
42014023	Die wɩa ʊ tieŋ wo dɩ balɩ wa dɩ, ‘Bɩ nyɩŋ ga tɩka lʊga a daansɩ siekpɩɩma aŋaŋ siebisisi me, a yaalɩ vuosi a keŋ juu amʊ n tigiri nan suuli.
42014024	Ama vuodiekemba die n wolinne a posi wo wʊnyɩ gbaŋ nʊaŋ kaaŋ laŋ n dʊʊgaka nyindiike he.’ ”
42014025	Saŋŋa kaanɩ, die kpɩkpaaŋ pam die dɩdɩ Yisa, die ʊ yiŋŋi a balɩ yɩ ba dɩ.
42014026	“Vuodieke mana dɩ yaala ʊ bemme n jigiŋ, sie ʊ chome mɩŋ a tɩaŋ ʊ chone ʊ chɔɔŋ aŋaŋ ʊ nuŋ aŋaŋ ʊ hɔgʊ aŋaŋ ʊ ballɩ aŋaŋ ʊ nɩmballɩ aŋaŋ ʊ gbaŋ gbaŋ miivoli die. Dɩ daa die ʊ kaaŋ bɩagɩ a yi n kʊaŋandɩɩsɩrʊ.
42014027	Ta vuodieke dɩaŋ mana dɩ kana ka viigi ʊ kuŋ dagarɩkɩŋ a dɩ n kʊaŋ, kaaŋ bɩagɩ a yi n kʊaŋandɩɩsɩrʊ.
42014028	Dɩɩ yi vuoŋ dɩ yaala ʊ mɩɩ tigikpɩɩŋ, sie ʊ woliŋ a kala a sɩmma ka ligire nʊaŋ, a sɩmma baarɩ ʊ ligire nan tʊgɩ yaa ka kaaŋ tʊgɩ.
42014029	Dama ʊ ka yi die, ta piili tigiri ta keŋ ka bɩagɩ a mɩɩ ka kpatɩ, ta vuosi dɩ yese ke ta sɩba baarɩ ʊ ka bɩagɩ mɩɩ ka kpatɩ, ba nan vʊarɩ wa fala.
42014030	Ba nan baarɩ dɩ, ‘Daa wa gie die piiliye mɩŋ dɩ ʊ mɩɩ ama ʊ ka bɩagɩ kpatɩ.’
42014031	Dɩɩ yi naaŋ dɩ yaa vuosi tuse baŋ a nyɩŋ gara ʊ wagɩ ʊ chanchaaŋ dɩ yalla tuse baŋɩsɩ-le, ʊ nan woliŋ kalɩ a daansɩ ʊ gbaŋ ye dɩ ʊ yaa hagɩrɩŋ a baaŋ nan bɩagɩ a tuoli ʊ chanchaaka.
42014032	Dɩɩ yi ʊ wo hagɩrɩŋ ʊ nan tʊŋ tʊntʊntɩŋ aŋ ba woliŋ dɩa ʊ nɩŋŋa a nagɩ vaaŋ a dagɩ ʊ chanchaaka dɩ ʊ kaaŋ bɩagɩ a wagɩ wa.”
42014033	Yisa die dɩ balɩ kpatɩ ba dɩ, “Die gbaŋ gbaŋ nɩ wʊnyɩ mana dɩ kaaŋ bɩagɩ a yi n kʊaŋandɩɩsɩrʊ sie ʊ nagɩ nyinti mana a taaŋ.”
42014034	“Yasɩ nansɩ mɩŋ, ama dɩɩ yi ka nansɩbʊ dɩ nyɩŋ, lalɩa ka bɩ baa ka ye ka nansɩbʊ bɩbra?
42014035	A ka bɩ vɩɩna dɩ fʊ nagɩ ka a taaŋ fʊ kʊaŋ ma yaa fʊ nagɩ ka a gʊtɩ hʊʊsɩŋ ma. Sie fʊ nagɩ ka a taaŋ. Vuodieke dɩ yaa tɩba ʊ wʊmma.”
42015001	Die saŋŋa kaanɩ lampotuosiriŋ pam aŋaŋ tʊntʊmbɩatɩ tieliŋ die dɩ keŋ Yisa jigiŋ dɩ ba wʊŋ ʊ wʊbalɩka ha.
42015002	Ama Farasisi aŋaŋ mɩraha dɩdagɩrɩba dɩ piili a vʊʊna wɩa dɩ, “Daa wa gie tuose tʊntʊmbɩatɩ tieliŋ ta die aŋaŋ ba.”
42015003	Naa chɩaŋ ma Yisa die dɩ taaŋ ba nandagɩrɩ gie dɩ,
42015004	“Dɩɩ yi nɩ wʊnyɩ dɩ yaa yiise kɔbɩga ta a kaanɩ dɩ bɩa, bɩa ʊ baa ʊ yi? Sie ʊ vaa yiise baŋɩsɩ-wayɩ aŋaŋ awayɩ wa dɩ dinene jigidieke wo, ta ga a yaalɩ jabalɩŋka dɩ bana wa a ga tʊgɩ saŋŋa dieke ʊ baaŋ nan ye ke.
42015005	Dɩɩ yi ʊ keŋ ye ke ʊ sʊŋ ŋaaŋ fɩalɩ mɩŋ, ta nagɩ ka viigi,
42015006	ta chii ke a kuli tigiŋ. Saŋka mi ʊ nan wa ʊ zʊalɩŋ aŋaŋ ʊ jʊjʊrɩtamba a lagɩsɩ a balɩ yɩ ba dɩ ‘Nɩ yallɩma sʊgɩfɩalɩŋ, dama n ye wo n yii dieke dɩ bana wa.’ ”
42015007	Die wɩa Yisa dɩ bɩ bala ba dɩ “Tʊntʊmbɩatɩ vuobalɩmɩŋ dɩ chɩgɩ nyɩŋ ʊ tʊntʊmbɩatɩ ma, sʊgɩfɩalɩŋ nan dɩ beri arɩzanna ma ʊ wɩa a tɩaŋ ka bala ka sɩmma die vuovɩɩna baŋɩsɩ-wayɩ aŋaŋ awayɩ dieke dɩ yilinene dɩ dɩ ka mʊ dɩ ba chɩgɩ nyɩŋ ba tʊmbɩatɩ ma.
42015008	“Yaa dɩ yi hɔgʊ dɩ yaa ligiribie baŋ, ta a kaanɩ dɩ bɩa, lalɩa ʊ baa ʊ yi? Sie ʊ chɔgɩsɩ popoli ta mɩŋŋɩ saarɩ ʊ juoku ta mɩŋŋɩ daansɩ jigiŋ mana a ga tʊgɩ saŋŋa dieke ʊ baaŋ nan ye ke.
42015009	Ʊ keŋ a ye ke ʊ ŋaaŋ wa wa ʊ zʊalɩŋ aŋaŋ ʊ jʊjʊrɩtamba a lagɩsɩ a balɩ a yɩ ba dɩ, ‘Nɩ yallɩma sʊgɩfɩalɩŋ, dama n ye wo n ligiribiŋ dieke dɩ bana wa.’
42015010	Die wɩa Yisa die dɩ bɩ balɩ ba, dɩɩ yi tʊntʊmbɩatɩ tieliŋ wʊnyɩ dɩ chɩgɩ nyɩŋ ʊ tʊntʊmbɩatɩ ma, Ŋmɩŋ malakasisi nan dɩ yaa sʊgɩfɩalɩŋ pam ʊ wɩa.”
42015011	Womi Yisa die dɩ bɩ balɩ dɩ, “Daa wʊnyɩ die yalla dembibisi bale,
42015012	ta bʊabike chaaŋ die dɩ balɩ a yɩ ʊ chɔɔŋ wa dɩ, ‘N chʊa, n yaala fʊ nagɩ n balla n daansɩ dii faarɩ dieke a yɩ mɩŋ.’ Saŋka mi ʊ chɔɔŋ wa die dɩ puo faarɩ ka a yɩ ba bale wo.
42015013	Die dɩ ka yʊasɩya bʊabike die dɩ nagɩ ʊ nyinti mana a daa, ta nagɩ ligirehe a dɩa, a ga tɩgɩ saasaa. Mi die ʊ ga dii ligirehe yɔrɩ yɔrɩ a kpatɩ.
42015014	Die ʊ dine jaaŋ mana a kpatɩ wa, die kɔŋkpeŋkpɩɩŋ die dɩ nan tɩŋgbaŋka mana ma, die dɩ paalɩ a wʊŋ wa.
42015015	Die wɩa die ʊ ga bie daa wʊnyɩ tigiŋ tɩŋgbaŋka ma, daa wa die dɩ yaa wa ga ʊ kʊaŋ ma dɩ ʊ daansɩma ʊ perukusi.
42015016	Die ʊ tɩŋ yaala ʊ dii perukusisi nyindiikehe a chagɩ ama vuoŋ die ka yɩ wa jaaŋ.
42015017	Ka kʊaŋ chaaŋ die ʊ keŋ mɩŋŋɩ a yili, ‘N chʊa tʊntʊntɩba mana yese nyindiike a die ta tɩala, ta giena maŋ baa n kpi aŋaŋ kɔŋ.
42015018	Dɩ sɩna die wo, n nan hagɩ a ga n chʊa jigiŋ a balɩ wa dɩ, N chʊa, n yi bɩaŋ ta chʊʊsɩ Ŋmɩŋ aŋaŋ fʊ jigiŋ.
42015019	N ka bɩ mʊ fʊ wa mɩŋ fʊ bʊa; daansɩma mɩŋ sɩba fʊ tʊntʊntɩba kaanɩ.’
42015020	Die wɩa die ʊ hagɩ a ga ʊ chɔɔŋ wa jigiŋ. “Die ʊ yene bie sieku me a gara wa, ʊ chɔɔŋ wa die dɩ ye wo, zɔɔlɩŋ die dɩ yigi wo pam, die ʊ chɩgɩ ga a gurigi wo.
42015021	Die bʊa wa dɩ baarɩ dɩ, ‘N chʊa, n yi bɩaŋ Ŋmɩŋ aŋaŋ fʊ jigiŋ. N ka bɩ mʊ dɩ fʊ wa mɩŋ fʊ bʊa.’
42015022	Ama ʊ chɔɔŋ wa die dɩ wa ʊ tʊntʊntɩba a balɩ ba dɩ, ‘Nɩ yi lagɩ lagɩ a nagɩ jayeekivɩɩka a keŋ yeegi wo, ta nagɩ nuupiriŋ a keŋ yi ʊ nuuŋ me, ta nagɩ nɩɩra a suu wo;
42015023	ta ga nagɩ narapɔlɩ dieke dɩ narɩna a keŋ kʊʊ aŋ tɩ dii dʊʊga.
42015024	Dama die n yile dɩ n bʊa wa gie kpiye mɩŋ, ama ta ʊ bie ʊ mɩsɩ ma, ta bɩ yile dɩ ʊ baya mɩŋ, ama ʊ yiŋŋi keŋ mɩŋ.’ Die wɩa die ba piili a die dʊʊgaka aŋaŋ sʊgɩfɩalɩŋ.
42015025	“Ama saŋka mi, die ʊ bʊa jakʊʊrɩ die ye bie wo kʊakʊ ma. Die ʊ kienene tigiri a keŋ gbigi tigiri, die ʊ wʊŋ yɩlaha aŋaŋ siele he.
42015026	Die wɩa die ʊ wa tʊntʊntɩba wʊnyɩ a pɩasɩ wa wudieke dɩ yinene tigiri me.
42015027	Die ʊ yiŋŋi balɩ wa dɩ, ‘Fʊ nɩmbʊa wa yiŋŋi keŋ mɩŋ, fʊ chʊa wa dɩ kʊʊ narapɔlɩ dieke dɩ narɩna, dama ʊ yiŋŋi keŋ mɩŋ aŋaŋ alaafɩa.’
42015028	Die bʊa jakʊʊrɩ die dɩ jɩɩ sɩnyɩɩrɩŋ, ta zeti dɩ ʊ kaaŋ juu gbaakʊ sʊŋ; die wɩa die ʊ chɔɔŋ dɩ keŋ nyɩŋ a jʊʊsɩ wa dɩ ʊ keŋ juu,
42015029	ama die ʊ yiŋŋi balɩ ʊ chɔɔŋ wa dɩ, ‘Ye, bɩnaha gie mana n tʊma a yɩa fʊ mɩŋ sɩba yɔmʊ, ta saaga fʊ nʊaŋ, ama ka yi mɩŋ biibiŋ gbaŋ dɩ n kʊʊ a wa n zʊalɩŋ aŋ tɩ dii ta yallɩma sʊgɩfɩalɩŋ.
42015030	Fʊ bʊa wa gie nɩŋ die chʊʊsɩna fʊ nyinti mana hɔgʊba ma wa, dɩ keŋ tigiŋ fʊ kʊʊ narapɔlɩ narɩkɩŋ a yɩ wa.’
42015031	Ʊ chɔɔŋ wa die dɩ yiŋŋi a balɩ wa dɩ, ‘N bʊa, saŋŋa mana fʊ bie wo n jigiŋ, ta jadieke mana n yalla die dɩ yi fʊ sɩɩtɩ.
42015032	Ama dɩ mʊ tɩ dime dʊʊga ta yallɩma sʊgɩfɩalɩŋ dama die tɩ yile dɩ fʊ nɩmbʊa wa gie kpiye mɩŋ, ama ta ʊ bie ʊ mɩsɩ ma, ta bɩ yile dɩ ʊ baya mɩŋ, ama lele tɩ ye wo mɩŋ.’ ”
42016001	Yisa die dɩ balɩ a yɩ ʊ kʊaŋandɩɩsɩrɩba dɩ, “Ligiretieŋ wʊnyɩ die benne a yallɩ tʊntʊntʊ jakʊʊŋ ʊ daansa ʊ nyinti, die ba keŋ balɩ wa dɩ ʊ die ʊ ligirehe yɔrɩ yɔrɩ.
42016002	Die wɩa die ʊ wa wa a balɩ wa dɩ, ‘Bɩa yine maŋ wʊmma fʊ wɩa dene? Kaaŋ bɩ yi n tʊʊma jakʊʊŋ, die wɩa biisi n nyinti mana aŋ n ye.’
42016003	Ta tʊʊma jakʊʊrɩ die dɩ yile dɩ, ‘Bɩa maŋ baa n yi? N jakʊʊrɩ baa ʊ vʊarɩ mɩŋ mɩŋ tʊʊma ma. N ka hagɩrɩ a baaŋ nan kʊa, ta chɩga viivi n baaŋ nan jʊʊsɩ.
42016004	N sɩba wudieke n baaŋ nan yi lele amʊ maŋ keŋ waarɩ tʊʊmaha vuosi nan tuo mɩŋ ba tige me.’
42016005	Die wɩa die ʊ wa vuodiekemba mana die dɩ dine ʊ jakʊʊrɩ hamɩŋ wʊnyɩ wʊnyɩ. Die ʊ pɩasɩ bʊmbʊŋaŋ vuoke dɩ, ‘N jakʊʊrɩ hamɩŋ aŋmɩa benne fʊ jigiŋ?’
42016006	Die ʊ yiŋŋi a balɩ wa dɩ, ‘Kpaatɩ gbiesi kɔbɩsɩ-nɩɩ.’ Daa wa dɩ balɩ wa dɩ, ‘Hamɩŋ gbanɩŋ wʊnna tuo kala lagɩ lagɩ a yiŋŋi maagɩ kɔbɩsɩ-nɩɩsa.’
42016007	Ta balɩ wʊnyɩ dɩaŋ, ‘Aŋmɩa fʊ gbaŋ fʊ dii?’ Ʊ yiŋŋi balɩ wa dɩ, ‘Zaa bɔtʊsɩ kobɩga.’ Ta daa wa dɩ balɩ, ‘Fʊ hamɩŋ gbanɩŋ wʊnna, yiŋŋi maagɩ baŋɩsɩ-nɩɩ.’
42016008	Die ligiretieŋ wo die dɩ wʊnna ʊ tʊʊmaha jakʊʊrɩ nyɩnyɩrɩtʊ wa dɩ yine die wo, die ʊ bɩrɩ wa, dama ʊ tʊŋ wa aŋaŋ yɩaŋ.” Yisa die dɩ balɩ ba dɩ, “Vuodiekemba dɩ dɩna tɩŋgbaŋka gie sieku yaa yɩaŋ ba sʊnsʊŋ a tɩaŋ vuodiekemba dɩ dɩna chaaŋkʊ sieŋ dɩ yalla die wo.
42016009	Manɩŋ, n bala nɩ, nɩ nagɩ tɩŋgbaŋka gie ma ligire a yime wudieke Ŋmɩŋ dɩ yaalala, amʊ a keŋ kpatɩ saŋŋa dieke ʊ nan tuo nɩ arɩzanna ma.
42016010	Vuodieke mana dɩ mɩŋŋɩna tʊma tʊnbɩŋ vɩɩnɩŋ, nan bɩagɩ mɩŋŋɩ tʊŋ tʊnkpɩɩŋ vɩɩnɩŋ, ta vuodieke dɩaŋ dɩ nyɩrɩnana aŋaŋ ligiribiŋ, nan dɩ nyɩra aŋaŋ ligirikpɩɩma.
42016011	Dɩɩ yi fʊ nyɩra aŋaŋ tɩŋgbaŋka gie ligire, Ŋmɩŋ nan nagɩ arɩzanna ligire a yi fʊ nuusi me?
42016012	Ta dɩɩ yi fʊ nyɩra aŋaŋ vuoŋ nyinti, mɩnɩa bala ʊ yɩ fʊ fʊ tʊaŋ?
42016013	“Yɔmʊ kaaŋ bɩagɩ a jɩama naalɩŋ bale. Ʊ nan haa wʊnyɩ ta chome wʊnyɩ, yaa ʊ nan yɩ wʊnyɩ jɩlɩma ta wʊnyɩ ʊ nine kaaŋ dɩ suuli. Vuoŋ kaaŋ bɩagɩ a jɩama Ŋmɩŋ aŋaŋ ligire.”
42016014	Die Farasisisi die dɩ wʊŋ wɩaha gie mana, ta die a vʊara Yisa fala, dama die ba yaala ligire wɩa pam.
42016015	Die Yisa dɩ balɩ a yɩ ba dɩ, “Nɩnɩŋ nɩ yine vuodiekemba dɩ yinene nɩ gbaŋ sɩba vuovɩɩna vuosi nɩŋŋa, ama Ŋmɩŋ sɩba nɩ sʊgɩtɩ ma. Dama jadieke vuota dɩ yilinene dɩ ka yaa nyʊarɩ pam wa, Ŋmɩŋ jigiŋ nɩŋ ka yiwo jatɔgʊ.
42016016	“Mosisi mɩraha aŋaŋ Ŋmɩŋ naazʊalɩba die dɩ maagɩna wudiekemba ba die beri mɩŋ a keŋ tʊgɩ Jɔɔn vuodieke dɩ sɩnana vuosi Ŋmɩŋ nyaabʊ saŋka, a nyɩŋ Jɔɔn keniŋ saŋka ba mʊʊla Ŋmɩŋ wʊvɩɩna yaa gamma ʊ naarɩ ma, ta vuoŋ mana dɩ mɩa dɩ ba juu mi.
42016017	Ŋmɩŋsikpeŋ aŋaŋ tɩŋgbaŋka gie nan keŋ tɩaŋ ga ama Ŋmɩŋ mɩraha wʊbiŋ gbaŋ kaaŋ tɩaŋ ga.
42016018	“Daa dieke mana dɩ keŋ zeti ʊ hɔgʊ ta yiŋŋi faarɩ hɔgʊ gaaŋ yiwo hɔgʊkpana tʊʊma, ta dembiŋ dieke dɩaŋ dɩ faarɩna hɔgʊ wa yiwo hɔgʊkpana tʊʊma.”
42016019	Ta Yisa die dɩ bɩ balɩ ba dɩ, “Nyintitieŋ wʊnyɩ die benne a yeegi nyiŋyeeki dieke dɩ yalla ligire pam ta bie ʊ dʊŋŋʊ aŋaŋ sʊgɩfɩalɩŋ daaŋ mana.
42016020	Ta die daa zɔɔlɩntieŋ wʊnyɩ dɩaŋ die benne ba wasa wa Lazurusi, ta die ʊ yaa kʊjaga pam. Die ba ŋaaŋ yaa wa a keŋ dʊaŋ nyintitieŋ wo sanʊaŋ ma,
42016021	die ʊ ŋaaŋ yaala ʊ dii wo nyintitieŋ wo nyindiiki chʊata dɩ ŋaana nanna tɩŋgbaŋ; die gbaasɩ gbaŋ dɩ keŋ lansa ʊ kʊjagaha.
42016022	“A kʊaŋ chaaŋ zɔɔlɩntieŋ wo die dɩ kpi, malakasi die dɩ keŋ chii wo a ga Abarahami jigiŋ arɩzanna ma. Ta nyintitieŋ wo dɩaŋ dɩ keŋ kpi, die ba guu wo.
42016023	Die ʊ ga bie kpiiliŋ jigiberisikiŋ, die dɩ wʊmma wa pam. Die ʊ daansɩ a ye Abarahami saasaa, ta Lazurusi kalɩ ʊ jigiŋ.
42016024	Die wɩa die nyintitieŋ wo die dɩ natɩ a wa dɩ, ‘N chʊa Abarahami, chɩgɩ mɩŋ zɔɔlɩŋ ta fʊ tʊŋ Lazurusi ŋaŋ ʊ ga nagɩ nuubiŋ a luo nyaaŋ ma a keŋ gbi n jiliŋ, dama n paalɩ die wahala bolibu gie me.’
42016025	Ama Abarahami die dɩ balɩ wa dɩ, ‘N bʊa, tɩɩnsɩ dɩ die fʊ benne fʊ mɩsɩ ma wa, die ye wo nyɩnvɩɩna, ta Lazurusi dɩ ye nyɩnbɩatɩ mana, ama lele ʊ bie wo nansɩŋ ma giena ta fʊ bie wahala ma.
42016026	Ta wudieke dɩ gʊtɩna yine, gulikpeŋkpɩɩŋ benne tɩnɩŋ aŋaŋ fʊ sʊnsʊŋ, die wɩa vuodiekemba dɩ benne gie a yaala ba gasɩ a keŋ fʊ jigiri kaaŋ bɩagɩ, ta vuodieke dɩ benne fʊ jigiri dɩ yaala ba gasɩ a keŋ tɩ jigiŋ dɩaŋ kaaŋ bɩagɩ.’
42016027	Die nyintitieŋ wo dɩ balɩ wa dɩ, ‘Jakʊʊŋ Abarahami, die nɩŋ n jʊʊsa fʊ, tʊŋ Lazurusi aŋ ʊ ga n chʊa tigiŋ me,
42016028	n yaa wa n nɩmballɩ banʊ, vaa ʊ ga a ga kpaaŋ ba amʊ ba gbaŋ ba da keŋ keŋ wahalaka gie jigiŋ.’
42016029	Die Abarahami dɩ baarɩ dɩ, ‘Fʊ nɩmballɩ yaa Mosisi aŋaŋ Ŋmɩŋ naazʊalɩba wɩa Ŋmɩŋ gbaŋkʊ ma. Ba wʊmma ha.’
42016030	Ta nyintitieŋ wo dɩ yiŋŋi balɩ wa dɩ, ‘Jakʊʊŋ Abarahami, aayɩ, die nyɩɩna ma ka mʊ; ama dɩɩ yi vuoŋ dɩ nyɩŋ kuŋ me a ga ba jigiŋ ba nan chɩgɩ nyɩŋ ba tʊntʊmbɩatɩ ma.’
42016031	Ama die Abarahami dɩ balɩ wa dɩ, ‘Dɩɩ yi ba kaaŋ wʊŋ Mosisi aŋaŋ Ŋmɩŋ naazʊalɩba dɩ maagɩna wudieke Ŋmɩŋ gbaŋkʊ ma wa, ba kaaŋ tarɩgɩ ba sʊŋanyile dɩɩ yi ta vuoŋ dɩ hagɩ kuŋ me gbaŋ a ga ba jigiŋ.’ ”
42017001	Womi Yisa dɩ balɩ yɩ ʊ kʊaŋandɩɩsɩrɩba dɩ, “Nɩ da yilime dɩ magɩsɩŋ kaaŋ keŋ; ama wʊbɩaŋ bie vuodiekemba dɩ vanana ba chanchaalɩŋ dɩ yie bɩaŋ.
42017002	Ba tɩŋ nagɩ nɩɩŋ a bɔbɩ a yeegi ʊ nyie a nagɩ wa a taaŋ nyaakpɩɩŋ ma dɩ tɩŋ nan dɩ kpɩa a tɩaŋ ʊ baaŋ nan yi ballɩbɩsɩ gie wʊnyɩ yi bɩaŋ.
42017003	Die wɩa nɩ yigi nɩ gbaŋ! “Dɩɩ yi fʊ nɩmbʊa dɩ yi fʊ bɩaŋ, kpaaŋ wa; ama dɩɩ yi ʊ baarɩ dɩ ʊ chʊʊsɩ fʊ mɩŋ, fʊ nagɩ ʊ taalɩ a chaa wa.
42017004	Dɩɩ yi ʊ yi fʊ bɩaŋ bʊyʊpɔyɩ dabalɩmɩŋ, ama ta yiŋŋi keŋ fʊ jigiŋ bʊyʊpɔyɩ a baarɩ dɩ ʊ chʊʊsɩya, fʊ nagɩ ʊ taalɩ a chaa wa.”
42017005	Saŋŋa kaanɩ die tɩ Yɔmʊtieŋ Yisa tʊntʊntɩba dɩ balɩ yɩ wa dɩ, “Vaa tɩ yadaka gʊtɩ.”
42017006	Die ʊ yiŋŋi balɩ ba dɩ, “Dɩɩ yi nɩ yaa yada sɩba kaŋmɩŋ biŋ, nɩ nan bɩagɩ a balɩ yɩ tɩɩkpɩɩka gie dɩ, ‘Vʊʊ a ga nan nyaakpɩɩbʊ gie me’ aŋ ka seŋ a tuo fʊ nʊaŋ.
42017007	“Dɩɩ yi ta nɩ wʊnyɩ dɩ yallɩ tʊntʊntʊ ta ʊ kʊa yaa ta daansa yiise, ta ʊ keŋ nyɩŋ kʊaŋ a keŋ tigiŋ, nan balɩ wa dɩ, ‘Keŋ lagɩ a keŋ kala dii nyindiike?’
42017008	Aayɩ, nan balɩ wa dɩ, ‘Vʊarɩ fʊ kʊaŋ nyinti ta yeegi nyɩnvɩɩna a yi n nyindiike a zieŋ mɩŋ aŋ n keŋ dii ta nyuu, ka kʊaŋ chaaŋ fʊ gbaŋ fʊ dii ta nyuu.’
42017009	Fʊ yile dɩ jakʊʊrɩ nan waasɩ tʊntʊntʊ wa ʊ yine wudieke ʊ bala wa dɩ ʊ yi wo? Aayɩ.
42017010	Die gbaŋ dɩ sɩɩ nɩ jigiŋ, saŋŋa dieke nɩ keŋ tʊŋ tʊŋ dieke Ŋmɩŋ dɩ bala dɩ nɩ yiwo a kpatɩ, nɩ balɩ dɩ, ‘Tɩ yiwo tʊntʊntɩŋ nyɩɩna. Tɩnɩŋ tɩ yiwo wudieke dɩ mʊna tɩ yi nyɩɩna.’ ”
42017011	Yisa die dɩ ganana Jerusalemi die ʊ daagɩ Samaria aŋaŋ Galili sʊnsʊŋ aŋaŋ sʊnsʊŋ.
42017012	Die ʊ gana ga juo tɩŋkpaŋŋɩ kaanɩ; ta gama baŋ die dɩ keŋ tuoli wo mi. Die ba zie saasaa,
42017013	ta faasɩ natɩ a baarɩ dɩ, “Jakʊʊŋ Yisa, chɩgɩ tɩ zɔɔlɩŋ!”
42017014	Yisa die dɩ ye be ta balɩ yɩ ba dɩ, “Nɩ gamma Ŋmɩŋ kɩkaabɩtʊ jigiŋ aŋ ba jɩɩŋ nɩ ye.” Die ba benne sieku me a gara wa die ba ye gbaamɩŋ.
42017015	Ta die ba wʊnyɩ die dɩ yiŋŋi keŋ Yisa jigiŋ dama die ʊ sɩba a baarɩ dɩ Yisa gbaanna wa, a keŋ bɩrɩ Ŋmɩŋ aŋaŋ lɔlɩkpɩɩŋ.
42017016	A die nagɩ ʊ gbaŋ a taaŋ Yisa nɩŋŋa ta waasa wa; ama die daa wa die yiwo Samaria vuoŋ.
42017017	Yisa die dɩ pɩasɩ dɩ, “Daa vuosi baŋ die yene gbaamɩŋ? Ama bawayɩ wa bie sɩa?
42017018	Ba wʊnyɩ ka keŋ dɩ ba bɩrɩ Ŋmɩŋ sie chaanʊ wa gie?”
42017019	Ta die wa balɩ daa wa dɩ, “Hagɩ a ga, fʊ yada gbaanna fʊ.”
42017020	Mi die Farasisi bataŋ die dɩ pɩasɩ Yisa saŋŋa dieke Ŋmɩŋ naarɩ dɩ balla ka keŋ. Die ʊ yiŋŋi balɩ ba dɩ, “Ka ka yi sɩba nɩ nan daansɩ a ye Ŋmɩŋ naarɩ dɩ balla ka keŋ die.
42017021	Vuoŋ wori a baaŋ baarɩ dɩ, ‘Daansɩ, ka wʊnna’, yaa ‘Ka benne mi wo’; dama Ŋmɩŋ naarɩ bie nɩ sʊgɩtɩ ma.”
42017022	Mi die ʊ balɩ yɩ ʊ kʊaŋandɩɩsɩrɩba dɩ, “Saŋŋa kieŋ nɩ nan dɩ yaala nɩ ye manɩŋ vuota Bʊa keniŋ, ama nɩ kaaŋ ye.
42017023	Ba nan daansɩ balɩ nɩ, ‘Ye, ʊ benne mi wo’ yaa ‘Ye, ʊ bie giena.’ Ama nɩ da keŋ nyɩŋ a dɩ dɩa yaalɩma mɩŋ;
42017024	dama manɩŋ vuota Bʊa keniŋ nan dɩ sɩɩ sɩba nɩɩnyɩgɩsɩŋ dɩ ŋaana nyɩgɩsɩ a chaaŋ ŋmɩŋsikpeŋ mana a nyɩŋ tɩŋ chɩaŋ a ga tʊgɩ tɩŋ sikpeŋ die wo.
42017025	Ama sie n woliŋ dii wahala pam ta leleke gie vuosi bɩ zeti mɩŋ.
42017026	Die dɩ sɩna die Nowa saŋka, die gbaŋ gbaŋ dɩ baa dɩ sɩmma manɩŋ vuota Bʊa keniŋ saŋŋa.
42017027	Die Nowa saŋka, vuosi die die mɩŋ ta nyuo ta faara hɔɔŋ, ta naga ba hɔgʊlɩaŋ a yɩa chʊllɩŋ, ta die a ga tʊgɩ daa dieke Nowa dɩ juune haarɩkpɩɩkʊ, ta die nyaakpɩɩbʊ die dɩ keŋ kʊʊ vuoŋ mana die dɩ wone haarɩkpɩɩkʊ ma wa.
42017028	Loti saŋŋa gbaŋ die sɩɩ wa die; die vuoŋ mana die dɩ die ta nyuo, ta daa a yalla, ta bʊra ta mɩa tige;
42017029	ama daa dieke Loti die dɩ nyɩnna Sodomi tɩka, ta boliŋ aŋaŋ maafajiribi die dɩ nyɩŋ ŋmɩŋsikpeŋ a keŋ kʊʊ ba mana.
42017030	Naa dɩ baa dɩ sɩmma daa dieke manɩŋ vuota Bʊa dɩ balla n keŋ wo.
42017031	“Dɩnɩŋ daarɩ mi daa dieke dɩ benne mampili sikpeŋ da keŋ a sʊʊŋ ʊ juoku sikpeŋ dɩ ʊ ga a nagɩ ʊ nyinti; ta vuodieke dɩaŋ dɩ benne ʊ kʊaŋ ma da keŋ yiŋŋi a kuli tigiŋ dɩ ʊ ga a nagɩ ʊ nyinti.
42017032	Nɩ tɩɩnsɩ Loti hɔgʊ wa wɩaha.
42017033	Vuodieke mana dɩ kpaŋŋɩnana ʊ gbaŋ dɩ ʊ gbatɩ ʊ miivoli nan waarɩ ka, ama vuodieke mana dɩ waarɩna ʊ miivoli n wɩa nan daansɩ ye ke.
42017034	N bala nɩ, saŋŋa dieke n baaŋ nan keŋ wo, vuosi bale nan dɩ dʊa jadʊakɩbalɩmɩŋ ma, ta n nagɩ wʊnyɩ ta vaa wʊnyɩ.
42017035	Hɔɔŋ bale nan dɩ nʊma zaa nɩa ma, ta n nagɩ wʊnyɩ ta vaa wʊnyɩ. ((
42017036	Saŋka mi dembisi bale nan dɩ tʊma kʊaŋ ma, ta n nan nagɩ wʊnyɩ ta vaa wʊnyɩ.))”
42017037	Ta ʊ kʊaŋandɩɩsɩrɩba die dɩ pɩasɩ wa dɩ, “Tɩ Yɔmʊtieŋ, sɩa?” Ta ʊ yiŋŋi balɩ ba dɩ, “Jigidieke jakpiikiŋ dɩ benne, mi zuuti dɩ lagɩsa.”
42018001	Saŋka mi Yisa die dɩ taaŋ ba nandagɩrɩ gie dɩ ʊ dagɩ ba dɩ dɩ mʊ ba jʊʊsɩma Ŋmɩŋ saŋŋa mana, ta da keŋ gbalɩgɩma, die ʊ balɩ ba dɩ,
42018002	“Sarɩya diiru wʊnyɩ die benne tɩŋ kaanɩ ma, die ʊ ka chɩga Ŋmɩŋ ta ka bɩ yɩa vuota jɩlɩma.
42018003	Ta kpihɔgʊ wʊnyɩ dɩaŋ die benne tɩka ma, a chʊŋ gara daa wa jigiŋ a jʊʊsa wa dɩ, ‘Dii n wɩɩrɩ gie a yɩ mɩŋ aŋaŋ vuodieke dɩ mugisinene mɩŋ.’
42018004	Ama die sarɩya diiru wo die ka saaga, ta ka kʊaŋ chaaŋ die ʊ yile dɩ, ‘N ka wɔŋ chɩga Ŋmɩŋ yaa a yɩa vuota jɩlɩma,
42018005	ama kpihɔgʊ wa gie dɩ faasɩna daama mɩŋ wɩa, n ko baa n dii ʊ sarɩya ka a yɩ wa mɩŋ, dɩ daa die ʊ nan dɩ kieŋ daaŋ mana ta vaa n gbalɩgɩ aŋaŋ wa.’ ”
42018006	Tɩ Yɔmʊtieŋ die baarɩ dɩ, “Nɩ wʊmma wudieke sarɩya diiru wo dɩ kana ka chɩga Ŋmɩŋ dɩ balla.
42018007	Ta lele, Ŋmɩŋ kaaŋ dii sarɩya a yɩ ʊ vuovʊarɩka, vuodiekemba dɩ jʊʊsɩnana wa ŋmɩntʊasɩ aŋaŋ yuŋ dɩ ʊ suŋŋi be wo? Ʊ nan dɩ yʊasa dɩ ʊ suŋŋi be?
42018008	N bala nɩ, ʊ nan dii sarɩya a yɩ ba, ta yi ke lagɩ lagɩ. Manɩŋ vuota Bʊa dɩ keŋ keŋ saŋŋa dieke, n nan ye vuodieke dɩ yine mɩŋ yada tɩŋgbaŋka gie me?”
42018009	Yisa die dɩ bɩ a taaŋ nandagɩrɩ gie a yɩ vuodiekemba dɩ bala dɩ ba yiwo vuovɩɩna, ama ta ka yɩa ba chanchaalɩŋ jɩlɩma.
42018010	Die ʊ baarɩ dɩ, “Dembisi bale die nyɩnna a ga Ŋmɩŋ jɩamɩŋ juokpeŋkpɩɩkʊ sʊŋ dɩ ba jʊʊsɩ Ŋmɩŋ; wʊnyɩ die yiwo Farasisi vuoŋ, wʊnɩŋ wa dɩaŋ dɩ yi lampotuosiru.
42018011	Die Farasisi vuoke dɩ ga zie lʊgɩŋ a jʊʊsɩ Ŋmɩŋ ʊ sʊŋ ma dɩ, ‘Ŋmɩŋ, n waasa fʊ, dama n ka yi tʊntʊmbɩatɩ tieŋ sɩba n chanchaalɩba. N ka yi halɩ tieŋ, n ka yi ŋmɩŋchɩbɩtieŋ yaa dembiŋ dieke dɩ yaala hɔɔŋ. N bɩ waasa fʊ dama n ka sɩɩ sɩba lampotuosiru wo gie.
42018012	N ŋaaŋ bɔba nʊaŋ daraa ale daraa yʊpɔyɩ mana sʊŋ, ta yɩa fʊ n nyinti baŋ mana sʊŋ kaanɩ.’
42018013	Ama die lampotuosiru wo die dɩ ga a zie saasaa, ta ka yaala ʊ kɔtɩ ʊ sikpeŋ ŋmɩŋsikpeŋ, ta vigi ʊ sikpeŋ ta baarɩ dɩ, ‘Nabidie Ŋmɩŋ, chɩgɩ mɩŋ zɔɔlɩŋ, dama n yiwo tʊntʊmbɩatɩ tieŋ.’ ”
42018014	Yisa die dɩ bɩ baarɩ dɩ, “N bala nɩ, die dɩ yiwo lampotuosiru wo Ŋmɩŋ dɩ tuo ʊ jʊʊsɩŋ daa Farasi vuoke; dama vuodieke mana dɩ kɔtɩna ʊ gbaŋ ŋmɩŋsikpeŋ, Ŋmɩŋ nan sʊʊŋ wa tɩŋgbaŋ; ta vuodieke dɩaŋ dɩ sʊʊna ʊ gbaŋ tɩŋgbaŋ, Ŋmɩŋ nan kɔtɩ wa ŋmɩŋsikpeŋ.”
42018015	Die vuosi bataŋ die dɩ chii ba ballɩnyaalɩsɩ a keŋ Yisa jigiŋ dɩ ʊ nagɩ ʊ nuusi a dɩɩsɩ dɩɩsɩ ba ma, ama die ʊ kʊaŋandɩɩsɩrɩba dɩ yene naa wa, die dɩ nata ba.
42018016	Ta Yisa die dɩ wa ballɩbɩsɩsɩ dɩ ba kiere ʊ jigiŋ, ta balɩ a yɩ ʊ kʊaŋandɩɩsɩrɩba dɩ, “Nɩ vaa ballɩbɩsɩsɩ kiere n jigiŋ ta nɩ da kagɩ ba sieŋ dama ba chanchaalɩŋ sɩna Ŋmɩŋ naarɩ.
42018017	Wusie maŋ bala nɩ, vuodieke mana dɩ kana ka tuo Ŋmɩŋ naarɩ sɩba bʊabiŋ, kaaŋ wɔŋ juu ke.”
42018018	Saŋka mi jakʊʊŋ wʊnyɩ die dɩ keŋ Yisa jigiŋ a pɩasɩ wa dɩ, “Dɩdagɩrʊ vɩɩnɩŋ, lalɩa maŋ nan yi ta ye miivoli dieke dɩ wone kpatɩŋ?”
42018019	Yisa die dɩ yiŋŋi a balɩ wa dɩ, “Bɩa wɩa fʊ wasa mɩŋ vuovɩɩnɩŋ? Vuoŋ wori a yi vuovɩɩnɩŋ, sie Ŋmɩŋ nyɩɩna ma.
42018020	Wɔŋ sɩba Ŋmɩŋ mɩraha: ‘Da keŋ yaalɩ vuoŋ hɔgʊ yaa vuoŋ chʊrʊ, da keŋ a kʊʊ vuoŋ, da keŋ a gaarɩ, da keŋ yi ŋmɩnchɩbɩsɩ daansɩatieŋ, yɩma fʊ chʊa aŋaŋ fʊ naa jɩlɩma.’ ”
42018021	Die daa wa dɩ yiŋŋi a balɩ dɩ, “N yine bʊabiŋ mana a yaa ga mʊʊna, n dɩɩ mɩraha gie mana mɩŋ.”
42018022	Yisa die dɩ wʊnna naa, die ʊ balɩ yɩ wa dɩ, “Wʊbalɩmɩŋ tɩala fʊ. Nagɩ fʊ nyinti mana a daa ta nagɩ ligirehe a yɩ zɔɔlɩntieliŋ, ta nan dɩ yallɩ nyinti arɩzanna ma; ta a kʊaŋ chaaŋ fʊ keŋ dɩa mɩŋ.”
42018023	Ama daa wa die dɩ wʊnna naa, ʊ sʊŋ die dɩ paalɩ chʊʊsɩ, dama die ʊ faasɩ yallɩ wa nyinti pam.
42018024	Yisa die dɩ mɩŋŋɩ dɩ ʊ sʊŋ chʊʊsɩya mɩŋ, ta baarɩ dɩ, “Dɩ tʊa pam dɩ nyintitieliŋ juu Ŋmɩŋ naarɩ ma.
42018025	Dɩ faasɩ tʊa mɩŋ dɩ nyintitieŋ juu Ŋmɩŋ naarɩ ma a tɩaŋ nyɔgɩnɩ dɩ baaŋ nan daagɩ garɩyɩɩŋ vɔrɩŋ ma a nyɩŋ dene.”
42018026	Die vuodiekemba die dɩ wʊnna wa wa die dɩ pɩasɩ dɩ, “Die nɩŋ manɩa baaŋ nan ye gbatɩtaanɩŋ?”
42018027	Yisa die dɩ yiŋŋi a balɩ ba dɩ, “Wudieke vuota dɩ kana kaaŋ bɩagɩ a yi, Ŋmɩŋ nɩŋ nan bɩagɩ a yi.”
42018028	Ta Piita dɩ balɩ wa dɩ, “Ye, die tɩ va wa tɩ nyinti mana ta keŋ dɩ fʊ.”
42018029	Yisa die dɩ yiŋŋi a balɩ yɩ ba dɩ, “Wusie maŋ bala nɩ, vuodieke mana dɩ vana ʊ tigiŋ yaa ʊ hɔgʊ yaa ʊ nɩmballɩ yaa ʊ chɔɔŋ aŋaŋ nuŋ yaa ʊ ballɩ Ŋmɩŋ naarɩ wɩa,
42018030	nan bɩ ye he pam tɩŋgbaŋka gie me a tɩaŋ ʊ vana nyindiekemba ba, saŋŋa dieke dɩ kienene wo, ʊ nan ye miivoli dieke dɩ wone kpatɩŋ.”
42018031	Womi Yisa die dɩ yaa ʊ kʊaŋandɩɩsɩrɩba baŋ aŋaŋ bale wo a nyɩŋ lʊgɩŋ a balɩ ba dɩ, “Nɩ wʊmma, tɩ gara Jerusalemi, jigidieke ba bala ba yi manɩŋ vuota Bʊa wudiekemba mana die Ŋmɩŋ naazʊalɩba dɩ maagɩna yaa gamma n wɩa wa,
42018032	dama ba nan nagɩ mɩŋ a yɩ vuodiekemba dɩ kana a ka yi Juu vuosi nuusi me, dɩ ba vʊarɩ mɩŋ fala ta bɩ zɩa mɩŋ ta tɩɩrɩ nɩntɔbɩtɩ a yi mɩŋ,
42018033	a nɩgɩ mɩŋ aŋaŋ kpaasɩŋ ta kʊʊ mɩŋ ama daraa ataa daraaŋ n nan hagɩ kumbu me.”
42018034	Ama die ʊ kʊaŋandɩɩsɩrɩba die ka sɩba wɩaha kaanɩ gbaŋ chɩaŋ, dama Ŋmɩŋ die ligi wo ba yɩaŋ, die yine die ba ka sɩba wudieke ʊ balala wa chɩasɩ.
42018035	Yisa die dɩ kenne gbige Jeriko daa yɩɩ wʊnyɩ die dɩ kalɩ sieku nʊaŋ a jʊʊsa.
42018036	Die ʊ wʊnna ta kpɩkpaakʊ chʊŋ tɩanna wa, die ʊ pɩasɩ dɩ, “Bɩa yinene?”
42018037	Die ba balɩ wa dɩ, “Yisa, vuodieke dɩ yine Nazeriti vuoke tɩannana.”
42018038	Die ʊ faasɩ wa dɩ, “Yisa, Davidi haagɩŋ, chɩgɩ mɩŋ zɔɔlɩŋ.”
42018039	Ama vuodiekemba die dɩ benne nɩŋka die dɩ natɩ wa ta balɩ wa dɩ ʊ tarɩ watɩ, ama die ʊ faasɩ nata dɩ, “Davidi haagɩŋ, chɩgɩ mɩŋ zɔɔlɩŋ.”
42018040	Die wɩa Yisa die dɩ zie ta yɩ nʊaŋ dɩ ba yaa daa wa a keŋ ʊ jigiŋ. Die ʊ kenne a gbigi wo, Yisa die dɩ pɩasɩ wa dɩ,
42018041	“Bɩa fʊ yaala n yi a yɩ fʊ?” Die ʊ yiŋŋi baarɩ dɩ, “N Yɔmʊtieŋ, n yaala fʊ yuori n ninehe mɩŋ.”
42018042	Mi Yisa die dɩ balɩ wa dɩ, “Yesime, fʊ yine yada ka wɩa fʊ ye gbaamɩŋ.”
42018043	Lele womi die ʊ ninehe dɩ yuori, die ʊ dɩ Yisa ta bɩra Ŋmɩŋ. Die kpɩkpaakʊ dɩ yene wo wo, die ba mana dɩ bɩrɩ Ŋmɩŋ.
42019001	Ka kʊaŋ chaaŋ Yisa die dɩ ga a juu Jeriko a chʊŋ tɩanna.
42019002	Ta daa wʊnyɩ die dɩ bie mi ba wasa wa Zakiyosi, die ʊ yiwo lampotuosiriŋ jakʊʊŋ, ta die yaa nyinti pam.
42019003	Die ʊ mɩa ʊ ye Yisa dɩ yine vuodieke, ama die ʊ yine vuogobiri wɩa die ʊ ka bɩagɩ ye wo dama vuosi die dala mɩŋ.
42019004	Die wɩa die ʊ chɩgɩ a dɩ kpɩkpaakʊ nɩŋŋa a ga jʊalɩ chunchuliŋ tɩɩŋ dɩ ʊ ye Yisa, dama die ʊ gara mi chaaŋ.
42019005	Yisa die dɩ kenne a tʊgɩ mi wo, ʊ daansɩ ŋmɩŋsikpeŋ ta balɩ yɩ wa dɩ, “Zakiyosi, keŋ sʊʊŋ lagɩ lagɩ. Sie n yi fʊ chaanʊ jinne.”
42019006	Ta Zakiyosi die dɩ yi lagɩ lagɩ a keŋ sʊʊŋ ta waasɩ wa aŋaŋ sʊgɩfɩalɩkpeŋkpɩɩŋ ta yaa wa ga ʊ tigiŋ.
42019007	Ta vuodiekemba mana die dɩ yene wo die dɩ piili a vʊʊna wɩa dɩ, “Daa wa gie ga bɩrɩŋ wa chaanʊ tʊntʊmbɩatɩ tieŋ wo tigiŋ me.”
42019008	A kʊaŋ chaaŋ die Zakiyosi dɩ hagɩ a zie a balɩ yɩ tɩ Yɔmʊtieŋ Yisa dɩ, “N Yɔmʊtieŋ, wʊmma, n nan puo nyindiekemba n yalla bule ta nagɩ kaanɩ a yɩ zɔɔlɩntieliŋ; ta dɩɩ yi maŋ nyɩrɩ wa vuoŋ, n nan yiŋŋi tuŋ wo die bʊnɩɩsa.”
42019009	Yisa die dɩ balɩ wa dɩ, “Gbatɩtaanɩŋ keŋ tigiri gie vuosi me jinne, dama fʊ gbaŋ yiwo Abarahami haagɩŋ.
42019010	Manɩŋ vuota Bʊa keŋye mɩŋ dɩ n yaalɩ vuodiekemba dɩ bana ta ye be a gbatɩ ba taaŋ.”
42019011	Die vuosi die dɩ yene a wʊmma wɩaha gie wo, Yisa die dɩ bɩ a taaŋ ba nandagɩŋ, dama die ba yile dɩ Yisa dɩ gbigine Jerusalemi wɩa, Ŋmɩŋ naarɩ die baa ka keŋ wo lagɩ lagɩ.
42019012	Die wɩa die ʊ baarɩ dɩ, “Daa jakʊʊŋ wʊnyɩ die gana tɩŋgbaŋ saasaa dɩ ba ga kalɩŋ wa naa, ta ʊ yiŋŋi keŋ tigiŋ.
42019013	Die ʊ balla ʊ ga wa die ʊ wa ʊ tʊntʊntɩŋ baŋ, ta yɩ yɩ ba salɩma bie kaanɩ kaanɩ, ta balɩ yɩ ba dɩ, ‘Nɩ nagɩ ligirehe gie a tʊŋ tʊʊma a ga tʊgɩ saŋŋa dieke n baaŋ nan viiri keŋ.’
42019014	Ama die ʊ tɩka vuosi die ka yaala ʊ wɩa, die wɩa die ba tʊŋ tʊntʊntɩŋ dɩ ba ga balɩ naakpɩɩka dɩ ba ka yaala daa wa gie yi ba naaŋ.
42019015	“Ama die daa jakʊʊrɩ dɩ ga dii naarɩ ta yiŋŋi keŋ tigiŋ. Die ʊ kenne wo, die ʊ wa ʊ tʊntʊntɩba die ʊ yɩna ba ligirehe a lagɩsɩ, dɩ ʊ yaala ʊ ye ba yene nyʊarɩ die a gʊtɩ.
42019016	Nɩŋŋaŋ vuoke die dɩ keŋ a baarɩ dɩ, ‘Jakʊʊŋ, n ye wo salɩma bie baŋ a gʊtɩ fʊ yɩna mɩŋ jadieke wo ma.’
42019017	Die jakʊʊrɩ dɩ baarɩ dɩ, ‘Kpaŋŋɩ fʊ gbaŋ, yiwo tʊntʊntʊ vɩɩnʊ. Fʊ mɩŋŋɩna a pɔgɩlɩ jabike wɩa, n nan nagɩ tɩgɩsɩ baŋ a yi fʊ nuusi me.’
42019018	Die vuodieke dɩ diisine wo dɩ keŋ a baarɩ dɩ, ‘Jakʊʊŋ, n ye wo salɩma ligire bie anʊ a gʊtɩ jadieke fʊ yɩna mɩŋ wa ma.’
42019019	Jakʊʊrɩ die dɩ balɩ a yɩ geŋ wo dɩaŋ dɩ, ‘N nan nagɩ tɩgɩsɩ anʊ a yi fʊ nuusi me.’
42019020	“Wʊnyɩ dɩaŋ dɩ keŋ a baarɩ dɩ, ‘Jakʊʊŋ fʊ ligire bini wʊnna, die n nagɩ vili wo gachɔɔtɩŋ ma a nagɩ lɔbɩrɩ,
42019021	dama die n chɩga fʊ wa ŋmaamɩŋ, dama yiwo vuodieke wɩa dɩ tʊana. Naga jadieke dɩ kana a ka yi fʊ jaaŋ, ta gobe jadieke fʊ kana ka bʊrɩya.’
42019022	Ta jakʊʊrɩ die dɩ balɩ yɩ wa dɩ, ‘Fʊnɩŋ tʊntʊntɩ bɩaŋ, n nan nagɩ fʊ gbaŋ gbaŋ fʊ wʊbalɩka a dii fʊ sarɩya. Sɩba a baarɩ n yiwo vuodieke wɩa dɩ tʊana, ta naga jadieke dɩ kana ka yi n jaaŋ, ta gobe jadieke n kana ka bʊrɩya.
42019023	Bɩa yine ta fʊ ka nagɩ n ligirebu a paŋŋɩ aŋ ba yiŋŋi tuŋ mɩŋ aŋaŋ nyʊarɩ? Amʊ n tɩnna a keŋ naa n tɩŋ nan tuoke aŋaŋ nyʊarɩ.’
42019024	Womi die jakʊʊrɩ dɩ balɩ a yɩ vuodiekemba dɩ zene mi wo dɩ, ‘Nɩ tuo ligire bini a nyɩŋ ʊ jigiŋ ta nagɩ gʊtɩ vuodieke dɩ yalla ligire bie baŋ wa.’
42019025	Die ba yiŋŋi balɩ wa dɩ, ‘Jakʊʊŋ, ʊ wɔŋ yaa wa ligire bie baŋ.’
42019026	Die ʊ yiŋŋi a balɩ ba dɩ, ‘N bala nɩ, vuodieke dɩ yalla nyinti, ba nan yɩ wa pam a gʊtɩ, ama vuodieke dɩ wone wo jaaŋ, bɩta gbaŋ ʊ yalla wa ba nan tuoke a nyɩŋ ʊ jigiŋ.
42019027	Tɔ, lele n dataasɩ diekemba die dɩ kana ka yaala dɩ n dii naarɩ, nɩ ga yaa ba keŋ giena a kʊʊ ba n nɩŋŋa.’ ”
42019028	Yisa die dɩ bala wɩaha a kpatɩ wa, die ʊ dɩ ba nɩŋŋa ba gara Jerusalemi.
42019029	Die ʊ kenne gbigi Betifiji aŋaŋ Betani tɩgɩsɩ die dɩ benne kunkogiŋ dieke ba wasɩnana Olivi tɩɩsɩ kunkogiri, die ʊ tʊŋ ʊ kʊaŋandɩɩsɩrɩba bale a balɩ yɩ ba dɩ,
42019030	“Nɩ gamma tɩŋkpaŋŋɩ dieke dɩ benne nɩ nɩŋŋa wa, nɩ die keŋ juo nɩ nan ye bonpɔlɩ dɩ bɔbɩna zie ta vuoŋ dɩ ye ka jʊalɩ ka. Nɩ forisi ke a yaa ka a keŋ giena.
42019031	Ta dɩɩ yi vuoŋ dɩ pɩasɩ nɩ dɩ, ‘Bɩa nɩ forisi ke?’ Nɩ balɩ wa dɩ, ‘Tɩ Yɔmʊtieŋ yaalala ka.’ ”
42019032	Die ba ga a ye wudieke gbaŋ gbaŋ die Yisa dɩ bala a yɩ ba wa.
42019033	Die ba forisinene bonpɔlɩka, ka tieŋ die dɩ pɩasɩ ba dɩ, “Bɩa nɩ forise bonpɔlɩka?”
42019034	Die ba yiŋŋi a balɩ wa dɩ, “Tɩ Yɔmʊtieŋ yaalala ka”,
42019035	ta die ba datɩ ka a yaa ka a keŋ Yisa jigiŋ. Ta die ʊ kʊaŋandɩɩsɩrɩba die dɩ nagɩ gaatɩ a diisi bonka sikpeŋ ta suŋŋi Yisa dɩ jʊalɩ kalɩ ka ma.
42019036	Die ʊ jʊalɩna a gara wa vuosisi dɩ nagɩ ba gaatɩ a jaatɩ sieku me.
42019037	Die ʊ kenne a gbigi jigidieke sieku dɩ sʊʊna gara Olivi kunkogiri jigiri, ʊ kʊaŋanvuosi mana die dɩ piili a bɩra Ŋmɩŋ aŋaŋ sʊgɩfɩalɩŋ, ta bɩra wa aŋaŋ lɔlɩkpɩɩma yaa gamma mamachi wʊkpɩɩma dieke ba yene wo dɩ,
42019038	“Ŋmɩŋ yi alibarika yi naaŋ dieke dɩ kienene Nabidie Ŋmɩŋ saaŋ ma. Sʊgɩdʊagɩŋ bemme arɩzanna ma, ta nɩ kɔtɩ Ŋmɩŋ saaŋ sikpeŋ.”
42019039	Mi Farasisi bataŋ die dɩ benne kpɩkpaakʊ ma wa die dɩ balɩ yɩ Yisa dɩ, “Dɩdagɩrʊ, balɩ fʊ kʊaŋanvuosisi dɩ ba tarɩ watɩ.”
42019040	Yisa die dɩ yiŋŋi a balɩ ba dɩ, “N bala nɩ, dɩɩ yi ba tarɩ, ama tanaha dɩ dʊana wa nan dɩ nata a bɩra Ŋmɩŋ.”
42019041	Die ʊ kenne gbigi Jerusalemi ta ye ke wo die ʊ kʊŋ ka wɩa,
42019042	ta baarɩ dɩ, “Dɩ yiwo bɩaŋ dɩ jinne nɩ vuosi ka sɩba wudieke dɩ baaŋ dɩ yaa sʊgɩdʊagɩŋ a keŋ ba jigiŋ. Lele ka lɔbɩrɩya mɩŋ ba jigiŋ.
42019043	Jerusalemi, saŋŋa nan keŋ fʊ dataasɩ nan mɩɩ gaamɩŋ a giliŋ fʊ lʊga mana dɩ ba tuoli fʊ. Sojasi nan taaŋ giliŋ fʊ jigiŋ mana.
42019044	Ba nan ŋmabɩ fʊ mana ta kʊʊ fʊ vuosi. Ba nan chʊʊsɩ nɩ tige mana ta taŋ balɩmɩŋ kaaŋ wɩarɩ a beri ka jigiberisikiŋ. Naa mana nan keŋ yi dama nɩ kana ka mɩŋŋɩ saŋŋa dieke Ŋmɩŋ dɩ kenne dɩ ʊ gbatɩ nɩ a taaŋ wa.”
42019045	Ka kʊaŋ chaaŋ Yisa die dɩ ga juu Ŋmɩŋ jɩamɩŋ juokpeŋkpɩɩkʊ sʊŋ a piili a yaga vuodiekemba die dɩ daanana nyinti mi wo,
42019046	ta bala yɩa ba dɩ, “Dɩ maagɩya Ŋmɩŋ gbaŋkʊ sʊŋ dɩ Ŋmɩŋ baarɩ dɩ, ‘N tigiŋ baa ka yiwo Ŋmɩŋ jʊʊsɩŋ jigiŋ.’ Ama nɩ nagɩ ka a bɩrɩŋ wa gaarɩŋ jigiberisikiŋ?”
42019047	Die daaŋ mana Yisa die bie wo Ŋmɩŋ jɩamɩŋ juokpeŋkpɩɩkʊ ma a daga vuosi Ŋmɩŋ wɩa. Die Ŋmɩŋ kɩkaabɩtɩba nyɩŋkʊraha aŋaŋ mɩraha dɩdagɩrɩba aŋaŋ tɩka nyɩŋkʊraha die dɩ mɩa dɩ ba kʊʊ wa,
42019048	ama die ba ka ye sie dieke ba baaŋ daagɩ yi die, dama vuotamba mana die chɩɩsa wʊmma ʊ wʊbalɩkaha ta ka yaala ba waarɩ ʊ wʊbalɩkaha kaanɩ gbaŋ.
42020001	Daaŋ kaanɩ Yisa die dɩ bie Ŋmɩŋ jɩamɩŋ juokpeŋkpɩɩkʊ ma a daga vuotamba ta mʊʊla Ŋmɩŋ wʊvɩɩnaha a yɩa vuosi, ta Ŋmɩŋ kɩkaabɩtɩba nyɩŋkʊraha aŋaŋ mɩraha dɩdagɩrɩba aŋaŋ tɩka nyɩŋkʊraha die dɩ keŋ ʊ jigiŋ,
42020002	a pɩasɩ wa dɩ, “Balɩ tɩ, mɩnɩa yiko me fʊ yie wɩaha gie? Mɩnɩa yɩna fʊ kanɩŋ yiko ke mi?”
42020003	Yisa die dɩ yiŋŋi a balɩ ba dɩ, “N gbaŋ n baa n pɩasɩ nɩ wa wʊpɩasɩkɩŋ. Nɩ balɩ mɩŋ,
42020004	Jɔɔn vuodieke die dɩ sɩnana vuosi Ŋmɩŋ nyaabʊ, Ŋmɩŋ die yɩna wa kanɩŋ yiko ke mi yaa vuota?”
42020005	Die ba piili a bala yɩa taŋ dɩ, “Wʊbɩa tɩ baa tɩ balɩ? Dɩɩ yi tɩ baarɩ dɩ Ŋmɩŋ yɩna wa yiko ke mi, ʊ nan baarɩ dɩ ta bɩa wɩa die tɩ ka yiwo yada?
42020006	Ta tɩ bɩ baarɩ dɩ, dɩ vuota die yɩna wa, kpɩkpaakʊ gie mana nan taa tɩ tana dama ba yi yada dɩ Jɔɔn die yiwo Ŋmɩŋ naazʊa.”
42020007	Die wɩa die ba yiŋŋi balɩ dɩ, “Tɩ ka sɩba jigidieke die ka nyɩnna.”
42020008	Yisa die dɩ yiŋŋi a balɩ yɩ ba dɩ, “Die nɩŋ, n gbaŋ n kaaŋ balɩ nɩ, vuodieke dɩ yɩna mɩŋ yiko ke gie maŋ yaa yie wɩaha gie.”
42020009	Womi Yisa die dɩ taaŋ vuotamba nandagɩrɩ gie dɩ, “Daa wʊnyɩ die sone tɩɩsɩ dɩ nyɩnana bie ʊ kʊaŋ ma, ta die nagɩ ka a yɩ tʊntʊntɩŋ nuusi me ta dɩa a ga jigiŋ a ga yʊasɩ.
42020010	Die a kpaala saŋŋa dɩ tʊgɩ ʊ tʊŋ ʊ yɔmʊ tʊntʊntɩba jigiŋ dɩ ʊ ga tuo ʊ tʊaŋ a keŋ. Ama die tʊntʊntɩba die dɩ nɩgɩ ʊ yɔmʊ wa ta vaa ʊ yiŋŋi ga aŋaŋ nuuwɩaga.
42020011	Die wɩa die ʊ bɩ tʊŋ yɔmʊ gaaŋ, tʊntʊntɩba die dɩ nɩgɩ wa ta nagɩ wa yi viivi me ta vaa ʊ viiri ga aŋaŋ nuuwɩaga.
42020012	Womi die ʊ bɩ tʊŋ yɔmʊ dieke dɩ gʊtɩna bʊtaa ma, die ba yɩ wa daŋŋa ta vigi wa taaŋ.
42020013	Womi kʊakʊ tieŋ die dɩ baarɩ dɩ ‘Bɩa maŋ baa yi? Die nɩŋ lele n nan tʊŋ n gbaŋ gbaŋ n bʊa dieke n chone. Wʊnɩŋ nɩŋ ba nan yɩ wa jɩlɩma.’
42020014	Ama die tʊntʊntɩba dɩ yene wo wo die ba balɩ yɩ taŋ dɩ, ‘Kʊakʊ tieŋ faarɩ diiru wʊnna. Nɩ vaa tɩ kʊʊ wa ta ʊ faarɩ yi tɩ sɩɩtɩ.’
42020015	Die wɩa die ba nagɩ wa a nyɩŋ kʊakʊ ma a ga kʊʊ wa.” Yisa die dɩ pɩasɩ ba dɩ, “Bɩa kʊakʊ tieŋ dɩ nan yi tʊntʊntɩba gie?
42020016	Ʊ nan keŋ a kʊʊ banɩŋ vuosi mi ta nagɩ kʊakʊ a yɩ vuogaasɩ.” Die vuosisi die dɩ wʊnna naa wa, ba baarɩ dɩ “Ŋmɩŋ nagɩ die a ga saasaa.”
42020017	Yisa die dɩ daansɩ ba ta pɩasɩ ba dɩ, “Ŋmɩŋ wɩɩrɩ gie chɩaŋ? Dɩ ‘Taŋ dieke mɩmɩɩrɩba die dɩ zetine ta baarɩ ba ka yaala ka wa die yine gɔŋgɔŋyʊgɩrɩŋ taŋ vɩɩnɩŋ.’
42020018	Vuodieke dɩ nanna tanɩ gie sikpeŋ nan ŋmabɩ ŋmabɩ ama vuodieke tanɩ dɩ keŋ nan ʊ sikpeŋ ʊ nan nʊŋ nʊŋ sɩba zɔŋ.”
42020019	Die mɩraha dɩdagɩrɩba aŋaŋ Ŋmɩŋ kɩkaabɩtɩba nyɩŋkʊraha die dɩ mɩŋŋɩna dɩ ba wɩa Yisa dɩ taana nandagɩrɩ gie wo, die ba mɩa dɩ ba yigi wo mi, ama die ba chɩga vuotamba ŋmaamɩŋ.
42020020	Die wɩa die ba maansa daansa wa, die ba bɩ a yɩ mɩmaansɩ daansɩrɩba ligire dɩ ba ga Yisa jigiŋ a ga gaaŋ wa sɩba ba yiwo vuovɩɩna, ta pɩasɩ wa wʊpɩasɩka ta ye dɩ ʊ nan balɩ a chʊʊsɩ aŋ ba yigi wo a ga tɩka jakʊʊrɩ jigiŋ.
42020021	Die mɩmaansɩ daansɩrɩba dɩ balɩ yɩ Yisa dɩ, “Dɩdagɩrʊ, tɩ sɩba baarɩ wudieke fʊ balala ta daga wa yiwo wusie, ta ka luge ama a daga Ŋmɩŋ sieŋ aŋaŋ wusie.
42020022	Balɩ tɩ, tɩ mɩraha yɩ sieŋ mɩŋ dɩ tɩ tumme lampo a yɩma Romani tɩŋ naaŋ wa Siiza yaa tɩ da tumme?”
42020023	Ama Yisa die dɩ mɩŋŋɩ ba sanna die wo, ta balɩ yɩ ba dɩ,
42020024	“Nagɩ ligiribiŋ a dagɩ mɩŋ. Mɩnɩa nine chaaŋ aŋaŋ ʊ saaŋ diisine ka ma?” Die ba baarɩ dɩ, “Naaŋ Siiza.”
42020025	Ta Yisa dɩ balɩ yɩ ba dɩ, “Die nɩŋ nɩ nagɩ yɩ Naaŋ Siiza jadieke dɩ yine ʊ sɩɩtɩ ta nagɩ yɩ Ŋmɩŋ dɩaŋ jadieke dɩ yine Ŋmɩŋ sɩɩtɩ.”
42020026	Die ba ka bɩagɩ a yigi wo aŋaŋ wɩɩŋ vuosisi nɩŋŋa, die ʊ yiŋŋi balɩkʊ die yine be mamachi die ba ka bɩagɩ a balɩ wɩɩŋ.
42020027	Die Sadusisi bataŋ die dɩ keŋ Yisa jigiŋ; banɩŋ die ba balala dɩ vuosi kaaŋ daansɩ hagɩ kuŋ me; die ba pɩasɩ wa dɩ,
42020028	“Dɩdagɩrʊ, Mosisi die maagɩna mɩrɩka gie a yɩ tɩ dɩ, dɩɩ yi ‘Dembiŋ dɩ keŋ faarɩ ʊ hɔgʊ ta kpi ta wo ballɩ, dɩ mʊ daa wa mi nɩmbʊa faarɩ kpihɔgʊ wa amʊ ʊ mɩɩrɩ ballɩ a yɩ vuodieke dɩ kpine wo.’
42020029	Die dembisi bayʊpɔyɩ die benne a yi nɩmballɩ, jakʊʊrɩ chaaŋ die dɩ faarɩ hɔgʊ, ta ka mɩɩrɩ ballɩ ta kpi;
42020030	womi vuodieke dɩ diisine bule wo dɩ faarɩ hɔgʊ wa, ta ka mɩɩrɩ ballɩ ta kpi;
42020031	vuodieke dɩaŋ dɩ diisine bʊtaa gbaŋ dɩ faarɩ wa ta kpi ta ka mɩɩrɩ ballɩ. Vuotɩalɩkaha mana die dɩ faarɩ hɔgʊ wa ta kpi ta ka mɩɩrɩ ballɩ.
42020032	Ka kʊaŋ kʊaŋ chaaŋ hɔgʊ wa dɩaŋ dɩ kpi.
42020033	Lele, kuŋ hagɩŋ daraaŋ mɩnɩa hɔgʊ bala ʊ yi wo? Dama ba bayʊpɔyɩ wa mana die faarɩ wa mɩŋ.”
42020034	Yisa die dɩ yiŋŋi a balɩ ba dɩ, “Tɩŋgbaŋka gie vuosi faara hɔɔŋ ta naga ba lɩaŋ yɩa chʊllɩŋ,
42020035	ama vuodiekemba dɩ mʊna aŋaŋ kuŋ hagɩŋ ta nan keŋ hagɩ a bemme dʊnɩa haalɩkʊ ma wa, ka faara hɔɔŋ yaa a naga ba lɩaŋ yɩ chʊllɩŋ,
42020036	dama ba kaaŋ bɩ kpi bɩbra; ba nan dɩ sɩɩ sɩba malakasi, ta bɩ yi Ŋmɩŋ ballɩ dama ba hagɩ wa kuŋ me.
42020037	Mosisi gbaŋ die dagɩya dɩ kunti nan daansɩ a hagɩ kuŋ me. Mosisi die dɩ maagɩna yaa gamma tɩɩka diilehe, die ʊ wa wa tɩ Yɔmʊtieŋ Nabidie Ŋmɩŋ dɩ, ‘Abarahami Ŋmɩŋ aŋaŋ Aziki Ŋmɩŋ aŋaŋ Jakobu Ŋmɩŋ.’
42020038	Vuosi gie die wɔŋ kpi mɩŋ ama ba ye ko bie wo ba mɩsɩ ma dama Ŋmɩŋ ka yi wo kunti Ŋmɩŋ, ʊ yiwo vuodiekemba dɩ benne ba mɩsɩ ma ma Ŋmɩŋ, dama ʊ nɩŋŋa ba mana dɩ beri ba mɩsɩ ma.”
42020039	Die wɩa mɩraha dɩdagɩrɩba bataŋ dɩ balɩ a yɩ Yisa dɩ, “Dɩdagɩrʊ, mɩŋŋɩ a balɩ mɩŋ.”
42020040	Die wɩa die ba chɩga dɩ ba bɩ pɩasɩ wa wʊpɩasɩkɩŋ.
42020041	Yisa die dɩ balɩ yɩ ba dɩ, “Lalɩa ba baarɩ dɩ Ŋmɩŋ vuovʊarɩkɩrɩ Masia wa baa ʊ yiwo Davidi haagɩŋ?
42020042	Dama Ŋmɩŋ gbaŋkʊ sʊŋ, Davidi gbaŋ gbaŋ die maagɩya yɩla gbaŋkʊ sʊŋ dɩ ‘Nabidie Ŋmɩŋ die balɩ a yɩ n Yɔmʊtieŋ dɩ: kala n nuudiigiri gie chaaŋ
42020043	a ga tʊgɩ saŋŋa dieke n baaŋ nan nagɩ fʊ dataasɩ a yi fʊ nuusi me.’
42020044	Davidi die wasa Masia wa dɩ, ‘N Yɔmʊtieŋ’, ta lalɩa Masia wa dɩ bɩ baa ʊ yi Davidi haagɩŋ?”
42020045	Die vuosi mana dɩ wʊnnana Yisa wa, die ʊ balɩ a yɩ ʊ kʊaŋandɩɩsɩrɩba dɩ,
42020046	“Nɩ sɩmma vuodiekemba dɩ dagɩnana Ŋmɩŋ mɩraha, ba nan dɩ yaala ba yeegi guuwagɩtɩ a chʊmma giliŋ me, ta yaala ba wasɩma ba aŋaŋ jɩlɩma nyugiti ma, ba keŋ juu Ŋmɩŋ jɩamɩŋ juone me, ba ŋaaŋ yaala vuokpɩɩma jigikasɩka, ba keŋ laalɩŋ jigiŋ ba yaala sikpeŋ kpɩɩmatieliŋ jigikasɩka.
42020047	Banɩŋ ba nyɩra kpihɔgʊba ta gbata ba nyinti mana, ta jʊʊsa Ŋmɩŋ aŋaŋ jʊʊsɩwagɩtɩ sɩba ba chɩga Ŋmɩŋ. Ba tɩbɩdatɩŋ nan faasɩ dala pam.”
42021001	Womi Yisa die dɩ daansɩ tɩaŋ ye nyintitieliŋ dɩ nagɩnana piinisi a yie Ŋmɩŋ jɩamɩŋ juokpeŋkpɩɩkʊ ligire kpalɩ ma;
42021002	ta die bɩ ye kpihɔgʊ zɔɔlɩntieŋ gbaŋ dɩ nagɩna kobusi ligiribie ale a yie kpalɩ ma.
42021003	Ta Yisa die baarɩ dɩ, “Wusie maŋ bala nɩ, kpihɔgʊ zɔɔlɩntieŋ wo gie nagɩ wa pam a yi a tɩaŋ vuoŋ mana,
42021004	dama ba mana vʊarɩ a nyɩŋ wa ba nyinti pam ma, ama kpihɔgʊ zɔɔlɩntieŋ wo gie nɩŋ nagɩ wa jadieke ʊ bala ʊ dii a keŋ yi.”
42021005	Die bataŋ die dɩ bala yaa gamma Ŋmɩŋ jɩamɩŋ juokpeŋkpɩɩkʊ wɩa, die ba bala yaa gamma ka vɩɩnɩŋ aŋaŋ tanvɩɩna aŋaŋ piini dieke ba nagɩna a yɩ Ŋmɩnnɩ. Yisa die dɩ baarɩ dɩ,
42021006	“Nɩ yene nyinti gie mana wa, ama saŋŋa kieŋ ta taŋ balɩmɩŋ gbaŋ kaaŋ wɩarɩ ka jigiberisikiŋ; a mana nan nan tɩŋgbaŋ.”
42021007	Die ʊ bala wɩaha gie die ba pɩasɩ dɩ, “Dɩdagɩrʊ, saŋŋa bɩa naa dɩ baa dɩ yi? Ta bɩa balla ka yi a dagɩ dɩ saŋka tʊgɩya mɩŋ dɩ ka yi?”
42021008	Yisa die dɩ baarɩ dɩ, “Nɩ sɩmma ta nɩ da keŋ vaa ba gaaŋ nɩ. Vuosi pam nan keŋ aŋaŋ n saaŋ a baarɩ ‘Manɩŋ n yine Masia wa ta saŋka gbigiye mɩŋ.’ Ama nɩ da keŋ dɩa ba.
42021009	Nɩ nan wʊŋ tɔntɩ aŋaŋ waagɩŋ wɩa, ama nɩ da keŋ vaa ŋmaamɩŋ yalla nɩ, dama sie wɩaha gie woliŋ yi ama a ka dagɩ sɩba dʊnɩa kpatɩŋ nan keŋ lele ke gie.”
42021010	Die ʊ bɩ balɩ a yɩ ba dɩ, “Buuriŋ nan wagɩ buuriŋ, ta naalɩŋ dɩaŋ wagɩ taŋ.
42021011	Tɩŋgbaŋ dɔmɩŋ aŋaŋ kɔŋ aŋaŋ yʊagɩbɩatɩ nan keŋ tɩŋgbaŋka gie lʊga mana mana. Vuosi nan ye mamachi wʊkpɩɩma dɩ bala ka vaa ŋmaamɩŋ juu be ŋmɩŋsikpeŋ.
42021012	Ama ta geŋhe mana keŋ yiwo, ba nan yigi nɩ ta vaa nɩ dii wahala, ta nagɩ nɩ yɩ Ŋmɩŋ jɩamɩŋ juone nyɩŋkʊra aŋ ba dii nɩ sarɩya, ta nagɩ nɩ yi dansarɩka sʊŋ; ta bɩ nagɩ nɩ a ga naalɩŋ jige aŋaŋ tɩŋgbaŋka nyɩŋkʊra jigiŋ n wɩa.
42021013	Naa bala ka yɩ nɩ sieŋ aŋ nɩ balɩ n wɩa a yɩ ba.
42021014	Die wɩa nɩ yi siri ta da vaa dɩ mugisi nɩ aŋaŋ nɩ baaŋ nan balɩ wudiekemba a gbatɩ nɩ gbaŋ a taaŋ;
42021015	dama saŋka mi n nan yɩ nɩ yɩaŋ aŋaŋ wudieke nɩ baaŋ nan balɩ, amʊ nɩ dataasɩ kaaŋ bɩagɩ nyaŋŋɩ nɩ wʊbalɩka yaa a chiisi nɩ.
42021016	Ama nɩ chʊalɩŋ aŋaŋ nɩ nɩɩlɩŋ aŋaŋ nɩ nɩmballɩ aŋaŋ nɩ tigiŋ vuosi aŋaŋ nɩ zʊalɩŋ nan keŋ a nyɩŋ nɩ kʊaŋ a posi nɩ chɩaŋ, aŋ ba kʊʊ nɩ bataŋ.
42021017	Ta vuoŋ mana nan keŋ haa nɩ, dama nɩ dɩna n kʊaŋ wɩa.
42021018	Ama nɩ sikpeŋ zuobalɩmɩŋ gbaŋ kaaŋ bɩa.
42021019	Dɩɩ yi nɩ ka zeti n kʊaŋ dɩɩsɩŋ nɩ nan keŋ ye miivoli dieke dɩ wone kpatɩŋ.
42021020	“Ama saŋŋa dieke nɩ keŋ ye ta sojasi taaŋ giliŋ Jerusalemi, nɩ nan dɩ sɩba a baarɩ ka chʊʊsɩŋ saŋŋa gbigiye mɩŋ.
42021021	Saŋka mi vuodiekemba dɩ benne Judia tɩŋ ma chɩgɩ ga tana sikpeŋ; ta vuodiekemba dɩ benne Jerusalemi chɩgɩ a nyɩŋ, ta vuodiekemba dɩaŋ dɩ benne tɩŋkpaŋŋɩsɩsɩ dɩaŋ da a keŋ a juu tɩka ma
42021022	dama saŋka mi yiwo tɩbɩdatɩŋ saŋŋa. Wɩaha gie mana nan keŋ yi sɩba die dɩ maagɩna Ŋmɩŋ gbaŋkʊ ma die wo.
42021023	Saŋka mi wʊbɩaŋ nan dɩ bie hɔgʊ nyuutitieliŋ aŋaŋ hɔgʊ diekemba dɩ yalla ballɩnyaalɩsɩ, dama wahala pam balla ka keŋ tɩka gie me, ta Ŋmɩŋ sɩnyɩɩrɩŋ nan keŋ vuosi gie me.
42021024	Ta sojasi nan keŋ kʊʊ bataŋ aŋaŋ takoobi, ta nagɩ bataŋ a ga tɩgɩsɩ a va ba bɩrɩŋ yɔŋɩsɩ. Ta vuodiekemba dɩ kana ka yi Juu vuosi nan tɩbɩ tɩbɩ ta dɩdɩa Jerusalemi ma a ga tʊgɩ saŋŋa dieke ba saŋŋa dɩ baaŋ kpatɩ.
42021025	“Ta dagɩtɩ nan dɩ bie ŋmɩnnɩ ma aŋaŋ chɩɩkʊ ma aŋaŋ chɩŋmarɩsɩ ma. Ta tɩŋgbaŋka gie me sʊgɩchʊʊsɩŋ nan keŋ tɩŋgbaŋɩsɩ mana ma, ta ŋmaamɩŋ nan dɩ beri yaa gamma mʊgɩkpɩɩrɩ poŋŋiku wɩa.
42021026	Ta nyindiekemba dɩ benne ŋmɩŋsikpeŋ nan dɔndɔŋ a lagɩŋ taŋ, die wɩa ŋmaamɩŋ nan juu vuosi a va ba chaa, ta nan dɩ chɩɩsa wudieke dɩ kienene tɩŋgbaŋka ma wa.
42021027	Saŋka mi ba nan ye manɩŋ vuota bʊa dɩ nyɩnnana nɩɩŋmara sʊŋ aŋaŋ hagɩrɩkpeŋkpɩɩŋ aŋaŋ chaankpeŋkpɩɩŋ.
42021028	Wɩaha gie dɩ keŋ piili a yie, nɩ yigi sikimiŋ dama nɩ gbatɩtaanɩŋ saŋŋa gbigiye mɩŋ.”
42021029	Yisa die dɩ taaŋ ba nandagɩrɩ gie dɩ, “Nɩ daansɩ chunchuleke tɩɩka aŋaŋ tɩɩsɩ mana.
42021030	Nɩ keŋ ye tɩɩsɩsɩ vaatɩ ta a tʊsa nɩ ŋaaŋ mɩŋŋɩ mɩŋ dɩ yɩbɩŋ gbigiye mɩŋ.
42021031	Die gbaŋ gbaŋ nɩ keŋ ye ta wɩaha gie yie, nɩ nan dɩ sɩba a baarɩ Ŋmɩŋ naarɩ gbigiye mɩŋ.
42021032	“Wusie maŋ bala nɩ, leleke gie vuosi kaaŋ kpi a kpatɩ ta wɩaha gie mana keŋ yi.
42021033	Ŋmɩŋsikpeŋ aŋaŋ tɩŋgbaŋka gie nan keŋ tɩaŋ ga, ama n wʊbalɩka kaaŋ tɩaŋ ga naa daa.
42021034	“Nɩ gbara nɩ gbaŋ ta da keŋ a wɩarɩ dʊʊga diile me aŋaŋ daaŋ nyuule me aŋaŋ wumugisike me, dɩ daa die, n keŋku nan keŋ pirigi nɩ ma.
42021035	Dɩnda daarɩ nan nan bubi tɩŋgbaŋka gie vuosi mana sɩba taŋ chachabɩ.
42021036	Nɩ gbara ta jʊʊsɩma Ŋmɩŋ saŋŋa mana dɩ ʊ yɩ nɩ hagɩrɩ dieke dɩ baaŋ nan va nɩ nyaŋŋɩ wɩaha gie mana dɩ balla a yi wo. Ta bɩ bɩagɩ a zie manɩŋ vuota Bʊa wa nɩŋŋa.”
42021037	Die daaŋ mana Yisa die ŋaaŋ bie wo Ŋmɩŋ jɩamɩŋ juokpeŋkpɩɩkʊ ma a daga vuosi Ŋmɩŋ wɩa, ta jɩŋmɩŋ mana ʊ ŋaaŋ nyɩŋ a bie wo kunkogi dieke ba wasɩnana Olivisi Tɩɩsɩ kunkogiri me;
42021038	ama sʊkʊʊŋ mana vuosi mana ŋaaŋ nyɩŋ mɩŋ a ga Ŋmɩŋ jɩamɩŋ juokpeŋkpɩɩkʊ ma a ga wʊmma ʊ wʊbalɩkaha.
42022001	Die saŋka die dɩ gbigi dɩ ba dii dʊʊga dieke ba ŋaana ŋɔba paanʊ dieke ba kana ka nagɩ dabɔtɩ a yi wo, die ba wasa kanɩŋ dʊʊgaka mi gasɩtɩanɩŋ dʊʊga,
42022002	ta die Ŋmɩŋ kɩkaabɩtɩba aŋaŋ mɩraha dɩdagɩrɩba die dɩ mɩa a yaala sieti dɩ ba kʊʊ Yisa, ama die ba chɩga daadamba ŋmaamɩŋ.
42022003	Womi Sitaani die dɩ juu Judasi vuodieke die ba wasɩnana Asikaroti ta bɩ yi Yisa kʊaŋandɩɩsɩrɩba baŋ aŋaŋ bale wo wʊnyɩ.
42022004	Die wɩa wʊnɩŋ Judasi die dɩ ga balɩ Ŋmɩŋ kɩkaabɩtɩba nyɩŋkʊraha aŋaŋ ba sojasi nyɩŋkʊraha ʊ baaŋ nan yi die a vaa ba yigi Yisa.
42022005	Die ba sʊgɩtɩ dɩ fɩalɩ ta die ba baarɩ ba nan yɩ wa ligire.
42022006	Die Judasi die dɩ saagɩ ta wa piili a yaala sie dieke ʊ baaŋ nan nagɩ Yisa a yi ba nuusi me saŋŋa dieke kpɩkpaaŋ dɩ worine.
42022007	Die ba dinene paanʊ dieke ba kana ka nagɩ dabɔtɩ a yi wo saŋŋa dieke ba ŋaana kʊa yiisehe a yie gasɩtɩaŋkʊ dʊʊga nyindiikehe dɩ keŋ tʊgɩ,
42022008	Yisa die dɩ tʊŋ Piita aŋaŋ Jɔɔn aŋaŋ nʊarɩ gie dɩ, “Nɩ ga a yi tɩ gasɩtɩaŋkʊ dʊʊga nyindiikehe siri aŋ tɩ dii.”
42022009	Die ba pɩasɩ wa dɩ, “Sɩa fʊ yaala tɩ ga a yi he siri?”
42022010	Ʊ baarɩ dɩ, “Nɩ wʊmma, nɩ ganana tɩka sʊkʊ nɩ nan haarɩ daa wʊnyɩ dɩ chine jaaŋ aŋaŋ nyaaŋ, nɩ dɩa wa a ga juu tigidieke me ʊ junene wo,
42022011	a balɩ tigiri tieŋ dɩ, ‘Dɩdagɩrʊ wa baarɩ, chaamba juodieke manɩŋ aŋaŋ n kʊaŋandɩɩsɩrɩba dɩ balla tɩ dii gasɩtɩaŋkʊ nyindiikehe bie sɩa?’
42022012	Ʊ nan dagɩ juokpeŋkpɩɩŋ dɩ benne sikpeŋ me a yallɩ jaaŋ mana a gbarɩ, mi nɩ nan yi nyindiikehe.”
42022013	Die ba nyɩŋ ga a ye jaaŋ mana sɩba Yisa die dɩ balla ba wa die wo, die wɩa die ba yi gasɩtɩaŋkʊ dʊʊgaka nyindiikehe mi.
42022014	Die gasɩtɩaŋkʊ dʊʊga nyindiikehe diile saŋŋa dɩ tʊgɩna, Yisa die dɩ ga kalɩ aŋaŋ ʊ tʊntʊntɩba baŋ aŋaŋ bale wo dɩ ba dii.
42022015	Die ʊ balɩ a yɩ ba dɩ, “N paalɩ yaala mɩŋ dɩ n dii gasɩtɩaŋkʊ gie dʊʊga nyindiikehe aŋaŋ nɩ ta wahalaka ye keŋ n ma.
42022016	N bala nɩ, n kaaŋ bɩ dii he bɩbra a yaa ga tʊgɩ saŋŋa dieke wusie diile he dɩ bala dɩ yi Ŋmɩŋ naarɩ ma.”
42022017	Womi die ʊ tuo nyaaŋ chibiŋ aŋaŋ daaŋ ta bɩrɩ Ŋmɩŋ ta baarɩ dɩ, “Nɩ tuo geŋke a tɩa yɩ taŋ a nyuu;
42022018	N bala nɩ, a nyɩŋ jinne yaa gamma, n kaaŋ bɩ nyuu daabʊ gie sie Ŋmɩŋ naarɩ keŋ keŋ.”
42022019	Die ʊ bɩ nagɩ paanʊ ta bɩrɩ Ŋmɩŋ ta gbieri gbieri ke a nagɩ yɩ ba ta baarɩ dɩ, “N nyɩŋgbanɩŋ wʊnna maŋ baa n nagɩ aŋ ba kʊʊ mɩŋ nɩ wɩa. Nɩ yime naa a tɩɩnsɩma n wɩa.”
42022020	Die gbaŋ gbaŋ die ba dine kpatɩ wa ʊ nagɩ nyaaŋchibike aŋaŋ daabʊ a baarɩ dɩ, “Nyaaŋchibike aŋaŋ daabʊ gie yiwo Ŋmɩŋ nʊahaalɩ dieke n ziene aŋaŋ n zɩmbʊ dɩ nyɩnna wa a yɩ nɩ.
42022021	“Ama nɩ ye, vuodieke dɩ balla ʊ posi n chɩaka kalɩ wa gie a lagɩŋ a die aŋaŋ mɩŋ.
42022022	Manɩŋ vuota Bʊa nan seŋ kpi sɩba Ŋmɩŋ dɩ sanna die wo, ama wʊbɩaŋ bie vuodieke dɩ balla ʊ posi n chɩaka.”
42022023	Womi die ba piili a pɩasa tamba ba jabɩa balla ʊ yi die.
42022024	Die nɩnhagɩrɩŋ die dɩ nan ʊ kʊaŋandɩɩsɩrɩba sʊnsʊŋ dɩ ba jabɩa balla ʊ yi jakʊʊŋ.
42022025	Yisa die dɩ balɩ a yɩ ba dɩ, “Tɩŋgbaŋka gie naalɩŋ ŋaaŋ pɔgɩlɩ ba vuosi aŋaŋ nɩŋŋmɩna ta vuodiekemba dɩ yine tɩŋgbaŋka nyɩŋkʊra yaala ba wasɩma ba vuoŋ mana zʊa.
42022026	Ama nɩnɩŋ dɩ ka baa dɩ sɩma die. Vuodieke dɩ yine vuokpɩɩŋ nɩ sʊnsʊŋ, sie ʊ yi sɩba bʊabiŋ, ta nɩŋŋandɩɩsɩrʊ wa yi sɩba tʊntʊntʊ.
42022027	Mɩnɩa yine vuokpɩɩŋ a tɩaŋ ʊ chanchaalɩŋ, vuodieke dɩ kala a die yaa vuodieke dɩ tɩanana nyindiikehe? Dɩ yiwo vuodieke dɩ kala die wo, ama manɩŋ n bie nɩ sʊnsʊŋ sɩba tʊntʊntʊ wa.
42022028	“Nɩnɩŋ nɩ yine vuodiekemba dɩ benne n jigiŋ n wumugisikehe ma saŋŋa ma ma.
42022029	N chʊa Ŋmɩŋ die dɩ kalɩnna mɩŋ naarɩ gie wo, die gbaŋ gbaŋ maŋ nan yɩ nɩ kanɩŋ naarɩ mi.
42022030	Nɩ nan dii ta nyuu aŋaŋ manɩŋ n naarɩ ma, ta kalɩ naagbaŋtɩ ma a dii Izara buurisi baŋ aŋaŋ ale wo sarɩya.”
42022031	Tɩ Yɔmʊtieŋ die dɩ balɩ yɩ Simoni Piita dɩ, “Simoni, Simoni, wʊmma, Sitaani jʊʊsa wa sieŋ dɩ ʊ magɩsɩ nɩ ta chaarɩ nɩ sɩba ba ŋaana a chaarɩ zaa aŋ ʊ ye dɩ nɩ yiwo zaa bie yaa zaavɔntɩ.
42022032	Ama fʊnɩŋ Simoni n jʊʊsɩ wa Ŋmɩŋ a yɩ fʊ dɩ fʊ yadaka da keŋ sʊʊŋ tɩŋgbaŋ, ta fʊ keŋ a yiŋŋi a keŋ n jigiŋ fʊ kpaŋŋɩsɩma fʊ nɩmballɩlɩ.”
42022033	Piita die dɩ yiŋŋi a balɩ wa dɩ, “N Yɔmʊtieŋ, n yi siri dɩ n juu dansarɩka aŋaŋ fʊ, ta kpi aŋaŋ fʊ.”
42022034	Yisa die dɩ yiŋŋi a balɩ wa dɩ, “Piita, n bala fʊ, kparaaŋ nan keŋ baa ka kʊmma ta fʊnɩŋ chiisi wo bʊtaa dɩ zɩ mɩŋ.”
42022035	Womi Yisa die dɩ pɩasɩ ba dɩ, “Die n tʊnna nɩ die nɩ ga ta ka pɔgɩlɩ ligire jasʊʊkɩŋ aŋaŋ bʊlɔgɩŋ aŋaŋ nɩɩraha die nɩ waarɩ jaaŋ mɩŋ?” Die ba yiŋŋi baarɩ dɩ, “Aayɩ.”
42022036	Yisa die dɩ baarɩ dɩ, “Ama lele nɩŋ, vuodieke mana dɩ yalla ligire jasʊʊkɩŋ yaa bʊlɔgɩŋ ʊ nagɩ ka, ta vuodieke dɩ kana ka yallɩ takoobi, ʊ nagɩ ʊ jayeekiŋ a daa a daa kaanɩ.
42022037	N bala nɩ, dɩ maagɩya Ŋmɩŋ gbaŋkʊ ma dɩ ‘Ba nagɩ wa mɩŋ a gʊtɩ vuobɩatɩ ma.’ Die wɩa, die gbaŋ gbaŋ ba nan yi mɩŋ, dama wudieke mana ba maagɩna yaa gamma n ma Ŋmɩŋ gbaŋkʊ ma wa nan keŋ yi wusie.”
42022038	Die ʊ kʊaŋandɩɩsɩrɩba dɩ baarɩ dɩ, “Tɩ Yɔmʊtieŋ, ye, takoobisi ale wʊnna.” Die ʊ yiŋŋi a baarɩ dɩ, “Dɩ mʊ.”
42022039	Die ʊ nyɩŋ mi a ga Olivi Tɩɩsɩ kunkogiŋ me sɩba ʊ ŋaana yie die wo; ta die ʊ kʊaŋandɩɩsɩrɩba die dɩ dɩ ʊ kʊaŋ a ga.
42022040	Die ʊ tʊgɩna mi wo, die ʊ balɩ a yɩ ba dɩ, “Nɩ jʊʊsɩma Ŋmɩŋ amʊ nɩ da keŋ juu magɩsɩŋ ma.”
42022041	Die ʊ chʊŋ ga ba nɩŋŋa bɩta a sʊʊŋ gbirigi a jʊʊsɩ Ŋmɩŋ dɩ,
42022042	“N Chʊa Ŋmɩŋ, dɩɩ yi fʊ dʊŋŋʊ fʊ vʊarɩ mɩŋ a nyɩŋ wʊbɩa dieke dɩ kienene n ma naa, ama vaa fʊ dʊŋŋʊ yi da manɩŋ n dʊŋŋʊ.”
42022043	Womi malaka die dɩ nyɩŋ arɩzanna ma a keŋ a kpaŋŋɩsɩ wa.
42022044	Die ʊ benne sʊgɩchʊʊsɩŋ ma wa die ʊ faasɩ a jʊʊsɩ Ŋmɩŋ aŋaŋ nɩŋŋmɩna, die ʊ walɩŋ die dɩ nanna tɩŋgbaŋ sɩba zɩŋ.
42022045	Die ʊ kenne hagɩ Ŋmɩŋ jʊʊsɩkʊ ma wa die ʊ yiŋŋi ga ʊ kʊaŋandɩɩsɩrɩba jigiŋ, ta ye ta ba gʊʊra, dama sʊgɩchʊʊsɩŋ die vana ba gbalɩgɩ.
42022046	Die ʊ pɩasɩ ba dɩ, “Bɩa wɩa nɩ gʊʊra? Nɩ hagɩ a jʊʊsɩma Ŋmɩŋ amʊ nɩ da keŋ a juu magɩsɩŋ ma.”
42022047	Yisa die ye ko bala wɩa ta ye kpɩkpaaŋ dɩ kienene. Ta Judasi ʊ kʊaŋandɩɩsɩrɩba wʊnyɩ die dɩna ba nɩŋŋa, a die keŋ Yisa jigiŋ dɩ ʊ mʊgɩsɩ ʊ kaamɩŋ.
42022048	Ama ta die Yisa die dɩ pɩasɩ wa dɩ, “Judasi, mʊgɩsɩ wa n kaamɩŋ dɩ fʊ nyɩŋ manɩŋ vuota Bʊa kʊaŋ?”
42022049	Die Yisa kʊaŋandɩɩsɩrɩba die dɩ yene wudieke dɩ bala ka yiwo, ba pɩasɩ wa dɩ, “Tɩ Yɔmʊtieŋ, tɩ wagɩ ba aŋaŋ takoobisi?”
42022050	Ama ta ba wʊnyɩ dɩ wɔŋ yi lagɩ a gobi Ŋmɩŋ kɩkaabɩtɩba jakʊʊŋ yɔmʊ nuudiigiŋ chaaŋ tɩbɩŋ a taaŋ.
42022051	Ama Yisa die dɩ baarɩ dɩ, “Dɩ mʊ”, ta die a nagɩ daa wa tɩbɩrɩ a yiŋŋi a marɩ.
42022052	Die Yisa dɩ pɩasɩ Ŋmɩŋ kɩkaabɩtɩba nyɩŋkʊraha aŋaŋ ba sojasisi nyɩŋkʊraha aŋaŋ tɩka nyɩŋkʊraha dɩ kenne dɩ ba yigi wo wo dɩ, “N yiwo gbɩgbatɩrʊ nɩ keŋ aŋaŋ takoobisi aŋaŋ dengbile dɩ nɩ yigi mɩŋ?
42022053	Manɩŋ die n bie nɩ jigiŋ Ŋmɩŋ jɩamɩŋ juokpeŋkpɩɩkʊ ma daaŋ mana ta nɩ ka mɩa dɩ nɩ yigi mɩŋ. Ama saŋka gie yiwo nɩ sɩɩtɩ aŋaŋ Sitaani dɩ yine lɩmɩŋ hagɩrɩtieŋ wo sɩɩtɩ.”
42022054	Mi die ba yigi Yisa a yaa wa a ga Ŋmɩŋ kɩkaabɩtɩba jakʊʊrɩ tigiŋ, ta Piita die dɩ bie saasaa ta dɩ ba.
42022055	Die ba chɔgɩsɩ wa boliŋ gbaakʊ sʊnsʊŋ a kalɩ a giliŋbu a weele, Piita die dɩ ga gʊtɩ ba a kalɩ.
42022056	Die tʊntʊntɩba havʊʊbiŋ wʊnyɩ die dɩ ye Piita dɩ kala bolibu jigiŋ, die ʊ keŋ a mɩŋŋɩ daansɩ wa die ta keŋ baarɩ dɩ, “Daa wa gie gbaŋ die gʊtɩ wa Yisa ma.”
42022057	Ama Piita die dɩ chiisike dɩ, “N lɩa, n ka wɔŋ sɩba wa.”
42022058	Die dɩ yi sʊaa, daa wʊnyɩ dɩaŋ die dɩ ye wo a baarɩ dɩ, “Fʊnɩŋ, fʊ gbaŋ yiwo ʊ kʊaŋandɩɩsɩrɩba wʊnyɩ?” Ama die Piita dɩ yiŋŋi balɩ wa dɩ, “N nɩmbʊa, n ka yi ba wʊnyɩ.”
42022059	Die dɩ bɩ yi sʊaa daa gaaŋ dɩ bɩ keŋ a baarɩ dɩ, “Wusie, daa wa gie gbaŋ die beri aŋaŋ wa dama ʊ gbaŋ yiwo Galili vuoŋ.”
42022060	Piita die baarɩ dɩ, “N nɩmbʊa, manɩŋ n ka wɔŋ sɩba wudieke fʊ balala wa.” Die ʊ yene ko bala wɩaha, kparaaŋ die dɩ kʊŋ.
42022061	Ta tɩ Yɔmʊtieŋ Yisa die dɩ yiŋŋi a daansɩ Piita nine me, ta Piita die dɩ tɩɩnsɩ wudieke tɩ Yɔmʊtieŋ Yisa die dɩ balɩ yɩ wa wa dɩ, “Kparaaŋ nan keŋ baa ka kʊmma soriŋ sʊkʊʊŋ ta baarɩ zɩ mɩŋ bʊtaa mama.”
42022062	Die Piita dɩ nyɩŋ yeŋ me a kʊŋ pam.
42022063	Die vuodiekemba die dɩ gbarɩna Yisa wa die dɩ vʊarɩ wa fala ta nɩgɩ wa,
42022064	ta nagɩ jaaŋ a bɔbɩ ʊ nine chaaŋ ta nɩgɩ wa ta balɩ wa dɩ, “Bʊgɩ a dagɩ vuodieke dɩ nɩgɩna fʊ wa.”
42022065	Ta die ba balɩ wɩa pam a chʊʊsa ʊ saaŋ ta zɩa wa.
42022066	Die tʊŋ dɩ vʊnna, die Juu vuosi nyɩŋkʊraha aŋaŋ Ŋmɩŋ kɩkaabɩtɩba nyɩŋkʊraha aŋaŋ mɩraha dɩdagɩrɩba die dɩ lagɩŋ taŋ nyɩŋkʊra lagɩmɩŋ jigiŋ, die ba yaa Yisa a keŋ ba jigiŋ.
42022067	Die ba pɩasɩ wa dɩ, “Balɩ tɩ, fʊnɩŋ fʊ yine Ŋmɩŋ Vuovʊarɩkɩrɩ Masia wa?” Die Yisa dɩ yiŋŋi baarɩ dɩ, “Dɩɩ yi maŋ balɩ nɩ, nɩ kaaŋ yi mɩŋ yada,
42022068	ama n dɩaŋ maŋ pɩasɩ nɩ wʊpɩasɩkɩŋ nɩ kaaŋ saagɩ a yiŋŋi mɩŋ.
42022069	Ama a nyɩŋ lele yaa gamma manɩŋ vuota Bʊa nan daansɩ kalɩ Hagɩrɩtieŋ Nabidie Ŋmɩŋ nuudiigiŋ chaaŋ.”
42022070	Die ba mana dɩ pɩasɩ wa dɩ, “Die nɩŋ fʊ yine Ŋmɩŋ Bʊa wa?” Ʊ yiŋŋi baarɩ dɩ, “Sɩba nɩ balla die wo.”
42022071	Womi die ba baarɩ dɩ, “Tɩ ka bɩ yaala daansɩatieliŋ bɩbra. Tɩ gbaŋ gbaŋ tɩ wʊŋ ʊ nʊaŋ wʊbalɩka mɩŋ.”
42023001	Die daadamba mana dɩ hagɩ a yaa Yisa a ga naaŋ Paliti jigiŋ,
42023002	mi die ba piili a bala a chʊʊsa wa dɩ, “Tɩ ye daa wa gie dɩ balala tɩ vuosi dɩ ba da tuŋ lampo a yɩ naaŋ Siiza ta bɩ baarɩ dɩ ʊ yiwo Ŋmɩŋ Vuovʊarɩkɩŋ Masia ta bɩ yi naaŋ.”
42023003	Die wɩa Paliti die dɩ pɩasɩ wa dɩ, “Fʊ yine Juu vuosi naaŋ wa?” Yisa dɩ yiŋŋi a balɩ wa dɩ, “Sɩba fʊ balla die wo.”
42023004	Womi Paliti die dɩ balɩ yɩ Ŋmɩŋ kɩkaabɩtɩba nyɩŋkʊraha aŋaŋ kpɩkpaakʊ dɩ, “Manɩŋ n ka ye daa wa gie dɩ chʊʊsɩna die.”
42023005	Ama die ba faasɩ a kpaŋŋɩ ba gbaŋ dɩ, “Ʊ dagɩkʊ vaa wa vuosi dɩ yie watɩ aŋaŋ waagɩŋ. Die ʊ woliŋ piili wo Galili me ta die ga Judia tɩgɩsɩ mana mana ta wa keŋ giena.”
42023006	Die Paliti die dɩ wʊnna naa ʊ pɩasɩ dɩ, “Daa wa gie yiwo Galili vuoŋ?”
42023007	Die ʊ mɩŋŋɩna dɩ Yisa nyɩŋ wa Galili tɩŋgbaŋ dieke Herodi dɩ daansɩnana wa, die ʊ vaa ba yaa wa ga Herodi jigiŋ, dama wʊnɩŋ Herodi die bie wo Jerusalemi kanɩŋ saŋka mi.
42023008	Die Herodi ŋaaŋ wʊmma Yisa wɩa, ta die yaala ʊ ye wo. Die wɩa die ʊ yene wo wo ʊ sʊŋ die dɩ fɩalɩŋ, ta die yaala Yisa yi mamachi wɩɩŋ aŋ ʊ ye.
42023009	Die wɩa die ʊ pɩasɩ Yisa wʊpɩasɩka pam, ama ʊ ka tɔgɩŋ wa.
42023010	Die Ŋmɩŋ kɩkaabɩtɩba nyɩŋkʊraha aŋaŋ mɩraha dɩdagɩrɩba die zie mi ta faasɩ bala a chʊʊsa Yisa.
42023011	Die Herodi aŋaŋ ʊ sojasisi die dɩ vʊarɩ Yisa fala ta yiwo wʊbɩatɩ pam, ta die nagɩ garɩvɩɩnɩŋ a yeegi wo ta nagɩ wa yiŋŋi ga Paliti jigiŋ.
42023012	Die dɩnda daarɩ gbaŋ gbaŋ Herodi aŋaŋ Paliti dɩ yi zʊalɩŋ, dama die ba yiwo dataasɩ aŋaŋ taŋ.
42023013	Paliti die dɩ wa Ŋmɩŋ kɩkaabɩtɩba nyɩŋkʊraha aŋaŋ ba tɩka nyɩŋkʊraha aŋaŋ vuosisi,
42023014	a balɩ a yɩ ba dɩ, “Nɩnɩŋ nɩ yalla daa wa gie a keŋ n jigiŋ a baarɩ dɩ ʊ gaama vuosi ba waga wagɩtɩ, ama lele n dii wo ʊ sarɩya nɩ nɩŋŋa ta ka ye wudieke nɩ bala dɩ ʊ yi chʊʊsɩ wa.
42023015	Herodi gbaŋ ka ye wudieke ʊ yine chʊʊsɩ, die wɩa ʊ vaa ba yiŋŋi nagɩ wa a keŋ n jigiri. Nɩ yeye? Daa wa gie ka yi wɩɩŋ mana amʊ kuŋ.
42023016	Die wɩa n nan yi ba tɩbɩ wa aŋaŋ kpaasɩŋ ta vaa ʊ ga.”
42023017	((Die ba gasɩtɩaŋkʊ dʊʊga saŋŋa mana Paliti ŋaaŋ vʊarɩ wa vuobalɩmɩŋ a nyɩŋ dansarɩka sʊŋ a taaŋ a yɩ ba.))
42023018	Die kpɩkpaakʊ mana dɩ natɩ dɩ, “Kʊʊ daa wa gie. Vʊarɩ Barabasi a yɩ tɩ yɔrɩ.”
42023019	Die ba nagɩ wa Barabasi a yi dansarɩka sʊŋ dama ʊ vaa wa watɩ aŋaŋ waagɩŋ dɩ nan tɩka sʊŋ aŋaŋ ʊ vuosi kʊʊla wɩa.
42023020	Ama Paliti die yaala ʊ vaa wa Yisa a taaŋ yɔrɩ die wɩa die ʊ bɩ balɩ yɩ kpɩkpaakʊ bɩbra.
42023021	Ama ta ba ye ko nata dɩ, “Kpaasɩ wa dagarɩkɩrɩ ma, Kpaasɩ wa dagarɩkɩrɩ ma.”
42023022	Paliti die dɩ pɩasɩ ba ʊ bʊtaa ma dɩ, “Bɩa wʊbɩaŋ ʊ yi? Manɩŋ n ka ye wudieke ʊ yine amʊ kuŋ. Die wɩa n nan vaa ba tɩbɩ wa aŋaŋ kpaasɩŋ ta vaa ʊ ga.”
42023023	Ama die ba ye ko nata aŋaŋ lɔlɩkpɩɩma dɩ ba kpaasɩ Yisa a diisi dagarɩkɩrɩ ma; die ba natɩkʊ die dɩ keŋ nyaŋŋɩ Paliti.
42023024	Die wɩa Paliti die dɩ yɩ ba sieŋ dɩ ba yi ba dʊŋŋʊ.
42023025	Die ʊ vʊarɩ daa dieke ba yaalala wa a taaŋ, vuodieke die dɩ vana watɩ aŋaŋ waagɩŋ dɩ nan tɩka ma wa ta bɩ kʊʊ vuosisi, ta nagɩ Yisa a yɩ ba dɩ ba yi wo ba dʊŋŋʊ.
42023026	Die sojasisi die dɩ nagɩ Yisa a ga, die ba ganana wa ba ga tuoli daa wʊnyɩ ba wasɩnana Simoni, vuodieke die dɩ nyɩnna Sayireni, die ʊ nyɩŋ wa tɩŋkpaŋa a keŋ juo Jerusalemi sʊŋ. Die ba yigi wo, a nagɩ Yisa dagarɩkɩrɩ a chii wo ta vaa ʊ chiike a dɩ Yisa kʊaŋ.
42023027	Die daadaaŋ pam die dɩdɩ Yisa kʊaŋ, die hɔɔŋ bataŋ die gʊtɩna ba ma a kʊma ʊ wɩa.
42023028	Yisa die dɩ yiŋŋi a balɩ ba dɩ, “Jerusalemi hɔɔŋ, nɩ da kʊmma n wɩa ama nɩ kʊmma nɩ gbaŋ gbaŋ nɩ wɩa aŋaŋ nɩ ballɩ.
42023029	Dama saŋŋa kieŋ vuosi dɩ nan baarɩ dɩ, ‘Hɔgʊ pɩrɩsɩ vuodiekemba dɩ kana ka mɩɩrɩ ballɩ ta yɩ ba bɩɩsɩŋ banɩŋ ba yaa sʊgɩfɩalɩŋ.’
42023030	Kanɩŋ saŋka mi vuosi dɩ nan balɩ a yɩ tana dɩ, ‘Nan tɩ ma.’ Ta balɩ yɩ kunkogehe dɩ ‘Nan tɩ ma a ligi tɩ.’
42023031	Dama dɩɩ yi ba yie naa a yɩa mɩŋ, vuodieke dɩ kana ka yi wɩɩŋ a chʊʊsɩ, die nɩŋ lalɩa ba baa ba yi vuodiekemba dɩ yine a chʊʊsɩ?”
42023032	Die ba nagɩ tʊntʊmbɩatɩ tieliŋ bale gbaŋ a gʊtɩ Yisa ma dɩ ba ga kʊʊ ba.
42023033	Die ba kenne a tʊgɩ jigidieke die ba wasɩnana Sikpeŋkogilike jigiŋ, mi die ba kpaasɩ Yisa a diisi dagarɩkɩrɩ ma, ta die kpaasɩ tʊntʊmbɩatɩ tieliŋ bale wo dagarɩsɩ ma, ta kaanɩ die dɩ bie ʊ nuudiigiŋ chaaŋ ta kaanɩ dɩaŋ ʊ nuugalɩ chaaŋ.
42023034	Yisa die dɩ baarɩ dɩ, “N Chʊa Ŋmɩŋ, nagɩ chaa vuosi gie, dama ba zɩ ba yinene wudieke wo chɩaŋ.” Die ba puo ʊ gaatɩ a tɩa taŋ aŋaŋ chaachaa.
42023035	Die vuosi dɩ zie mi a daansa ta Juu vuosi nyɩŋkʊraha dɩ vʊara wa fala dɩ, “Die ʊ gbatɩ wa vuosi a taaŋ, dɩɩ yi ʊ seŋ yi Ŋmɩŋ Vuovʊarɩkɩŋ Masia wa, ʊ gbatɩ ʊ gbaŋ a taaŋ.”
42023036	Sojasisi gbaŋ die dɩ vʊara wa fala; die ba nagɩ daŋmɩɩsɩŋ a yɩ wa,
42023037	ta baarɩ dɩ, “Dɩɩ yi fʊ yi Juu vuosi naaŋ, fʊ gbatɩ fʊ gbaŋ a taaŋ.”
42023038	Die ba maagɩ maagɩŋ a diisi dagarɩkʊ ma dɩ,
42023039	Saŋka mi tʊntʊmbɩatɩ tielibe wʊnyɩ die ba kpaasɩna a gʊtɩ wa die dɩ taana wa jome dɩ, “Da fʊ yine Masia wa? Gbatɩ fʊ gbaŋ aŋaŋ tɩ a taaŋ.”
42023040	Ama wʊnyɩ wa die dɩ galɩŋ wa dɩ, “Fʊnɩŋ ka chɩga Ŋmɩŋ? Dama tɩ mana bie wo tɩbɩdatɩ balɩmɩŋ ma.
42023041	Tɩnɩŋ nɩŋ tɩ tɩbɩdatɩkʊ mʊ mɩŋ, dama wudieke tɩ yine wo tune tɩ tuose dene, ama daa wa gie nɩŋ ka yi wɩɩŋ a chʊʊsɩ.”
42023042	Ta die a balɩ yɩ Yisa dɩ, “Yisa, tɩɩnsɩ n wɩa saŋŋa dieke fʊ keŋ dii fʊ naarɩ.”
42023043	Yisa die dɩ yiŋŋi a balɩ wa dɩ, “Wusie maŋ bala fʊ, jinne manɩŋ aŋaŋ fʊ nan dɩ bie Paradasi ma.”
42023044	Die dɩ yiwo ŋmɩntʊasɩ, ŋmɩnnɩ die dɩ ka chaana ta tɩŋgbaŋka mana die dɩ sibi a ga tʊgɩ ŋmɩnnɩ dɩ gbɩlɩnna bimbilimiŋ ataa saŋŋa;
42023045	ta die garɩ dieke die dɩ sagɩna Ŋmɩŋ jɩamɩŋ juokpeŋkpɩɩkʊ sʊkʊ die dɩ puo bule.
42023046	Yisa die dɩ keŋ a keesi aŋaŋ lɔlɩkpɩɩŋ a baarɩ dɩ, “N Chʊa Ŋmɩŋ, fʊ nuusi me maŋ naga n haalɩŋ yie.” Die ʊ balɩ wa naa ta kpi.
42023047	Die sojasisi jakʊʊrɩ die dɩ yene wudieke dɩ yine wo die ʊ bɩrɩ Ŋmɩŋ a baarɩ dɩ, “Wusie, daa wa gie seŋ yiwo vuovɩɩnɩŋ.”
42023048	Die vuodiekemba mana dɩ lagɩsɩna mi dɩ ba daansɩ wudieke dɩ yinene wo dɩ yene wudiekemba dɩ yine wo ba mana die dɩ yiŋŋi ga tigiŋ aŋaŋ sʊgɩchʊʊsɩŋ.
42023049	Ama ʊ zʊalɩba mana aŋaŋ hɔgʊ diekemba dɩ dɩna wa a nyɩŋ Galili wo die dɩ zie saasaa a daansa wudiekemba mana dɩ yinene wo.
42023050	Die daa wʊnyɩ die benne ba wasa wa Josefu, die ʊ nyɩŋ wa Juu vuosi tɩŋ ba wasɩnana Arimatia. Die ʊ yiwo vuovɩɩnɩŋ ta bɩ dɩɩ Ŋmɩŋ ta die a chɩɩsa Ŋmɩŋ naarɩ keniŋ.
42023051	Die ʊ yiwo Juu vuosi nyɩŋkʊra wʊnyɩ, ama die ʊ ka saagɩ wudieke ʊ chanchaalɩba die dɩ sanna wa ta yi wo.
42023052	Die ʊ ga Paliti nɩŋŋa a ga jʊʊsɩ wa Yisa nyɩŋgbaŋka.
42023053	Die ʊ nagɩ Yisa nyɩŋgbaŋka, a yallɩ garɩ haalɩyɩalɩŋ a veli wo a yaa ka a ga dʊaŋ vɔrɩhaalɩ dieke ba votine taŋ ma, ta ye ka guu vuoŋ mi.
42023054	Die dɩ yiwo Alɩzuma daraaŋ ta davʊʊsɩkɩrɩ daarɩ dɩ yaala ka piili.
42023055	Hɔgʊ diekemba die dɩ dɩna Yisa a nyɩŋ Galili wo die dɩ dɩ Josefu a ga a ye vɔrɩkʊ aŋaŋ ba dʊana Yisa nyɩŋgbaŋka dene ka sʊŋ.
42023056	Die ba yiŋŋi ga tigiŋ a ga wʊnsɩ kpaanyʊga aŋaŋ tulaarisi. Die ba voosi davʊʊsɩkɩrɩ daraaŋ sɩba ba mɩraha dɩ dagɩna dene wo.
42024001	Die Alasiri daraaŋ sʊkʊleeliŋ, ta hɔgʊba ha die dɩ ga vɔrɩkʊ jigiŋ aŋaŋ ba tulaari diekemba ba wʊnsɩna wa.
42024002	Die ba kenne tʊgɩ vɔrɩkʊ jigiri die ba ye ta taŋ dieke ba nagɩna a ligi vɔrɩkʊ nʊarɩ biliŋye,
42024003	die wɩa die ba juu vɔrɩkʊ sʊŋ ama die ba ka ye tɩ Yɔmʊtieŋ Yisa nyɩŋgbaŋka.
42024004	Die ba zene a yile wɩɩrɩ gie wo, dembisi bale die dɩ keŋ zie ba jigiŋ bʊnyɩ ta yeegi nyiŋyeeke dɩ nyɩgɩsɩnana sɩba nɩɩnyɩgɩsɩŋ;
42024005	die ŋmaamɩŋ die dɩ yigi hɔgʊba ha ta ba sʊʊŋ gbirigi tɩŋgbaŋ, ama dembisi bale wo die dɩ pɩasɩ ba dɩ, “Bɩa nɩ dɩ dɩa yaala vuodieke dɩ benne ʊ mɩsɩ ma kunti jigiŋ?
42024006	Ʊ wo giena, ʊ hagɩya. Nɩ tɩɩnsɩ wudieke die ʊ balla a yɩ nɩ wa saŋŋa dieke ʊ benne Galili me wo;
42024007	dɩ ‘Ba nan yigi wʊnɩŋ vuota Bʊa a nagɩ yi vuobɩatɩ nuusi me aŋ ba kpaasɩ wa dagarɩkɩŋ ma aŋ ʊ kpi; ama ʊ nan hagɩ kuŋ me ka daraa ataa daraaŋ.’ ”
42024008	Womi die hɔgʊbaha dɩ tɩɩnsɩ ʊ wʊbalɩka ha,
42024009	ta die nyɩŋ vɔrɩkʊ jigiŋ a yiŋŋi kuli, a balɩ wɩaha gie mana a yɩ ʊ kʊaŋandɩɩsɩrɩba baŋ aŋaŋ kaanɩ wa aŋaŋ vuodiekemba dɩ benne mi mana.
42024010	Die hɔgʊba ha saara die wone Meri Magidalini aŋaŋ Juanna aŋaŋ Jemisi nuŋ Meri; banɩŋ aŋaŋ hɔgʊ diekemba die dɩ gʊtɩna ba ma wa die balɩna wɩaha gie a yɩ Yisa tʊntʊntɩba.
42024011	Ama tʊntʊntɩba die dɩ yile wudieke ba balala wa yiwo wʊtɔgʊ ta die ka tuo be dii.
42024012	Ama Piita die dɩ hagɩ a chɩgɩ ga vɔrɩkʊ jigiŋ; a sʊʊŋ a zʊʊrɩ a daansɩ ta ka ye jaaŋ mana sie kumbu garɩkʊ nyɩɩna ma. Ta die a yiŋŋi ga tigiŋ, ta wudieke dɩ yine wo dɩ paalɩ yi wo mamachi.
42024013	Die dɩnɩŋ daarɩ mi gbaŋ gbaŋ ba sʊŋ vuosi die dɩ gara tɩŋkpaŋŋɩ kaanɩ ba wasɩnana Emawusi, kanɩŋ aŋaŋ Jerusalemi die yiwo mali ayʊpɔyɩ.
42024014	Die ba chʊnnana wa, die ba die azama yaa gamma wudiekemba mana dɩ yine wo.
42024015	Die ba dinene azama aŋaŋ taŋ die wo, Yisa gbaŋ gbaŋ die dɩ keŋ gbigi be a chʊŋ aŋaŋ ba;
42024016	ama Ŋmɩŋ die chɔrɩna ba, ba ka mɩŋŋɩ Yisa.
42024017	Yisa die dɩ pɩasɩ ba dɩ, “Bɩa nɩ chʊŋ bala?” Die ba yiŋŋi a zie zie aŋaŋ sʊgɩchʊʊsɩŋ.
42024018	Ba wʊnyɩ die ba wasɩnana Kulopasi dɩ pɩasɩ wa dɩ, “Fʊnɩŋ fʊ nyɩɩna ma fʊ yine chaanʊ a bie Jerusalemi ka gie me ta ka sɩba wudieke dɩ yinene daraa gie nʊaŋ?”
42024019	Die ʊ pɩasɩ dɩ, “Wʊbɩaŋtɩ?” Die ba yiŋŋi balɩ wa dɩ, “Yaa gamma Nazeriti vuoke Yisa wa; die daa wa gie die yiwo Ŋmɩŋ naazʊa ta yaa hagɩrɩŋ pam ʊ wʊbalɩka ma aŋaŋ ʊ tʊʊma ma Ŋmɩŋ aŋaŋ vuota nɩŋŋa.
42024020	Ta tɩ Ŋmɩŋ kɩkaabɩtɩba nyɩŋkʊraha aŋaŋ tɩŋgbaŋka nyɩŋkʊraha dɩ nagɩ wa yɩ sarɩya diiriŋ ba dii wo sarɩya ta baarɩ dɩ ʊ mʊ dɩ ʊ kpi; die ba kpaasɩ wa a diisi dagarɩkɩrɩ ma.
42024021	Ama tɩnɩŋ die tɩ yaa yada dɩ ʊ balla ʊ yi vuodieke dɩ baaŋ gbatɩ tɩnɩŋ Izara vuosi a nyɩŋ tɩ dataasɩ nuusi me. A bɩ gʊtɩ, wɩaha dɩ yine ka daraa ataa wʊnna.
42024022	Die wɩa gbaŋ tɩ sʊŋ hɔgʊba bataŋ balɩ tɩ wa wɩɩŋ ka paalɩ yi tɩ mamachi, dama ba ga wa vɔrɩkʊ jigiŋ sʊkʊleeliku gie,
42024023	ama ba ka ye ʊ nyɩŋgbaŋka. Ba yiŋŋine a keŋ wo, ba baarɩ dɩ banɩŋ ba ye wo Ŋmɩŋ malakasi aŋaŋ ba nine; ta malakasi dɩ balɩ ba dɩ Yisa bie ʊ mɩsɩ ma.
42024024	Die wɩa tɩ bataŋ dɩ ga vɔrɩkʊ jigiŋ a ga ye wudieke gbaŋ gbaŋ hɔgʊba dɩ balla wa ama banɩŋ ba ka ye Yisa.”
42024025	Womi Yisa die dɩ balɩ a yɩ ba dɩ, “Bɩa yine nɩ ka sɩba nyinti gie chɩasɩ? Lalɩa nɩ sʊnsɩ aŋaŋ nɩ baaŋ nan tuo wudiekemba mana Ŋmɩŋ naazʊalɩba dɩ balla wa a dii!
42024026	Dɩ yiwo talasɩ dɩ Ŋmɩŋ Vuovʊarɩkɩrɩ Masia wa dii wahalaha gie ta wa ye jɩlɩma.”
42024027	Womi Yisa die piili a dagɩ ba wudieke Ŋmɩŋ gbaŋkʊ sʊŋ mana dɩ balla yaa gamma ʊ wɩa, ta piili Mosisi dɩ maagɩna wudiekemba aŋaŋ Ŋmɩŋ naazʊalɩba maagɩŋ mana.
42024028	Die ba kenne a gbigi tɩŋkpaŋŋɩ dieke banɩŋ ba ganana wa, Yisa die dɩ paalɩ yi sɩba ʊ tɩaŋ gara nɩŋŋa,
42024029	ama die ba jʊʊsɩ wa dɩ, “Bemme giena aŋaŋ tɩ, dama ŋmɩnnɩ wɔŋ nanna mɩŋ ta jigiri dɩaŋ dɩ sibe.” Die wɩa die ʊ juu a wɩarɩ ba jigiŋ.
42024030	Die ʊ ga kalɩ dɩ ʊ dii nyindiike aŋaŋ ba, a die nagɩ paanʊ a bɩrɩ Ŋmɩŋ a yi ke gbieri gbieri a nagɩ yɩa ba.
42024031	Womi die ba nine dɩ yuori die ba mɩŋŋɩ wa. Lele wo mi die ʊ nyɩɩgɩ ba nine me.
42024032	Die ba bala a yɩa taŋ dɩ, “Die ʊ balala tɩ sieku me a daga tɩ wudiekemba dɩ maagɩna Ŋmɩŋ gbaŋkʊ sʊŋ die wo, die tɩ ka yaa sʊgɩfɩalɩŋ pam?”
42024033	Die ba hagɩ bʊnyɩ a yiŋŋi ga Jerusalemi a ga haarɩ ʊ kʊaŋandɩɩsɩrɩba baŋ aŋaŋ kaanɩ wa aŋaŋ vuosi bataŋ dɩ lagɩsɩna taŋ.
42024034	Die ʊ kʊaŋandɩɩsɩrɩba die dɩ balɩ ba dɩ, “Tɩ Yɔmʊtieŋ seŋ a hagɩ kuŋ me aŋaŋ wusie, ta nyɩŋ Simoni jigiŋ.”
42024035	Womi vuosi bale wo gie dɩaŋ dɩ balɩ ba wudieke mana dɩ yine sieku me aŋaŋ ba mɩŋŋɩna tɩ Yɔmʊtieŋ saŋŋa dieke ʊ yine paanʊkʊ gbieri gbieri die wo.
42024036	Die ba yine ko bala wɩaha gie yɩa ba wa, lele wo mi Yisa gbaŋ gbaŋ dɩ keŋ zie ba sʊnsʊŋ ta balɩ a yɩ ba dɩ, “Sʊgɩdʊagɩŋ bemme nɩ ma.”
42024037	Die ba cheele aŋaŋ ŋmaamɩŋ, dama die ba yile dɩ ba ye wo kogiŋ.
42024038	Ama ta die ʊ balɩ a yɩ ba dɩ, “Bɩa nɩ sɩkpara dɩ nɩga? Bɩa chɩɩlɩŋ dɩ bie nɩ ma?
42024039	Nɩ daansɩ ye n nuusi aŋaŋ n nachɩgɩsa a ye dɩ dɩ yiwo manɩŋ wusie. Nɩ gbɩ mɩŋ a ye dɩ dɩ yiwo manɩŋ. Kogiŋ wo nyɩŋgbanɩŋ aŋaŋ kɔba, sɩba nɩ yene mɩŋ n yalla nyɩŋgbanɩŋ aŋaŋ kɔba die wo.”
42024040	Die ʊ balla wɩaha gie a kpatɩ wa, die ʊ nagɩ ʊ nuusisi aŋaŋ ʊ nachɩgɩsa a dagɩ ba.
42024041	Ama die ba ye ka tuo dii dɩ dɩ yiwo wʊnɩŋ; dama die dɩ paalɩ yi be wo sʊgɩfɩalɩŋ aŋaŋ mamachi dɩ wɩɩrɩ yiwo wusie. Die ʊ pɩasɩ ba dɩ, “Nɩ yaa nyindiike giena a baaŋ nan dii?”
42024042	Die ba nagɩ zaasɩ dieke ba digine a yɩ wa,
42024043	die ʊ nagɩ a ŋɔbɩ ba nɩŋŋa.
42024044	Ta die a balɩ a yɩ ba dɩ, “Nɩ tɩɩnsɩma n wʊbalɩka die n balla a yɩ nɩ saŋŋa dieke die n benne nɩ jigiri dɩ wɩaha mana ba maagɩna Mosisi gbaŋkʊ ma wa aŋaŋ Ŋmɩŋ naazʊalɩba gbaŋtɩ ma wa aŋaŋ Ŋmɩŋ gbaŋ dieke ba wasɩnana yɩla gbaŋkʊ, dɩ dɩ yi talasɩ dɩ a mana keŋ yi wusie.”
42024045	Die ʊ wa yuori ba yɩaŋ dɩ ba sɩmma wudieke dɩ maagɩna wa Ŋmɩŋ gbaŋkʊ ma wa chɩasɩ,
42024046	ta balɩ ba dɩ, “Dɩ maagɩya dɩ Ŋmɩŋ Vuovʊarɩkɩrɩ Masia wa nan dii wahala ta kpi ta hagɩ kuŋ me ka daraa ataa daraaŋ,
42024047	dɩ ba mʊʊlɩ a yɩ vuosi ʊ saaŋ ma, dɩɩ yi ba vaa ba tʊntʊmbɩatɩ Ŋmɩŋ nan vaa a chaa ba; dɩ ba woliŋ a mʊʊlɩma wɩaha a yɩma Jerusalemi vuosi ta bɩ mʊʊlɩ a yɩ buuriŋ mana.”
42024048	Die ʊ bɩ balɩ ba dɩ, “Nɩnɩŋ nɩ yine wɩaha gie daansɩa tieliŋ.
42024049	Manɩŋ n baaŋ yɩ nɩ wa N Chʊa Ŋmɩŋ Halɩkasɩka die ʊ yɩna nʊarɩ dɩ ʊ nan yɩ nɩ wa. Ama nɩ chɩɩsɩma Jerusalemi ma a ga tʊgɩ saŋŋa dieke Ŋmɩŋ Halɩkasɩka dɩ balla ʊ nyɩŋ ŋmɩŋsikpeŋ a keŋ nɩ ma wa.”
42024050	Die Yisa dɩ yaa ba nyɩŋ tɩka sʊŋ a yaa ba ga Betani, mi die ʊ kɔtɩ ʊ nuusi ba ma a yi alibarika a yɩ ba.
42024051	Die ʊ yinene alibarika a yɩa ba wa, die ʊ nyɩŋ ba jigiŋ ta jʊalɩ ga arɩzanna ma.
42024052	Die ba jɩaŋ wa ta die yiŋŋi a ga Jerusalemi aŋaŋ sʊgʊfɩalɩŋ pam.
42024053	Ta die a bie Ŋmɩŋ jɩamɩŋ juokpeŋkpɩɩkʊ ma saŋŋa mana a bɩra Ŋmɩŋ saaŋ.
43001001	Kʊrɩŋ ma wa, ta jaaŋ die dɩ ye wone wo, ama Ŋmɩŋ Nʊawɩɩŋ, vuodieke dɩ yine Yisa Masia, die wɔŋ beri mɩŋ aŋaŋ Ŋmɩŋ. Ta bɩ yi Ŋmɩŋ.
43001002	Piiliku me wo Ŋmɩŋ Nʊawɩɩrɩ gie wɔŋ beri mɩŋ aŋaŋ Ŋmɩŋ.
43001003	Die Ŋmɩŋ die dɩ naaŋ jaaŋ mana a nyɩŋ ʊ ma, ta jaaŋ die wori Ŋmɩŋ dɩ naaŋ ta ka ka nyɩŋ ʊ ma.
43001004	Ʊ ma die miivoli dɩ bɩ beri, ʊ naga a yɩa vuota, ta miivolike mi dɩ yi vuota chaanɩŋ,
43001005	ta chaana tɩŋgbaŋka gie vuota lɩmɩŋ ma, ta lɩmɩŋkʊ dɩ ka bɩagɩ a lige chaaŋkʊ.
43001006	Ŋmɩŋ die dɩ tʊŋ daa wʊnyɩ ba wasɩnana Jɔɔn,
43001007	dɩ ʊ keŋ a keŋ balɩ vuosi dɩ Yisa Masia yine vuota chaanɩŋ, dɩ ba yi Yisa wa yada.
43001008	Wʊnɩŋ Jɔɔn womi die ka yi chaaŋkʊ, ama die ʊ ko keŋ mɩŋ dɩ ʊ keŋ balɩ vuosi chaaŋkʊ wɩa.
43001009	Yisa wa gie yine wusie chaaŋ dieke die dɩ kenne tɩŋgbaŋka gie me, ta chaana vuota mana ma.
43001010	Die ʊ keŋ wo dʊnɩa ka gie me, aŋaŋ Ŋmɩŋ die dɩ naanna dʊnɩaka gie a nyɩŋ ʊ ma wa yɔrɩ, tɩŋgbaŋka gie vuosi die ka mɩŋŋɩ wa.
43001011	Die ʊ kenne tɩŋgbaŋka gie me wo, die ʊ bie wo ʊ gbaŋ gbaŋ vuosi Izara vuosi jigiŋ, ama die ba ka tuo wo.
43001012	Ama vuodiekemba mana die dɩ tuone wo ta yi wo yada wa ta nagɩ ba gbaŋ a yɩ wa wa, banɩŋ die ʊ yɩ ba sieŋ ba bɩrɩŋ Ŋmɩŋ ballɩ.
43001013	Ŋmɩŋ gbaŋ gbaŋ die vana ba bɩrɩŋ ʊ ballɩ daa vuota die vana ba bɩrɩŋ Ŋmɩŋ ballɩ saŋŋa dieke ba mɩɩrɩna ba wa.
43001014	Saŋŋa dieke Ŋmɩŋ Nʊawɩɩrɩ die dɩ kenne ta yi vuota wa, die ʊ beri mɩŋ aŋaŋ tɩ tɩŋgbaŋka gie me, ta die suuli aŋaŋ zɔɔlɩnchɩgɩla aŋaŋ wusie dagɩŋ. Die tɩ ye ʊ chaankpeŋkpɩɩŋ mɩŋ, ta kanɩŋ chaankpeŋkpɩɩkʊ mi die nyɩŋ wa ʊ Chɔɔŋ Ŋmɩŋ jigiŋ mɩŋ, dama ʊ yine ʊ Bʊa dembiŋ balɩmɩŋ.
43001015	Saŋŋa dieke Jɔɔn vuodieke dɩ sɩnana vuosi Ŋmɩŋ nyaabʊ dɩ kenne ye wo wo, die ʊ balɩ ʊ wɩa ta natɩ dɩ, “Vuodieke wɩa die n balala nɩ dɩ, ‘Ʊ nan keŋ n kʊaŋ chaaŋ ama ʊ tɩaŋ mɩŋ mɩŋ dama ʊ wɔŋ beri mɩŋ ta ba ye mɩɩrɩ mɩŋ wa, wʊnna.’ ”
43001016	Ʊ suuline aŋaŋ zɔɔlɩnchɩgɩla wɩa ʊ yɩa tɩ suŋŋiŋ a gʊta suŋŋiŋ ma.
43001017	Mosisi die yɩ tɩ Ŋmɩŋ mɩraha mɩŋ, ama Yisa Masia nɩŋ die keŋ aŋaŋ zɔɔlɩnchɩgɩla aŋaŋ wusie dagɩŋ.
43001018	Vuoŋ wori a ye ye Ŋmɩŋ; ama ʊ gbaŋ gbaŋ Bʊadembiŋ balɩŋka vuodieke dɩ benne ʊ lʊgɩŋ wa ta bɩ mʊ wa, wʊnɩŋ ʊ yuorine a dagɩ tɩ Ŋmɩŋ dɩ sɩna dene.
43001019	Die Juu vuosi nyɩŋkʊra die dɩ benne Jerusalemi ma wa die dɩ tʊŋ kɩkaabɩtɩba nyɩŋkʊra aŋaŋ Liiva vuosi Jɔɔn jigiŋ dɩ ba ga pɩasɩ wa dɩ, “Mɩnɩa yine fʊ?”
43001020	Die ʊ ka zetiye dɩ ʊ kaaŋ yiŋŋi balɩ ba wɩɩŋ, ama ta die balɩ yuori be dɩ, “Daa manɩŋ n yine Ŋmɩŋ Vuovʊarɩkɩrɩ, Masia wa.”
43001021	Die wɩa die ba pɩasɩ wa dɩ, “Die nɩŋ, mɩnɩa yine fʊ? Yiwo Elaja?” Jɔɔn die dɩ yiŋŋi a balɩ ba dɩ, “Aayɩ, n ka yi wo.” Die ba bɩ pɩasɩ wa dɩ, “Fʊ yine Ŋmɩŋ naazʊa wa?” Ʊ yiŋŋi balɩ ba dɩ, “Aayɩ, n ka bɩ yi wo.”
43001022	Die wɩa ba bɩ pɩasɩ wa dɩ, “Ta mɩnɩa yine fʊ? Balɩ tɩ vuodieke fʊ yine aŋ tɩ ga balɩ vuodiekemba dɩ tʊnna tɩ wa. Lalɩa fʊ balɩ yaa gamma fʊ ma?”
43001023	Jɔɔn die dɩ yiŋŋi balɩ ba aŋaŋ wudieke Ŋmɩŋ naazʊa Azaya die dɩ bala dɩ, “Manɩŋ n yiwo lɔlɩ dieke dɩ benne haagɩŋ ma a nata dɩ Nɩ wʊnsɩ sietʊgɩsɩka a yɩ tɩ Yɔmʊtieŋ.”
43001024	Die tʊntʊntɩba die nyɩŋ wa Farasisi vuosi jigiŋ mɩŋ.
43001025	Ta die bɩ pɩasɩ Jɔɔn dɩ, “Dɩɩ yi fʊ ka yi Masia wa, ta ka bɩ yi Elaja, ta ka bɩ yi Ŋmɩŋ naazʊa wa, bɩa wɩa fʊ sɩa vuosi Ŋmɩŋ nyaabʊ?”
43001026	Jɔɔn dɩ yiŋŋi balɩ ba dɩ, “Manɩŋ n sɩa vuosi aŋaŋ nyaaŋ, ama vuoŋ bie nɩ sʊŋ ta nɩ ka sɩba wa.
43001027	Wʊnɩŋ ʊ yiwo vuodieke dɩ bala ʊ keŋ n kʊaŋ chaaŋ, ta maŋ ka mʊ dɩ n forisi ʊ nɩɩra guune gbaŋ.”
43001028	Wɩaha gie mana die yiye mɩŋ Betani tɩŋ ma, Jɔɔdani mʊgɩrɩ ŋmɩŋ pɔsɩŋ chaaŋ. Mi die Jɔɔn die dɩ sɩa vuosi Ŋmɩŋ nyaabʊ.
43001029	Ka tʊnvʊʊsa, Jɔɔn die dɩ ye Yisa dɩ kienene ʊ jigiŋ, ʊ baarɩ dɩ, “Ye, Ŋmɩŋ kaabɩŋ Yiipɔlɩka wʊnna, wʊnɩŋ ʊ bala ʊ vʊarɩ tɩŋgbaŋka gie vuosi bɩaŋ.
43001030	Ʊ yine vuodieke wɩa die n balala wa dɩ, ‘Daa wʊnyɩ nan keŋ n kʊaŋ chaaŋ ta tɩaŋ mɩŋ dama ʊ wɔŋ beri mɩŋ ta ba ye mɩɩrɩ mɩŋ wa.’
43001031	Die n ka sɩba wa, ama die n keŋye mɩŋ a sɩa vuosi aŋaŋ Ŋmɩŋ nyaaŋ amʊ Izara vuosi mana nan sɩba wa.”
43001032	Ta Jɔɔn dɩ bɩ balɩ a yɩ vuosisi dɩ, “Saŋŋa dieke die n kana ka sɩba vuodieke ʊ yine wo, ama Ŋmɩŋ vuodieke dɩ tʊnna mɩŋ dɩ n keŋ sɩɩ vuosisi ʊ nyaabʊ die dɩ balɩ mɩŋ dɩ, ‘Vuodieke fʊ keŋ ye ta n Halɩkasɩka dɩ keŋ sʊʊŋ kalɩ ta wɩarɩ beri aŋaŋ wa, fʊ sɩmma a baarɩ wʊnɩŋ ʊ yine vuodieke dɩ bala ʊ nagɩ n Halɩkasɩka a sɩma vuosi sʊgɩtɩ. Ta die maŋ seŋ ye Ŋmɩŋ Halɩkasɩka, ta ʊ nyɩŋ ŋmɩŋsikpeŋ a keŋ sʊʊŋ, ta nɩasɩ ŋmarɩŋ a keŋ sʊʊŋ kalɩ Yisa ma ta wɩarɩ beri aŋaŋ wa.’
43001034	Naa maŋ ye, ta bala nɩ dɩ wʊnɩŋ ʊ yiwo Ŋmɩŋ Bʊadembike.”
43001035	Ka tʊnvʊʊsa bɩbra Jɔɔn die dɩ bɩ zie mi aŋaŋ ʊ kʊaŋandɩɩsɩrɩŋ bale,
43001036	ta keŋ ye Yisa dɩ chʊnnana a tɩanna, ʊ baarɩ dɩ, “Ye, Ŋmɩŋ Yiipɔlɩka wʊnna.”
43001037	Die ʊ kʊaŋandɩɩsɩrɩba bale wo die dɩ wʊnna ʊ balala wa, die dɩ vaa wa ta dɩ Yisa kʊaŋ.
43001038	Yisa die dɩ keŋ yiŋŋi a daansɩ ʊ kʊaŋ a ye ba dɩna wa, ʊ pɩasɩ ba dɩ, “Bɩa nɩ yaala?” Die ba yiŋŋi balɩ wa dɩ, “Dɩdagɩrʊ, tɩ yaala tɩ sɩmma fʊ benne jigidieke wo?”
43001039	Yisa dɩ yiŋŋi balɩ ba dɩ, “Nɩ keŋ a ye jigidieke n benne wo.” Die wɩa die ba dɩ wa a ga a ye jigidieke ʊ benne, ta die bie ʊ jigiŋ daarɩ mana. (Die dɩ yiwo ŋmɩntʊasɩ bimbilimiŋ anɩɩsa saŋŋa.)
43001040	Vuosi bale dieke die dɩ wʊnna Jɔɔn balɩkʊ ta die dɩ Yisa kʊaka wʊnyɩ die yine Andurusi, die ʊ yiwo Simoni Piita nɩmbʊa.
43001041	Die ʊ nyɩna Yisa jigiri kʊaŋ chaaŋ die ʊ ga lagɩ lagɩ a ga yaalɩ ʊ nɩmbʊa Simoni jigiŋ a balɩ wa dɩ, “Tɩ ye Masia wa mɩŋ.” (Masia chɩaŋ yiwo “Ŋmɩŋ Vuovʊarɩkɩŋ.”)
43001042	Womi die ʊ nagɩ Simoni a ga Yisa jigiŋ. Yisa die dɩ daansɩ wa die, ta balɩ dɩ, “Yiwo Simoni vuodieke dɩ yine Jɔɔn bʊadembiŋ, ama fʊ saaŋ nan bɩ yi Siifasi.” (Siifasi aŋaŋ Piita mana yiwo bʊnyɩ, a chɩaŋ yiwo “Taŋ”.)
43001043	Die ka tʊnvʊʊsa Yisa die dɩ yaala dɩ ʊ ga Galili, ta die ga jigidieke Filipi die dɩ benne a ga balɩ yɩ wa dɩ, “Keŋ dɩa mɩŋ.”
43001044	Filipi die nyɩŋ wa Befisada, tɩgɩdieke Andurusi aŋaŋ Piita dɩ nyɩnna.
43001045	Filipi dɩaŋ die dɩ ga yaalɩ Nataniali jigiŋ a balɩ yɩ wa dɩ, “Tɩ ye vuodieke Mosisi dɩ maagɩna ʊ wɩa Ŋmɩŋ mɩraha gbaŋkʊ ma wa, ta Ŋmɩŋ naazʊalɩba dɩaŋ dɩ maagɩ ʊ wɩaha. Ʊ yiwo Yisa, vuodieke dɩ yine Josefu bʊadembiŋ ta nyɩŋ Nazeriti wa.”
43001046	Nataniali die dɩ baarɩ dɩ, “Nazeriti? Wʊvɩɩnɩŋ nan bɩagɩ nyɩŋ Nazeriti?” Filipi die dɩ yiŋŋi balɩ wa dɩ, “Keŋ a ye.”
43001047	Yisa die dɩ yene Nataniali dɩ kienene ʊ jigiri, die ʊ balɩ naa yaa gamma ʊ ma dɩ, “Izara vuoŋ wusie wʊnna dama ʊ yiwo burichini vuoŋ.”
43001048	Nataniali die dɩ pɩasɩ wa dɩ, “Yiwo lalɩa a sɩba mɩŋ?” Yisa die dɩ yiŋŋi balɩ wa dɩ, “Filipi die dɩ yene ka wa fʊ wa, ta maŋ wɔŋ ye fʊ, fʊ benne kɩnkamɩŋ tɩɩka chɩaŋ.”
43001049	Mi Nataniali die dɩ balɩ wa dɩ, “Dɩdagɩrʊ, yiwo Ŋmɩŋ Bʊa ta bɩ yi Izara naaŋ wa.”
43001050	Yisa die dɩ pɩasɩ wa dɩ, “N bala fʊ dɩ n ye fʊ mɩŋ saŋŋa dieke fʊ benne kɩnkamɩŋ tɩɩka chɩaka wɩa fʊ yi mɩŋ yada? Nan dɩ yese wʊkpɩɩma pam a tɩaŋ naa.
43001051	Wusie maŋ bala nɩ, nɩ nan ye arɩzanna dɩ yuorine, ta Ŋmɩŋ malakasi dɩ keŋ a sʊʊna Vuota Bʊa ma, ta jʊala gara ŋmɩŋsikpeŋ.”
43002001	Ka daraa ataa daraaŋ die ba yaa hɔgʊhaalʊ banwʊla siele Keenani tɩŋ ma, Galili tɩŋgbaŋ ma. Die Yisa nuŋ die bie mi
43002002	ta die ba wa Yisa aŋaŋ ʊ kʊaŋandɩɩsɩrɩba gbaŋ dɩ ba keŋ banwʊlaka jigiŋ.
43002003	Die banwʊlaka daa dieke ba nyunene wo dɩ kenne kpatɩ wa, Yisa nuŋ die dɩ balɩ a yɩ Yisa dɩ, “Banwʊlaka daabʊ kpatɩya mɩŋ.”
43002004	Yisa die dɩ yiŋŋi balɩ wa dɩ, “N naa, bɩa fʊ yaala n yi? N saŋŋa ye ka tʊgɩya.”
43002005	Yisa nuŋ die dɩ balɩ tʊntʊntɩba dɩ benne mi wo dɩ, “Nɩ yi wudieke ʊ bala nɩ dɩ nɩ yi.”
43002006	Die nyaaŋ gbiesi ayʊaba die zene mi, nyindiekemba Juu vuosisi dɩ yinene nyaaŋ a yie ta yɔɔra nɩta, sɩba ba jɩamɩŋ dɩ sɩna die wo, die a kaanɩ mana die bɩagɩ juo nyaaŋ sɩba galonsi baŋɩsɩ-le yaa baŋɩsɩ-taa.
43002007	Yisa die dɩ balɩ a yɩ tʊntʊntɩba dɩ, “Nɩ yi nyaaŋ suuli gbiesisi.” Die wɩa die ba yi nyaaŋ a suulihe pili pili.
43002008	Womi die ʊ balɩ a yɩ ba dɩ, “Nɩ yuori bʊtaŋ a yaa ga yɩ banwʊlaka jakʊʊrɩ.” Die ba yi die,
43002009	die jakʊʊrɩ dɩ laŋ nyaabʊ ta ye bʊ tarɩgɩna a yi daaŋ, ama die ʊ ka sɩba jigidieke daabʊ die dɩ nyɩnna, ama tʊntʊntɩba die dɩ yuorine nyaabʊ die dɩ sɩba. Die wɩa die ʊ wa daa dieke die dɩ faarɩna hɔgʊ wa
43002010	a balɩ yɩ wa dɩ, “Vuoŋ mana ŋaaŋ woliŋ a tɩa wa daa dieke dɩ nansɩna, ta ka kʊaŋ chaaŋ vuodiekemba ʊ wana dɩ keŋ nyu a bugi ʊ wa tɩa daa dieke dɩ kana ka nansɩ wa. Ama fʊnɩŋ nɩŋ nagɩ wa daa dieke dɩ nansɩna wa a lɔbɩrɩ a keŋ tʊgɩ saŋka gie?”
43002011	Naa die yiwo Yisa bʊmbʊŋaŋ mamachi wʊkpɩɩŋ. Die ʊ yi ke wo Keenani tɩŋ ma, Galili tɩŋgbaŋ ma. Naa die dagɩ vuosisi ʊ yalla Ŋmɩŋ yiko die; die wɩa ʊ kʊaŋandɩɩsɩrɩba die dɩ yi wo yada.
43002012	Ka kʊaŋ chaaŋ Yisa aŋaŋ ʊ nuŋ aŋaŋ ʊ nɩmballɩ aŋaŋ ʊ kʊaŋandɩɩsɩrɩba die dɩ ga Kapenɔmi a ga bie mi daraa ale.
43002013	Die Juu vuosi gasɩtɩaŋkʊ dʊʊga saŋŋa die gbigiye mɩŋ, die wɩa Yisa die dɩ ga Jerusalemi dɩ ʊ ga dii dʊʊgaka mi.
43002014	Die ʊ kenne mi wo, ʊ ga juu Ŋmɩŋ jɩamɩŋ juokpeŋkpɩɩkʊ sʊŋ, a ye dembisi dɩ yalla niige aŋaŋ yiise aŋaŋ ŋmarɩsɩ a daa, ta bataŋ dɩ kalɩ ba teebulisi me a tarɩga ligire.
43002015	Die ʊ nagɩ guune a ŋmʊ kpaasɩŋ a yagɩ dɔŋɩsɩsɩ mana a nyɩŋ Ŋmɩŋ jɩamɩŋ juokpeŋkpɩɩkʊ ma, ta die kpaŋŋɩ vuodiekemba dɩ tarɩgɩna ligirehe teebulisi a bubi bubi ta ligiribiehe die dɩ nan a jaasɩ.
43002016	A balɩ yɩ vuodiekemba dɩ yalla ŋmarɩsɩ a daa wa dɩ, “Nɩ nagɩha a nyɩŋ giena! Nɩ da nagɩ n Chʊa tigiŋ a bɩrɩŋ nyʊŋ!”
43002017	Mi die ʊ kʊaŋandɩɩsɩrɩba dɩ tɩɩnsɩ dɩ Ŋmɩŋ gbaŋkʊ baarɩ dɩ, “N nine ŋmɩntɩya yaa gamma fʊ tigiri gie wɩa pam.”
43002018	Die Juu vuosi nyɩŋkʊraha die dɩ yiŋŋi keŋ ʊ jigiŋ aŋaŋ wʊpɩasɩkɩŋ dɩ, “Bɩa mamachi wɩɩŋ fʊ nan yi aŋ ka dagɩ dɩ yaa yiko dɩ fʊ yi wɩaha gie?”
43002019	Yisa die dɩ yiŋŋi balɩ ba dɩ, “Nɩ kpaŋŋɩ Ŋmɩŋ jɩamɩŋ juokpeŋkpɩɩkʊ gie a taaŋ ta n nan nagɩ daraa ataa a bɩ mɩɩ ka.”
43002020	Die Juu vuosisi dɩ yiŋŋi balɩ dɩ, “Bɩna baŋɩsɩ-nɩɩsa aŋaŋ ayʊaba ba nagɩ mɩɩ Ŋmɩŋ jɩamɩŋ juokpeŋkpɩɩkʊ gie, ta fʊnɩŋ fʊ baarɩ nan nagɩ daraa ataa a mɩɩ ka?”
43002021	Ama Ŋmɩŋ jɩamɩŋ juokpeŋkpɩɩŋ dieke Yisa dɩ balala wa yiwo ʊ gbaŋ gbaŋ ʊ nyɩŋgbanɩŋ.
43002022	Ŋmɩŋ die dɩ sʊgɩrɩna wa a nyɩŋ kumbu me kʊaŋ chaaŋ wa, ʊ kʊaŋandɩɩsɩrɩba die dɩ tɩɩnsɩ dɩ ʊ balɩ wɩɩrɩ gie mɩŋ, ta die yi Ŋmɩŋ gbaŋkʊ aŋaŋ Yisa die dɩ bala wudieke wo yada.
43002023	Die Yisa die dɩ yene bie Jerusalemi ma wa gasɩtɩaŋkʊ saŋka vuosi pam die dɩ ye ʊ tʊnna mamachi wʊkpɩɩmaha ta yiwo yada.
43002024	Ama Yisa die dɩ ka nagɩ ʊ gbaŋ a yɩ ba, dama die ʊ sɩba vuota mana sʊŋ mɩŋ.
43002025	Die vuoŋ ka mʊ ʊ dagɩ wa vuota dɩ sɩna dene dama ʊ wɔŋ sɩba vuota beriŋ.
43003001	Die daa wʊnyɩ die benne ba wasa wa Nikodimosi. Die ʊ yiwo Juu vuosi nɩŋŋandɩɩsɩrɩba wʊnyɩ, ta bɩ yi Farasi vuoŋ.
43003002	Yuŋ kaanɩ die ʊ ga Yisa jigiŋ a ga balɩ wa dɩ, “Dɩdagɩrʊ, tɩ sɩba a baarɩ yiwo dɩdagɩrɩ dieke Ŋmɩŋ dɩ tʊnna, dama vuoŋ wori a nan bɩagɩ tʊŋ tʊnkpɩɩŋ dieke fʊ tʊnnana naa, ntaala Ŋmɩŋ bie ʊ jigiŋ.”
43003003	Yisa die dɩ yiŋŋi a balɩ wa dɩ, “Wusie maŋ bala fʊ, vuoŋ wori a baaŋ bɩagɩ juu Ŋmɩŋ naarɩ ma, ntaala ba yiŋŋi mɩɩrɩ wa.”
43003004	Nikodimosi die dɩ pɩasɩ wa dɩ, “Lalɩa ba baa ba yiŋŋi mɩɩrɩ vuodieke dɩ kana ka yi bʊabiŋ? Dama ʊ kaaŋ bɩ bɩagɩ a juu ʊ nuŋ nyuuti ma aŋ ba bɩ mɩɩrɩ wa bɩbra.”
43003005	Womi Yisa die dɩ yiŋŋi balɩ wa dɩ, “Wusie maŋ bala fʊ, dɩ vuoŋ kaaŋ bɩagɩ juu Ŋmɩŋ naarɩ ma ntaala ʊ ye mɩɩrɩŋ bule, die yine Ŋmɩŋ Halɩkasɩka aŋaŋ Ŋmɩŋ nyaaŋ sɩɩla wɩa.
43003006	Vuota nɩŋ mɩɩra vuota ama Halɩkasɩka mɩɩra haalɩŋ.
43003007	Die wɩa da vaa ka yi fʊ mamachi n bala fʊ dɩ, ‘Sie ba bɩ mɩɩrɩ nɩ wa.’
43003008	Bʊlɔgɩsɩŋ nɩga gara jigidieke ka yaalala, ŋaaŋ wʊŋ wa ka dɔntɩ ama ta ka sɩba jigidieke ka nyɩnna yaa ka ganana. Die gbaŋ gbaŋ vuodiekemba mana Ŋmɩŋ Halɩkasɩka dɩ mɩɩrɩna dɩ sɩɩ.”
43003009	Nikodimosi die dɩ pɩasɩ wa dɩ, “Lalɩa naa dɩ baa ka yi?”
43003010	Yisa die dɩ yiŋŋi a balɩ wa dɩ, “Yiwo Izara vuosi dɩdagɩrɩkpɩɩŋ ta ka sɩba wɩaha chɩasɩ?
43003011	Wusie maŋ bala fʊ, tɩ bala nɩ wudieke tɩ sɩbɩna, ta bɩ bala nɩ wudieke tɩ yene, ama nɩ ka tuose tɩ wɩaha.
43003012	Dɩɩ yi nɩ ka yi mɩŋ yada yaa gamma tɩŋgbaŋka gie wudiekemba n bala nɩ wa, die nɩŋ maŋ balɩ nɩ arɩzanna ma wɩa nɩ baa nɩ yiwo lalɩa a yi yada?
43003013	Vuoŋ ye ka jʊalɩ ga arɩzanna ma sie manɩŋ Vuota Bʊa vuodieke dɩ nyɩnna arɩzanna ma a keŋ sʊʊŋ wa.”
43003014	Mosisi die dɩ nagɩna kʊʊtɩ javʊʊkɩŋ a bɔbɩ a marɩ daaŋkʊ ta kɔtɩ ka zie haagɩŋ ma dene wo, die gbaŋ gbaŋ ba baa ba kɔtɩ manɩŋ Vuota Bʊa wa ŋmɩŋsikpeŋ,
43003015	amʊ vuodieke mana dɩ yine mɩŋ yada nan ye miivoli dieke dɩ wone kpatɩŋ.
43003016	Dama Ŋmɩŋ dɩ faasɩna cho tɩŋgbaŋka gie vuosi wɩa; die ʊ yɩ tɩ ʊ Bʊabalɩmɩŋ amʊ vuodieke mana dɩ yi Bʊadembike gie yada ʊ kaaŋ daansɩ kpi, ama ʊ nan ye miivoli dieke dɩ wone kpatɩŋ.
43003017	Dama Ŋmɩŋ die ka tʊŋ ʊ Bʊa wa dɩ ʊ keŋ dii tɩŋgbaŋka gie vuosi sarɩya ama dɩ ʊ keŋ a gbatɩ ba taaŋ.
43003018	Vuodieke mana dɩ yine Ŋmɩŋ Bʊa wa yada Ŋmɩŋ kaaŋ dii ʊ sarɩya a chʊʊsɩ wa, ama vuodieke mana dɩ kana ka yi wo yada nɩŋ, Ŋmɩŋ wɔŋ dii ʊ sarɩya ta baa ʊ chʊʊsɩya mɩŋ, dama ʊ kana ka yi wʊnɩŋ Ŋmɩŋ Bʊabalɩŋka yada wa wɩa.
43003019	Wudieke wɩa Ŋmɩŋ die dɩ dine ba sarɩya ta baarɩ ba chʊʊsɩya yiwo naa; Ŋmɩŋ Bʊadembike die keŋye mɩŋ dɩ ʊ yuori wo tɩŋgbaŋka gie vuosi nine ama ta tɩŋgbaŋka gie vuosi dɩ yaala lɩmɩŋ a tɩaŋ chaanɩŋ, dama ba tʊnnana tʊntʊmbɩatɩ wɩa.
43003020	Vuodieke nɩŋ mana dɩ yinene bɩaŋ hawa chaanɩŋ ta ka yaala ʊ gbigi chaanɩŋ, dama ʊ ka yaala ʊ tʊmbɩatɩtɩ nyɩŋ yaalɩŋ ma.
43003021	Ama vuodieke nɩŋ mana dɩ tʊnnana wudieke dɩ mʊna kieŋ wo chaanɩŋ ma, dɩ vuoŋ mana sɩmma a baarɩ Ŋmɩŋ beri ʊ tʊʊma mana ma.
43003022	Genke kʊaŋ chaaŋ Yisa aŋaŋ ʊ kʊaŋandɩɩsɩrɩba die dɩ ga Judia tɩŋgbaŋ ma, die ʊ yi daraa ale aŋaŋ ba, ta sɩa vuosi Ŋmɩŋ nyaaŋ.
43003023	Saŋka mi Jɔɔn, vuodieke dɩ sɩnana vuosi Ŋmɩŋ nyaabʊ die ye ka juu dansarɩka ma, ta bie Enoni, jigidieke nyaaŋ die dɩ faasɩna dala, ta vuosi die dɩ kieŋ ʊ jigiŋ ʊ sɩa ba Ŋmɩŋ nyaabʊ. Enoni die dɩ ka yʊa aŋaŋ Salimi.
43003025	Daaŋ kaanɩ die Juu vuoŋ wʊnyɩ die dɩ piili a nɩga nɩnhagɩrɩŋ aŋaŋ Jɔɔn kʊaŋandɩɩsɩrɩba yaa gamma Ŋmɩŋ jɩamɩŋ nyaaŋ sɩɩla wɩa.
43003026	Die wɩa die ba ga Jɔɔn jigiŋ a ga balɩ wa dɩ, “Dɩdagɩrʊ, vuodieke die dɩ benne aŋaŋ fʊ Jɔɔdani mʊgɩrɩ mi wo chaakʊ, daa dieke die fʊ bala dɩ ʊ yiwo Ŋmɩŋ Vuovʊarɩkɩrɩ, tɩ wʊŋ dɩ ʊ gbaŋ ʊ sɩa vuosi Ŋmɩŋ nyaaŋ, ta vuoŋ mana dɩ gara ʊ jigiŋ.”
43003027	Jɔɔn die dɩ yiŋŋi balɩ ba dɩ, “Vuoŋ kaaŋ bɩagɩ a yi wɩɩŋ ntaala Ŋmɩŋ vʊarɩna wa.
43003028	Nɩ gbaŋ gbaŋ nɩ yiwo n daansɩatieliŋ dɩ die n balɩya dɩ, manɩŋ n ka yi ‘Ŋmɩŋ Vuovʊarɩkɩŋ Masia wa, ama manɩŋ Ŋmɩŋ dɩ woliŋ a tʊŋ dɩ n dɩa ʊ nɩŋŋa a keŋ yi ʊ keniŋ siri.’
43003029	Hɔgʊhaalʊ wa yiwo hɔgʊfaarɩtʊ wa sɩɩtɩ. Hɔgʊfaarɩtʊ wa zʊa ŋaaŋ zie mɩŋ, dɩɩ yi ʊ keŋ wʊŋ ʊ lɔlɩŋ, ʊ sʊŋ ŋaaŋ fɩalɩ mɩŋ. Die gbaŋ gbaŋ maŋ yaa sʊgɩfɩalɩŋ pam Masia wa wɩa.
43003030	Dɩ mʊ wʊnɩŋ Masia wa saaŋ jʊalɩma ta manɩŋ n saaŋ sʊʊma tɩŋgbaŋ.”
43003031	Vuodieke dɩ nyɩnna ŋmɩŋsikpeŋ tɩaŋ vuoŋ mana mɩŋ, ama vuodiekemba dɩ nyɩna tɩŋgbaŋka gie, banɩŋ ba yiwo tɩŋgbaŋka gie tieliŋ, ta bala vuota wʊbalɩka. Vuodieke dɩ nyɩnna ŋmɩŋsikpeŋ tɩaŋ vuoŋ mana,
43003032	a bɩ gʊtɩ ʊ bala wudieke ʊ yene ta wʊŋ, ama vuoŋ ka tuose ʊ wɩaha.
43003033	Ta vuodieke mana dɩ tuone ʊ wɩaha dagɩya dɩ Ŋmɩŋ wɩa yiwo wusie.
43003034	Ŋmɩŋ Bʊadembiŋ dieke ʊ tʊnna wa balala Ŋmɩŋ wɩa, dama Ŋmɩŋ yi ʊ Bʊadembike Halɩkasɩ dieke dɩ dala ta wo magɩsɩŋ.
43003035	Ŋmɩŋ cho wo ʊ Bʊa wa ta nagɩ jaaŋ mana a yi ʊ nuusi me.
43003036	Vuodieke nɩŋ mana dɩ yine Ŋmɩŋ Bʊa wa yada, yaa miivoli dieke dɩ wone kpatɩŋ, ama vuodieke nɩŋ mana dɩ kana a yi Bʊa wa yada kaaŋ ye miivoli mi, ama Ŋmɩŋ sɩnyɩɩrɩŋ nan dɩ bie ʊ ma yaa gamma haahuu.
43004001	Tɔ, die Farasisi vuosisi dɩ wʊŋ dɩ Yisa yese vuosi pam a sɩa ba Ŋmɩŋ nyaabʊ, ta ba yie ʊ kʊaŋandɩɩsɩrɩŋ a tɩaŋ Jɔɔn.
43004002	Wusie, die Yisa gbaŋ gbaŋ die ka sɩa vuosisi Ŋmɩŋ nyaabʊ ama die dɩ yiwo ʊ kʊaŋandɩɩsɩrɩba die sɩnana ba.
43004003	Die Yisa die dɩ wʊnna wudieke vuosi dɩ balala yaa gamma ʊ ma wa, die ʊ nyɩŋ Judia tɩŋgbaŋ ma ta yiŋŋi ga Galili tɩŋgbaŋ ma.
43004004	Die dɩ yi talasɩ dɩ ʊ daagɩ Samaria tɩŋgbaŋ ma.
43004005	Die ʊ daagɩ mi a keŋ tʊgɩ tɩŋ kaanɩ ba wasɩnana Sayika, Samaria tɩŋgbaŋ ma, mi die ka yʊa aŋaŋ kʊaŋ dieke Jakobu die dɩ nagɩna a yɩ ʊ Bʊa Josefu wa.
43004006	Die buluŋ dieke die dɩ yine Jakobu sɩɩtɩ wa die bie mi, die Yisa dɩ gbalɩgɩ aŋaŋ chɔmbʊ ta sʊʊŋ kalɩ buluke chɩaŋ. Die dɩ yiwo ŋmɩntʊasɩ saŋŋa.
43004007	Die Samaria hɔgʊ wʊnyɩ dɩ keŋ dɩ ʊ yuori nyaaŋ, Yisa die dɩ balɩ yɩ wa dɩ, “Yɩ mɩŋ nyaaŋ aŋ n nyu.”
43004008	Saŋka mi die ʊ kʊaŋandɩɩsɩrɩba die ga wa tɩka sʊŋ dɩ ba daa nyindiike.
43004009	Juu vuosi die ka saaga dɩ ba lagɩŋ dii ta nyuo aŋaŋ Samaria vuosi a nyɩna kpalɩbalɩmɩŋ ma. Die wɩa Samaria hɔgʊ wa die dɩ yiŋŋi a pɩasɩ dɩ, “Fʊnɩŋ yiwo Juu vuoŋ ta manɩŋ maŋ yi Samaria vuoŋ, lalɩa fʊ jʊʊsa mɩŋ dɩ n yɩ fʊ nyaaŋ?”
43004010	Yisa die dɩ yiŋŋi a balɩ wa dɩ, “Dɩɩ yi fʊ tɩŋ sɩba piini dieke Ŋmɩŋ dɩ yaala ʊ yɩ fʊ, ta bɩ sɩba vuodieke n yine ta jʊʊsa fʊ nyaaŋ naa, tɩŋ nan pɩasɩ mɩŋ dɩ n yɩ fʊ miivoli nyaabʊ mi, ta n tɩŋ nan yɩ fʊ.”
43004011	Hɔgʊ wa die dɩ baarɩ dɩ, “Jakʊʊŋ, wo gʊʊga, ta buluke dɩ gole, sɩa fʊ baa fʊ ye miivoli nyaabʊ?
43004012	Tɩ chɔɔŋkʊʊŋ Jakobu die tune buluke gie a yɩ tɩ, ta wʊnɩŋ aŋaŋ ʊ ballɩ aŋaŋ ʊ dɔŋɩsɩ mana dɩ nyu a nyɩŋ ka ma. Yile dɩ tɩaŋ Jakobu mɩŋ?”
43004013	Yisa die dɩ yiŋŋi balɩ wa dɩ, “Vuodieke nɩŋ mana dɩ nyune nyaabʊ gie, nyanyuule nan bɩ yigi wo;
43004014	ama vuodieke nɩŋ mana dɩ nyune nyaaŋ dieke n bala n yɩ wa, nyanyuule kaaŋ bɩ yigi wo. Nyaaŋ dieke n bala n yɩ wa wa nan bɩrɩŋ buluŋ ʊ sʊŋ ma a yɩa wa nyaaŋ dieke dɩ yɩnana miivoli, ta yɩ wa miivoli dieke dɩ wone kpatɩŋ.”
43004015	Hɔgʊ wa die dɩ balɩ yɩ wa dɩ, “Jakʊʊŋ, yɩ mɩŋ nyaabʊ gie a mʊ nyanyuule kaaŋ bɩ yigi mɩŋ ta n kaaŋ bɩ a keŋ gie a yuori nyaaŋ.”
43004016	Yisa die dɩ balɩ yɩ wa dɩ, “Ga a ga wa fʊ chʊrʊ aŋ nɩ viiri keŋ giena.”
43004017	Ʊ balɩ wa dɩ, “N wo chʊrʊ.” Yisa die dɩ yiŋŋi balɩ wa dɩ, “Fʊnɩŋ balɩ wa wusie, fʊ bala dɩ wo chʊrʊ wa.
43004018	Dama die yallɩ wa chʊllɩŋ banʊ ta daa dieke fʊ benne ʊ jigiŋ lele wo dɩ ka seŋ yi fʊ chʊrʊ. Balɩ mɩŋ wa wusie.”
43004019	Hɔgʊ wa die dɩ baarɩ dɩ, “Jakʊʊŋ, n sɩba a baarɩ yiwo Ŋmɩŋ naazʊa.
43004020	Tɩnɩŋ Samaria vuosi chɔɔŋkʊʊlɩŋ die jɩama Ŋmɩŋ kunkogiri gie sikpeŋ ama nɩnɩŋ Juu vuosi baarɩ dɩ Jerusalemi ma yine jigidieke dɩ mʊna tɩ jɩaŋ Ŋmɩŋ.”
43004021	Yisa dɩ balɩ yɩ wa dɩ, “N taa, yi n wɩɩrɩ gie yada, saŋŋa kieŋ ta vuota dɩ kaaŋ jɩaŋ tɩ Chɔɔŋ Ŋmɩŋ kunkogiri gie sikpeŋ yaa Jerusalemi ma.
43004022	Nɩnɩŋ Samaria vuosi ka sɩba vuodieke nɩ jɩanna ama tɩnɩŋ Juu vuosi nɩŋ sɩba vuodieke tɩ jɩanna mɩŋ dama gbatɩtaanɩŋ wɩa nyɩŋ wa Juu vuosi jigiŋ mɩŋ.
43004023	Ama saŋŋa kieŋ, ta wɔŋ keŋ mɩŋ, saŋŋa dieke vuodiekemba dɩ senne jɩama tɩ chɔɔŋ Ŋmɩŋ wa nan seŋ jɩaŋ wa ʊ Halɩkasɩka hagɩrɩŋ ma ta sɩmma vuodieke ʊ yine, dama banɩŋ vuosi mi tɩ Chɔɔŋ dɩ yaala dɩ ba jɩama wa.
43004024	Ŋmɩŋ yiwo Haalɩŋ, ta vuodiekemba dɩ jɩanna wa mʊ ba jɩama wa aŋaŋ wusie, ʊ Halɩkasɩka hagɩrɩŋ ma.”
43004025	Hɔgʊ wa die dɩ balɩ wa dɩ, “N sɩba a baarɩ Masia wa vuodieke ba wasɩnana Ŋmɩŋ Vuovʊarɩkɩrɩ nan keŋ, ta ʊ keŋ keŋ ʊ nan dagɩ tɩ wɩaha gie mana chɩasɩ.”
43004026	Yisa die dɩ yiŋŋi balɩ wa dɩ, “Manɩŋ n wonde, vuodieke dɩ balala wɩa aŋaŋ fʊ naa.”
43004027	Womi die ʊ kʊaŋandɩɩsɩrɩba die dɩ yiŋŋi keŋ, die dɩ yi be mamachi pam ʊ balala wɩa aŋaŋ hɔgʊ wa, ama ba wʊnyɩ mana die ka pɩasɩ hɔgʊ wa dɩ, “Bɩa fʊ yaala?” Yaa a pɩasɩ Yisa dɩ “Bɩa fʊ bala wɩa aŋaŋ hɔgʊ wa?”
43004028	Womi hɔgʊ wa die dɩ vaa ʊ kpagɩrɩ mi, ta yiŋŋi ga tɩka sʊŋ a balɩ yɩ vuosisi dɩ,
43004029	“Nɩ keŋ ye daa dieke dɩ bala mɩŋ wudiekemba mana n yine. Ʊ baaŋ yi Ŋmɩŋ Vuovʊarɩkɩrɩ?”
43004030	Die wɩa, die ba nyɩŋ tɩka ma a ga Yisa jigiŋ.
43004031	Saŋka mi die Yisa kʊaŋandɩɩsɩrɩba die dɩ jʊʊsa wa dɩ, “Dɩdagɩrʊ dii nyindiike.”
43004032	Yisa die dɩ yiŋŋi balɩ ba dɩ, “N yaa wa nyindiike a baaŋ dii ta nɩ ka sɩba bʊ wɩa.”
43004033	Die wɩa, ʊ kʊaŋandɩɩsɩrɩba die dɩ pɩasa taŋ dɩ, “Dɩ baaŋ yi vuoŋ yalla nyindiike a keŋ yɩ wa?”
43004034	Yisa die dɩ balɩ a yɩ ba dɩ, “Manɩŋ n nyindiike yi wo dɩ n yi vuodieke dɩ tʊnna mɩŋ wa dʊŋŋʊ a kpatɩ, ʊ tʊʊmaha ʊ nagɩna yɩ mɩŋ dɩ n tʊŋ wa.
43004035	Nɩnɩŋ nɩ ŋaaŋ bala dɩ, ‘Chɩɩtɩ a nɩɩsa tɩala ta zaaha gobiku tʊgɩ.’ Ama n bala nɩ dɩ nɩ mɩŋŋɩ a daansɩ kʊatɩtɩ, zaaha bieye mɩŋ aŋaŋ gobiŋ.
43004036	Ta zaagobiribe nan daansɩ tuo ba tune, ta zaa dieke ba gobinene wo, banɩŋ ba yine vuota diekemba dɩ baaŋ daansɩ ye miivoli dieke dɩ wone kpatɩŋ, ta vuodiekemba dɩ bʊrɩna wa aŋaŋ vuodiekemba dɩ gobine mana nan daansɩ yaa sʊgɩfɩalɩŋ zaaha wɩa.
43004037	Dɩ yiwo wusie ba balla dɩ, ‘Bataŋ bʊrɩnana ta bataŋ dɩaŋ dɩ gobe.’
43004038	N tʊma nɩ dɩ nɩ ga gobi jigidieke nɩ kana ka bʊrɩya; vuosi bataŋ die kʊna ta nɩ keŋ die ka nyʊarɩ.”
43004039	Die Samaria vuosi pam die dɩ wʊŋ hɔgʊ wa dɩ bala dɩ, “Yisa balɩ mɩŋ mɩŋ wudiekemba mana n yine”, ta die yi Yisa yada.
43004040	Die wɩa die ba kenne ʊ jigiri, ba jʊʊsɩ wa dɩ ʊ wɩarɩ a bemme ba jigiŋ; die wɩa Yisa die dɩ wɩarɩ ba jigiŋ damʊʊma ale.
43004041	Vuosi pam die dɩ yiwo yada a gʊtɩ aŋaŋ wudieke ʊ balla wa,
43004042	ta balɩ a yɩ hɔgʊ wa dɩ, “Lele tɩ yi yada mɩŋ, daa wudieke fʊ balla wa wɩa ama tɩ gbaŋ gbaŋ tɩ wʊŋ wa mɩŋ ta sɩba a baarɩ ʊ seŋ yiwo dʊnɩa ka gie gbɩgbatɩtaantʊ.”
43004043	Die ka daraa ale kʊaŋ chaaŋ, Yisa die dɩ nyɩŋ mi a ga Galili tɩŋgbaŋ ma,
43004044	dama die ʊ wɔŋ baarɩ dɩ, “Ŋmɩŋ naazʊa wo jɩlɩma ʊ gbaŋ gbaŋ ʊ tɩŋgbaŋ ma.”
43004045	Die ʊ gana a ga tʊgɩ Galili wo, mi vuosi die dɩ mɩŋŋɩ tuo wo chaantɩ dama die ba ga Jerusalemi mɩŋ a ga dii gasɩtɩaŋkʊ dʊʊgaka ta die ye ʊ yine wudiekemba mana dʊʊga ka saŋŋa.
43004046	Die ʊ benne Galili tɩŋgbaŋ ma wa, ta die keŋ ga Keenani tɩŋ ma, jigidieke die ʊ vana nyaabʊ dɩ bɩrɩŋ daabʊ. Ta jakʊʊŋ wʊnyɩ dɩ bie Kapenɔmi ma ʊ bʊa dɩ yʊagɩ.
43004047	Die ʊ wʊnna dɩ Yisa nyɩŋ Judia a keŋ Galili me wo, die ʊ ga Yisa jigiŋ a jʊʊsɩ wa dɩ ʊ keŋ Kapenɔmi a keŋ gbaaŋ ʊ bʊa wa dɩ yaalɩnana ʊ kpi wo.
43004048	Yisa die dɩ balɩ a yɩ wa dɩ, “Nɩ kaaŋ yi yada ntaala nɩ ye dagɩtɩ mamachi wʊkpɩɩma.”
43004049	Jakʊʊrɩ die dɩ baarɩ dɩ, “Jakʊʊŋ kiere dɩ daa die n bʊa wa nan kpi.”
43004050	Yisa die dɩ balɩ a yɩ wa dɩ, “Gamma, fʊ bʊa wa nan ye gbaamɩŋ.” Daa wa die dɩ yi Yisa yada ta ga.
43004051	Die ʊ bene sieku me a gara wa, ʊ tʊntʊntɩŋ die dɩ tuoli wo sieku mi a balɩ wa dɩ, “Fʊ bʊa wa ye alaafɩa mɩŋ.”
43004052	Ʊ pɩasɩ ba saŋŋa dieke ʊ bʊa wa dɩ yene alaafɩa wa, ba baarɩ dɩ, “Nyɩŋgbaŋ tuulibu va wa mɩŋ dienewo ŋmɩntʊasɩ bimbilimiŋ balɩmɩŋ saŋŋa.”
43004053	Bʊa wa chɔɔŋ wa die dɩ tɩɩnsɩ dɩ saŋka mi gbaŋ gbaŋ die Yisa dɩ balɩ wa dɩ, “Fʊ bʊa wa nan ye gbaamɩŋ.” Die wɩa wʊnɩŋ aŋaŋ ʊ tigiŋ vuosi mana die dɩ yi Yisa yada.
43004054	Mamachi wʊkpɩɩka gie die gʊtɩna bule Yisa dɩ yine ʊ nyɩnna Judia a ga Galili tɩŋgbaŋ ma wa.
43005001	Ka kʊaŋ chaaŋ, Yisa die dɩ jʊalɩ ga Jerusalemi dɩ ʊ dii Juu vuosi dʊʊga kaanɩ.
43005002	Jerusalemi ma, gbagɩŋ kaanɩ die dʊna aŋaŋ nyaaŋ a gbigi Yiise Sanʊaŋ, ta Juu vuosi jabalɩkɩŋ ma, ba wasa ka Befizata, ta die yaa lɩɩfaasɩ anʊ.
43005003	Mi die yʊagɩtieliŋ pam die dɩ ŋaaŋ dʊaga, bataŋ die yiwo yɩɩsɩ, bataŋ dɩ yi gbɩlɩsɩ, bataŋ dɩaŋ dɩ yi nyɩŋgbaŋ kpiititieliŋ. ((Die ba dʊa a chɩɩsa mɩŋ dɩ nyaabʊ dɔŋ,
43005004	dama saŋŋa ataŋ Ŋmɩŋ Malaka ŋaaŋ keŋ sʊʊŋ mɩŋ a dɔŋ nyaabʊ ta yʊagɩtieŋ dieke dɩ wolinne a ga nan nyaabʊ ma ŋaaŋ ye wo gbaamɩŋ a nyɩŋ yʊagɩ dieke mana ʊ yalla ma.))
43005005	Daa wʊnyɩ die dɩ bie mi a yʊagɩ die bɩna baŋɩsɩ-taa aŋaŋ anɩɩ.
43005006	Yisa die dɩ ye wo ʊ dʊna mi ta mɩŋŋɩ dɩ ʊ yʊagɩ yʊasɩ mɩŋ, die wɩa die ʊ balɩ a yɩ wa dɩ, “Yaala fʊ ye alaafɩa mɩŋ?”
43005007	Daa yʊagɩtieŋ wo die dɩ baarɩ dɩ, “Jakʊʊŋ, n wo vuoŋ mana giena ʊ baaŋ nagɩ mɩŋ a yi nyaabʊ ma dɩɩ yi nyaabʊ dɩ keŋ dɔŋ; maŋ keŋ mɩa dɩ n juu bʊ sʊŋ, vuogaaŋ ŋaaŋ woliŋ mɩŋ mɩŋ.”
43005008	Yisa die dɩ balɩ a yɩ wa dɩ, “Hagɩ a nagɩ fʊ kalɩŋŋa a chʊmma.”
43005009	Lele womi daa wa die dɩ ye alaafɩa; ta nagɩ ʊ kalɩŋŋa a dɩɩ chʊŋ. Daa dieke wɩɩrɩ gie die dɩ yine wo die yiwo davʊʊsɩkɩrɩ daaŋ,
43005010	die wɩa Juu vuosi nyɩŋkʊraha die dɩ ballɩ a yɩ daa dieke dɩ yene gbaaŋkʊ dɩ, “Davʊʊsɩkɩŋ daaŋ wʊnna. Tɩ mɩraha ka yɩ sieŋ dɩ fʊ chii fʊ kalɩŋŋa.”
43005011	Die daa wa die dɩ yiŋŋi a balɩ ba dɩ, “Daa dieke dɩ gbaanna mɩŋ wa balɩ mɩŋ mɩŋ dɩ, ‘Nagɩ fʊ kalɩŋŋa a chʊmma.’ ”
43005012	Ba pɩasɩ wa dɩ, “Mɩnɩa yine daa dieke dɩ balla fʊ dɩ fʊ nagɩ fʊ kalɩŋŋa a chʊmma wa?”
43005013	Ama daa wa die ka sɩba vuodieke dɩ gbaanna wa, dama kpɩkpaaŋ die benne mi ta Yisa die dɩ wɔŋ nyɩŋ mi a ga.
43005014	Ka kʊaŋ chaaŋ die Yisa die dɩ ye daa wa Ŋmɩŋ jɩamɩŋ juokpeŋkpɩɩkʊ ma a balɩ a yɩ wa dɩ, “Ye, lele ye alaafɩa mɩŋ, die wɩa vaa fʊ tʊntʊmbɩatɩtɩ, dɩ daa die wʊbɩaŋ dɩ tɩanna naa nan keŋ fʊ ma.”
43005015	Yisa die dɩ balla aŋaŋ daa wa a kpatɩ wa kʊaŋ chaaŋ, daa wa die dɩ nyɩŋ mi a ga balɩ Juu vuosi nyɩŋkʊraha dɩ dɩ yiwo Yisa die gbaanna wa wa.
43005016	Ta nyɩŋkʊraha die dɩ piili a mugise Yisa dama ʊ gbaanna daa wa davʊʊsɩkɩrɩ daarɩ wɩa.
43005017	Yisa die dɩ yiŋŋi a balɩ ba dɩ, “N Chʊa Ŋmɩŋ tʊma mɩŋ saŋŋa mana ta n gbaŋ dɩ tʊma die.”
43005018	Yisa balɩkʊ gie die dɩ vaa Juu vuosi nyɩŋkʊraha dɩ faasɩ a ŋmɩntɩ niŋ dɩ ba kʊʊ wa, daa ʊ chʊʊsɩna davʊʊsɩkɩrɩ daarɩ mɩrɩka nyɩɩna ma wɩa ama ʊ balla dɩ Ŋmɩŋ yiwo ʊ chɔɔŋ wa, ka dagɩ dɩ ʊ naga wa ʊ gbaŋ a magɩsa Ŋmɩŋ.
43005019	Die wɩa Yisa die dɩ yiŋŋi a balɩ ba dɩ, “Wusie maŋ bala nɩ: Manɩŋ Bʊa wa kaaŋ bɩagɩ a yi wɩɩŋ n gbaŋ gbaŋ n dʊŋŋʊ ma ama n yie wudieke n yene n Chʊa wa dɩ yinene. Dama n Chʊa wa dɩ yinene wudieke wo, kanɩŋ manɩŋ Bʊa wa dɩaŋ dɩ yie.
43005020	Dama n Chʊa dɩ faasɩna cho mɩŋ wɩa ʊ dagɩ mɩŋ wudieke mana wʊnɩŋ ʊ gbaŋ gbaŋ dɩ yinene. Ʊ nan dagɩ mɩŋ wʊkpɩɩma diekemba dɩ tɩanna naa, aŋ a yi nɩ mamachi.
43005021	Sɩba n Chʊa dɩ vasɩnana kunti dɩ haga kunti me wo, ta yɩa ba miivoli die wo, die gbaŋ gbaŋ manɩŋ vuodieke dɩ yine Bʊa wa dɩ yɩa vuodiekemba n yaalala miivoli.
43005022	N Chʊa ka die vuoŋ sarɩya, ama ʊ yɩ wa manɩŋ ʊ Bʊa wa sieŋ dɩ n dii vuosi sarɩya,
43005023	amʊ vuoŋ mana yɩma mɩŋ jɩlɩma sɩba ba yɩnana n Chʊa Ŋmɩŋ jɩlɩma dene wo. Vuodieke nɩŋ mana dɩ kana ka yɩ mɩŋ jɩlɩma ka dagɩ sɩba ʊ ka yɩa n Chʊa Ŋmɩŋ vuodieke dɩ tʊnna mɩŋ wa jɩlɩma mɩŋ.
43005024	“Wusie maŋ bala nɩ, vuodieke nɩŋ mana dɩ wʊnna n wɩaha gie ta yi vuodieke dɩ tʊnna mɩŋ wa yada yaa wa miivoli dieke dɩ wone kpatɩŋ, ta Ŋmɩŋ kaaŋ bɩ dii ʊ sarɩya a chʊʊsɩ wa, ama ʊ wɔŋ nyɩŋ wa kuŋ me a juu miivoli me mɩŋ.
43005025	“Wusie maŋ bala nɩ, saŋŋa kieŋ ta ka wɔŋ keŋ mɩŋ ta kunti nan wʊŋ manɩŋ Ŋmɩŋ Bʊa wa lɔlɩŋ, ta vuodiekemba mana dɩ wʊnna n lɔlɩkʊ nan ye miivoli dieke dɩ wone kpatɩŋ.
43005026	N Chʊa Ŋmɩŋ dɩ sɩna miivoli a yɩa vuosi dene wo, die gbaŋ gbaŋ ʊ yɩ manɩŋ ʊ Bʊa wa dɩ n sɩmma miivoli a yɩma vuosi.
43005027	Ta bɩ yɩ mɩŋ yiko dɩ n dii vuosi sarɩya, dama n yi wo Vuota Bʊa.
43005028	Nɩ da vaa ka yi nɩ mamachi, saŋŋa kieŋ ta vuodiekemba mana dɩ kpine nan daansɩ wʊŋ n lɔlɩŋ,
43005029	ta hagɩ kuŋ me; ta vuodiekemba dɩ yine vɩɩnɩŋ nan hagɩ ta ye miivoli dieke dɩ wone kpatɩŋ, ta vuodiekemba dɩaŋ dɩ yine wʊbɩatɩtɩ nan hagɩ aŋ n dii ba sarɩya ta baarɩ ba chʊʊsɩya.
43005030	“Manɩŋ n kaaŋ bɩagɩ a yi wɩɩŋ aŋaŋ n gbaŋ gbaŋ yiko, n die vuosi sarɩya sɩba Ŋmɩŋ dɩ balala mɩŋ die, ta n sarɩyaka dɩ yi wusie, dama n ka mɩa dɩ n yi wudieke n sʊŋ dɩ yaalɩnana, ama n yaala dɩ n yiwo wudieke vuodieke dɩ tʊnna mɩŋ wa dɩ yaalɩnana.
43005031	“Dɩɩ yi maŋ dii n gbaŋ gbaŋ n siara, vuosi kaaŋ tuo a dii dɩ dɩ yiwo wusie.
43005032	Ama vuoŋ benne a bala vuosi yaa gamma vuodieke n yine. Wʊnɩŋ ʊ yiwo Ŋmɩŋ, ta maŋ sɩba dɩ ʊ balɩkʊ yiwo wusie.
43005033	“Die nɩ tʊŋ wa tʊntʊntɩŋ Jɔɔn vuodieke dɩ sɩnana vuosi Ŋmɩŋ nyaabʊ jigiŋ, ta ʊ gbaŋ die dɩ balɩ wusie yaa gamma n ma.
43005034	Dɩ ka yi talasɩ dɩ vuoŋ balɩ wɩa yaa gamma n ma, ama n balɩ nɩ naa amʊ nɩ nan ye gbatɩtaanɩŋ.
43005035	Jɔɔn die sɩɩ sɩba popoli dɩ ŋaana die ta chaana, ta die nɩ nagɩ saŋŋa bɩta a dii nansɩŋ ʊ chaaŋkʊ ma.
43005036	“Ama mamachi wʊkpɩɩma diekemba n tʊnnana, hanɩŋ daga n siara a tɩaŋ wudieke Jɔɔn die dɩ balala yaa gamma n ma wa. Tʊnkpɩɩma diekemba n tʊnnana wa yiwo tʊŋ dieke n Chʊa Ŋmɩŋ dɩ nagɩna a yɩ mɩŋ dɩ n tʊŋ, ta tʊʊmaha dɩ yi siara a dagɩ dɩ n Chʊa Ŋmɩŋ tʊnna mɩŋ.
43005037	“A bɩ gʊtɩ, n Chʊa Ŋmɩŋ vuodieke dɩ tʊnna mɩŋ wa gbaŋ yiwo n siara. Ta nɩ ye ka wʊŋ ʊ lɔlɩŋ yaa a ye wo aŋaŋ nɩ nine,
43005038	ta nɩ ka nagɩ ʊ wɩaha a yi nɩ sʊgɩtɩ ma, dama nɩ ka yi vuodieke ʊ tʊnna wa yada.
43005039	“Nɩ ŋaaŋ karɩma Ŋmɩŋ gbaŋkʊ mɩŋ ta yile dɩ nɩ nan ye miivoli dieke dɩ wone kpatɩŋ a ma, ta Ŋmɩŋ gbaŋkʊ mi dɩ bala n wɩa,
43005040	ama ta nɩ zeti dɩ nɩ keŋ n jigiŋ aŋ n yɩ nɩ miivoli mi.
43005041	“N ka yaala bɩrɩŋ vuota jigiŋ.
43005042	N wɔŋ sɩba mɩŋ dɩ nɩ ka wɔŋ cho Ŋmɩŋ nɩ sʊgɩtɩ ma.
43005043	N keŋye mɩŋ n Chʊa Ŋmɩŋ saaŋ ma, ta nɩ ka tuo mɩŋ. Ama dɩɩ yi vuoŋ dɩ keŋ ʊ gbaŋ gbaŋ saaŋ ma, nɩ tuose wo mɩŋ.
43005044	Nɩ yaala nɩ ye bɩrɩŋ a nyɩmma tamba jigiŋ ama nɩ ka mɩa dɩ nɩ ye bɩrɩŋ a nyɩmma Ŋmɩŋ balɩŋka jigiŋ. Die wɩa nɩ ka yi mɩŋ yada wa.
43005045	Nɩ da yilime dɩ n nan galɩŋ nɩ n Chʊa Ŋmɩŋ nɩŋŋa. Dama vuodieke dɩ balla ʊ galɩŋ nɩ, wʊnɩŋ ʊ yine Mosisi, vuodieke nɩ yine yada wa.
43005046	Dɩɩ yi die nɩ seŋ yi Mosisi maagɩkʊ yada, nɩ tɩŋ nan yi mɩŋ yada, dama die ʊ maagɩya mɩŋ yaa gamma n wɩa.
43005047	Ama nɩ kana ka yi wudieke ʊ maagɩna yada wa, lalɩa nɩ baa nɩ yi n wʊbalɩkaha gie yada?”
43006001	Naa kʊaŋ chaaŋ Yisa die dɩ nyɩŋ mi a garɩsɩ Galili gbagɩkpɩɩŋ dieke ba bɩna wasa Tiberisi wo.
43006002	Die kpɩkpaaŋ die dɩ dɩ wa, dama die ba ye ʊ mamachi tʊnkpɩɩma diekemba ʊ yine wo ta yi yʊagɩtieliŋ dɩ ye gbaamɩŋ wa.
43006003	Ta Yisa aŋaŋ ʊ kʊaŋandɩɩsɩrɩba die dɩ jʊalɩ kunkogiŋ a kalɩ.
43006004	Saŋka mi ta Juu vuosi gasɩtɩaŋkʊ dʊʊgaka die gbigiye mɩŋ.
43006005	Yisa die dɩ kala wa die ʊ keŋ ye kpɩkpaaŋ dɩ kienene ʊ jigiŋ. Die ʊ pɩasɩ Filipi dɩ, “Sɩa tɩ nan ye nyindiike a daa a yɩ vuosi gie mana?”
43006006	Die ʊ pɩasa naa, dɩ ʊ magɩsɩ Filipi a ye, dama die ʊ wɔŋ sɩba wudieke ʊ bala ʊ yi mɩŋ.
43006007	Ta Filipi die dɩ yiŋŋi balɩ wa dɩ, “Dɩɩ yi tɩ yaala dɩ tɩ daa paanʊ a yɩ vuosi gie, bʊ ligire nan tɩaŋ salɩma ligire bie kɔbɩsɩ-le, ta vuoŋ mana ye ye bɩta.”
43006008	Ʊ kʊaŋandɩɩsɩrɩba wʊnyɩ ba wasɩna Andurusi ta yi Simoni Piita nɩmbʊa wa die dɩ baarɩ dɩ,
43006009	“Bʊa wʊnyɩ benne giena a yaa paanʊ golime anʊ aŋaŋ zaasɩbɩsɩ ale. Ama a kaaŋ bɩagɩ a yi vuosi gie mana wɩɩŋ.”
43006010	Yisa die dɩ balɩ a yɩ ʊ kʊaŋandɩɩsɩrɩba dɩ, “Vaa vuosisi sʊʊŋ kala tɩŋgbaŋ.” Hʊʊbɩsɩ pam die benne mi, ta vuosisi dɩ sʊʊŋ kalɩ tɩŋgbaŋ, ta dembisi die yiwo tuse anʊ mi.
43006011	Yisa die dɩ nagɩ paanʊ golimehe a bɩrɩ Ŋmɩŋ ta die nagɩ a yɩ ba tɩa tɩa a yɩ vuodiekemba dɩ kala mi wo. Ta die bɩ nagɩ zaasɩbɩsɩsɩ a yi die gbaŋ gbaŋ, ba mana die dɩ dii a tʊgɩ ba yaalɩnana dene.
43006012	Die ba mana die dɩ dine a chagɩ wa, ʊ balɩ a yɩ ʊ kʊaŋandɩɩsɩrɩba dɩ, “Nɩ vaarɩ nyintɩalɩkaha mana ta da vaa a taaŋ yɔrɩ.”
43006013	Die wɩa die ba vaarɩ vuosisi dɩ dine paanʊ golime anʊ ta tɩalɩ tɩalɩ wa a suuli kparɩsɩ baŋ aŋaŋ ale.
43006014	Die vuodiekemba dɩ benne mi ta ye Yisa dɩ yine mamachi wʊkpɩɩka gie wo die dɩ baarɩ dɩ, “Wusie, daa wa seŋ yiwo Ŋmɩŋ naazʊa dieke Mosisi dɩ bala dɩ ʊ nan keŋ dʊnɩa ka gie me wo.”
43006015	Yisa die dɩ mɩŋŋɩ dɩ ba yie siri dɩ ba keŋ a yigi wo aŋaŋ hagɩrɩŋ a yi wo naaŋ; die wɩa die ʊ bɩ yiŋŋi jʊalɩ ga kunkogiri me a ga bie ʊ nyɩɩna ma.
43006016	Die jɩŋmɩŋ die dɩ tʊgɩna, ʊ kʊaŋandɩɩsɩrɩba die dɩ sʊʊŋ ga gbagɩkpɩɩrɩ ma,
43006017	a nagɩ haarɩŋ a garɩsɩ gbagɩkpɩɩrɩ a yiŋŋi gara Kapenɔmi. Yuŋ die dɩ sibe ta Yisa die dɩ ye ka keŋ gʊtɩ ba ma.
43006018	Saŋka gie bʊlɔgɩsɩkpeŋkpɩɩŋ die dɩ nɩga ta dɔma nyaabʊ.
43006019	Die Yisa kʊaŋandɩɩsɩrɩba die dɩ dɔŋ a ga sɩba malisi ataa yaa anɩɩsa, ta die keŋ ye Yisa dɩ chʊnnana nyaabʊ sikpeŋ a keŋ gbige haarɩkʊ, ta ŋmaamɩŋ die dɩ yigi be.
43006020	Yisa die dɩ balɩ ba dɩ, “Nɩ da vaa ŋmaamɩŋ yalla nɩ, dɩ yiwo manɩŋ.”
43006021	Die ba nagɩ wa aŋaŋ sʊgɩfɩalɩŋ a yi haarɩkʊ ma, ta lele womi ba haarɩkʊ die dɩ ga tʊgɩ gbagɩkpɩɩrɩ nʊaŋ jigidieke chaaŋ die ba ganana wa.
43006022	Ka tʊnvʊʊsa die kpɩkpaaŋ dieke die dɩ wɩarɩna gbagɩkpɩɩrɩ mi wo chaakʊ die dɩ ye dɩ haarɩ balɩmɩŋ nyɩɩna ma tɩalɩna mi. Die ba sɩba dɩ dienewo Yisa ka juu haarɩkʊ a ga aŋaŋ ʊ kʊaŋandɩɩsɩrɩba, dama die ba gaya mɩŋ ta va wa.
43006023	Die haarɩsɩ ataŋ die dɩ nyɩŋ Tiberisi a keŋ zie gbagɩkpɩɩrɩ kʊanʊaŋ jigidieke die tɩ Yɔmʊtieŋ dɩ nagɩna paanʊkʊ a bɩrɩ Ŋmɩŋ ta kpɩkpaakʊ dɩ dii wo.
43006024	Die kpɩkpaakʊ dɩ yene ta Yisa aŋaŋ ʊ kʊaŋandɩɩsɩrɩba wo mi wo, die ba juu haarɩsɩ mi a ga Kapenɔmi a dɩ dɩa yaala Yisa.
43006025	Die vuosisi die dɩ jʊalɩna a ye Yisa gbagɩkpɩɩrɩ mi chaakʊ, die ba pɩasɩ wa dɩ, “Dɩdagɩrʊ, saŋŋa bɩa fʊ keŋ giena?”
43006026	Yisa die dɩ yiŋŋi a balɩ ba dɩ, “Wusie maŋ bala nɩ, nɩnɩŋ nɩ dɩ dɩa a yaala mɩŋ da nɩ yene mamachi dagɩtɩ wɩa ama die n yɩna nɩ nyindiike nɩ dii chagɩ wa wɩa.
43006027	Nɩ da tʊmma tʊʊma nyindiike diekemba dɩ chʊʊsɩnana wɩa, ama nɩ tʊmma tʊʊma nyindiike diekemba dɩ yɩnana vuosi miivoli dieke dɩ wone kpatɩŋ wɩa. Manɩŋ Vuota Bʊa nan yɩ nɩ kanɩŋ nyindiike mi, dama n Chʊa Ŋmɩŋ yɩna mɩŋ kanɩŋ yiko dɩ n yɩma nɩ.”
43006028	Die wɩa die ba pɩasɩ wa dɩ, “Bɩa tɩ ba tɩ tʊŋ aŋ ka yi Ŋmɩŋ tʊʊma?”
43006029	Yisa die dɩ yiŋŋi balɩ ba dɩ, “Ŋmɩŋ yaala nɩ yiwo vuodieke ʊ tʊnna wa yada.”
43006030	Die ba yiŋŋi balɩ dɩ, “Mamachi wʊbɩa fʊ nan yi aŋ tɩ ye ta yi fʊ yada? Bɩa fʊ baa fʊ yi?
43006031	Tɩ chɔɔŋkʊʊlɩba die dii wo nyindiike dieke ba wasɩnana maana saŋŋa dieke ba benne hagɩrɩ ma, sɩba ba maagɩna Ŋmɩŋ gbaŋkʊ ma die wo dɩ, ‘Ʊ yɩ ba wa nyindiike a nyɩŋ arɩzanna ma dɩ ba dii.’ ”
43006032	Yisa die dɩ baarɩ dɩ, “Wusie maŋ bala nɩ, daa Mosisi die yɩna nɩ nyindiike a nyɩŋ arɩzanna ma wa, ama dɩ yiwo n Chʊa Nabidie Ŋmɩŋ, wʊnɩŋ ʊ yɩna nɩ wusie nyindiike dieke dɩ nyɩna arɩzanna ma wa.
43006033	Nyindiike dieke Ŋmɩŋ dɩ yɩnana nɩ wa, yiwo vuodieke dɩ nyɩna arɩzanna a keŋ sʊʊŋ ta yɩa dʊnɩaka gie vuosi miivoli wo.”
43006034	Die ba baarɩ, “Jakʊʊŋ, yɩma tɩ nyindiike gie daaŋ mana.”
43006035	Yisa die dɩ balɩ yɩ ba dɩ, “Manɩŋ n yine miivoli nyindiikehe. Vuodieke dɩ kienene n jigiŋ, kɔŋ kaaŋ bɩ yigi wo, ta vuodieke dɩaŋ dɩ yi mɩŋ yada nyanyuule kaaŋ yigi wo.
43006036	N wɔŋ balɩ nɩ dɩ nɩ ye mɩŋ mɩŋ, ama nɩ ka yi mɩŋ yada.
43006037	Ama vuodieke nɩŋ mana n Chʊa Ŋmɩŋ dɩ nagɩna yɩ mɩŋ, nan keŋ n jigiŋ a yi mɩŋ yada, ta n kaaŋ yagɩ vuodieke nɩŋ dɩ kienene n jigiŋ.
43006038	Dama n nyɩŋ wa arɩzanna ma a keŋ sʊʊŋ dɩ n yi Ŋmɩŋ vuodieke dɩ tʊnna mɩŋ dʊŋŋʊ daa manɩŋ n dʊŋŋʊ.
43006039	Wʊnɩŋ Ŋmɩŋ die dɩ tʊnna mɩŋ wa, ʊ choti yiwo dɩ n daa vaa vuodiekemba ʊ nagɩna yɩ mɩŋ wa wʊnyɩ bɩa, ama a keŋ sʊgɩrɩ ba mana a nyɩŋ kuŋ me dʊnɩa kpatɩŋ daraaŋ.
43006040	Wudieke n Chʊa dɩ yaalala wʊnna; dɩ vuodiekemba mana dɩ yene ʊ Bʊa wa ta yiwo yada wa, yallɩma miivoli dieke dɩ wone kpatɩŋ; ta n nan daansɩ sʊgɩrɩ ba mana a nyɩŋ kuŋ me dʊnɩa kpatɩŋ daraaŋ.”
43006041	Die Juu vuosisi die dɩ piili a vʊʊna wɩa, die ʊ bala dɩ, “Manɩŋ n yine nyiindiike dɩ nyɩna arɩzanna ma a keŋ sʊʊŋ wa.”
43006042	Die ba pɩasa tamba dɩ, “Daa daa wa gie yine Josefu bʊa, Yisa wa? Ta tɩ sɩba ʊ chɔɔŋ aŋaŋ ʊ nuŋ wo? Lalɩa ʊ baarɩ dɩ ʊ nyɩŋ wa arɩzanna ma a keŋ sʊʊŋ?”
43006043	Yisa die dɩ yiŋŋi balɩ ba dɩ, “Nɩ vaa vʊʊnɩŋ.
43006044	Vuoŋ kaaŋ bɩagɩ keŋ n jigiŋ, ntaala n Chʊa Ŋmɩŋ vuodieke dɩ tʊnna mɩŋ wa yaa wa keŋ, ta n nan daansɩ sʊgɩrɩ wa a nyɩŋ kuŋ me dʊnɩa kpatɩŋ daraaŋ.
43006045	Ŋmɩŋ naazʊalɩba die maagɩya Ŋmɩŋ gbaŋkʊ sʊŋ dɩ, ‘Ŋmɩŋ nan dagɩ vuota mana.’ Ta vuodieke mana dɩ wʊnna n Chʊa Ŋmɩŋ ta tuose ʊ wɩaha, wʊnɩŋ ʊ kieŋ wo n jigiŋ.
43006046	Vuoŋ ye ka ye n Chʊa Ŋmɩŋ, sie manɩŋ vuodieke dɩ nyɩnna ʊ jigiŋ nyɩɩna ma yene wo.
43006047	“Wusie maŋ bala nɩ, vuodieke dɩ yine mɩŋ yada, wʊnɩŋ ʊ yaa wa miivoli dieke dɩ wone kpatɩŋ.
43006048	Manɩŋ n yine miivoli nyindiikehe.
43006049	Nɩ chɔɔŋkʊʊlɩba die dii wo maana hagɩrɩ ma, ama ta die kpi.
43006050	Ama nyindiike dieke dɩ nyɩnna arɩzanna ma a keŋ sʊʊŋ nɩŋ, vuodieke dɩ dine he kaaŋ kpi.
43006051	Manɩŋ n yine miivoli nyindiikehe die dɩ nyɩnna arɩzanna ma a keŋ sʊʊŋ wa. Vuodieke dɩ dine nyindiikehe gie, nan dɩ yaa miivoli dieke dɩ wone kpatɩŋ. Nyindiike gie yiwo n nyɩŋgbanɩŋ, kanɩŋ maŋ baa n nagɩ yɩ amʊ tɩŋgbaŋka gie vuosi nan dɩ yaa miivoli.”
43006052	Wɩɩrɩ gie die dɩ vaa Juu vuosi dɩ piili a nɩga nɩnhagɩrɩŋ ta pɩasa taŋ dɩ, “Lalɩa daa wa gie dɩ baa ʊ yi a yɩ tɩ ʊ nyɩŋgbanɩŋ aŋ tɩ ŋɔbɩ?”
43006053	Yisa die dɩ balɩ a yɩ ba dɩ, “Wusie maŋ bala nɩ, ntaala nɩ ŋɔbɩ manɩŋ Vuota Bʊa nyɩŋgbanɩŋ ta nyu n zɩmbʊ, nɩ kaaŋ dɩ yaa miivoli nɩ ma.
43006054	Vuodieke nɩŋ mana dɩ ŋɔbɩna n nyɩŋgbanɩŋ ta nyu n zɩmbʊ yaa wa miivoli dieke dɩ wone kpatɩŋ, ta n nan daansɩ sʊgɩrɩ wa a nyɩŋ kuŋ me dʊnɩa kpatɩŋ daraaŋ.
43006055	N nyɩŋgbanɩŋ yine wusie nyindiike ta n zɩmbʊ dɩ yi wusie nyiŋnyuuke.
43006056	Vuodieke dɩ ŋɔbɩna n nyɩŋgbanɩŋ ta nyu n zɩmbʊ bie wo n ma, ta n dɩaŋ maŋ bie ʊ ma.
43006057	“N Chʊa Ŋmɩŋ vuodieke dɩ sɩna miivoli tʊnna mɩŋ, ta ʊ wɩa maŋ yallɩ miivoli. Die gbaŋ gbaŋ dɩ sɩɩ, vuodieke dɩ ŋɔbɩna n nyɩŋgbaŋka nan dɩ yaa miivoli n wɩa.
43006058	Manɩŋ n yine nyindiike dieke dɩ nyɩna arɩzanna ma a keŋ wo. Ta vuodieke nɩŋ mana dɩ dine nyindiikehe, nan dɩ bie ʊ mɩsɩ ma yaa gamma haahuu; hanɩŋ nyindiikehe mi ka sɩɩ sɩba nyindiike dieke nɩ chɔɔŋkʊʊlɩba dɩ dine ama ta keŋ kpi wo.”
43006059	Yisa die balɩ wa naa saŋŋa dieke die ʊ dagɩnana Kapenɔmi Ŋmɩŋ jɩamɩŋ juoku me wo.
43006060	Yisa kʊaŋandɩɩsɩrɩba pam die dɩ wʊnna ʊ dagɩkʊ gie die ba baarɩ dɩ, “Dagɩkʊ gie faasɩ hagɩrɩ mɩŋ. Mɩnɩa baaŋ bɩagɩ tuoke?”
43006061	Vuoŋ die ka balɩ Yisa, ama die ʊ mɩŋŋɩ dɩ ʊ kʊaŋandɩɩsɩrɩba vʊʊna wɩa yaa gamma wudieke ʊ bala wa. Die ʊ pɩasɩ ba dɩ, “Wɩɩrɩ gie vaa nɩ yaala nɩ yiŋŋi mɩŋ?
43006062	Dɩɩ yi nɩ ye manɩŋ Vuota Bʊa dɩ jʊalɩna a gara arɩzanna jigidieke n nyɩnna keŋ wo, lalɩa nɩ baa nɩ yili?
43006063	Ŋmɩŋ Halɩkasɩka yɩnana vuota miivoli, ama vuota gbaŋ gbaŋ kaaŋ bɩagɩ yi naa. Wʊbalɩkɩ diekemba n bala a yɩ nɩ wa yaa wa Ŋmɩŋ Haalɩŋ dieke dɩ yɩnana vuosi miivoli a kieŋ.
43006064	Ama nɩ bataŋ ka yi yada.” Yisa die wɔŋ sɩba mɩŋ a nyɩŋ piiliku me vuodiekemba dɩ kana ka baa ba yiwo yada aŋaŋ vuodieke dɩ bala ʊ posi ʊ chɩaŋ.
43006065	Die ʊ balɩ gʊtɩ dɩ, “Naa wɩa maŋ balɩ nɩ dɩ vuoŋ kaaŋ bɩagɩ a keŋ n jigiŋ ntaala n Chʊa Ŋmɩŋ yɩ wa sieŋ dɩ ʊ keŋ.”
43006066	Naa wɩa die ʊ dɩdɩɩsɩrɩba pam die dɩ yiŋŋi ta ka bɩ dɩ ʊ kʊaŋ bɩbra.
43006067	Die wɩa Yisa die dɩ pɩasɩ ʊ kʊaŋandɩɩsɩrɩba baŋ aŋaŋ bale wo dɩ, “Ta nɩ gbaŋ nɩ nan va mɩŋ?”
43006068	Ta Simoni Piita die dɩ yiŋŋi a balɩ dɩ, “Tɩ Yɔmʊtieŋ, mɩnɩa jigiŋ tɩ baa tɩ ga? Fʊnɩŋ fʊ yalla wʊbalɩka dieke dɩ yɩnana miivoli dieke dɩ wone kpatɩŋ.
43006069	Ta lele tɩ yi fʊ yada mɩŋ ta sɩba a baarɩ fʊ yine Ŋmɩŋ vuokasɩ wa.”
43006070	Yisa die dɩ yiŋŋi balɩ ba dɩ, “Nɩnɩŋ vuosi baŋ aŋaŋ bale wa gie, manɩŋ n vʊarɩna nɩ, ama nɩ wʊnyɩ yiwo Sitaani sɩɩtɩ.”
43006071	Die ʊ bala yaa gamma Judasi vuodieke dɩ yine Simoni Asikaroti bʊa wa wɩa. Wʊnɩŋ ʊ yiwo ʊ kʊaŋandɩɩsɩrɩŋ baŋ aŋaŋ bale wo wʊnyɩ, ta die baa ʊ keŋ posi ʊ chɩaŋ.
43007001	Naa kʊaŋ chaaŋ Yisa die dɩ dɩa Galili tɩŋgbaŋ ma; ta die ka dɩa Judia tɩŋgbaŋ ma dama Juu vuosi nyɩŋkʊraha die yaala ba kʊʊ wa mɩŋ.
43007002	Die Juu vuosi dʊʊga dieke ba wasɩna jaga dʊʊgaka die dɩ gbigi,
43007003	die wɩa Yisa nɩmballɩ die dɩ balɩ a yɩ wa dɩ, “Nyɩŋ gie a ga Judia tɩŋgbaŋ ma amʊ fʊ kʊaŋandɩɩsɩrɩba dɩ benne mi wo nan ye tʊŋ dieke fʊ tʊnnana.
43007004	Vuodieke dɩ yaalɩnana vuosi sɩmma ʊ wɩa ka lɔbɩra wudieke ʊ yinene. Fʊ yinene wɩaha gie wo, vaa dʊnɩa mana sɩmma fʊ wɩa.”
43007005	Ʊ nɩmballɩ gbaŋ die ka yiwo yada.
43007006	Yisa die dɩ balɩ a yɩ ba dɩ, “N saŋŋa ye ka keŋye. Ama nɩnɩŋ nɩŋ saŋŋa mana mʊ a yi nɩ mɩŋ.
43007007	Nɩnɩŋ nɩŋ, dʊnɩaka gie vuosi ka haa nɩ, ama ba haa mɩŋ mɩŋ dama n balala dɩ wudieke ba yinene wo yiwo bɩaŋ wɩa.
43007008	Nɩnɩŋ nɩ gamma dʊʊgaka, manɩŋ n ka gara dʊʊgaka gie dama n saŋŋa ye ka tʊgɩya.”
43007009	Die ʊ balɩ ba naa, ta wɩarɩ bie Galili me.
43007010	Die Yisa nɩmballɩ die dɩ gana dʊʊgaka kʊaŋ chaaŋ, Yisa gbaŋ die dɩ ga; ama die ʊ ka ga yaalɩŋ ma ama die ʊ lɔbɩrɩ a ga mɩŋ.
43007011	Die Juu vuosi nyɩŋkʊraha die dɩ dɩdɩa a yaala wa dʊʊgaka ma, ta die pɩasa vuosi dɩ, “Sɩa daa wa dɩ beri?”
43007012	Die vuosi pam die bie mi a pʊʊsa bala ʊ wɩa; bataŋ die dɩ baarɩ dɩ, “Ʊ yiwo vuovɩɩnɩŋ”, bataŋ dɩaŋ dɩ baarɩ dɩ, “Aayɩ, ʊ gaama vuosi mɩŋ.”
43007013	Ama ba wʊnyɩ die ka yuori balɩ ʊ wɩa dama die ba chɩga Juu vuosi nyɩŋkʊraha mɩŋ.
43007014	Die dʊʊgaka die tʊgɩ wa sʊnsʊŋ ta die Yisa dɩ ga Ŋmɩŋ jɩamɩŋ juokpeŋkpɩɩkʊ ma a piili a daga vuosi Ŋmɩŋ wɩa.
43007015	Die Juu vuosi nyɩŋkʊraha die dɩ wʊnna wa, die dɩ yi be mamachi, ba pɩasa dɩ, “Lalɩa daa wa gie dɩ yi a sɩba wɩa dene ta ka ga tɩ siikusi?”
43007016	Yisa die dɩ yiŋŋi balɩ ba dɩ, “Wudieke n dagɩna wa ka yi n gbaŋ gbaŋ n dagɩŋ, ama a nyɩŋ wa Ŋmɩŋ jigiŋ, vuodieke dɩ tʊnna mɩŋ wa.
43007017	Vuodieke mana dɩ yaalɩnana ʊ yi wudieke Ŋmɩŋ dɩ yaalala nan dɩ sɩba dɩ wudieke n dagɩnana wa nyɩŋ wa Ŋmɩŋ jigiŋ yaa n jigiŋ.
43007018	Vuodieke dɩ balala ʊ gbaŋ gbaŋ ʊ dagɩŋ mɩa mɩŋ dɩ ʊ ye bɩrɩŋ a yɩ ʊ gbaŋ, ama vuodieke dɩ yaalala dɩ ʊ yi aŋ vuodieke dɩ tʊnna wa wa ye bɩrɩŋ yiwo wusietieŋ ta wʊbɩaŋ dɩ wo ʊ ma.
43007019	Daa Mosisi die yɩna nɩ mɩraha? Ama nɩ wʊnyɩ ka dɩ ha. Ta bɩa nɩ mɩa dɩ nɩ kʊʊ mɩŋ?”
43007020	Kpɩkpaakʊ die dɩ yiŋŋi balɩ dɩ, “Fʊnɩŋ yaa wa jɩmbɩaŋ fʊ ma. Mɩnɩa mɩnana ʊ kʊʊ fʊ?”
43007021	Yisa die dɩ yiŋŋi balɩ ba dɩ, “Manɩŋ n yiwo mamachi wʊkpeŋkpɩɩŋ davʊʊsɩkɩrɩ daaŋ, dɩ yi nɩ mamachi.
43007022	Ama Mosisi die yɩna nɩ nʊaŋ dɩ nɩ gobime nɩ ballɩdembisi kɔlaha (Daa Mosisi die piiline ke, ama nɩ chɔɔŋkʊʊlɩba die piiline ke), nɩ ŋaaŋ gobi be mɩŋ davʊʊsɩkɩrɩ daraaŋ.
43007023	Dɩɩ yi nɩ gobe Bʊadembiŋ davʊʊsɩkɩrɩ daraaŋ amʊ nɩ kaaŋ chʊʊsɩ Mosisi mɩraha, bɩa wɩa nɩ jɩa sɩnyɩɩrɩŋ aŋaŋ mɩŋ n gbaanna daa wa davʊʊsɩkɩrɩ daarɩ?
43007024	Nɩ daa daansɩ vuoŋ dɩ sɩna dene ta dii wo ʊ sarɩya, ama dii wo ʊ sarɩya aŋaŋ wudieke dɩ mʊna.”
43007025	Jerusalemi vuosi bataŋ die dɩ baarɩ dɩ, “Daa daa wa gie ba mɩa dɩ ba kʊʊ wa?
43007026	Ye, ʊ bala yeŋ me ta vuoŋ dɩ ka bala wa wɩɩŋ. Dɩ baaŋ yi dɩ nyɩŋkʊraha mɩŋŋɩya mɩŋ dɩ ʊ yiwo Ŋmɩŋ Vuovʊarɩkɩŋ, Masia wa?
43007027	Tɩ sɩba daa wa dɩ nyɩnna jigidieke; ama dɩɩ yi ta Ŋmɩŋ Vuovʊarɩkɩŋ, Masia wa dɩ keŋ keŋ, vuoŋ kaaŋ dɩ sɩba jigidieke ʊ nyɩnna.”
43007028	Die Yisa die dɩ yene daga vuosisi Ŋmɩŋ jɩamɩŋ juokpeŋkpɩɩkʊ ma wa, die ʊ keŋ balɩ aŋaŋ lɔlɩkpɩɩŋ dɩ, “Nɩnɩŋ nɩ yile dɩ nɩ sɩba mɩŋ mɩŋ, ta bɩ yile dɩ nɩ sɩba jigidieke n nyɩnna? Manɩŋ n ka keŋ giena aŋaŋ n gbaŋ gbaŋ n yiko, ama vuodieke dɩ tʊnna mɩŋ wa yiwo wusie tieŋ. Nɩnɩŋ nɩ ka sɩba wa,
43007029	ama manɩŋ n sɩba wa mɩŋ, dama n nyɩŋ wa ʊ jigiŋ, wʊnɩŋ ʊ tʊnna mɩŋ.”
43007030	Womi die ba mɩa dɩ ba yigi wo, ama vuoŋ die ka bɩagɩ yigi wo dama ʊ yigiŋ saŋŋa die ye ka tʊgɩya.
43007031	Ama kpɩkpaakʊ sʊŋ vuosi pam die dɩ yiwo yada, ta baarɩ dɩ, “Ŋmɩŋ vuovʊarɩkɩrɩ Masia wa dɩ keŋ keŋ, ʊ nan tʊŋ mamachi wʊkpɩɩma a tɩaŋ daa wa gie dɩ tʊnna naa?”
43007032	Die Farasisi vuosisi die dɩ wʊŋ kpɩkpaakʊ dɩ pʊʊsɩna a bala wɩaha gie yaa gamma Yisa ma wa, die wɩa die banɩŋ aŋaŋ ba kɩkaabɩtɩba nyɩŋkʊraha die dɩ tʊŋ Ŋmɩŋ jɩamɩŋ juokpeŋkpɩɩkʊ gbɩgbarɩtɩŋ bataŋ dɩ ba ga a yigi Yisa.
43007033	Yisa die dɩ baarɩ dɩ, “N nan dɩ bie nɩ jigiŋ daraa ale ama ka kʊaŋ chaaŋ n nan yiŋŋi ga vuodieke dɩ tʊnna mɩŋ wa jigiŋ.
43007034	Nɩ nan dɩ dɩa a yaala mɩŋ ama nɩ kaaŋ ye mɩŋ, dama jigidieke n bala n bemme wo nɩ kaaŋ bɩagɩ a keŋ mi.”
43007035	Juu vuosi nyɩŋkʊraha die dɩ pɩasa taŋ dɩ, “Sɩa ʊ baa ʊ ga ta tɩ kaaŋ ye wo? Ʊ baa ʊ ga wa Giriiki vuosi tɩgɩ diekemba Juu vuosisi dɩ benne wo a dagɩ Giriiki vuosisi?
43007036	Ʊ baarɩ dɩ, ‘Nɩ nan dɩ dɩdɩa a yaala mɩŋ ama nɩ kaaŋ ye mɩŋ’, ta ‘Nɩ kaaŋ bɩagɩ ga jigidieke n bala n bemme wo’, wɩɩrɩ gie chɩaŋ?”
43007037	Die dʊʊgaka dakpatɩkɩrɩ daraaŋ die yiwo daakpɩɩŋ. Dɩnɩŋ daarɩ mi Yisa die dɩ hagɩ zie a balɩ aŋaŋ lɔlɩkpɩɩŋ dɩ, “Vuodieke nɩŋ mana nyanyuule dɩ yalla, ʊ keŋ n jigiŋ a nyu.
43007038	Dama Ŋmɩŋ gbaŋkʊ baarɩ dɩ, ‘Vuodieke nɩŋ mana dɩ yine mɩŋ yada, miivoli nyaaŋ nan dɩ paala a nyɩŋ ʊ ma.’ ”
43007039	Yisa die balɩ wa naa yaa gamma Ŋmɩŋ Halɩkasɩka ma, Haalɩŋ dieke vuodiekemba dɩ yine wo yada dɩ bala ba keŋ ye wo. Die saŋka mi ta Ŋmɩŋ ye ka yɩ vuosi Halɩkasɩka mi, dama saŋŋa mi ta ʊ ye ka kɔtɩ Yisa ŋmɩŋsikpeŋ.
43007040	Die daadamba pam die dɩ wʊŋ ʊ bala die wo ta baarɩ dɩ, “Daa wa gie seŋ yiwo Ŋmɩŋ naazʊa wusie.”
43007041	Ta bataŋ dɩ baarɩ dɩ, “Ʊ yiwo Ŋmɩŋ Vuovʊarɩkɩrɩ Masia wa.” Ama bataŋ dɩaŋ dɩ baarɩ dɩ, “Ŋmɩŋ Vuovʊarɩkɩrɩ Masia wa kaaŋ nyɩŋ Galili me.
43007042	Ŋmɩŋ gbaŋkʊ dagɩya dɩ Masia baa ʊ yiwo naaŋ Davidi haagɩŋ ta ba nan mɩɩrɩ wa Betilehemi ma tɩgɩ dieke die Davidi dɩ benne.”
43007043	Naa wɩa vuosisi die dɩ puo yaa gamma Yisa ma.
43007044	Die bataŋ dɩ yaala ba yigi wo ama vuoŋ die ka gbɩ wa.
43007045	Die gbɩgbarɩtɩba die dɩ yiŋŋi ga kɩkaabɩtɩba nyɩŋkʊraha aŋaŋ Farasisi vuosisi jigiŋ, die ba pɩasɩ ba dɩ, “Bɩa yine nɩ ka yaa wa a keŋ?”
43007046	Gbɩgbarɩtɩba dɩ yiŋŋi balɩ ba dɩ, “Vuoŋ ye ka balɩ wɩa sɩba daa wa dɩ bala die wo.”
43007047	Farasisi vuosisi dɩ pɩasɩ ba dɩ, “Ʊ gaaŋ nɩ gbaŋ mɩŋ yaa?
43007048	Nɩ ye ye ta nyɩŋkʊraha wʊnyɩ yaa Farasisi vuoŋ yi wo yada?
43007049	Kpɩkpaakʊ gie dɩ kana ka sɩba Ŋmɩŋ mɩraha wɩa, Ŋmɩŋ nan chʊʊsɩ ba.”
43007050	Nikodimosi die yiwo Farasisi vuosi wʊnyɩ, die ʊ yiwo vuodieke dɩ wolinne a ga Yisa jigiŋ. Die ʊ balɩ ba dɩ,
43007051	“Tɩ mɩraha ka yi sieŋ dɩ tɩ dii vuoŋ sarɩya a baarɩ ʊ chʊʊsɩya ta ye ka wʊŋ wa ta ye wudieke ʊ yine.”
43007052	Die ba yiŋŋi pɩasɩ wa dɩ, “Fʊ gbaŋ nyɩŋ wa Galili yaa? Karɩŋ Ŋmɩŋ gbaŋkʊ ta nan ye dɩ Ŋmɩŋ naazʊa ye ka nyɩŋ Galili tɩŋgbaŋ ma.”
43008001	((Womi vuoŋ mana die dɩ ga tigiŋ, ama Yisa die dɩ jʊalɩ ga Olivisi Tɩɩsɩ kunkogiri me.
43008002	Die ka sʊkʊleeliŋ die ʊ yiŋŋi ga Ŋmɩŋ jɩamɩŋ juokpeŋkpɩɩkʊ ma. Die vuosi pam die dɩ taaŋ a giliŋ wo, die ʊ sʊʊŋ kalɩ a piili a daga ba.
43008003	Die mɩraha dɩdagɩrɩba bataŋ aŋaŋ Farasisi vuosisi bataŋ die dɩ yaa hɔgʊ wʊnyɩ die dɩ dʊagɩna aŋaŋ dembiŋ dieke dɩ kana ka yi ʊ chʊrʊ a keŋ juu ta vaa ʊ zie ba mana nɩŋŋa.
43008004	Ta die balɩ a yɩ Yisa dɩ, “Dɩdagɩrʊ, tɩ yigi wo hɔgʊ wa gie ta ʊ dʊa aŋaŋ dembiŋ dieke dɩ kana ka yi ʊ chʊrʊ.
43008005	Tɩ mɩraha sʊŋ Mosisi die baarɩ dɩ hɔgʊ wa mi chanchaaŋ mʊ ba taa wa aŋaŋ tana a kʊʊ mɩŋ, ta fʊnɩŋ, lalɩa fʊ balɩ?”
43008006	Die ba balɩ wa naa dɩ ba ye ʊ nan balɩ wʊbɩaŋ aŋ ba galɩŋ wa. Ama Yisa die dɩ sʊʊŋ a zʊʊrɩ a nagɩ ʊ nuubiŋ a maaga wɩa tɩŋgbaŋ.
43008007	Die ba ye a pɩasa Yisa wɩa yaa gamma hɔgʊ wa ma. Womi Yisa die dɩ hagɩ zie a baarɩ dɩ, “Vuodieke dɩ yene ka yi bɩaŋ, die vuoke woliŋ a nagɩ taŋ a taa wa.”
43008008	Ta die a bɩ sʊʊŋ zʊʊrɩ a maaga tɩŋgbaŋ.
43008009	Die ba wʊnna balɩkʊ naa wa, die ba mana die dɩ nyɩŋ mi wʊnyɩ wʊnyɩ, nyɩŋkʊraha die wolinne nyɩŋ, ta die va Yisa ta hɔgʊ wa die dɩ ye zie mi.
43008010	Yisa die dɩ hagɩ zie a pɩasɩ hɔgʊ wa dɩ, “Ba bie sɩa? Vuoŋ ka tɩalɩya dɩ ʊ balɩ a chʊʊsɩ fʊ?”
43008011	Ʊ yiŋŋi baarɩ dɩ, “Jakʊʊŋ, vuoŋ ka tɩalɩya.” Ta Yisa die dɩ baarɩ dɩ, “N gbaŋ n kaaŋ balɩ a chʊʊsɩ fʊ, gamma ama da bɩ yi bɩaŋ bɩbra.”))
43008012	Yisa die dɩ balɩ a yi vuosisi bɩbra dɩ, “Manɩŋ n yiwo tɩŋgbaŋka gie vuosi chaanɩŋ, ta vuodieke mana dɩ dɩna n kʊaŋ nan dɩ yaa chaaŋ dieke dɩ chaana ʊ beriŋ, ta ʊ kaaŋ dɩ dɩa mɩa lɩmɩŋ ma.”
43008013	Ta Farasisi vuosisi die dɩ balɩ a yɩ wa dɩ, “Fʊ nyɩɩna ma fʊ balala yaa gamma fʊ ma, ta wudieke fʊ balala wa dɩ yi yɔrɩ.”
43008014	Yisa die dɩ yiŋŋi balɩ ba dɩ, “Dɩɩ yi maŋ bala yaa gamma n ma, ama wudieke n bala wa yiwo wusie, dama n sɩba jigidieke n nyɩnna keŋ mɩŋ ta bɩ sɩba jigidieke n ganana. Ama nɩnɩŋ nɩ ka sɩba jigidieke n nyɩnna aŋaŋ jigidieke n ganana.
43008015	Nɩnɩŋ nɩ die vuoŋ sarɩya yaa gamma vuota chʊara dɩ sɩna dene, ama manɩŋ n ka die vuoŋ sarɩya.
43008016	Dɩɩ yi maŋ keŋ baa n dii vuoŋ sarɩya, n nan dii ʊ sarɩya aŋaŋ wusie, dama n ka die sarɩya n nyɩɩna ma ama n Chʊa vuodieke dɩ tʊnna mɩŋ wa bie n jigiŋ.
43008017	Dɩ maagɩya nɩ mɩra sʊŋ dɩ dɩɩ yi vuosi bale dɩ dii siara ta balɩ wʊbalɩmɩŋ wudieke ba bala wa yiwo wusie.
43008018	Manɩŋ n bala yaa gamma n ma, ta n Chʊa vuodieke dɩ tʊnna mɩŋ dɩaŋ dɩ bala yaa gamma n ma.”
43008019	Die ba pɩasɩ wa dɩ, “Fʊ Chʊa wa bie sɩa?” Ta Yisa die dɩ yiŋŋi balɩ ba dɩ, “Nɩ seŋ ka sɩba mɩŋ yaa n Chʊa wa. Dɩɩ yi nɩ tɩŋ sɩba mɩŋ nɩ tɩŋ nan dɩ sɩba ʊ Chʊa gbaŋ.”
43008020	Yisa die balɩ wa wɩaha gie mana saŋŋa dieke ʊ dagɩnana vuosisi Ŋmɩŋ jɩamɩŋ juokpeŋkpɩɩkʊ ma jigidieke Ŋmɩŋ piini adaka dɩ benne wo; ama vuoŋ die ka yigi wo, dama ʊ yigiŋ saŋŋa die ye ka tʊgɩya.
43008021	Yisa die dɩ bɩ a balɩ ba dɩ, “Manɩŋ n nan ga, ta nɩ nan dɩ dɩa a yaala mɩŋ ama nɩ kaaŋ ye mɩŋ, ta nan keŋ kpi aŋaŋ nɩ wʊbɩatɩ. Nɩ kaaŋ bɩagɩ ga jigidieke n ganana.”
43008022	Die wɩa Juu vuosi nyɩŋkʊraha die dɩ pɩasa taŋ dɩ, “Ʊ baarɩ dɩ, ‘Nɩ kaaŋ bɩagɩ a ga jigidieke n ganana wa.’ Ʊ yaala ʊ kʊʊ wa ʊ gbaŋ yaa?”
43008023	Yisa die dɩ bɩ bala gʊtɩ dɩ, “Nɩnɩŋ nɩ yiwo tɩŋgbaŋka gie sɩɩtɩ, ama manɩŋ n yiwo arɩzanna sɩɩtɩ. Nɩnɩŋ nɩ nyɩŋ wa tɩŋgbaŋka gie me, ama manɩŋ n ka nyɩŋ tɩŋgbaŋka gie me.
43008024	Die wɩa maŋ balɩ nɩ dɩ nɩ nan kpi aŋaŋ nɩ tʊntʊmbɩatɩ. Ta dɩɩ yi nɩ ka yi mɩŋ yada dɩ n yiwo vuodieke n yine wo nɩ seŋ kpi aŋaŋ nɩ tʊntʊmbɩatɩ mɩŋ.”
43008025	Die ba pɩasɩ wa dɩ, “Manɩa yine fʊ?” Yisa die dɩ yiŋŋi balɩ ba dɩ, “N yiwo vuodieke n balala nɩ a nyɩŋ piiliku me dɩ n yiye wo.
43008026	Wɩa pam benne maŋ tɩŋ nan balɩ a chʊʊsɩ nɩ; ama vuodieke dɩ tʊnna mɩŋ wa yiwo wusietieŋ ta manɩŋ n bala dʊnɩa ka gie vuosi wudieke n wʊnna a nyɩna ʊ jigiŋ.”
43008027	Ama vuosisi die ka sɩba dɩ ʊ bala ba yaa gamma ʊ Chɔɔŋ Ŋmɩŋ wɩa.
43008028	Die wɩa Yisa die dɩ balɩ ba dɩ, “Saŋŋa dieke nɩ keŋ kɔtɩ manɩŋ Vuota Bʊa ŋmɩŋsikpeŋ, saŋka mi nɩ nan mɩŋŋɩ dɩ n yiwo vuodieke n yine, ta sɩba dɩ n ka yie wɩɩŋ aŋaŋ n gbaŋ gbaŋ n yiko, ama n bala wudieke n Chʊa dɩ dagɩna mɩŋ dɩ n balɩ wa mɩŋ.
43008029	Wʊnɩŋ vuodieke dɩ tʊnna mɩŋ wa bie n jigiŋ. Ʊ ka va mɩŋ dama n yie wudieke dɩ nannana ʊ sʊŋ saŋŋa mana mɩŋ.”
43008030	Vuosi pam die dɩ wʊŋ ʊ balala wɩaha gie wo, ta yi wo yada.
43008031	Die Yisa die dɩ balɩ yi Juu vuodiekemba dɩ yine wo yada dɩ, “Dɩɩ yi nɩ dɩ n dagɩkʊ, nɩ seŋ yiwo n kʊaŋandɩɩsɩrɩŋ;
43008032	ta nɩ nan dɩ sɩba wusieke ta wusieke nan gbatɩ nɩ taaŋ.”
43008033	Die ba yiŋŋi balɩ wa dɩ, “Tɩnɩŋ tɩ yiwo Abarahami haagɩsɩ ta ye ka yi vuoŋ yɔŋɩsɩ. Lalɩa fʊ bala dɩ, ‘Tɩ nan ye gbatɩtaanɩŋ?’ ”
43008034	Yisa die dɩ balɩ a yɩ ba dɩ, “Wusie maŋ bala nɩ, vuodieke nɩŋ mana dɩ yinene bɩaŋ yiwo bɩaŋ yɔmʊ.
43008035	Yɔmʊ nɩŋ ka gʊtɩ ʊ tieŋ deŋ me, ama tigiŋ bʊa nɩŋ gʊtɩ wa deŋ me yaa gamma haahuu.
43008036	Dɩɩ yi manɩŋ Ŋmɩŋ Bʊa wa dɩ gbatɩ nɩ a taaŋ, nɩ nan seŋ ye gbatɩtaanɩŋ.
43008037	N sɩba dɩ nɩ yiwo Abarahami haagɩsɩ, ama nɩ mɩa dɩ nɩ kʊʊ mɩŋ mɩŋ, dama nɩ ka yaala nɩ tuo n dagɩkʊ.
43008038	Manɩŋ n bala wudieke n Chʊa dɩ dagɩna mɩŋ mɩŋ, ama nɩnɩŋ nɩ yie wudieke nɩ chɔɔŋ dɩ bala nɩ.”
43008039	Ba yiŋŋi balɩ wa dɩ, “Tɩ chɔɔŋ yiwo Abarahami.” Ta Yisa die dɩ yiŋŋi balɩ ba dɩ, “Dɩɩ yi nɩ seŋ yi Abarahami ballɩ nɩ nan dɩ yie wudiekemba die ʊ yine wo mɩŋ.
43008040	Ama nɩ yaala nɩ kʊʊ mɩŋ mɩŋ n balala nɩ wusie dieke Ŋmɩŋ dɩ nagɩna a yɩ mɩŋ wa mɩŋ. Abarahami nɩŋ die ka yi wɩɩŋ sɩba naa.
43008041	Nɩ yie wudieke gbaŋ gbaŋ nɩ chɔɔŋ dɩ yinene wo.” Die ba yiŋŋi balɩ wa dɩ, “Ŋmɩŋ gbaŋ gbaŋ yine tɩ chɔɔŋ dieke nyɩɩna ma tɩ yalla, ta tɩ yi ʊ ballɩ wusie.”
43008042	Yisa die dɩ balɩ a yɩ ba dɩ, “Ŋmɩŋ dɩ tɩŋ seŋ yi nɩ chɔɔŋ nɩ nan dɩ cho mɩŋ, dama n nyɩŋ wa Ŋmɩŋ jigiŋ ta wa bie gie lele wo gie. N ka keŋye aŋaŋ n gbaŋ gbaŋ hagɩrɩŋ ama wʊnɩŋ ʊ tʊnna mɩŋ.
43008043	Bɩa wɩa nɩ ka sɩba wudieke n balala wa chɩaŋ? Dɩ yiwo nɩ kana ka bɩagɩ wʊmma wudieke n balala wa mɩŋ.
43008044	Nɩnɩŋ nɩ yiwo nɩ chɔɔŋ, Sitaani ballɩ ta yaala nɩ yime nɩ chɔɔŋ wa choti. Piiliku me wo die ʊ yiwo vuokʊʊrʊ, ta bɩ wo wusie, dama wusie wo ʊ ma halɩ bɩta gbaŋ. Ʊ keŋ chɩba ŋmɩnchɩbɩsɩ ka ŋaaŋ yiwo ʊ tʊntʊŋkʊra, dama ʊ yiwo ŋmɩnchɩbɩtieŋ, ta ŋmɩnchɩbɩsɩ mana nyɩŋ wa ʊ jigiŋ.
43008045	N balala nɩ wusieke wɩa, die wɩa nɩ ka yi n balɩkʊ yada wa.
43008046	Nɩ jabɩa baaŋ bɩagɩ dagɩ n wʊbɩaŋ? Dɩɩ yi maŋ bala wusie, bɩa wɩa nɩ ka yi mɩŋ yada?
43008047	Vuodieke dɩ nyɩnna Ŋmɩŋ jigiŋ wʊmma Ŋmɩŋ wʊbalɩka mɩŋ; ama nɩnɩŋ nɩŋ nɩ ka nyɩŋ Ŋmɩŋ jigiŋ, die wɩa nɩ zeti dɩ nɩ wʊŋ wa.”
43008048	Die Juu vuosi die dɩ yiŋŋi balɩ Yisa dɩ, “Tɩ ka yaa wusie tɩ bala dɩ yiwo Samaria vuoŋ ta jɩmbɩaŋ dɩ yallɩ fʊ wa?”
43008049	Yisa die dɩ yiŋŋi a balɩ ba dɩ, “Jɩmbɩaŋ ka yallɩ mɩŋ. Manɩŋ n yɩ wa n Chʊa Ŋmɩŋ jɩlɩma ta nɩnɩŋ nɩ daansa mɩŋ yɔrɩ.
43008050	Manɩŋ n ka yaala bɩrɩŋ a yɩa n gbaŋ. Ama Ŋmɩŋ yaalala ka yɩa mɩŋ, ta ʊ bɩ yi wusie sarɩyadiiru.
43008051	Wusie maŋ bala nɩ, vuodieke mana dɩ dɩna n wɩaha kaaŋ wɔŋ kpi.”
43008052	Ta Juu vuosisi die dɩ balɩ a yɩ wa dɩ, “Lele tɩ wa sɩba a baarɩ dɩ jɩmbɩaŋ yalla fʊ. Abarahami die kpiye mɩŋ, ta Ŋmɩŋ naazʊalɩba dɩaŋ die dɩ kpi, ama baarɩ dɩ, ‘Vuodieke nɩŋ mana dɩ dɩna n wɩaha kaaŋ wɔŋ kpi.’
43008053	Tɩ chɔɔŋ Abarahami die kpiye mɩŋ, tɩ yaa tama dɩ ka yile dɩ tɩaŋ Abarahami mɩŋ? Ŋmɩŋ naazʊalɩba gbaŋ die kpiye mɩŋ. Mɩnɩa fʊ yile dɩ yiye?”
43008054	Yisa die dɩ yiŋŋi a balɩ ba dɩ, “Maŋ tɩŋ bɩra n gbaŋ, n bɩrɩkʊ nan yi yɔrɩ. Ama vuodieke dɩ bɩrɩnana mɩŋ yiwo n Chʊa, vuodieke gbaŋ gbaŋ nɩ bala dɩ ʊ yiwo nɩ Ŋmɩnnɩ.
43008055	Nɩnɩŋ nɩ ye ka sɩba wa, ama manɩŋ n sɩba wa mɩŋ. Dɩɩ yi maŋ baarɩ dɩ n ka sɩba wa, n nan bɩrɩŋ ŋmɩnchɩbɩtieŋ sɩba nɩnɩŋ. Ama n sɩba wa mɩŋ ta dɩ ʊ wɩaha.
43008056	Nɩ chɔɔŋ Abarahami die yaa sʊgɩfɩalɩŋ pam, ʊ bala ʊ ye saŋŋa dieke n bala n keŋ tɩŋgbaŋka gie me wo; die ʊ seŋ ye ke mɩŋ, ta ʊ sʊŋ die dɩ fɩalɩ.”
43008057	Juu vuosisi die dɩ balɩ a yɩ wa dɩ, “Ye ka tʊgɩ bɩna baŋɩsɩ-nʊ, lalɩa fʊ yi ye Abarahami?”
43008058	Yisa die dɩ yiŋŋi balɩ ba dɩ, “Wusie maŋ bala nɩ, ba kenne mɩra Abarahami wa, ta n wɔŋ beri mɩŋ.”
43008059	Die wɩa, ba nagɩ tana dɩ ba taa wa, ama Yisa die lɔbɩrɩ ʊ gbaŋ ta nyɩŋ Ŋmɩŋ jɩamɩŋ juokpeŋkpɩɩkʊ ma.
43009001	Yisa die dɩ chʊnnana a gara wa die ʊ ye daa wʊnyɩ ba mɩrɩna wa ta ʊ yi yɩɩ.
43009002	Ʊ kʊaŋandɩɩsɩrɩba die dɩ pɩasɩ wa dɩ, “Dɩdagɩrʊ, mɩnɩa tʊntʊmbɩatɩ wɩa ba mɩɩrɩ daa wa ta ʊ yi yɩɩ? Wʊnɩŋ yaa ʊ chɔɔŋ aŋaŋ ʊ nuŋ.”
43009003	Yisa die dɩ yiŋŋi a balɩ ba dɩ, “Daa wʊnɩŋ yaa ʊ chɔɔŋ aŋaŋ ʊ nuŋ bɩaŋ taasɩna ʊ yɩɩsɩsɩ. Ʊ yɩɩŋya mɩŋ dɩ n vaa ʊ nine yuori amʊ vuosi ye Ŋmɩŋ tʊnkpɩɩma.
43009004	Yuŋ dɩ yene ka sibiye naa, tɩ mʊ tɩ tʊmma vuodieke dɩ tʊnna mɩŋ wa tʊʊma; dama yuŋ dɩ keŋ sibi vuoŋ kaaŋ bɩagɩ a tʊŋ.
43009005	N yene bie tɩŋgbaŋka gie me nɩŋ, n yine ka vuosi chaanɩŋ.”
43009006	Yisa dɩ bala naa kʊaŋ chaaŋ, die ʊ tɩɩrɩ nɩntɔbɩtɩ a yi tantɩ ma, a bʊʊlɩbʊ a nagɩ tɩrɩgɩ daa wa nine,
43009007	ta balɩ a yɩ wa dɩ, “Gamma a ga nɩtɩ fʊ nine Siloami gbagɩrɩ ma.” (Siloami chɩaŋ yine “Tʊŋya”.) Die wɩa daa wa die dɩ ga, a ga nɩtɩ ʊ nine ta yese, ta viiri kuli tigiŋ.
43009008	Die ʊ jʊjʊrʊtaŋ aŋaŋ vuodiekemba die dɩ wone a ye wo ta ʊ jʊʊsa wa die dɩ pɩasa taŋ dɩ, “Daa daa wa gie ŋaana a kala gie a jʊʊsa wa?”
43009009	Bataŋ die dɩ baarɩ dɩ, “Ʊ wondene” Ama bataŋ dɩ baarɩ dɩ, “Aayɩ daa ʊ wondie, ʊ ta nɩasɩ wa mɩŋ.” Die daa wa gbaŋ gbaŋ dɩ baarɩ dɩ, “Manɩŋ n yine daa wa mi.”
43009010	Die ba pɩasɩ wa dɩ, “Lalɩa fʊ yi ta fʊ ninehe dɩ yuori?”
43009011	Ʊ yiŋŋi a balɩ ba dɩ, “Daa dieke saaŋ dɩ dine Yisa wa bʊʊlɩna tantɩ a nagɩ a tɩrɩgɩ n ninehe, ta balɩ dɩ, ‘Gamma Siloami gbagɩrɩ ma a nɩtɩ fʊ nine.’ Die wɩa die maŋ ga, n dene nɩtɩ a kpatɩ wa maŋ bɩagɩ a yese.”
43009012	Die ba pɩasɩ wa dɩ, “Sɩa ʊ beri?” Ʊ yiŋŋi a balɩ ba dɩ, “N ka sɩba.”
43009013	Die wɩa die ba nagɩ daa wa ga Farasisi vuosisi jigiŋ.
43009014	Daa dieke die Yisa die dɩ bʊʊlɩ tantɩ a yuori daa wa ninehe die yiwo davʊʊsɩkɩrɩ daraaŋ.
43009015	Ta Farasisi vuosisi die dɩ bɩ pɩasɩ daa wa ʊ ninehe dɩ yuorine dene. Ʊ balɩ ba dɩ, “Ʊ bʊʊlɩ wa tantɩ a tɩrɩgɩ n nine, maŋ nɩtɩ ha ta yese.”
43009016	Farasisi vuosisi bataŋ dɩ baarɩ dɩ, “Yisa wa ka nyɩŋ Ŋmɩŋ jigiŋ, dama ʊ ka dɩɩ davʊʊsɩkɩrɩ daarɩ mɩraha.” Ama ba bataŋ dɩ baarɩ dɩ, “Lalɩa tʊntʊmbɩatɩ tieŋ dɩ baaŋ bɩagɩ tʊŋ mamachi wʊkpɩɩka gie?” Die wɩa die ba nɩga nɩnhagɩrɩŋ aŋaŋ taŋ.
43009017	Die ba bɩ pɩasɩ daa wa dɩ, “Daa dieke dɩ yuorine fʊ ninehe, bɩa fʊ yile yaa gamma ʊ ma?” Daa wa dɩ yiŋŋi balɩ dɩ, “Ʊ yiwo Ŋmɩŋ naazʊa.”
43009018	Die Juu vuosi nyɩŋkʊraha die ye ka yi yada dɩ die ʊ yiwo yɩɩ ama ta wa yese lele. Die wɩa die ba wa daa wa chɔɔŋ wa aŋaŋ ʊ nuŋ a keŋ,
43009019	a pɩasɩ ba dɩ, “Nɩ bʊa wa wʊnna? Wʊnɩŋ nɩ baarɩ dɩ nɩ mɩɩrɩ wa ta ʊ yɩɩŋya wa? Ta lalɩa ʊ bɩagɩ yese lele?”
43009020	Ʊ chɔɔŋ aŋaŋ ʊ nuŋ dɩ yiŋŋi balɩ dɩ, “Tɩ sɩba a baarɩ dɩ ʊ yiwo tɩ bʊa, ta sɩba dɩ tɩ mɩɩrɩ wa ta ʊ yɩɩŋya mɩŋ.
43009021	Ama tɩ ka sɩba wudieke dɩ yine ʊ bɩagɩ yese lele, ta ka bɩ sɩba vuodieke dɩ yuorine ʊ ninehe. Nɩ pɩasɩ wa dama ʊ ka yi bʊabiŋ, ʊ nan bɩagɩ balɩ yɩ ʊ gbaŋ.”
43009022	Die ʊ chɔɔŋ aŋaŋ ʊ nuŋ wo die balɩ wa naa, dama die ba chɩga Juu vuosi nyɩŋkʊraha ŋmaamɩŋ, dama die ba wɔŋ saŋ mɩŋ dɩ vuodieke nɩŋ mana dɩ balala dɩ Yisa yine Ŋmɩŋ Vuovʊarɩkɩrɩ Masia wa, ba nan vʊarɩ wa a nyɩŋ ba Ŋmɩŋ jɩamɩŋ juoku me.
43009023	Die wɩa ba balɩ dɩ, “Ʊ ka yi bʊabiŋ, nɩ pɩasɩ wa.”
43009024	Die ba wa daa dieke nine dɩ yuorine wo ka bule me a balɩ wa dɩ, “Hʊʊ Ŋmɩŋ nɩŋŋa dɩ baa fʊ balɩ wa wusie. Tɩ sɩba a baarɩ Yisa yiwo tʊntʊmbɩatɩ tieŋ.”
43009025	Daa wa die dɩ yiŋŋi a balɩ ba dɩ, “Manɩŋ n ka sɩba dɩ ʊ yiwo tʊntʊmbɩatɩ tieŋ yaa ʊ ka yiye. Ama wʊbalɩŋ dieke n sɩbɩna yine die n yiwo yɩɩ, ama lele n yese mɩŋ.”
43009026	Ba bɩ pɩasɩ wa dɩ, “Lalɩa ʊ yi ta yuori fʊ ninehe?”
43009027	Ʊ yiŋŋi balɩ ba dɩ, “N wɔŋ balɩ nɩ mɩŋ ta nɩ ka wʊmma. Bɩa nɩ yaala n bɩ balɩ nɩ bɩbra? Nɩ gbaŋ nɩ yaala nɩ bɩrɩŋ wa ʊ kʊaŋandɩɩsɩrɩŋ yaa?”
43009028	Die ba wa zɩa wa ta baarɩ dɩ, “Fʊnɩŋ yiwo vuoke me kʊaŋandɩɩsɩrʊ, ama tɩnɩŋ tɩ yiwo Mosisi kʊaŋandɩɩsɩrɩŋ.
43009029	Tɩnɩŋ tɩ sɩba a baarɩ dɩ Ŋmɩŋ die balɩ wa wɩa a yɩ Mosisi, ama vuoke gie nɩŋ ta ka wɔŋ sɩba jigidieke ʊ nyɩnna.”
43009030	Daa wa dɩ yiŋŋi balɩ dɩ, “Bɩa mamachi wɩɩŋ wʊnna! Nɩ ka sɩba ʊ nyɩnna jigidieke, ama wʊnɩŋ ʊ yuorine n ninehe mɩŋ!
43009031	Tɩ sɩba a baarɩ Ŋmɩŋ ka wʊmma tʊntʊmbɩatɩ tieliŋ jʊʊsɩŋ; ama ʊ wʊmma yɩa vuodieke dɩ jɩanna wa ta yie wudiekemba ʊ yaalɩnana mɩŋ.
43009032	A nyɩŋ dʊnɩa piiliku me, tɩ ye ka wʊŋ dɩ vuoŋ yuori vuodieke ba mɩɩrɩna wa ta ʊ yi yɩɩ nine.
43009033	Dɩɩ yi daa wa gie dɩ ka nyɩŋ Ŋmɩŋ jigiŋ, ʊ tɩŋ kaaŋ bɩagɩ a yi wɩɩŋ.”
43009034	Die ba yiŋŋi balɩ wa dɩ, “Fʊnɩŋ ba mɩɩrɩ fʊ mɩŋ aŋaŋ bɩaŋ, mɩnɩa yine fʊ, fʊ yaala fʊ dagɩ tɩ?” Ta die yagɩ wa a nyɩŋ Ŋmɩŋ jɩamɩŋ juoku me.
43009035	Yisa die dɩ wʊŋ dɩ ba yagɩ wa daa wa a nyɩŋ Ŋmɩŋ jɩamɩŋ juoku me, die ʊ yaalɩ ʊ jigiŋ a ye wo, a pɩasɩ wa dɩ, “Yi Vuota Bʊa yada mɩŋ?”
43009036	Daa wa die dɩ yiŋŋi a pɩasɩ wa dɩ, “Jakʊʊŋ, mɩnɩa yine Vuota Bʊa wa? Dagɩ mɩŋ amʊ n nan yi wo yada.”
43009037	Yisa die dɩ yiŋŋi balɩ wa dɩ, “Fʊnɩŋ wɔŋ ye wo mɩŋ, ta ʊ yine vuodieke dɩ balala wɩa aŋaŋ fʊ leleke giena.”
43009038	Daa wa dɩ baarɩ dɩ, “N Yɔmʊtieŋ n yi fʊ yada mɩŋ.” Ta die sʊʊŋ gbirigi Yisa nɩŋŋa.
43009039	Yisa die dɩ baarɩ dɩ, “Manɩŋ n keŋ wo tɩŋgbaŋka gie me dɩ n dii vuota sarɩya, amʊ vuodiekemba dɩ yɩɩŋna wa nan dɩ yese ta vuodiekemba dɩaŋ dɩ yesinene wo nan yɩɩŋ.”
43009040	Die Farasisi vuosi bataŋ die dɩ benne mi wo ta wʊŋ wudieke ʊ bala wa die dɩ pɩasɩ wa dɩ, “Tɩ gbaŋ tɩ yɩɩŋya mɩŋ?”
43009041	Yisa die dɩ baarɩ dɩ, “Dɩɩ yi nɩ tɩŋ wo ninyuoriŋ, nɩ tɩŋ kaaŋ dɩ yaa bɩaŋ, ama nɩ bala dɩ nɩ yaa ninyuoriku nɩŋ, nɩ yaa bɩaŋ.”
43010001	Yisa die dɩ bɩ balɩ ba dɩ, “Wusie maŋ bala nɩ, vuodieke nɩŋ dɩ kana ka daagɩ yiise juoku sanʊarɩ a juu ama ta daagɩ paŋ a juu yiwo gaarʊ aŋaŋ gbɩgbatɩrʊ.
43010002	Ama vuodieke dɩ daagɩnana sanʊarɩ a juo wo yiwo yiisehe yiyagɩrʊ.
43010003	Sanʊagbarɩtʊ wa ŋaaŋ yuori wo sanʊarɩ a yɩ wa aŋ ʊ juu, ta ʊ wa ʊ gbaŋ gbaŋ ʊ yiisehe saara ba ŋaaŋ wʊmma ʊ lɔlɩŋ ta ʊ yaa ba nyɩna.
43010004	Ʊ keŋ yaa ha a keŋ nyɩŋ, ʊ ŋaaŋ dɩ wa a nɩŋŋa ta yiisehe dɩ dɩ ʊ kʊaŋ, dama a sɩba ʊ lɔlɩŋ mɩŋ.
43010005	Ama a kaaŋ wɔŋ a dɩ chaanʊ kʊaŋ, a nan chɩgɩ ta va wa, dama a ka sɩba ʊ lɔlɩŋ.”
43010006	Yisa die taaŋ ba nandagɩrɩ gie ama die ba ka sɩba wudieke ʊ balala ba wa chɩaŋ.
43010007	Die wɩa Yisa dɩ bɩ bala ba dɩ, “Wusie maŋ bala nɩ, manɩŋ n yine yiisehe juoku sanʊaŋ.
43010008	Vuodiekemba mana die dɩ wolinne a keŋ n ma wa yiwo gaarɩŋ aŋaŋ gbɩgbatɩrɩŋ, ta yiisehe dɩ ka wʊŋ a yɩ ba.
43010009	Manɩŋ n yine sanʊarɩ, vuodieke nɩŋ mana dɩ daagɩna n ma a juu nan ye gbatɩtaanɩŋ. Ʊ nan keŋ juu ta nyɩna, ta yese nyindiike vɩɩna.
43010010	Gaarʊ nɩŋ keŋye dɩ ʊ keŋ gaarɩ yiisehe, ta kʊʊ ha, ta bɩ chʊʊsɩ ha. Manɩŋ, n keŋye mɩŋ dɩ a ye miivoli dieke dɩ yine miivoli wusie ke.
43010011	“Manɩŋ n yiwo yiyagɩrɩvɩɩnʊ, ta yiyagɩrɩvɩɩnʊ kpinene ʊ yiise wɩa.
43010012	Ama vuodieke nɩŋ dɩ yagɩnana yiise ligire wɩa, ta ka yi yiyagɩrʊ wusie, ta ka bɩ sɩɩ yiisehe nɩŋ, dɩɩ yi ʊ keŋ ye gbaanchʊŋ dɩ kieŋ saŋŋa dieke, sie ʊ chɩgɩ ta vaa yiisehe; ta gbaanchʊrɩ keŋ yigi he ta yiise tɩalɩkaha chɩgɩ jaasɩ.
43010013	Ʊ ŋaaŋ chɩga dama ʊ yaga yiisehe ligire wɩa, ta ʊ baga wo yiisehe me.
43010014	Manɩŋ n yiwo yiyagɩrɩvɩɩnʊ; Sɩba n Chʊa Ŋmɩŋ dɩ sɩbɩna mɩŋ, ta n gbaŋ maŋ sɩba wa die wo, die gbaŋ gbaŋ dɩ sɩɩ, n sɩba n yiise, ta yiisehe dɩaŋ dɩ sɩba mɩŋ, ta maŋ yi siri dɩ n kpi a wɩa.
43010016	N yaa yiise ataŋ, ama hanɩŋ a wo yiise juoku gie me. Sie n yaa a dɩaŋ a keŋ, ta a nan tuo n nʊaŋ, ta a mana bɩrɩŋ yiise buuri balɩmɩŋ, ta yaa yiyagɩbalɩmɩŋ.
43010017	“N Chʊa Ŋmɩŋ cho mɩŋ mɩŋ dama n yi siri dɩ n kpi, ta ka kʊaŋ chaaŋ n bɩ ye miivoli.
43010018	Vuoŋ wori a nan bɩagɩ vʊarɩ n miivoli, ntaala n yɩ wa sieŋ. N yaa yiko a nan bɩagɩ nagɩ yi, ta bɩ yaa yiko a nan bɩagɩ keŋ n mɩsɩ ma. Naa n Chʊa die dɩ balɩ mɩŋ dɩ n yi.”
43010019	Die ʊ wʊbalɩkaha gie die dɩ yi Juu vuosisi dɩ bɩ puo bɩbra.
43010020	Ba pam die dɩ baarɩ dɩ, “Jɩmbɩaŋ yalla wa ta ʊ juo yɩɩŋyaatɩ. Bɩa wɩa nɩ wʊmma wa?”
43010021	Ama bataŋ die dɩ baarɩ dɩ, “Vuodieke jɩmbɩaŋ dɩ yalla kaaŋ bɩagɩ balɩ wɩa sɩba naa. Lalɩa vuodieke jɩmbɩaŋ dɩ yalla dɩ nan bɩagɩ a yuori yɩɩsɩ nine?”
43010022	Die saŋŋa dɩ tʊgɩ dɩ ba dii ba dʊʊga dieke ba ŋaana bɩra Ŋmɩŋ ba jɩamɩŋ juokpeŋkpɩɩkʊ wɩa wa. Dʊʊga ka die dii wo Jerusalemi ma. Saŋka mi die yiwo tafaaŋ
43010023	ta Yisa die dɩ dɩ dɩa lɩɩfaaŋ dieke ba wasɩnana Solomoni lɩɩfaaka, dɩ benne Ŋmɩŋ jɩamɩŋ juokpeŋkpɩɩkʊ ma wa.
43010024	Vuosisi die dɩ taaŋ a giliŋ wo ta pɩasɩ wa dɩ, “Fʊnɩŋ yaala tɩ chɩɩsɩ mɩŋ a ga tʊgɩ wa saŋŋa bɩa? Balɩ tɩ wusie: Fʊ yine Ŋmɩŋ Vuovʊarɩkɩrɩ Masia wa?”
43010025	Yisa die dɩ yiŋŋi a balɩ ba dɩ, “N wɔŋ balɩ nɩ mɩŋ, ama nɩ ka yi mɩŋ yada. Tʊŋ diekemba n tʊnnana wa aŋaŋ n Chʊa Ŋmɩŋ yikoke, dagɩnana vuodieke n yine.
43010026	Ama nɩ ka yi yada dama nɩ ka yi n yiise.
43010027	N yiisehe wʊmma n lɔlɩŋ; ta maŋ sɩba ha ta a dɩ n kʊaŋ.
43010028	Manɩŋ n yɩa ha miivoli dieke dɩ wone kpatɩŋ, ta a kaaŋ wɔŋ kpi; ta vuoŋ dɩ kaaŋ bɩagɩ a gbatɩ ha a nyɩŋ n jigiŋ.
43010029	N Chʊa Ŋmɩŋ nagɩna ha a yi n nuusi me, ta wʊnɩŋ ʊ tɩaŋ vuoŋ mana mɩŋ. Die wɩa vuoŋ wori a baaŋ bɩagɩ a gbatɩ ha a nyɩŋ n Chʊa wa nuusi me
43010030	Manɩŋ aŋaŋ n Chʊa Ŋmɩŋ yiwo jabalɩmɩŋ.”
43010031	Womi Juu vuosisi die dɩ bɩ nagɩ tana dɩ ba taa wa,
43010032	ama Yisa die dɩ balɩ ba dɩ, “Manɩŋ n yi wo wʊvɩɩna dieke n Chʊa Ŋmɩŋ dɩ nagɩna a yɩ mɩŋ dɩ n yi pam nɩ jigiŋ, a jabɩa wɩa nɩ yaala nɩ taa mɩŋ tana?”
43010033	Ta ba yiŋŋi a balɩ wa dɩ, “Tɩ ka baa tɩ taa fʊ tana aŋaŋ fʊ yinene wʊvɩɩnaha wɩa, ama fʊ nagɩna fʊ gbaŋ a magɩsa Ŋmɩŋ wɩa. Fʊnɩŋ ko yiwo vuota, ama ta mɩa dɩ fʊ nagɩ fʊ gbaŋ a bɩrɩŋ Ŋmɩŋ.”
43010034	Yisa die dɩ yiŋŋi a balɩ ba dɩ, “Dɩ maagɩya nɩ gbaŋ gbaŋ nɩ mɩra dieke dɩ benne Ŋmɩŋ gbaŋkʊ sʊŋ wa dɩ, wʊnɩŋ Ŋmɩŋ die baarɩ dɩ, ‘Sarɩya diiribe yiwo n ballɩ’,
43010035	ta tɩ sɩba a baarɩ wudieke Ŋmɩŋ gbaŋkʊ dɩ bala wa yiwo wusie yaa gamma haahuu; ta wʊnɩŋ Ŋmɩŋ dɩ wasa vuodiekemba ʊ nagɩna ʊ wɩaha a yɩ wa ʊ ballɩ.
43010036	Manɩŋ nɩŋ, n Chʊa Ŋmɩŋ vʊarɩna mɩŋ a tʊŋ mɩŋ tɩŋgbaŋka gie me. Ta lalɩa nɩ nan bɩagɩ a baarɩ dɩ n zɩa Ŋmɩŋ aŋaŋ n balala dɩ n yiwo Ŋmɩŋ Bʊa wa?
43010037	Die nɩŋ nɩ da yi mɩŋ yada dɩɩ yi maŋ ka tʊma n Chʊa Ŋmɩŋ tʊʊmaha.
43010038	Ama dɩɩ yi maŋ tʊʊmaha ta nɩ ka yi mɩŋ yada, nɩ tɩŋ mʊ nɩ yiwo n tʊʊmaha yada amʊ nɩ nan dɩ sɩba dɩ n Chʊa Ŋmɩŋ bie n ma ta n dɩaŋ maŋ bie ʊ ma.”
43010039	Die ba bɩ mɩa dɩ ba yigi wo, ama die ʊ bɩa ta vaa ba,
43010040	ta die bɩ garɩsɩ Jɔɔdani mʊgɩrɩ a ga jigidieke Jɔɔn die dɩ sɩnana vuosi Ŋmɩŋ nyaabʊ ta die bie mi.
43010041	Vuosi pam die dɩ keŋ ʊ jigiŋ a bala yɩa tamba dɩ, “Jɔɔn die ka yi mamachi wʊkpɩɩma ama wudieke mana ʊ bala yaa gamma daa wa gie ma die yi wusie.”
43010042	Die mi vuosi pam die dɩ yi wo yada.
43011001	Die daa wʊnyɩ saaŋ die dine Lazurusi ta ʊ bie Betani ma, ta die dɩ keŋ yʊagɩ. Betani die yiwo tɩŋ dieke Meri aŋaŋ ʊ nɩmbʊa Maata dɩ benne.
43011002	Meri wa gie die yine vuodieke die dɩ sitine tulaarika a yi tɩ Yɔmʊtieŋ nagɩsɩ ma wa ta chɩtɩbʊ aŋaŋ ʊ sikpeŋ zoosisi; die dɩ yiwo ʊ nɩmbʊa Lazurusi die dɩ yʊagɩna wa.
43011003	Die ʊ tamba Meri aŋaŋ Maata die dɩ tʊŋ balɩ Yisa dɩ, “Tɩ Yɔmʊtieŋ, fʊ zʊa dieke fʊ faasɩna a cho wo yʊagɩ mɩŋ.”
43011004	Yisa die dɩ wʊnna naa wa, ʊ balɩ a yɩ ʊ kʊaŋandɩɩsɩrɩba dɩ, “Yʊagɩbʊ gie ka baa ka yi Lazurusi miivoli kpatɩŋ, ama dɩ yiwo wudieke vuosi dɩ nan bɩrɩ Ŋmɩŋ saaŋ ka wɩa, ta bɩ bɩrɩ manɩŋ Ŋmɩŋ Bʊa saaŋ.”
43011005	Yisa die cho wo Maata aŋaŋ ʊ nɩmballɩ Meri aŋaŋ Lazurusi mɩŋ,
43011006	ama die ʊ wʊnna tʊntʊŋkʊ dɩ Lazurusi yʊagɩ wa, die ʊ wɩarɩ a bie jigidieke die ʊ benne wo damʊʊma ale.
43011007	Ta die keŋ a balɩ a yɩ ʊ kʊaŋandɩɩsɩrɩba dɩ, “Nɩ vaa tɩ yiŋŋi ga Judia.”
43011008	Ʊ kʊaŋandɩɩsɩrɩba die dɩ baarɩ dɩ, “Dɩdagɩrʊ, daraa ale ka gie, mi vuosi die yaala ba taa fʊ aŋaŋ tana a kʊʊ mɩŋ, bɩa wɩa fʊ bɩ yaala fʊ ga mi?”
43011009	Yisa die dɩ yiŋŋi a balɩ ba dɩ, “Chaanɩŋ ŋaaŋ beri mɩŋ a nyɩŋ sʊkʊʊŋ a tʊgɩ jɩŋmɩŋ. Dɩɩ yi vuoŋ dɩ chʊŋ ŋmɩntʊasɩ ʊ kaaŋ gbɩŋ nan, dama ʊ yese tɩŋgbaŋka gie chaanɩŋ mɩŋ.
43011010	Ama dɩɩ yi ʊ chʊŋ yuŋ ʊ nan gbɩŋ nan dama chaanɩŋ wori.”
43011011	Yisa die bala wa naa, ta bɩ balɩ gʊtɩ dɩ, “Tɩ zʊa Lazurusi gʊʊra mɩŋ, ama n nan ga a sʊgɩrɩ wa.”
43011012	Ʊ kʊaŋandɩɩsɩrɩba dɩ yiŋŋi a balɩ wa dɩ, “Tɩ Yɔmʊtieŋ, dɩɩ yi ʊ gʊʊra nɩŋ ʊ nan ye alaafɩa.”
43011013	Ama Yisa die daga dɩ Lazurusi kpiye mɩŋ ama ʊ kʊaŋandɩɩsɩrɩba die yile dɩ ʊ daga dɩ Lazurusi gʊʊra mɩŋ.
43011014	Die wɩa die ʊ yuori balɩ ba dɩ, “Lazurusi kpiye mɩŋ;
43011015	ama nɩ wɩa n yaa wa sʊgɩfɩalɩŋ die n wone ʊ jigiri amʊ nɩ nan yi mɩŋ yada. Nɩ vaa tɩ ga ʊ jigiŋ.”
43011016	Die Tomasi, vuodieke ba wasɩnana (Yiibiri) dɩ balɩ yi ʊ chanchaalɩba dɩ, “Nɩ vaa tɩ mana ga aŋaŋ wa, amʊ dɩɩ yi kuŋ, tɩ kpi aŋaŋ wa.”
43011017	Yisa die dɩ gana gbigi Betani wa, die ʊ wʊŋ dɩ ba gune Lazurusi ka daraa anɩɩsa wonde.
43011018	Betani die ka yʊa aŋaŋ Jerusalemi; die ka yʊasɩ die yiwo sɩba mali ale,
43011019	die wɩa Juu vuosi pam die dɩ keŋ dɩ ba waasɩ Maata aŋaŋ Meri ta yɩ ba suguru yaa gamma ba nɩmbʊa kumbu wɩa.
43011020	Die Maata dɩ wʊnna dɩ Yisa kieŋ wo, die ʊ nyɩŋ ga dɩ ʊ tuoli wo sieŋ me, ama Meri die dɩ wɩarɩ tigiŋ me.
43011021	Maata die dɩ balɩ yɩ Yisa dɩ, “N Yɔmʊtieŋ, dɩɩ yi fʊ tɩŋ bie wo giena n nɩmbʊa wa gie tɩŋ kaaŋ kpi.
43011022	Ama n sɩba dɩ lele gbaŋ Ŋmɩŋ nan yɩ fʊ jadieke mana fʊ jʊʊsɩna wa.”
43011023	Yisa die dɩ balɩ wa dɩ, “Fʊ nɩmbʊa wa nan hagɩ kuŋ me.”
43011024	Maata die dɩ yiŋŋi a balɩ wa dɩ, “N sɩba mɩŋ dɩ ʊ nan daansɩ hagɩ kuŋ me dʊnɩa kpatɩŋ daraaŋ.”
43011025	Yisa die dɩ balɩ dɩ, “Manɩŋ n yine vuodieke dɩ sʊgɩrɩnana kunti ta yɩa ba miivoli. Vuodieke nɩŋ dɩ yi mɩŋ yada, ʊ nan dɩ yallɩ miivoli, ʊ kpi gbaŋ;
43011026	ta vuodieke dɩaŋ dɩ benne ʊ mɩsɩ ma ta yi mɩŋ yada kaaŋ wɔŋ kpi. Yi wɩɩrɩ gie yada mɩŋ?”
43011027	Die ʊ yiŋŋi baarɩ dɩ, “Wa, n Yɔmʊtieŋ, n yi yada dɩ fʊnɩŋ fʊ yine Ŋmɩŋ Vuovʊarɩkɩrɩ Masia wa ta bɩ yi Ŋmɩŋ Bʊa, vuodieke dɩ bala ʊ keŋ tɩŋgbaŋka gie wo.”
43011028	Maata die dɩ bala wɩaha a kpatɩ kʊaŋ chaaŋ, die ʊ yiŋŋi ga a lɔbɩrɩ a wa ʊ nɩmbʊa Meri, a balɩ wa dɩ, “Dɩdagɩrʊ wa bie giena ta pɩasa fʊ wɩa.”
43011029	Meri die dɩ wʊnna naa, die ʊ hagɩ a yi lagɩ lagɩ a nyɩŋ dɩ ʊ ga tuoli wo sieŋ me.
43011030	Yisa die dɩ ye ka tʊgɩ tɩŋkpaŋka sʊŋ, die ʊ ye bie wo jigidieke Maata dɩ tuoline wo.
43011031	Die Juu vuodiekemba die dɩ benne tigiri me ta yɩa Meri suguru wo dɩ yene ʊ hagɩna a yi lagɩ lagɩ a nyɩnna wa die ba dɩ ʊ kʊaŋ. Die ba yile dɩ ʊ gara vɔrɩkʊ jigiŋ dɩ ʊ kʊŋ.
43011032	Die Meri dɩ tʊgɩna jigidieke Yisa dɩ benne wo, ta ye wo wo, die ʊ sʊʊŋ gbirigi ʊ nɩŋŋa ta baarɩ dɩ, “N Yɔmʊtieŋ, dɩɩ yi fʊ tɩŋ bie giena n nɩmbʊa wa gie tɩŋ kaaŋ kpi.”
43011033	Yisa die dɩ ye ʊ kʊnnana ta Juu vuodiekemba dɩaŋ dɩ dɩna ʊ kʊaŋ a keŋ wo gbaŋ dɩ kʊnnana wa; die ʊ sʊŋ dɩ chʊʊsɩ pam.
43011034	Ta die pɩasɩ ba dɩ, “Sɩa nɩ gu wo?” Die ba yiŋŋi a balɩ wa dɩ, “Tɩ Yɔmʊtieŋ, keŋ a ye mi.”
43011035	Yisa die dɩ kʊŋ.
43011036	Die wɩa Juu vuosisi dɩ baarɩ dɩ, “Nɩ ye ʊ faasɩna a cho Lazurusi dene.”
43011037	Ama bataŋ dɩaŋ dɩ baarɩ dɩ, “Daa ʊ yuorine daa yɩɩ wa ninehe? Ʊ tɩŋ kaaŋ bɩagɩ a kagɩ aŋ Lazurusi da kpi?”
43011038	Yisa sʊŋ die dɩ faasɩ a chʊʊsɩ, ta ʊ ga vɔrɩkʊ jigiŋ. Die ka yiwo taŋ lʊgɩŋ vɔrɩŋ ba nagɩ taŋ a ligi ka nʊaŋ.
43011039	Yisa die dɩ baarɩ dɩ, “Nɩ nagɩ tanɩ a nyɩŋ vɔrɩkʊ ma.” Maata, vuodieke dɩ kpine wo taa wa dɩ baarɩ dɩ, “N Yɔmʊtieŋ, ʊ nan dɩ nyʊʊgɩ dama tɩ gune wo daraa anɩɩsa wʊnna.”
43011040	Womi Yisa dɩ balɩ a yɩ wa dɩ, “N ka balɩ fʊ dɩ dɩɩ yi fʊ yi yada nan ye Ŋmɩŋ dɩ yalla hagɩrɩŋ dene?”
43011041	Die wɩa die ba nagɩ tanɩ a nyɩŋ vɔrɩkʊ nʊaŋ, Yisa die dɩ daansɩ ŋmɩŋsikpeŋ ta baarɩ dɩ, “N Chʊa Ŋmɩŋ, n waasa fʊ dɩ fʊ wʊnnana n jʊʊsɩŋ.
43011042	N sɩba a baarɩ saŋŋa mana tuose n jʊʊsɩŋ mɩŋ, ama n bala naa vuosi gie wɩa, amʊ ba nan yi yada dɩ fʊ tʊnna mɩŋ.”
43011043	Die ʊ balla naa a kpatɩ wa, die ʊ wa aŋaŋ lɔlɩkpɩɩŋ dɩ, “Lazurusi, keŋ nyɩŋ!”
43011044	Womi Lazurusi die dɩ keŋ nyɩŋ, logiti die dɩ veli ʊ nuusi aŋaŋ ʊ nagɩsɩ ta garɩbɩŋ die dɩ bɔbɩ ʊ nine. Yisa die dɩ balɩ a yɩ ba dɩ, “Nɩ forisi gatɩtɩ ta vaa ʊ ga.”
43011045	Die vuodiekemba dɩ kenne dɩ ba waasɩ Meri wa pam die dɩ ye wudieke Yisa dɩ yine wo ta yi wo yada.
43011046	Ama ba bataŋ die dɩ yiŋŋi ga Farasisi vuosisi jigiŋ a balɩ ba wudieke Yisa dɩ yine.
43011047	Die wɩa Farasisi vuosisi aŋaŋ kɩkaabɩtɩba nyɩŋkʊraha aŋaŋ tɩka nyɩŋkʊraha die dɩ lagɩŋ taŋ a baarɩ dɩ, “Bɩa tɩ nan yi? Nɩ ye mamachi tʊŋ dieke daa wa gie dɩ tʊnnana.
43011048	Dɩɩ yi tɩ va wa ʊ tʊma a gara, vuoŋ mana nan keŋ yi wo yada ta Romani nyɩŋkʊraha nan keŋ a chʊʊsɩ tɩ Ŋmɩŋ jɩamɩŋ juokpeŋkpɩɩkʊ aŋaŋ tɩŋgbaŋka gie mana.”
43011049	Die ba wʊnyɩ saaŋ dɩ dine Kayafasi ta ʊ yi ba kɩkaabɩtɩba jakʊʊŋ bini mi die dɩ baarɩ dɩ, “Nɩnɩŋ nɩ ka sɩba wɩɩŋ!
43011050	Nɩ ka sɩba a baarɩ dɩ kpɩa dɩ vuobalɩmɩŋ tuo vuosi gie mana kuŋ a kpi a tɩaŋ tɩŋgbaŋka gie vuosi mana dɩ baaŋ kpi?”
43011051	Die ʊ ka balɩ naa aŋaŋ ʊ gbaŋ gbaŋ ʊ yɩaŋ, ama die ʊ yine kɩkaabɩtɩba jakʊʊrɩ bini mi wo, die ʊ bʊga bala mɩŋ dɩ Yisa baa ʊ tuo wo Juu vuosi kuŋ a kpi,
43011052	daa ba nyɩɩna ma, ama ka baa ka yaa wa Ŋmɩŋ ballɩ diekemba dɩ jaasɩna tɩŋgbaŋka gie mana ma wa a keŋ lagɩsɩ taŋ a yi be jabalɩmɩŋ.
43011053	Die wɩa a nyɩŋ daarɩ mi yaa gamma die Juu vuosisi dɩ saŋ dɩ ba kʊʊ Yisa.
43011054	Die wɩa Yisa die ka bɩ dɩ dɩa yaalɩŋ ma Judia tɩŋgbaŋ ma, ta die nyɩŋ mi a ga tɩŋ kaanɩ dɩ gbigine hagɩyeŋ ba wasa ka Efarimi, ta die bie mi aŋaŋ ʊ kʊaŋandɩɩsɩrɩba.
43011055	Die Juu vuosi dʊʊga dieke ba wasɩnana gasɩtɩaŋkʊ dɩ gbigi, die vuosi pam die dɩ nyɩŋ tɩgɩsɩ tɩgɩsɩ a jʊalɩ ga Jerusalemi dɩ ba wʊnsɩ ba gbaŋ ta dʊʊgaka ye tʊgɩ.
43011056	Die vuosisi die dɩ lagɩŋna Ŋmɩŋ jɩamɩŋ juokpeŋkpɩɩkʊ ma wa, die ba dɩ dɩa yaala Yisa ta pɩasa taŋ dɩ, “Bɩa nɩ yile? Ʊ ka baa ʊ keŋ dʊʊgaka yaa?”
43011057	Ama kɩkaabɩtɩba nyɩŋkʊraha aŋaŋ Farasisi vuosisi die wɔŋ yɩ wa nʊaŋ dɩ vuodieke dɩ keŋ ye jigidieke Yisa dɩ benne ʊ keŋ a yɩ ba doose amʊ ba nan yigi wo.
43012001	Die daraa ayʊaba die dɩ tɩala dɩ gasɩtɩaŋkʊ dʊʊgaka tʊgɩ wa, Yisa die dɩ ga Betani jigidieke Lazurusi die dɩ benne wo, vuodieke Yisa dɩ sʊgɩrɩna a nyɩŋ kumbu me wo.
43012002	Mi die ba digi nyindiike a yɩ wa, die Maata dɩ suŋŋi a tɩa nyindiikehe, Lazurusi die yiwo vuodiekemba dɩ dinene aŋaŋ Yisa wa wʊnyɩ.
43012003	Womi Meri die dɩ nagɩ kɔlɩba aŋaŋ tulaari dieke ligire dɩ faasɩna a tʊa a sitibu a yi Yisa nagɩsɩ ma, ta nagɩ ʊ sikpeŋ zoosi a chɩtɩ bʊ, ta tulaaribu nyuugiŋ dɩ suuli tigiri mana.
43012004	Die Yisa kʊaŋandɩɩsɩrɩba wʊnyɩ ba wasɩnana Judasi Asikaroti, vuodieke die dɩ bala ʊ keŋ posi Yisa chɩaka die dɩ baarɩ dɩ,
43012005	“Bɩa wɩa ba ka nagɩ tulaaribu a daa salɩnyɩala kɔbɩsɩ-taa ta nagɩ ligirebu a yɩ zɔɔlɩntieliŋ?”
43012006	Die ʊ ka balɩ naa ʊ baga dɩ benne zɔɔlɩntieliŋ ma wɩa, ama die ʊ yine gaarʊ wɩa. Die ʊ pɔgɩlɩna ba ligire bʊlɔgɩŋ ta die gaara.
43012007	Ama Yisa die dɩ baarɩ dɩ, “Nɩ vaa Meri sɔmm! Ʊ yiwo naa a gbarɩ n guule daraaŋ.
43012008	Nɩnɩŋ nɩ aŋaŋ zɔɔlɩntieliŋ nan dɩ beri saŋŋa mana, ama manɩŋ nɩŋ n kaaŋ dɩ beri aŋaŋ nɩ saŋŋa mana.”
43012009	Die vuosi pam die dɩ wʊŋ dɩ Yisa keŋ Betani ma, die wɩa die ba ga mi. Die ba ka ga mi Yisa nyɩɩna ma wɩa, ama die ba yaala ba ye wo Lazurusi, vuodieke Yisa dɩ sʊgɩrɩna a nyɩŋ kumbu me wo.
43012010	Naa wɩa kɩkaabɩtɩba nyɩŋkʊraha die dɩ saŋ dɩ ba kʊʊ Lazurusi gbaŋ;
43012011	dama die Lazurusi kumbu hagɩkʊ wɩa die Juu vuosi pam dɩ zeti ba kɩkaabɩtɩba nyɩŋkʊraha ama ta gara Yisa jigiŋ a yie wo yada.
43012012	Die ka tʊnvʊʊsa die kpɩkpaakʊ die dɩ kenne gasɩtɩaŋkʊ dʊʊgaka die dɩ wʊŋ dɩ Yisa kieŋ wo Jerusalemi ma.
43012013	Die wɩa die ba chɩa vaatɩ a nyɩŋ ga dɩ ba tuoli wo sieŋ a faasɩ nata dɩ, “Hozaana, Ŋmɩŋ yi alibarika a yɩ vuodieke dɩ kienene wʊnɩŋ Ŋmɩŋ saaŋ ma! Ŋmɩŋ bɩ yi alibarika a yi Izara naaŋ wa ma.”
43012014	Yisa die wɔŋ vaa ba yaalɩ wa boniŋ die ʊ jʊalɩ a kalɩ ka ma, sɩba dɩ maagɩna die Ŋmɩŋ gbaŋkʊ ma dɩ:
43012015	“Zayɔni tɩŋ vuosi nɩ da vaa ŋmaamɩŋ yalla nɩ ye, nɩ naaŋ wa kieŋ, ta jʊalɩ bonpɔlɩ.”
43012016	Saŋka mi die ʊ kʊaŋandɩɩsɩrɩba die ka sɩba wɩɩrɩ gie chɩaŋ; ama Ŋmɩŋ die dɩ kenne a sʊgɩrɩ Yisa a nyɩŋ kumbu me wo die ba tɩɩnsɩ dɩ Ŋmɩŋ gbaŋkʊ balɩ wa die yaa gamma ʊ ma, ta bɩ tɩɩnsɩ dɩ ba yiwo dene a yɩ wa.
43012017	Die vuodiekemba die dɩ benne Yisa jigiri ta ʊ wa Lazurusi a nyɩŋ vɔrɩkʊ ma ta sʊgɩrɩ wa a nyɩŋ kumbu me wo die dɩ mʊʊla wudieke dɩ yine wo.
43012018	Die wɩa kpɩkpaaŋ die dɩ nyɩŋ dɩ ba tuoli wo sieŋ me, dama die ba wʊŋya mɩŋ ʊ yine mamachika gie.
43012019	Die Farasisi vuosi dɩ bala yɩa taŋ dɩ, “Tɩ kaaŋ bɩagɩ a yi wɩɩŋ lele. Ye, tɩŋgbaŋka gie vuosi mana dɩ wa mɩŋ.”
43012020	Die Giriiki vuosi bataŋ die gʊtɩ wa vuodiekemba dɩ gana Jerusalemi dɩ ba ga jɩaŋ Ŋmɩŋ gasɩtɩaŋkʊ dʊʊgaka saŋka.
43012021	Die ba ga Filipi jigiŋ vuodieke die dɩ nyɩnna Befisada tɩŋ, Galili tɩŋgbaŋ ma, a balɩ wa dɩ, “Jakʊʊŋ, tɩ yaala tɩ ye wo Yisa mɩŋ.”
43012022	Filipi dɩaŋ dɩ ga balɩ Andurusi, ba bale wo dɩaŋ dɩ ga balɩ Yisa.
43012023	Yisa dɩ yiŋŋi balɩ ba dɩ, “Saŋŋa dieke Ŋmɩŋ dɩ bala ʊ kɔtɩ Vuota Bʊa wa ŋmɩŋsikpeŋ tʊgɩya mɩŋ.
43012024	Wusie maŋ bala nɩ, dɩɩ yi ba bʊrɩ zabɩŋ tɩŋgbaŋ ma ka ŋaaŋ nyuuŋ mɩŋ ta zabɩnɩ kpi. Ka kʊaŋ chaaŋ zaaha bɩrɩŋ a nyɩŋ nyɩŋnyɩŋka pam. Ama ba ka bʊrɩ zabɩŋ ka kaaŋ kpi, ta kaaŋ bɩ a nyɩŋ nyɩŋnyɩŋka. Ama ka nan yiwo zabɩmbalɩmɩŋ.
43012025	Vuodieke nɩŋ mana dɩ chone ʊ mɩsɩ nan waarɩ ka; ama vuodieke nɩŋ mana dɩ kana a cho ʊ gbaŋ gbaŋ ʊ mɩsɩ tɩŋgbaŋka gie me nan daansɩ ye miivoli dieke dɩ wone kpatɩŋ.
43012026	Vuodieke nɩŋ mana dɩ yaala ʊ tʊŋ n tʊʊma mʊ ʊ dɩ wa n kʊaŋ, amʊ ʊ nan dɩ bie jigidieke n benne wo. Ta n Chʊa Ŋmɩŋ nan kɔtɩ vuodieke dɩ tʊnnana n tʊʊmaha ŋmɩŋsikpeŋ.”
43012027	Yisa die baarɩ dɩ, “Lele n sʊŋ faasɩ chʊʊsɩ mɩŋ, ta bɩa maŋ baaŋ n balɩ? N balɩ dɩ, ‘N Chʊa Ŋmɩŋ daa vaa wahalaka gie keŋ n ma yaa?’ Ama die wɩa maŋ keŋ, dɩ n keŋ a dii wahalaka gie.
43012028	N Chʊa Ŋmɩŋ vaa fʊ saarɩ ye bɩrɩŋ!” Womi lɔlɩŋ die dɩ nyɩŋ ŋmɩŋsikpeŋ a baarɩ dɩ, “N saaŋ wɔŋ ye bɩrɩŋ mɩŋ, ta nan bɩ ye bɩrɩŋ bɩbra.”
43012029	Die kpɩkpaaŋ dieke dɩ zene mi ta wʊŋ lɔlɩkʊ, bataŋ dɩ baarɩ dɩ, “Nɩɩŋ natɩna” Bataŋ dɩaŋ dɩ, “Ŋmɩŋ malaka bala wɩa a yɩ wa.”
43012030	Ama Yisa die dɩ yiŋŋi a balɩ ba dɩ, “Daa n wɩa lɔlɩkʊ gie dɩ balɩ wɩa naa, ama dɩ yiwo nɩ wɩa.
43012031	Saŋŋa dieke Ŋmɩŋ dɩ bala ʊ dii tɩŋgbaŋka vuosi sarɩya keŋye mɩŋ, ta saŋŋa dieke Ŋmɩŋ dɩ bala ʊ vigi tɩŋgbaŋka gie nɩŋŋandɩɩsɩrʊ Sitaani a taaŋ wa dɩaŋ dɩ tʊgɩ.
43012032	Ba keŋ kɔtɩ mɩŋ ŋmɩŋsikpeŋ saŋŋa dieke, n nan vaa vuota mana keŋ n jigiŋ.”
43012033	Ʊ balɩkʊ gie dagɩ wa ʊ bala ʊ kpi kuŋ dieke.
43012034	Die kpɩkpaakʊ dɩ yiŋŋi balɩ wa dɩ, “Ŋmɩŋ gbaŋkʊ dagɩ tɩ dɩ Ŋmɩŋ vuovʊarɩkɩrɩ Masia wa baa ʊ bemme mɩŋ yaa gamma haahuu. Ta lalɩa fʊ bala dɩ sie ba kɔtɩ Vuota Bʊa wa ŋmɩŋsikpeŋ? Mɩnɩa yine Vuota Bʊa wa gie?”
43012035	Yisa die dɩ yiŋŋi balɩ ba dɩ, “Chaaŋkʊ nan dɩ bie nɩ jigiŋ saŋŋa bɩta. Die wɩa nɩ chʊmma ka ma ka yene bie nɩ jigiri amʊ lɩmɩŋ kaaŋ keŋ ligi nɩ, dama vuodieke dɩ chʊnnana lɩmɩŋ ma ka sɩba jigidieke ʊ ganana.
43012036	Die wɩa nɩ yi vuodieke dɩ yɩnana chaaŋkʊ yada ʊ yene a bie nɩ jigiŋ naa, ta nɩ nan yi vuodiekemba dɩ benne chaaŋkʊ ma.” Die Yisa die dɩ bala naa a kpatɩ kʊaŋ chaaŋ die ʊ nyɩŋ kpɩkpaakʊ jigiŋ a ga lɔbɩrɩ.
43012037	Aŋaŋ die ʊ tʊnna mamachi tʊnkpɩɩmaha ba jigiri mana yɔrɩ, die ba ka yi wo yada.
43012038	Naa die dɩ vaa wudieke Ŋmɩŋ naazʊa Azaya dɩ bala wa dɩ keŋ yi wusie, die ʊ baarɩ dɩ: “Tɩ Yɔmʊtieŋ, mɩnɩa tuone tɩ wɩaha? Ta mɩnɩa tɩ Yɔmʊtieŋ dɩ yuori ʊ hagɩrɩbʊ a dagɩ?”
43012039	Die vuosisi mi die ka bɩagɩ yi Yisa yada dama Ŋmɩŋ naazʊa Azaya gbaŋ die bɩ baarɩ dɩ:
43012040	“Ŋmɩŋ vaa ba yɩɩŋ mɩŋ, ta ligi ba sʊŋanyile, amʊ ba nine kaaŋ dɩ yese, ta ba kaaŋ dɩ sɩba wɩaha chɩasɩ, ta yiŋŋi keŋ manɩŋ Ŋmɩŋ n jigiŋ aŋ n gbaaŋ ba.”
43012041	Azaya die balɩ wa naa, dama die ʊ wɔŋ ye wo Yisa chaankpeŋkpɩɩŋ ta die balɩ yaa gamma ʊ ma.
43012042	Die saŋka mi die Juu vuosi nyɩŋkʊraha pam gbaŋ die yi Yisa yada mɩŋ; ama die ba chɩga Farasisi vuosi ŋmaamɩŋ ta die ka bala yaalɩŋ ma amʊ ba kaaŋ yagɩ ba nyɩŋ ba Ŋmɩŋ jɩamɩŋ juoku me.
43012043	Naa dagɩya dɩ Juu vuosi nyɩŋkʊraha die yaala vuota bɩrɩŋ a tɩaŋ Ŋmɩŋ bɩrɩŋ.
43012044	Yisa die dɩ balɩ aŋaŋ lɔlɩkpɩɩŋ dɩ, “Vuodieke nɩŋ mana dɩ yine mɩŋ yada ka yi wo n nyɩɩna ma yada, ama ʊ yi wo vuodieke dɩ tʊnna mɩŋ wa gbaŋ yada.
43012045	Ta vuodieke dɩ yenene mɩŋ, yese vuodieke dɩ tʊnna mɩŋ gbaŋ.
43012046	Manɩŋ n keŋ wo tɩŋgbaŋka gie me dɩ n yi chaanɩŋ a yɩ vuosi, amʊ vuodieke mana dɩ yine mɩŋ yada kaaŋ wɩarɩ a bie lɩmɩŋ ma.
43012047	Vuodieke nɩŋ mana dɩaŋ dɩ wʊnna n wɩaha ta ka dɩɩ ha, daa manɩŋ n bala n dii ʊ sarɩya, dama n ka keŋ tɩŋgbaŋka gie me dɩ n dii vuosi sarɩya, ama n keŋye mɩŋ dɩ n gbatɩ ba a taaŋ.
43012048	Ta vuodieke dɩ zetine mɩŋ ta ka tuo n wɩaha, sarɩya diiru benne a baa ʊ keŋ dii wo ʊ sarɩya; wudieke n balla wa bala a keŋ dii ʊ sarɩya dʊnɩa kpatɩŋ daraaŋ.
43012049	Wudieke n balala ka nyɩŋ n jigiŋ, ama n bala wudieke n Chʊa Ŋmɩŋ, vuodieke dɩ tʊnna mɩŋ wa dɩ bala dɩ n balɩ.
43012050	Ta n sɩba a baarɩ ʊ wɩaha yɩa vuosi miivoli dieke dɩ wone kpatɩŋ. Wudieke n bala naa, hanɩŋ n Chʊa Ŋmɩŋ dɩ balɩ dɩ n balɩ.”
43013001	Saŋŋa dieke die gasɩtɩaŋkʊ dʊʊgaka die dɩ yene ka piiliye wo, ama Yisa die dɩ sɩba a baarɩ dɩ ʊ saŋŋa tʊgɩya mɩŋ, dɩ ʊ nyɩŋ tɩŋgbaŋka gie me a yiŋŋi ga ʊ Chɔɔŋ jigiŋ. Ta die cho ʊ gbaŋ gbaŋ ʊ kʊaŋandɩɩsɩrɩba die dɩ benne tɩŋgbaŋka gie me, ta die yaala ʊ dagɩ ba ʊ faasɩna cho be die.
43013002	Saŋka mi wʊnɩŋ aŋaŋ ʊ kʊaŋandɩɩsɩrɩba die die nyindiike; Sitaani die dɩ wɔŋ woliŋ a yi Judasi Asikaroti vuodieke dɩ yine Simoni bʊa wa dɩ yile dɩ ʊ posi Yisa chɩaŋ.
43013003	Ama Yisa nɩŋ die sɩba a baarɩ ʊ Chɔɔŋ Ŋmɩŋ nagɩ wa jaaŋ mana a yi ʊ nuusi me mɩŋ, ta bɩ sɩba a baarɩ dɩ ʊ nyɩŋ wa ʊ Chɔɔŋ Ŋmɩŋ jigiŋ mɩŋ, ta nan yiŋŋi ga ʊ jigiŋ.
43013004	Die wɩa die ʊ hagɩ nyindiikehe me, ta wuri ʊ jayeekiŋ a dʊaŋ, ta nagɩ bʊdʊba a bɔbɩ ʊ chɩaŋ ma.
43013005	Ka kʊaŋ chaaŋ die ʊ siti nyaaŋ a yi tasɩŋ ma ta piili a nɩta ʊ kʊaŋandɩɩsɩrɩba naatala ta die naga bʊdʊbɩka dɩ benne ʊ chɩaka ma wa a bilige ba naatalaha.
43013006	Ta die keŋ tʊgɩ Simoni Piita jigiŋ, Piita die dɩ pɩasɩ wa dɩ, “N Yɔmʊtieŋ, yaala fʊ nɩɩtɩ wa n naatala mɩŋ?”
43013007	Yisa die dɩ yiŋŋi a balɩ wa dɩ, “Lele nɩŋ, kaaŋ dɩ sɩba wudieke n yinene wo chɩaŋ, ama ka kʊaŋ chaaŋ nan dɩ sɩba.”
43013008	Womi Piita dɩ balɩ wa dɩ, “Manɩŋ nɩŋ kaaŋ nɩɩtɩ n naatala naada.” Yisa dɩ balɩ wa dɩ, “Dɩɩ yi maŋ ka nɩɩtɩ fʊ naatala kaaŋ bɩ yi n kʊaŋandɩɩsɩrʊ.”
43013009	Die wɩa Simoni Piita die dɩ balɩ wa dɩ, “N Yɔmʊtieŋ, die nɩŋ da keŋ a nɩɩtɩ n naatala nyɩɩna ma, ama nɩɩtɩ n nuusi aŋaŋ n sikpeŋ a gʊtɩ.”
43013010	Yisa die dɩ balɩ wa dɩ, “Vuodieke nɩŋ dɩ wone a sɩɩ nyaaŋ, die vuoke bɩ wo dɩgɩntɩ. Die wɩa ka ka yi talasɩ dɩ ʊ bɩ sɩɩ, sie ʊ nɩɩtɩ ʊ naatala nyɩɩna ma. Nɩ mana bɩ wo dɩgɩntɩ, ntaala vuobalɩmɩŋ nyɩɩna ma yalla dɩgɩntɩ.”
43013011	Yisa die wɔŋ sɩba vuodieke dɩ bala ʊ posi ʊ chɩaŋ mɩŋ. Die wɩa die ʊ baarɩ dɩ, “Vuobalɩmɩŋ nyɩɩna yalla dɩgɩntɩ.”
43013012	Yisa die dɩ nɩtɩna ba naatala ha a kpatɩ wa, ʊ bɩ nagɩ ʊ jayeekiŋ a yeegi, ta yiŋŋi keŋ kalɩ nyindiikehe jigiŋ, ta pɩasɩ ba dɩ, “Nɩ sɩba wudieke n yinene a yɩ nɩ wa chɩaŋ mɩŋ?
43013013	Nɩ wasa mɩŋ Dɩdagɩrʊ aŋaŋ nɩ Yɔmʊtieŋ, dɩ mʊ mɩŋ dɩ nɩ wasɩnana mɩŋ die, dama n seŋ yi mɩŋ.
43013014	Manɩŋ n yine nɩ Yɔmʊtieŋ aŋaŋ nɩ Dɩdagɩrʊ ta nɩtɩ nɩ naatalaha gie, nɩ gbaŋ nɩ mʊ nɩ nɩtɩma taŋ naatala.
43013015	Manɩŋ n yi a dagɩ nɩ mɩŋ dɩ nɩ yime sɩba n yine a yɩ nɩ dene wo.
43013016	Wusie maŋ bala nɩ, yɔmʊ wori a tɩaŋ ʊ tieŋ ta tʊntʊntʊ dɩaŋ dɩ wori a tɩaŋ vuodieke dɩ tʊnna wa wa.
43013017	Lele nɩ sɩba wusieke gie, nɩ nan dɩ yaa sʊgɩfɩalɩŋ pam dɩɩ yi nɩ yie he.
43013018	“N ka bala yaa gamma nɩ mana wɩa, n sɩba nɩnɩŋ vuodieke n vʊarɩna mɩŋ. Sie wudieke dɩ maagɩna Ŋmɩŋ gbaŋkʊ ma keŋ yi wusie. Dɩ maagɩya mɩŋ dɩ, ‘Vuodieke dɩ dinene nyindiike aŋaŋ mɩŋ wa yiŋŋe a tuole mɩŋ mɩŋ.’
43013019	N bala nɩ wɩɩrɩ gie ta ka wa keŋ yi, amʊ ka keŋ yi nɩ nan yi yada dɩ n yiwo vuodieke n yine.
43013020	“Wusie maŋ bala nɩ, vuodieke nɩŋ mana dɩ tuone vuodieke nɩŋ mana n tʊnna wa tuo wo n gbaŋ, ta vuodieke nɩŋ mana dɩ tuone mɩŋ, tuo wo vuodieke dɩ tʊna mɩŋ wa mɩŋ.”
43013021	Die Yisa dɩ bala wɩɩrɩ gie kʊaŋ chaaŋ, die ʊ sʊŋ dɩ chʊʊsɩ pam, die ʊ balɩ yuori be dɩ, “Wusie maŋ bala nɩ, nɩ wʊnyɩ bala ʊ posi n chɩaŋ.”
43013022	Ʊ kʊaŋandɩɩsɩrɩba die dɩ yiŋŋi daansa taŋ ta ka sɩba vuodieke ʊ dagɩnana wa.
43013023	Die ʊ kʊaŋandɩɩsɩrɩba wʊnyɩ die ʊ faasɩna cho die dɩ kalɩ a gbigi wo.
43013024	Die Simoni Piita die dɩ kamɩsɩ wa a balɩ wa dɩ, “Pɩasɩ wa ye vuodieke ʊ dagɩnana.”
43013025	Die ʊ kʊaŋandɩɩsɩrɩ wa mi die dɩ vɩɩsɩ a gbigi Yisa a pɩasɩ wa dɩ, “N Yɔmʊtieŋ, mɩnɩa wonde?”
43013026	Yisa die dɩ yiŋŋi balɩ wa dɩ, “Maŋ keŋ nagɩ paanʊkʊ a sugi jɩɩtɩ ma a nagɩ yɩ vuodieke wo, wʊnɩŋ vuoke mi wonde.” Die wɩa ʊ nagɩ paanʊkʊ a sugi jɩɩtɩtɩ a nagɩ yɩ Judasi vuodieke die dɩ yine Simoni Asikaroti bʊa wa.
43013027	Die Judasi die dɩ dene tuo paanʊkʊ a kpatɩ, Sitaani die dɩ juu wo. Womi Yisa dɩ balɩ wa dɩ, “Yi lagɩ lagɩ a yi wudieke fʊ bala fʊ yi wo.”
43013028	Ama ba wʊnyɩ die ka sɩba wudieke Yisa dɩ bala a yɩ wa wa chɩaŋ.
43013029	Die Judasi dɩ pɔgɩlɩnana ba ligire bʊlɔgɩrɩ wɩa die ba bataŋ dɩ yile dɩ Yisa balɩ wa mɩŋ dɩ ʊ ga daa jadieke ba bala ba nagɩ dii gasɩtɩaŋkʊ dʊʊgaka yaa ʊ ga nagɩ ligire a yɩ zɔɔlɩntielibe.
43013030	Judasi die dɩ dene tuo paanʊkʊ die ʊ nyɩŋ bʊnyɩ. Die dɩ yiwo yuŋ.
43013031	Judasi die dɩ gana kʊaŋ chaaŋ, Yisa die dɩ baarɩ dɩ, “Lele gie, manɩŋ Vuota Bʊa wa nan ye bɩrɩŋ, ta n ma Ŋmɩŋ dɩ nan ye bɩrɩŋ.
43013032	Dɩɩ yi Ŋmɩŋ dɩ ye bɩrɩŋ n ma, die nɩŋ dɩ kaaŋ yʊasɩ ʊ nan vaa manɩŋ Vuota Bʊa gbaŋ ye bɩrɩŋ ʊ ma.
43013033	N ballɩ, n kaaŋ bɩ bie nɩ jigiŋ a yʊasɩ. Nɩ nan dɩ dɩa a yaala mɩŋ, ama lele n bala nɩ wudieke n bala a yɩ Juu vuosisi nyɩŋkʊraha dɩ, ‘Nɩ kaaŋ bɩagɩ a ga jigidieke n ganana wa.’
43013034	Ta lele, n wa yɩa nɩ wa mɩrɩhaalɩŋ: nɩ chome taŋ. N chone nɩ dene wo nɩ mʊ nɩ chome taŋ dene.
43013035	Dɩɩ yi nɩ yaa choti aŋaŋ taŋ, die nɩŋ vuoŋ mana nan dɩ sɩba dɩ nɩ yiwo n kʊaŋandɩɩsɩrɩŋ.”
43013036	Simoni Piita die dɩ pɩasɩ wa dɩ, “N Yɔmʊtieŋ, sɩa fʊ gara?” Yisa die dɩ yiŋŋi a balɩ wa dɩ, “Lele jigidieke n ganana wa kaaŋ bɩagɩ dɩ n kʊaŋ ama kʊaŋ chaaŋ nan keŋ.”
43013037	Piita die dɩ bɩ pɩasɩ wa dɩ, “N Yɔmʊtieŋ, bɩa wɩa maŋ kaaŋ bɩagɩ dɩ fʊ kʊaŋ lele? Manɩŋ n yi siri dɩ n zie fʊ naŋ ma a kpi.”
43013038	Yisa die dɩ bɩ pɩasɩ wa dɩ, “Fʊnɩŋ seŋ yi siri mɩŋ dɩ fʊ zie n naŋ ma a kpi? Wusie maŋ bala fʊ, kparaaŋ nan keŋ baa ka kʊmma ta chiisi wo bʊtaa dɩ ka sɩba mɩŋ.”
43014001	Yisa die dɩ balɩ a yɩ ʊ kʊaŋandɩɩsɩrɩba dɩ, “Nɩ da vaa nɩ sʊgɩtɩ chʊʊsɩ. Nɩ yi Ŋmɩŋ yada ta bɩ yi n gbaŋ yada.
43014002	Juone pam bie n Chʊa Ŋmɩŋ tigiŋ me ta maŋ gara dɩ n wʊnsɩ a yɩ nɩ. Dɩ tɩŋ ka yi wusie n tɩŋ kaaŋ balɩ nɩ.
43014003	Maŋ keŋ ga a wʊnsɩ a kpatɩ kʊaŋ chaaŋ, n nan viiri keŋ a nagɩ nɩ a ga jigidieke n benne wo, amʊ nɩ nan dɩ bie jigidieke n benne wo.
43014004	Nɩ sɩba sie dieke dɩ ganana jigidieke n ganana wa.”
43014005	Tomasi die dɩ pɩasɩ wa dɩ, “N Yɔmʊtieŋ, tɩ ka sɩba jigidieke fʊ ganana wa, die wɩa lalɩa tɩ baa tɩ yi a ye sieku a ga mi?”
43014006	Yisa dɩ yiŋŋi a balɩ wa dɩ, “Manɩŋ n yine sieku aŋaŋ wusieke aŋaŋ miivoli. Vuoŋ wori a baaŋ bɩagɩ keŋ n Chʊa Ŋmɩŋ jigiŋ ntaala ʊ daagɩ n ma.
43014007	Dɩɩ yi nɩ tɩŋ sɩba mɩŋ, nɩ tɩŋ nan dɩ sɩba n Chʊa wa gbaŋ. Ama a nyɩŋ jinne yaa gamma nɩ sɩba wa ta ye wo mɩŋ.”
43014008	Filipi die dɩ balɩ wa dɩ, “N Yɔmʊtieŋ, wudieke tɩ yaala wʊnna, dagɩ tɩ fʊ Chʊa wa.”
43014009	Yisa dɩ yiŋŋi balɩ wa dɩ, “Filipi, n bie nɩ jigiŋ a yʊasɩ mɩŋ, ama fʊ ka sɩba mɩŋ? Vuodieke nɩŋ mana dɩ yene mɩŋ ye n Chʊa wa mɩŋ. Bɩa wɩa fʊ baarɩ dɩ, ‘Dagɩ tɩ fʊ Chʊa wa’?
43014010	Filipi, ka yi yada dɩ n bie wo n Chʊa wa ma, ta n Chʊa dɩ bie n ma.” Yisa die dɩ balɩ a yɩ ʊ kʊaŋandɩɩsɩrɩba dɩ, “Wudiekemba n bala nɩ wa ka nyɩŋ n jigiŋ, ama a nyɩŋ wa n Chʊa Ŋmɩŋ jigiŋ. Wʊnɩŋ ʊ benne n ma maŋ tʊma tʊʊmaha gie.
43014011	Die wɩa, nɩ yi mɩŋ yada dɩ n bie wo n Chʊa Ŋmɩŋ ma, ta n Chʊa Ŋmɩŋ dɩaŋ dɩ bie n ma. Dɩ daa die, ama nɩ yi mɩŋ yada mamachi tʊŋ diekemba n tʊnnana wa wɩa.
43014012	Wusie maŋ bala nɩ, vuodieke mana dɩ yine mɩŋ yada nan tʊŋ tʊŋ diekemba n tʊnnana wa, ta ʊ tʊʊma gbaŋ nan tɩaŋ n tʊʊmaha, dama n gara n Chʊa Ŋmɩŋ jigiŋ mɩŋ.
43014013	Ta n nan yi wudieke mana nɩ jʊʊsɩna a yaala n saaŋ ma, amʊ wʊnɩŋ Ŋmɩŋ nan ye bɩrɩŋ n wɩa.
43014014	Dɩɩ yi nɩ jʊʊsɩ mɩŋ jadieke mana n saaŋ ma, n nan yɩ nɩ.
43014015	“Dɩɩ yi nɩ cho mɩŋ, nɩ nan dɩ dɩ n mɩraha,
43014016	ta n nan jʊʊsɩ n Chʊa Ŋmɩŋ aŋ ʊ yɩ nɩ Halɩkasɩka aŋ ʊ suŋŋime nɩ ta bemme nɩ jigiŋ saŋŋa mana.
43014017	Halɩkasɩka nan dagɩ nɩ wudieke dɩ yine wusie. Tɩŋgbaŋka gie vuosi kaaŋ bɩagɩ a tuo Halɩkasɩka dama ba ka yese wo yaa a sɩba wa. Ama nɩnɩŋ nɩŋ, nɩ sɩba Halɩkasɩka vuodieke dɩ benne nɩ jigiŋ ta nan dɩ bie nɩ jigiŋ yaa gamma haahuu wo.
43014018	“Maŋ keŋ ga n kaaŋ vaa nɩ sɩba bikpiisi. N nan viiri a keŋ nɩ jigiŋ.
43014019	Dɩ kaaŋ yʊasɩ tɩŋgbaŋka gie vuosi kaaŋ bɩ ye mɩŋ bɩbra, ama nɩnɩŋ nɩ nan ye mɩŋ. Dama n nan dɩ beri n mɩsɩ ma; die wɩa nɩ gbaŋ nɩ nan dɩ bie nɩ mɩsɩ ma.
43014020	Maŋ keŋ yiŋŋi a keŋ n mɩsɩ ma, nɩ nan dɩ sɩba dɩ n bie wo n Chʊa wa ma, ta nɩ dɩaŋ nɩ bie n ma sɩba n benne nɩ ma dene wo.
43014021	“Vuodiekemba dɩ tuosinene n mɩraha ta dɩ ha banɩŋ ba yine vuodiekemba dɩ chone mɩŋ; ta n Chʊa nan dɩ cho be, ta n gbaŋ n nan dɩ cho be ta yuori a dagɩ ba vuodieke n yine.”
43014022	Judasi (vuoke gie ka yi Judasi Asikaroti wa) dɩ pɩasɩ wa dɩ, “N Yɔmʊtieŋ, bɩa yine fʊ bala dɩ nan yuori fʊ gbaŋ a dagɩ tɩ, ama kaaŋ yuori fʊ gbaŋ a dagɩ tɩŋgbaŋka gie vuosi?”
43014023	Yisa die dɩ yiŋŋi a balɩ wa dɩ, “Vuodieke nɩŋ mana dɩ chone mɩŋ nan dɩ dɩɩ n dagɩkʊ. Ta n Chʊa Ŋmɩŋ nan dɩ cho wo, ta manɩŋ aŋaŋ n Chʊa nan keŋ ʊ jigiŋ a bemme aŋaŋ wa.
43014024	Ama vuodieke nɩŋ mana dɩ kana ka cho mɩŋ ka dɩɩ n dagɩkʊ. Wudiekemba nɩ wʊnna wa ka nyɩŋ wa n gbaŋ gbaŋ n jigiŋ, ama a nyɩŋ wa n Chʊa Ŋmɩŋ vuodieke dɩ tʊnna mɩŋ wa jigiŋ.
43014025	“N bala wɩaha gie mana a yɩa nɩ n yene bie nɩ jigiŋ naa.
43014026	Ama Susuŋŋiru, Ŋmɩŋ Halɩkasɩka vuodieke n Chʊa Ŋmɩŋ dɩ bala ʊ tʊŋ n saaŋ ma wa, nan dagɩ nɩ jaaŋ mana ta vaa nɩ tɩɩnsɩ wudiekemba mana n bala nɩ wa.
43014027	“Sʊgɩdʊagɩŋ maŋ yɩa nɩ daa sʊgɩdʊagɩ dieke dɩ yine sɩba tɩŋgbaŋka gie sʊgɩdʊagɩŋ. Die wɩa, nɩ daa vaa jaaŋ mugisi nɩ yaa ŋmaamɩŋ yalla nɩ.
43014028	Nɩ wɔŋ a wʊŋ n bala nɩ dɩ ‘N gara mɩŋ ama n nan viiri keŋ nɩ jigiŋ.’ Dɩɩ yi nɩ seŋ cho mɩŋ, nɩ nan dɩ yaa sʊgɩfɩalɩŋ dɩ n yiŋŋi gara n Chʊa Ŋmɩŋ jigiŋ, dama ʊ tɩaŋ mɩŋ mɩŋ.
43014029	N bala nɩ wɩaha gie lele ta a wa yi, amʊ a keŋ yi, nɩ nan yi yada.
43014030	N kaaŋ balɩ aŋaŋ nɩ a yʊasɩ, dama tɩŋgbaŋka gie naaŋ Sitaani kieŋ mɩŋ, ama ʊ wo n hagɩrɩŋ,
43014031	ama n yaala tɩŋgbaŋka gie vuosi sɩmma dɩ n cho n Chʊa Ŋmɩŋ aŋaŋ wusie; die wɩa maŋ yie jaaŋ mana sɩba ʊ dagɩna mɩŋ dene wo. “Nɩ vaa tɩ gamma.”
43015001	Ka kʊaŋ chaaŋ Yisa die dɩ balɩ a yɩ ʊ kʊaŋandɩɩsɩrɩba dɩ, “Manɩŋ n yine tɩɩ dieke dɩ nyɩnnana nyɩŋnyɩŋka wusie, ta n Chʊa Ŋmɩŋ dɩ yi ka wʊnwʊnsɩrʊ.
43015002	Naŋ dieke mana dɩ kana ka nyɩŋ nyɩŋnyɩŋka ʊ chɩaka taana mɩŋ; ama ta wʊnsa naŋ dieke dɩ nyɩnnana nyɩŋnyɩŋkaha amʊ a nan dɩ vɩɩna a nyɩŋ nyɩŋnyɩŋka pam.
43015003	Lele nɩnɩŋ nɩ yiwo vuovɩɩna wudiekemba n balla a yɩ nɩ wa wɩa.
43015004	Nɩ wɩarɩ a bemme aŋaŋ mɩŋ ta n gbaŋ n nan wɩarɩ a beri aŋaŋ nɩ. Tɩɩŋ naŋ ka bɩagɩ nyɩnna nyɩŋnyɩŋka ka gbaŋ; ntaala ka taasɩ aŋaŋ tɩɩka. Die gbaŋ gbaŋ dɩ sɩɩ, nɩ kaaŋ bɩagɩ a nyɩŋ nyɩŋnyɩŋka ntaala nɩ wɩarɩ n ma.
43015005	“Manɩŋ n yine nyɩŋnyɩŋka tɩɩka ta nɩ yi ka nagɩsɩ. Vuodieke nɩŋ mana dɩ wɩarɩna n ma, ta n dɩaŋ maŋ bie ʊ ma, nan nyɩŋ nyɩŋnyɩŋka pam, dama maŋ ka gʊtɩ nɩ ma nɩ kaaŋ bɩagɩ yi wɩɩŋ.
43015006	Vuodieke nɩŋ mana dɩ kana ka wɩarɩ a bie n ma ba nan chɩa wa a taaŋ. Ʊ nan dɩ sɩɩ sɩba naakʊʊka ba lagɩsɩna a juu boliŋ.
43015007	Dɩɩ yi nɩ wɩarɩ n ma, ta n wɩaha dɩ wɩarɩ nɩ ma, die nɩŋ nɩ jʊʊsɩ Ŋmɩŋ jadieke nɩ yaalala nɩ nan ye.
43015008	Dɩɩ yi nɩ nyɩnna nyɩŋnyɩŋka vɩɩna pam, hanɩŋ a bala a dagɩ dɩ nɩ seŋ yiwo n kʊaŋandɩɩsɩrɩba aŋaŋ wusie, ta n Chʊa Ŋmɩŋ nan ye bɩrɩŋ.
43015009	“N cho nɩ sɩba n Chʊa Ŋmɩŋ dɩ chone mɩŋ dene wo; nɩ wɩarɩ n ma aŋ n choti bemme nɩ ma.
43015010	Dɩɩ yi nɩ tuo n nʊarɩ, nɩ nan wɩarɩ n chome me sɩba n tuone n Chʊa Ŋmɩŋ nʊarɩ ta wɩarɩ ʊ chome me dene wo.
43015011	“N bala naa a yɩa nɩ dɩ sʊgɩfɩalɩ dieke n yalla wa chanchaaŋ nan dɩ bie nɩ ma, amʊ nɩ nan suuli aŋaŋ sʊgɩfɩalɩŋ.
43015012	N mɩra wʊnna; nɩ chome taŋ sɩba n chone nɩ dene wo.
43015013	Chotikpeŋkpɩɩŋ bɩ wori a tɩaŋ vuoŋ dɩ tuone ʊ zʊalɩŋ kuŋ a kpi.
43015014	“Dɩɩ yi nɩ yi wudieke n dagɩna nɩ, nɩ yiwo n zʊalɩŋ.
43015015	N ka bɩ wasa nɩ n tʊntʊntɩŋ bɩbra dama tʊntʊntʊ ka sɩba wudieke ʊ jakʊʊŋ dɩ yilinene. Ama n wasa nɩ n zʊalɩŋ dama n balɩ nɩ wudieke mana n wʊnna a nyɩŋ n Chʊa Ŋmɩŋ jigiŋ mɩŋ.
43015016	Nɩnɩŋ daa nɩ vʊarɩna mɩŋ, ama n vʊarɩna nɩ a yɩ nɩ tʊʊma dɩ nɩ ga nyɩŋ nyɩŋnyɩŋka pam, ta nyɩŋnyɩŋka mi yi nyindieke dɩ baaŋ dɩ beri haahuu. Ta n Chʊa Ŋmɩŋ nan yɩ nɩ jadieke mana nɩ jʊʊsɩnana yaala n saaŋ ma.
43015017	N mɩra wʊnna maŋ yɩa nɩ; nɩ chome taŋ.
43015018	“Dɩɩ yi tɩŋgbaŋka vuosi dɩ haa nɩ, nɩ tɩɩnsɩ dɩ die ba woliŋ haa mɩŋ mɩŋ.
43015019	Dɩɩ yi nɩ tɩŋ yi tɩŋgbaŋka gie vuosi, tɩŋgbaŋka gie vuosi tɩŋ nan dɩ cho nɩ sɩba ba chone ba gbaŋ dene wo. Ama n vʊarɩ nɩ mɩŋ a nyɩŋ tɩŋgbaŋka ma ta nɩ ka yi ka sɩɩtɩ; die wɩa tɩŋgbaŋka gie vuosi dɩ haa nɩ wa.
43015020	Nɩ tɩɩnsɩ wudieke n bala nɩ wa dɩ, ‘Yɔmʊ wori a tɩaŋ ʊ tieŋ.’ Dɩɩ yi die ba mugisi mɩŋ, ba nan mugisi nɩ gbaŋ; ta dɩɩ yi die ba tuo n dagɩkʊ ba nan tuo nɩ gbaŋ nɩ dagɩkʊ.
43015021	Ba nan seŋ a mugisi nɩ dama nɩ yine n sɩɩtɩ wɩa, dama ba ka sɩba Ŋmɩŋ, vuodieke dɩ tʊnna mɩŋ wa.
43015022	“Die maŋ tɩŋ ka keŋye a balɩ wɩa a yɩ ba, die ba tɩŋ kaaŋ dɩ yaa bɩaŋ mana. Ama lele n kenne a balɩ wɩa a yɩ ba naa, sieŋ bɩ wori ba baaŋ nan bɩagɩ a lɔbɩrɩ ba tʊmbɩatɩ.
43015023	Vuodieke nɩŋ dɩ hana mɩŋ haa wa n Chʊa wa gbaŋ.
43015024	Maŋ tɩŋ ka yi tʊnkpɩɩma dieke vuoŋ dɩ yene ka yiye ba jigiŋ, ba tɩŋ kaaŋ dɩ yaa bɩaŋ. Ama lele ba yeye mɩŋ ta ye haa manɩŋ aŋaŋ n Chʊa Ŋmɩŋ.
43015025	Naa yiye mɩŋ dɩ ka vaa wudieke dɩ maagɩna ba mɩraha ma wa keŋ yi wusie, die ba maagɩya dɩ, ‘Ba haa mɩŋ wa yɔrɩ’.
43015026	“N nan tʊŋ Susuŋŋiru nɩ jigiŋ, vuodieke dɩ yine Ŋmɩŋ Halɩkasɩka ta daga wusie dagɩkʊ. Ʊ nan nyɩŋ n Chʊa Ŋmɩŋ jigiŋ a keŋ nɩ jigiŋ, ta balɩ wɩa yaa gamma n ma.
43015027	Ta nɩ gbaŋ nɩ nan balɩ wɩa yaa gamma n ma, dama nɩ bie wo n jigiŋ a nyɩŋ saŋŋa dieke n piiline n tʊʊmaha mɩŋ.
43016001	“N bala nɩ naa, amʊ nɩ kaaŋ keŋ zeti n dɩɩsɩŋ.
43016002	Ba nan keŋ yagɩ nɩ a nyɩŋ ba Ŋmɩŋ jɩamɩŋ juone me. Ta saŋŋa nan keŋ ta vuodieke dɩ keŋ a kʊʊ nɩ ʊ tieŋ nan dɩ yile dɩ ʊ tʊma die a yɩa Ŋmɩŋ.
43016003	Ba nan keŋ yi wɩaha gie mana dama ba ka sɩba n Chʊa Ŋmɩŋ yaa manɩŋ.
43016004	Ama n bala nɩ naa amʊ saŋŋa dɩ keŋ tʊgɩ dɩ ba yi wɩaha gie, nɩ nan tɩɩnsɩ dɩ n wɔŋ balɩ nɩ mɩŋ. “Die n ka balɩ nɩ wɩaha gie piiliku me, dama die n bie wo nɩ jigiŋ mɩŋ.
43016005	Ama lele nɩŋ n yiŋŋi a gara n Chʊa, vuodieke dɩ tʊnna mɩŋ wa jigiŋ. Ama nɩ wʊnyɩ ka pɩasa mɩŋ jigidieke n ganana.
43016006	Ama lele n bala nɩ wɩaha gie wo, nɩ yaa sʊgɩchʊʊsɩŋ pam.
43016007	Wusie maŋ bala nɩ, dɩ vɩɩna a yɩ nɩ dɩ n ga, dama dɩɩ yi maŋ ka gaya, Susuŋŋiru wo kaaŋ keŋ nɩ jigiŋ. Ama maŋ ga n nan tʊŋ wa nɩ jigiŋ.
43016008	“Ʊ keŋ keŋ saŋŋa dieke wo, ʊ nan dagɩ tɩŋgbaŋka gie vuosi wusie yaa gamma bɩaŋ ma. Ta bɩ dagɩ ba wusie yaa gamma Ŋmɩŋchɩgɩla aŋaŋ wusie yaa gamma Ŋmɩŋ sarɩya diile.
43016009	Ʊ nan dagɩ ba dɩ ba yaa bɩaŋ ba kana ka yi mɩŋ yadaka wɩa.
43016010	A bɩ gʊtɩ, ʊ nan dagɩ ba Ŋmɩŋchɩgɩla dɩ sɩna die, dama n gara n Chʊa Ŋmɩŋ jigiŋ, ta nɩ kaaŋ bɩ ye mɩŋ bɩbra.
43016011	A bɩ dagɩ ba yaa gamma Ŋmɩŋ sarɩya diile, dama Ŋmɩŋ wɔŋ dii tɩŋgbaŋka gie naaŋ wa Sitaani sarɩya ta chʊʊsɩ wa mɩŋ.
43016012	“N yaa wɩa pam dɩ n balɩ nɩ, ama lele a nan dɩ dala pam dɩ nɩ pɔgɩlɩ.
43016013	Ama Ŋmɩŋ Halɩkasɩka vuodieke dɩ dagɩnana wusieke dɩ keŋ keŋ, ʊ nan dagɩ nɩ wusie mana. Ʊ kaaŋ dɩ bala aŋaŋ ʊ gbaŋ gbaŋ yiko, ama ʊ nan dɩ bala wudiekemba ʊ wʊnnana a nyɩnna Ŋmɩŋ jigiŋ, ta balɩ nɩ wudiekemba dɩ bala a keŋ a yi.
43016014	Ʊ nan vaa n ye bɩrɩŋ, dama ʊ nan nagɩ wa n wɩa a balɩ a yɩ nɩ.
43016015	Jadieke mana n Chʊa dɩ sɩna yiwo n sɩɩtɩ, die wɩa maŋ baarɩ Ŋmɩŋ Halɩkasɩka nan dɩ naga n wɩa a daga nɩ.
43016016	“Dɩɩ yi sʊaa nɩ kaaŋ ye mɩŋ, ta dɩ bɩ yi sʊaa nɩ nan ye mɩŋ.”
43016017	Die ʊ kʊaŋandɩɩsɩrɩba die dɩ pɩasa taŋ dɩ, “Wɩɩrɩ gie chɩaŋ? Ʊ baarɩ dɩ, ‘Dɩɩ yi sʊaa nɩ kaaŋ ye mɩŋ, ta dɩ bɩ yi sʊaa, nɩ nan ye mɩŋ’; Ta bɩ baarɩ dɩ, ‘Dama n gara n Chʊa jigiŋ.’
43016018	Die ba pɩasa taŋ dɩ, ‘Sʊaa ka chɩaŋ?’ Tɩ ka sɩba wudieke ʊ balala wa chɩaŋ.”
43016019	Yisa die dɩ mɩŋŋɩ dɩ ba yaala ba pɩasɩ wa mɩŋ, die wɩa die ʊ balɩ a yɩ ba dɩ, “N baarɩ dɩ, ‘Dɩɩ yi sʊaa nɩ kaaŋ ye mɩŋ, ta dɩɩ bɩ yi sʊaa nɩ nan ye mɩŋ.’ Wɩɩrɩ gie nɩ pɩasa tamba ta yaala nɩ sɩmma ka chɩaŋ?
43016020	Wusie maŋ bala nɩ, nɩ nan keŋ kʊma ta die zɔɔlɩŋ ama tɩŋgbaŋka gie vuosi nan dɩ yaa sʊgɩfɩalɩŋ; nɩ sʊgɩtɩ nan keŋ chʊʊsɩ, ama nɩ sʊgɩchʊʊsɩkʊ nan keŋ bɩrɩŋ sʊgɩfɩalɩŋ.
43016021	“Dɩ nan dɩ sɩɩ sɩba hɔgʊ dɩ ŋaana baa ʊ mɩɩrɩ ta ʊ sʊŋ dɩ chʊʊsɩ dene wo, dama ʊ wahala saŋŋa tʊgɩya mɩŋ, ama ʊ mɩɩrɩ kpatɩ ʊ ŋaaŋ daaŋ mɩŋ ʊ wahala ka mɩŋ, dama ʊ ŋaaŋ yaa wa sʊgɩfɩalɩŋ ʊ mɩɩrɩna bʊa a keŋ tɩŋgbaŋka gie me wo wɩa.
43016022	Die dɩ sɩɩ aŋaŋ nɩ, lele nɩ sʊgɩtɩ chʊʊsɩya mɩŋ, ama n nan bɩ ye nɩ bɩbra ta nɩ nan dɩ yaa sʊgɩfɩalɩŋ pam, sʊgɩfɩalɩ dieke vuoŋ dɩ kana kaaŋ bɩagɩ a tuoke a nyɩŋ nɩ jigiŋ.
43016023	“Dɩnɩŋ daarɩ dɩ keŋ tʊgɩ, nɩ kaaŋ jʊʊsɩ mɩŋ a yaala jaaŋ. Wusie maŋ bala nɩ, n Chʊa Ŋmɩŋ nan yɩ nɩ jadieke mana nɩ jʊʊsɩna a yaala n saaŋ ma.
43016024	Ama a yaa keŋ tʊgɩ jinne, nɩ ye ka jʊʊsɩ a yaala jaaŋ n saaŋ ma. Nɩ jʊʊsɩ ta nɩ nan ye, amʊ nɩ nan dɩ yaa sʊgɩfɩalɩŋ pam.
43016025	“N bala nɩ wɩaha gie aŋaŋ nandaga, ama saŋŋa kieŋ n kaaŋ bɩ nagɩ nandaga a balɩ yɩ nɩ ama n nan balɩ yuori nɩ yaa gamma n Chʊa Ŋmɩŋ wɩa.
43016026	Saŋka dɩ keŋ tʊgɩ nɩ nan jʊʊsɩ n Chʊa n saaŋ ma, n ka baarɩ n nan zie nɩ naŋ ma a jʊʊsɩ wa.
43016027	Dama n Chʊa Ŋmɩŋ gbaŋ cho nɩ mɩŋ, dama nɩ cho mɩŋ mɩŋ, ta yi yada dɩ n nyɩŋ wa n Chʊa wa jigiŋ.
43016028	Wusie, die n nyɩŋ wa n Chʊa wa jigiŋ ta keŋ sʊʊŋ tɩŋgbaŋka gie me, ta lele n nyɩnna tɩŋgbaŋka gie me a yiŋŋi gara ʊ jigiŋ.”
43016029	Womi ʊ kʊaŋandɩɩsɩrɩba dɩ balɩ wa dɩ, “Ye, lele ʊ wa yuori balɩ tɩ mɩŋ ta ka naga nandaga.
43016030	Lele tɩ wa sɩba dɩ sɩba jaaŋ mana mɩŋ, ta ka bɩ mʊ dɩ vuoŋ pɩasɩ fʊ wʊpɩasɩka. Lele tɩ yi yada mɩŋ dɩ seŋ nyɩŋ wa Ŋmɩŋ jigiŋ.”
43016031	Yisa die dɩ yiŋŋi a pɩasɩ ba dɩ, “Lele nɩ wa yi yada mɩŋ?
43016032	Saŋŋa kieŋ, ta ka wɔŋ keŋ mɩŋ, ta nɩ mana nan jaasɩ a ga nɩ tige nɩ tige ta n wɩarɩ n nyɩɩna ma. Ama n kaaŋ seŋ a wɩarɩ n nyɩɩna ma, n Chʊa Ŋmɩŋ nan dɩ bie n jigiŋ.
43016033	N balɩ nɩ wɩaha gie amʊ nɩ nan dɩ yaa sʊgɩdʊagɩŋ n wɩa. Tɩŋgbaŋka gie me nɩ nan dii wahala ama nɩ dii sikimiŋ dama n wɔŋ nyaŋŋɩ tɩŋgbaŋka mɩŋ.”
43017001	Yisa die dɩ bala wɩaha gie a kpatɩ wa, die ʊ daansɩ ŋmɩŋsikpeŋ ta baarɩ dɩ, “N Chʊa, saŋka tʊgɩya mɩŋ. Vaa manɩŋ fʊ Bʊa Dembike ye bɩrɩŋ, amʊ n gbaŋ n nan vaa fʊ ye bɩrɩŋ.
43017002	Dama fʊ yɩna mɩŋ vuota mana yiko dɩ n yɩ vuodiekemba fʊ nagɩna a yɩ mɩŋ wa miivoli dieke dɩ wone kpatɩŋ.
43017003	Miivoli dieke dɩ wone kpatɩŋ yiwo dɩ vuosi sɩmma fʊnɩŋ vuodieke dɩ yine wusie Ŋmɩŋ, ta ŋmɩŋ bɩ wori, ta bɩ sɩba manɩŋ Yisa Masia, vuodieke fʊ tʊnna wa.
43017004	N vaa fʊ ye bɩrɩŋ tɩŋgbaŋka gie me aŋaŋ n kpatɩna wudiekemba mana fʊ yɩ mɩŋ dɩ n yi wo.
43017005	N Chʊa, yɩ mɩŋ bɩrɩŋ fʊ nɩŋŋa lele, bɩrɩ dieke die n yalla saŋŋa dieke die n benne fʊ jigiŋ ta fʊ ye ka naaŋ dʊnɩaka gie wo.
43017006	“Vuodiekemba fʊ nagɩna a yɩ mɩŋ wa, n vaa ba sɩba fʊ mɩŋ. Die ba yiwo fʊ sɩɩtɩ, ta fʊ nagɩ ba a yɩ mɩŋ, ta ba tuo fʊ wɩaha.
43017007	Ta lele, ba sɩba dɩ jadieke mana fʊ nagɩna a yɩ mɩŋ wa nyɩŋ wa fʊ jigiŋ.
43017008	Dama n nagɩ wa wudiekemba fʊ nagɩna a yɩ mɩŋ wa a yɩ ba ta ba tuohe; ba sɩba dɩ dɩ yiwo wusie dɩ n nyɩŋ wa fʊ jigiŋ, ta bɩ yi yada dɩ fʊ tʊnna mɩŋ.
43017009	“Lele, n jʊʊsa a yɩa ba. N ka jʊʊsa a yɩa tɩŋgbaŋka gie vuosi mana, ama n jʊʊsa yɩa vuodiekemba fʊ nagɩna a yɩ mɩŋ wa, dama ba yiwo fʊ sɩɩtɩ.
43017010	Vuodiekemba mana n yalla yiwo fʊ sɩɩtɩ, ta vuodiekemba mana fʊ yalla dɩ yi n sɩɩtɩ, ta maŋ yese bɩrɩŋ ba wɩa.
43017011	Ta lele n kieŋ wo fʊ jigiŋ, ta kaaŋ bɩ a bie tɩŋgbaŋka gie me, ama banɩŋ nɩŋ ba bie wo tɩŋgbaŋka ma. N Chʊa, vuodieke dɩ yine kasɩ, mɩŋŋɩ gbara ba aŋaŋ fʊ saarɩ hagɩrɩbʊ, saaŋ dieke fʊ nagɩna a yɩ mɩŋ wa ta daa vaa wɩɩŋ yi be, amʊ ba nan yi jabalɩmɩŋ sɩba maŋ aŋaŋ fʊ dɩ yine jabalɩmɩŋ dene wo.
43017012	Die n yene bie ba jigiŋ, die n mɩŋŋɩ gbarɩ ba mɩŋ aŋaŋ fʊ saarɩ hagɩrɩbʊ, saaŋ dieke fʊ nagɩna a yɩ mɩŋ wa. Die n gbarɩ ba mɩŋ ta ba wʊnyɩ dɩ ka baya ntaala vuodieke dɩ yine Sitaani sɩɩtɩ wa. Naa die yiye mɩŋ amʊ wudieke dɩ maagɩna fʊ gbaŋkʊ ma wa nan keŋ a yi wusie.
43017013	Lele, n kieŋ wo fʊ jigiŋ ama n bala wɩaha gie n yene bie tɩŋgbaŋka gie me wo, amʊ ba sʊgɩtɩ nan suuli aŋaŋ sʊgɩfɩalɩ dieke n yalla wa chanchaaŋ.
43017014	“Die n nagɩ fʊ wɩaha a yɩ ba mɩŋ, ta tɩŋgbaŋka gie vuosi dɩ haa ba ba kana ka yi tɩŋgbaŋka gie sɩɩtɩ wa wɩa, sɩba n gbaŋ dɩ kana ka yi tɩŋgbaŋka gie sɩɩtɩ die wo.
43017015	N ka jʊʊsa fʊ dɩ fʊ vʊarɩ ba a nyɩŋ tɩŋgbaŋka gie me ama n jʊʊsa fʊ dɩ fʊ mɩŋŋɩ gbarɩ ba a nyɩŋ wʊbɩatɩtieŋ, Sitaani nuusi me.
43017016	N kana ka yi tɩŋgbaŋka gie sɩɩtɩ dene wo, die gbaŋ ba gbaŋ dɩ ka yi tɩŋgbaŋka sɩɩtɩ.
43017017	“Fʊ wʊbalɩkaha yi wo wusie, die wɩa vaa wusieke gie seŋ yi ba yi fʊ sɩɩtɩ.
43017018	Die fʊ tʊnna mɩŋ tɩŋgbaŋka gie dene wo, die maŋ tʊma ba tɩŋgbaŋka gie me.
43017019	Ba wɩa n naga n gbaŋ yɩa fʊ, dɩ ba yi fʊ gbaŋ gbaŋ fʊ sɩɩtɩ aŋaŋ wusie.
43017020	“N ka jʊʊsa a yɩa ba nyɩɩna ma, ama n jʊʊsa yɩa vuodiekemba dɩ bala ba keŋ yi mɩŋ yada yaa gamma ba wʊbalɩka ma.
43017021	N Chʊa, n jʊʊsa mɩŋ dɩ ba mana yi jabalɩmɩŋ. Vaa ba bemme tɩ ma sɩba fʊ benne n ma ta n dɩaŋ maŋ bie fʊ ma dene wo. Vaa ba yi jabalɩmɩŋ amʊ tɩŋgbaŋka gie nan yi yada dɩ fʊ tʊnna mɩŋ.
43017022	Sʊgɩyɩalɩŋ beri dieke die fʊ yɩna mɩŋ wa, kanɩŋ maŋ nagɩ yɩa ba, amʊ ba yi jabalɩmɩŋ sɩba fʊnɩŋ aŋaŋ mɩŋ dɩ yine jabalɩmɩŋ dene wo.
43017023	N bie wo ba ma, ta fʊ dɩaŋ fʊ bie n ma, amʊ ba nan keŋ yi jabalɩmɩŋ aŋ tɩŋgbaŋka gie vuosi sɩmma dɩ fʊ tʊnna mɩŋ, ta fʊ cho be sɩba fʊ chone mɩŋ dene wo.
43017024	“N Chʊa, fʊnɩŋ fʊ nagɩna ba a yɩ mɩŋ, n yaala ba bemme n jigiŋ, jigidieke n bala n bemme, amʊ ba nan ye fʊ kɔtɩna n saaŋ dene, dama wɔŋ cho mɩŋ mɩŋ ta ye naaŋ tɩŋgbaŋka gie.
43017025	N Chʊa, sʊgɩyɩalɩŋ tieŋ, tɩŋgbaŋka gie vuosi ka sɩba fʊ, ama manɩŋ n sɩba fʊ mɩŋ, ta n kʊaŋandɩɩsɩrɩba gie dɩ sɩba dɩ fʊ tʊnna mɩŋ.
43017026	N balɩ ba fʊ sɩna dene, ta n nan dɩ bala ba yaa gamma, amʊ choti dieke fʊ yalla aŋaŋ mɩŋ wa nan dɩ bie ba ma, ta n dɩaŋ n nan dɩ bie ba ma.”
43018001	Yisa die dɩ jʊʊsɩna Ŋmɩŋ jʊʊsɩkʊ gie a kpatɩ wa, die ʊ nyɩŋ mi aŋaŋ ʊ kʊaŋandɩɩsɩrɩba ba ga garɩsɩ Kidironi lʊaka. Die kʊaŋ die benne mi, ta ga juu mi.
43018002	Die Judasi vuodieke dɩ posine Yisa chɩaka die dɩ sɩba mi dama Yisa die ŋaaŋ lagɩsa mi aŋaŋ ʊ kʊaŋandɩɩsɩrɩba.
43018003	Die wɩa Judasi die dɩ ga kʊakʊ mi aŋaŋ Romani sojasi aŋaŋ Ŋmɩŋ jɩamɩŋ juokpeŋkpɩɩkʊ gbɩgbarɩtɩ diekemba kɩkaabɩtɩba nyɩŋkʊraha aŋaŋ Farasisi vuosisi dɩ tʊnna. Die ba yaa wa popolisi aŋaŋ kamɔla aŋaŋ ba jɩbɩwagɩtɩ.
43018004	Yisa die dɩ wɔŋ sɩba wudieke dɩ bala ka yi wo, die wɩa die ʊ pɩasɩ ba dɩ, “Mɩnɩa nɩ yaala?”
43018005	Die ba yiŋŋi balɩ wa dɩ, “Yisa, vuodieke dɩ nyɩnna Nazeriti wa.” Die ʊ baarɩ dɩ, “Manɩŋ n yine wʊnɩŋ?” Die Judasi, vuoke dɩ posine ʊ chɩaka die zie wo mi aŋaŋ ba.
43018006	Die Yisa dɩ bala dɩ, “N yine wʊnɩŋ wa”, die ba chʊŋ a nyɩŋ kʊaŋ a nan tɩŋgbaŋ.
43018007	Yisa die dɩ bɩ pɩasɩ ba dɩ, “Mɩnɩa nɩ dɩ dɩa yaala?” Ba baarɩ dɩ, “Yisa, vuodieke dɩ nyɩnna Nazeriti wa.”
43018008	Yisa die dɩ baarɩ dɩ, “N wɔŋ balɩ nɩ mɩŋ dɩ n yine wʊnɩŋ. Dɩɩ yi nɩ dɩ dɩa a yaala manɩŋ, die nɩŋ nɩ vaa n kʊaŋandɩɩsɩrɩba gie ga.”
43018009	Die ʊ balɩ wa naa amʊ wudieke die ʊ bala wa nan keŋ yi wusie, die ʊ baarɩ dɩ, “N Chʊa, n ka vaa vuodiekemba fʊ nagɩna a yɩ mɩŋ wʊnyɩ dɩ bɩa.”
43018010	Saŋka mi ta Simoni Piita die dɩ yaa jɩbɩwaŋ, die ʊ vʊarɩ ka a viisi a gobi kɩkaabɩtɩba jakʊʊrɩ yɔmʊ wʊnyɩ nuudiigiŋ tɩbɩŋ a taaŋ. Die yɔmʊ wa saaŋ die yine Malikusi.
43018011	Yisa die dɩ balɩ a yi Piita dɩ, “Nagɩ fʊ jɩbɩka a yi ka fɔgʊkʊ ma. Yile mɩŋ dɩ n ka yaala dɩ n dii wahala dieke n Chʊa dɩ nagɩna a zieŋ mɩŋ wo?”
43018012	Die Romani sojasisi aŋaŋ ba jakʊʊŋ aŋaŋ Juu vuosi Ŋmɩŋ jɩamɩŋ juokpeŋkpɩɩkʊ gbɩgbarɩtɩba die dɩ yigi Yisa a bɔbɩ wa,
43018013	ta woliŋ yaa wa a ga Anasi jigiŋ. Anasi die yiwo Kayafasi hanɩɩŋ, Kayafasi die yine kɩkaabɩtɩba jakʊʊŋ kanɩŋ bɩnɩŋ mi.
43018014	Die wʊnɩŋ ʊ bala Juu vuosi nyɩŋkʊraha dɩ dɩ vɩɩna vuobalɩmɩŋ tuo vuosisi mana kuŋ a kpi wo.
43018015	Die Simoni Piita aŋaŋ ʊ chanchaaŋ Yisa kʊaŋandɩɩsɩrɩŋ wʊnyɩ die dɩ dɩ Yisa kʊaŋ. Die kʊaŋandɩɩsɩrʊ wa gie die yi wo vuodieke kɩkaabɩtɩba jakʊʊrɩ dɩ sɩbɩna. Die wɩa die ʊ dɩ Yisa kʊaŋ a ga juu kɩkaabɩtɩba jakʊʊrɩ gbaakʊ ma.
43018016	Ama Piita die dɩ wɩarɩ a zie yeŋ me. Die kʊaŋandɩɩsɩrʊ wa mi, vuodieke kɩkaabɩtɩba jakʊʊrɩ dɩ sɩbɩna wa die dɩ yiŋŋi a ga a balɩ wɩa aŋaŋ havʊʊbɩ dieke dɩ zene sanʊarɩ tɩŋ wa ta yaa Piita a keŋ juu.
43018017	Die havʊʊbike dɩ pɩasɩ Piita dɩ, “Ka yiwo daa wa mi kʊaŋandɩɩsɩrɩba wʊnyɩ?” Piita die dɩ baarɩ dɩ, “Aayɩ, n ka yi ba wʊnyɩ.”
43018018	Die watɩ benne die wɩa tʊntʊntɩba aŋaŋ gbɩgbarɩtɩba die dɩ chɔgɩsɩ boliŋ a zie a weele. Piita die dɩ ga ba jigiŋ a zie weele.
43018019	Die kɩkaabɩtɩba jakʊʊrɩ die dɩ pɩasɩ Yisa yaa gamma ʊ kʊaŋandɩɩsɩrɩba aŋaŋ ʊ dagɩkʊ wɩa.
43018020	Yisa die dɩ yiŋŋi a balɩ wa dɩ, “Die n daga vuosi yaalɩŋ ma, ta daga Ŋmɩŋ jɩamɩŋ juone me aŋaŋ Ŋmɩŋ jɩamɩŋ juokpeŋkpɩɩkʊ ma jigidieke Juu vuosi mana dɩ ŋaana a lagɩŋsa wa. Manɩŋ die n ka lɔbɩrɩ a balɩ wɩɩŋ.
43018021	Ta bɩa wɩa fʊ pɩasa mɩŋ? Pɩasɩ vuodiekemba dɩ wʊnnana mɩŋ wa. Dama ba sɩba wudieke n bala wa mɩŋ.”
43018022	Die Yisa die dɩ bala naa wa, die gbɩgbarɩtɩba wʊnyɩ dɩ zene gbigi wo die dɩ falɩ wa ta baarɩ dɩ, “Die ba bala wɩa a yɩa kɩkaabɩtɩba jakʊʊŋ?”
43018023	Die Yisa die dɩ yiŋŋi a balɩ dɩ, “Dɩɩ yi wʊbɩaŋ maŋ balɩ, balɩ vuoŋ mana giena dɩ dɩ yiwo bɩaŋ, ama dɩɩ yi wusie aŋaŋ wudieke n bala wa, bɩa wɩa fʊ nɩga mɩŋ?”
43018024	Womi Anasi die dɩ vaa ba nagɩ Yisa a ga Kayafasi jigiŋ, vuodieke dɩ yine kɩkaabɩtɩba jakʊʊrɩ; ta die ba ye bɔbɩ Yisa.
43018025	Piita die ye zie wo mi a weele bolibu, womi die ba pɩasɩ wa dɩ, “Ka yiwo daa wa mi kʊaŋandɩɩsɩrɩba wʊnyɩ?” Ama Piita die dɩ chiisi ta baarɩ dɩ, “Aayɩ, n ka yi ba wʊnyɩ.”
43018026	Die kɩkaabɩtɩba jakʊʊrɩ yɔŋɩsɩ wʊnyɩ, vuodieke nɩmbʊa Piita dɩ gobine ʊ tɩbɩrɩ dɩ pɩasɩ wa dɩ, “Die n ka ye fʊ aŋaŋ wa kʊakʊ ma?”
43018027	Ta Piita die dɩ bɩ chiisi. Lele womi kparaaŋ dɩ kʊŋ.
43018028	Die ba nagɩ Yisa a nyɩŋ Kayafasi tigiŋ me a yaa wa ga tɩŋgbaŋka jakʊʊrɩ vuodieke die dɩ dine Paliti tigiŋ. Die sʊkʊleeliŋ die wonde. Die Juu vuosi die ka juu ʊ tigiri dama die ba yaala ba mɩŋŋɩ a pɔgɩlɩ ba gbaŋ vɩɩnɩŋ Ŋmɩŋ nɩŋŋa, amʊ ba nan bɩagɩ dii gasɩtɩaŋkʊ dʊʊgaka.
43018029	Die wɩa Paliti die dɩ nyɩŋ a ga ba jigiŋ, a pɩasɩ ba dɩ, “Bɩa nɩ baa daa wa gie yiye?”
43018030	Die ba yiŋŋi a balɩ wa dɩ, “Ʊ tɩŋ ka yi wɩɩŋ, tɩ tɩŋ kaaŋ yaa wa keŋ fʊ jigiŋ.”
43018031	Ta Paliti dɩ balɩ a yɩ ba dɩ, “Nɩ gbaŋ gbaŋ nɩ yaa wa a ga dii ʊ sarɩya nɩ mɩraha dɩ dagɩna dene.” Die Juu vuosi nyɩŋkʊraha dɩ yiŋŋi baarɩ dɩ, “Tɩ wo sieŋ dɩ tɩ kʊʊ vuoŋ.”
43018032	Naa die yiye mɩŋ, amʊ Yisa die dɩ balla dɩ ʊ nan keŋ kpi kuŋ dieke wo keŋ yi wusie.
43018033	Die Paliti die dɩ yiŋŋi juu tigiri sʊŋ ta wa Yisa a pɩasɩ wa dɩ, “Fʊ yine Juu vuosi naaŋ wa?”
43018034	Yisa die dɩ yiŋŋi a pɩasɩ wa dɩ, “Fʊ gbaŋ gbaŋ fʊ wʊpɩasɩkɩŋ wʊnna yaa vuosi bala fʊ yaa gamma n ma?”
43018035	Paliti die dɩ yiŋŋi a baarɩ dɩ, “Yi tama n yiwo Juu vuoŋ yaa? Dɩ yiwo fʊ gbaŋ gbaŋ fʊ vuosi aŋaŋ ba kɩkaabɩtɩba jakʊʊrɩ yalla fʊ a keŋ n jigiŋ. Bɩa fʊ yi?”
43018036	Yisa die baarɩ dɩ, “N naarɩ ka yi tɩŋgbaŋka gie sɩɩtɩ, ka tɩŋ yiwo tɩŋgbaŋka gie sɩɩtɩ n dɩdɩɩsɩrɩba tɩŋ nan wagɩ dɩ Juu vuosisi da yigi mɩŋ. Aayɩ, n naarɩ ka yi tɩŋgbaŋka gie sɩɩtɩ.”
43018037	Die Paliti die dɩ pɩasɩ wa dɩ, “Die nɩŋ seŋ yiwo naaŋ?” Die Yisa dɩ baarɩ dɩ, “Wa, fʊnɩŋ fʊ balla dɩ n yiwo naaŋ. Ba mɩɩrɩ mɩŋ mɩŋ a keŋ tɩŋgbaŋka gie me wʊbalɩmɩŋ wɩa, dɩ n balɩ yaa gamma wusieke me. Ta vuodieke nɩŋ mana dɩ yine wusieke sɩɩtɩ dɩ wʊma mɩŋ.”
43018038	Paliti die dɩ pɩasɩ dɩ, “Bɩa yine wusie?” Balɩkʊ gie kʊaŋ chaaŋ die ʊ nyɩŋ ga Juu vuosi nyɩŋkʊraha jigiŋ, a baarɩ dɩ, “N ka ye wudieke daa wa dɩ yine a chʊʊsɩ.
43018039	Ama nɩ chʊaraha sʊŋ n ŋaaŋ vʊarɩ wa dansarɩka vuoŋ a yɩa nɩ gasɩtɩaŋkʊ dʊʊga saŋŋa mana. Nɩ yaala n vʊarɩ wa Juu naaŋ wa a yɩ nɩ yɔrɩ?”
43018040	Die ba yiŋŋi balɩ wa aŋaŋ lɔlɩkpɩɩŋ dɩ, “Aayɩ, daa wʊnɩŋ, tɩ yaala Barabasi.” Barabasi die yiwo gbɩgbatɩrʊ.
43019001	Womi Paliti die dɩ vaa ba tɩbɩ Yisa aŋaŋ kpaasɩŋ.
43019002	Ta sojasisi die dɩ nagɩ haŋgɔɔsɩ a wʊnsɩ sibubiŋ a nagɩ a bubi wo, a nagɩ jayeekiwaŋ ŋmɩnɩŋ a yeegi wo,
43019003	a keŋ bala dɩ, “Juu vuosi naaŋ wa tɩ waasa fʊ”, ta die fala wa.
43019004	Die Paliti dɩ bɩ nyɩŋ vuosisi jigiŋ bɩbra a balɩ ba dɩ, “Nɩ ye, n nan yaa wa a keŋ nyɩŋ a yɩ nɩ aŋ nɩ sɩmma dɩ manɩŋ a ka ye wudieke ʊ yine a chʊʊsɩ.”
43019005	Die Yisa dɩ kenne nyɩŋ ta bubi haŋgɔɔsɩ sibubike ta yeegi jayeekiwaŋ ŋmɩnka, Paliti die dɩ balɩ a yɩ ba dɩ, “Daa wa wʊnna.”
43019006	Die kɩkaabɩtɩba nyɩŋkʊraha aŋaŋ ba Ŋmɩŋ jɩamɩŋ juokpeŋkpɩɩkʊ gbɩgbarɩtɩba die dɩ yene Yisa wa ba nata dɩ, “Nɩ kpaasɩ wa dagarɩkɩŋ ma, nɩ kpaasɩ wa dagarɩkɩŋ ma.” Ama Paliti die dɩ yiŋŋi a balɩ ba dɩ, “Nɩ gbaŋ gbaŋ nɩ nagɩ wa a ga kpaasɩ wa dagarɩkʊ ma. Dama manɩŋ n ka ye wudieke ʊ yine a chʊʊsɩ.”
43019007	Die kpɩkpaakʊ dɩ yiŋŋi a balɩ wa dɩ, “Ʊ baarɩ dɩ ʊ yiwo Ŋmɩŋ Bʊa! Tɩ mɩraha dɩ baarɩ dɩ ʊ mʊ ba kʊʊ wa mɩŋ.”
43019008	Paliti die dɩ wʊnna ba bala naa wa, die ŋmaamɩŋ dɩ bɩ faasɩ yigi wo.
43019009	Die ʊ yiŋŋi juu gbaakʊ sʊŋ a pɩasɩ Yisa dɩ, “Sɩa fʊ nyɩŋ?” Ama Yisa die ka yiŋŋi balɩ wa wɩɩŋ.
43019010	Ta Paliti dɩ bɩ a pɩasɩ wa dɩ, “Kaaŋ tɔgɩŋ mɩŋ? Sɩmma dɩ n yaa yiko a baaŋ bɩagɩ a vaa fʊ ga yɔrɩ, ta bɩ nan bɩagɩ vaa ba kpaasɩ fʊ dagarɩkɩŋ ma.”
43019011	Yisa die dɩ yiŋŋi a balɩ dɩ, “Fʊnɩŋ yaa wa yiko n ma dama Ŋmɩŋ nagɩna ka a yɩ fʊ. Die wɩa vuodieke dɩ nagɩna mɩŋ a keŋ yi fʊ nuusi me bɩaŋ tɩaŋ fʊ mɩŋ.”
43019012	Paliti die dɩ wʊnna naa wa, die ʊ mɩa dɩ ʊ tɩŋ vaa Yisa ga yɔrɩ. Ama Juu vuosisi die dɩ nata bala wa dɩ, “Dɩɩ yi fʊ vaa ʊ ga yɔrɩ, die nɩŋ ka yi naaŋ Siiza zʊa, dama vuodieke nɩŋ mana dɩ bala dɩ ʊ yiwo naaŋ yiwo naakpeŋkpɩɩŋ Siiza dataaŋ.”
43019013	Die Paliti dɩ wʊnna naa wa, die ʊ yaa Yisa a keŋ nyɩŋ yeŋ me a sʊʊŋ kalɩ ʊ sarɩya diile gbaŋtɩ ma jigidieke ba wasɩnana Taŋ Koriŋ. (Juu vuosi jabalɩkɩŋ ma ba wasa ka Gabata.)
43019014	Die ka yiwo ŋmɩntʊasɩ, ta die ka tʊnvʊʊsa dɩ baa dɩ yi gasɩtɩaŋkʊ dʊʊgaka daraaŋ. Paliti die dɩ balɩ a yɩ Juu vuosisi dɩ, “Nɩ naaŋ wa wʊnna.”
43019015	Die ba yiŋŋi natɩ a baarɩ dɩ, “Kʊʊ wa! Kʊʊ wa! Kpaasɩ wa dagarɩkɩŋ ma.” Paliti die dɩ pɩasɩ ba dɩ, “Nɩ yaala n kpaasɩ wa nɩ naaŋ wa dagarɩkʊ ma?” Die kɩkaabɩtɩba nyɩŋkʊraha die dɩ baarɩ dɩ, “Tɩ wo naakpɩɩŋ a gʊtɩ naaŋ Siiza ma.”
43019016	Womi Paliti die dɩ nagɩ Yisa a yɩ dɩ ba ga kpaasɩ wa dagarɩkɩŋ ma.
43019017	Die ʊ chii ʊ dagarɩkʊ ba yaa wa a nyɩŋ gara jigidieke ba wasɩnana “Sikpeŋkogiliŋ jigiŋ.” (Juu vuosi jabalɩkɩŋ ma ba wasa ka Goligota).
43019018	Mi die ba kpaasɩ wa dagarɩkʊ ma; ta die bɩ kpaasɩ dembisi bale dagarɩsɩ ma a gʊtɩ Yisa ma, ta wʊnyɩ mana die dɩ bie ʊ lʊgɩŋ ta ʊ bie ba sʊnsʊŋ.
43019019	Paliti die dɩ maagɩ a diisi jaaŋ ma a nagɩ a kpaasɩ a marɩ Yisa dagarɩkʊ dɩ,
43019020	Juu vuosi pam die dɩ karɩŋ wɩɩrɩ gie dama jigidieke die ba kpaasɩna Yisa dagarɩkʊ ma die ka yʊa aŋaŋ Jerusalemi. Die ba maagɩ wɩɩrɩ wa Juu vuosi aŋaŋ Romani vuosi aŋaŋ Giriiki vuosi nyɩŋbalɩka ma mɩŋ.
43019021	Die Juu vuosi kɩkaabɩtɩba nyɩŋkʊraha die dɩ balɩ a yɩ Paliti dɩ, “Bɩa wɩa fʊ maagɩ dɩ ʊ yine Juu vuosi naaŋ wa? Tɩŋ mʊ fʊ maagɩ wa dɩ, ‘Daa wa baarɩ ʊ yine Juu vuosi naaŋ wa.’ ”
43019022	Paliti die dɩ yiŋŋi balɩ ba dɩ, “Wudieke n maagɩna wa wo tarɩgɩŋ.”
43019023	Die sojasisi die dɩ kpaasɩna Yisa dagarɩkʊ ma kʊaŋ chaaŋ, die ba nagɩ ʊ nyiŋyeeke a puo bʊnɩɩsa, ba wʊnyɩ mana die dɩ nagɩ kaanɩ. A kʊaŋ chaaŋ ba bɩ nagɩ ʊ jayeekiwaŋ dieke dɩ benne sʊŋ ma ba yʊgɩna jamʊʊmɩŋ, ta wo baalɩŋ wa.
43019024	Die sojasisi die dɩ balɩ a yɩ taŋ dɩ, “Nɩ da vaa tɩ chɩɩrɩ ka; ama nɩ vaa tɩ taa chaachaa a ye vuodieke dɩ bala ʊ dii ke.” Naa die yiye mɩŋ amʊ wudieke Ŋmɩŋ gbaŋkʊ dɩ balla wa nan keŋ a yi wusie dɩ; “Die ba puo n gatɩ a yɩ tamba Ta taa chaachaa n jayeekiwaŋ dieke dɩ benne sʊŋ ma wɩa.”  Naa sojasisi die dɩ yi.
43019025	Die Yisa nuŋ die zie mi a gbigi dagarɩkɩrɩ, wʊnɩŋ aŋaŋ ʊ nɩmbʊa Meri vuodieke die dɩ yine Kilopasi hɔgʊ wa, aŋaŋ Meri vuodieke dɩ nyɩnna Magidalini.
43019026	Yisa die dɩ ye ʊ nuŋ aŋaŋ ʊ kʊaŋandɩɩsɩrɩ dieke ʊ faasɩna cho dɩ zene mi wo, die wɩa die ʊ balɩ yɩ ʊ nuŋ wo dɩ, “Geŋ wo wana a yi fʊ Bʊadembiŋ.”
43019027	Ta balɩ ʊ kʊaŋandɩɩsɩrʊ wa dɩ, “Fʊ dɩaŋ fʊ naa wʊnna.” A nyɩŋ dɩnɩŋ daarɩ mi, ʊ kʊaŋandɩɩsɩrʊ wa mi, dɩ nagɩ Yisa nuŋ ʊ ga bie ʊ tigiŋ me.
43019028	Ka kʊaŋ chaaŋ Yisa die dɩ mɩŋŋɩ dɩ wɩɩŋ mana wa kpatɩ mɩŋ, die ʊ baarɩ dɩ, “Nyanyuule yalla mɩŋ.” Die ʊ balɩ wa naa amʊ wudieke dɩ maagɩna Ŋmɩŋ gbaŋkʊ ma wa nan keŋ yi wusie.
43019029	Die kpagɩŋ die zene mi aŋaŋ daŋmɩɩsɩŋ die ba nagɩ gbaara a lu bʊ ma, a nagɩ saagɩ daaŋ sikpeŋ a kɔtɩ ka jʊalɩ a gbɩ ʊ nʊaŋ.
43019030	Die Yisa dɩ nyune bʊ a kpatɩ wa, die ʊ baarɩ dɩ, “Dɩ kpatɩya mɩŋ!” Ta die nagɩ ʊ haalɩŋ a yɩ Ŋmɩŋ.
43019031	Die ka tʊnvʊʊsa baa ka yiwo Juu vuosi davʊʊsɩkɩrɩ daraaŋ aŋaŋ gasɩtɩaŋkʊ dʊʊgaka daraaŋ. Die ka yiwo daakpɩɩŋ a yɩ Juu vuosisi, ta die ka yaala vuodiekemba ba kpaasɩna dagarɩsɩ ma nyɩŋgbanɩŋ wɩarɩ mi dɩnɩŋ daarɩ mi. Die wɩa die ba jʊʊsɩ Paliti dɩ ʊ vaa ba wɩɩ ba nagɩsɩ ta nagɩ ba nyɩŋgbanɩŋ a keŋ sʊʊŋ tɩŋgbaŋ.
43019032	Die sojasisi die dɩ woliŋ a wɩɩ dembisi bale wo ba kpaasɩna mi wo nagɩsɩ.
43019033	Die ba kenne tʊgɩ Yisa wa, die ba ye ta ʊ wɔŋ a kpi mɩŋ, die wɩa die ba ka wɩɩ ʊ nagɩsɩ.
43019034	Ta sojasi wʊnyɩ die dɩ tɔbɩ Yisa lʊgɩŋ aŋaŋ ʊ timiŋ. Lele womi zɩŋ aŋaŋ nyaaŋ die dɩ keŋ nyɩŋ.
43019035	Tɩ sɩba a baarɩ wɩɩrɩ gie yiwo wusie dama vuodieke dɩ yene ke wo balla. Lele nɩ gbaŋ nɩ nan bɩagɩ yi yada.
43019036	Wɩaha gie mana yiye mɩŋ amʊ wudieke Ŋmɩŋ gbaŋkʊ dɩ bala wa nan keŋ yi wusie, die ka baarɩ dɩ, “Ba kaaŋ wɩɩ ʊ kɔbɩŋ kaanɩ gbaŋ.”
43019037	Ta Ŋmɩŋ gbaŋkʊ dɩ bɩ balɩ jigiŋ kaanɩ dɩ, “Vuosi nan keŋ daansa vuodieke ba tɔbɩna ʊ lʊgɩŋ aŋaŋ timiŋ.”
43019038	Ka kʊaŋ chaaŋ Josefu vuodieke dɩ nyɩnna Arimatia die dɩ jʊʊsɩ Paliti dɩ ʊ nagɩ Yisa nyɩŋgbaŋka. Die Josefu die yiwo Yisa dɩdɩɩsɩrʊ, ama die ʊ lɔbɩrɩ a dɩ wa mɩŋ, dama die ʊ chɩga Juu vuosi nyɩŋkʊraha ŋmaamɩŋ mɩŋ. Paliti die dɩ yɩ wa sieŋ die wɩa Josefu die dɩ a nagɩ nyɩŋgbaŋka.
43019039	Ta Nikodimosi vuodieke die dɩ gana Yisa jigiŋ yuŋ kaanɩ wa, die beline Josefu, ta pɔgɩlɩ nyɩnnyʊʊgɩvɩɩna dieke ba bala ba nagɩ yi Yisa nyɩŋgbaŋka, die a yiwo sɩba gbarɩgbɩnɩ baŋ anʊ. (Die ba nagɩ wa nyindieke ba wasɩnana miri aŋaŋ alosi a wʊnsɩ ha.)
43019040	Die ba bale wo die dɩ nagɩ Yisa nyɩŋgbaŋka a veli ke aŋaŋ garɩhaalɩ yɩalɩŋ aŋaŋ nyɩnnyʊʊgaha, sɩba die Juu vuosisi kuŋ guule chʊara dɩ dagɩna die.
43019041	Die ba kpaasɩna Yisa jigidieke wo, kʊaŋ die bene mi, ta vɔrɩŋ die dɩ wɔŋ bie mi ta die ba ye ka guu vuoŋ kanɩŋ vɔrɩkʊ ma.
43019042	Die tʊŋ dɩ bala ka vʊŋ, dɩ Juu vuosi davʊʊsɩkɩrɩ daraaŋ wa, ta vɔrɩkʊ dɩaŋ die dɩ gbigi mi wo, die wɩa die ba guu wo mi.
43020001	Ta Juu vuosi davʊʊsɩkɩrɩ daraaŋ die dɩ keŋ tɩaŋ, ta Alasiri daraaŋ sʊkʊleeliŋ ta die dɩ ye sibi, Meri Magidalini die dɩ ga Yisa vɔrɩkʊ jigiŋ, ta die a ye taŋ dieke ba nagɩna a ligi vɔrɩkʊ nʊaŋ dɩ biline.
43020002	Die wɩa die ʊ chɩgɩ a ga Simoni Piita aŋaŋ Yisa kʊaŋandɩɩsɩrɩ dieke Yisa dɩ faasɩna a cho wo jigiŋ, ta balɩ ba dɩ, “Ba vʊarɩ wa tɩ Yɔmʊtieŋ a nyɩŋ vɔrɩkʊ ma, ta tɩ ka sɩba jigidieke ba nagɩna wa a ga dʊaŋ.”
43020003	Die Piita aŋaŋ Yisa kʊaŋandɩɩsɩrʊ wa mi die dɩ chɩga gara,
43020004	ama Yisa kʊaŋandɩɩsɩrʊ wa mi die dɩ faasɩ a chɩgɩ a tɩaŋ Piita a woliŋ a ga tʊgɩ vɔrɩkʊ jigiŋ.
43020005	Die wʊnɩŋ kʊaŋandɩɩsɩrʊ mi die dɩ sʊʊŋ zʊʊrɩ a ye garɩhaalɩ yɩalɩkʊ ba nagɩna guu Yisa wa dɩ dʊana ama die ʊ ka juu vɔrɩkʊ sʊŋ.
43020006	Womi Simoni Piita, vuodieke dɩ wɩarɩna kʊaka dɩ keŋ tʊgɩ, a juu vɔrɩkʊ sʊŋ a ye garɩkʊ dɩ dʊana,
43020007	aŋaŋ garɩ dieke ba nagɩna vili Yisa sikpeku. Die garɩkʊ mi die kpeŋ ba kpenne ka dene wo a vili ʊ sikpeku a dʊa ka nyɩɩna ma.
43020008	Ka kʊaŋ chaaŋ kʊaŋandɩɩsɩrʊ wa mi die dɩ wolinne a tʊgɩ wa gbaŋ die dɩ juu vɔrɩkʊ sʊŋ a ye ta yi yada.
43020009	Ama die ba ye ka sɩba wudieke dɩ maagɩna Ŋmɩŋ gbaŋkʊ ma chɩaŋ, dɩ Yisa nan hagɩ kuŋ me wo.
43020010	Womi die ʊ kʊaŋandɩɩsɩrɩba dɩ yiŋŋi a kuli.
43020011	Ama Meri nɩŋ die dɩ wɩarɩ a zie vɔrɩkʊ jigiŋ a kʊma. Die ʊ kʊnana wa die ʊ sʊʊŋ zʊʊrɩ a daansɩ vɔrɩkʊ sʊŋ
43020012	a ye malakasi bale dɩ yeegine nyɩŋyɩala wʊnyɩ dɩ kalɩ jigidieke die ba nagɩna Yisa nyɩŋgbaŋka a dʊaŋ wa sikpeŋ chaaŋ ta wʊnyɩ dɩaŋ dɩ kalɩ ʊ nagɩsɩ chaaŋ.
43020013	Die ba pɩasɩ wa dɩ, “Hɔgʊ, bɩa wɩa fʊ kʊma?” Ʊ yiŋŋi a balɩ ba dɩ, “Ba nagɩ wa n Yɔmʊtieŋ ta maŋ ka sɩba jigidieke ba nagɩna wa a ga dʊaŋ.”
43020014	Die ʊ balla naa a kpatɩ wa, die ʊ yiŋŋi a ye Yisa dɩ zene mi, ama die ʊ ka mɩŋŋɩya dɩ dɩ yiwo Yisa.
43020015	Yisa die dɩ pɩasɩ wa dɩ, “N taa, bɩa wɩa fʊ kʊma? Mɩnɩa fʊ dɩ dɩa yaala?” Meri nɩŋ die yile dɩ dɩ yiwo kʊakʊ tʊntʊntʊ, ta die balɩ a yɩ wa dɩ, “Jakʊʊŋ, dɩɩ yi fʊ nagɩna wa, dagɩ mɩŋ jigidieke fʊ nagɩna wa a ga dʊaŋ aŋ n ga nagɩ wa.”
43020016	Yisa die dɩ baarɩ dɩ “Meri”, die Meri die dɩ yiŋŋi a tuoli wo a wa wa Juu vuosi jabalɩkɩŋ ma dɩ, “Raboni!” (Ka chɩaŋ yine “Dɩdagɩrʊ”.)
43020017	Yisa die dɩ balɩ a yɩ wa dɩ, “Da keŋ a gbɩ mɩŋ, dama n ye ka yiŋŋi ga ŋmɩŋsikpeŋ n Chʊa jigiŋ, ama ga a ga balɩ n nɩmballɩlɩ dɩ n yiŋŋi gara n Chʊa vuodieke dɩ yine nɩ gbaŋ nɩ Chɔɔŋ wa jigiŋ; wʊnɩŋ ʊ bɩna a yi n Ŋmɩŋ aŋaŋ nɩ gbaŋ nɩ Ŋmɩŋ.”
43020018	Die wɩa Meri Magidalini die dɩ ga a ga Yisa dɩdɩɩsɩrɩba jigiŋ a balɩ ba dɩ ʊ ye wo tɩ Yɔmʊtieŋ wo. Ta balɩ ba wudieke ʊ bala wa wa.
43020019	Die Alasirika mi daraaŋ yuŋ, Yisa kʊaŋandɩɩsɩrɩba die dɩ lagɩsɩ taŋ a bie juoŋ me ta kparɩ, dama die ba chɩga Juu vuosi nyɩŋkʊraha ŋmaamɩŋ mɩŋ. Womi Yisa die dɩ keŋ zie ba sʊnsʊŋ, a baarɩ dɩ, “Sʊgɩdʊagɩŋ bemme nɩ ma.”
43020020	Die ʊ balla naa a kpatɩ wa, die ʊ nagɩ ʊ nuusisi vɔrɩtɩtɩ aŋaŋ ʊ lʊgɩŋ vɔrɩkʊ a dagɩ ba. Die ʊ kʊaŋandɩɩsɩrɩba die dɩ yene wo wo, ba sʊgɩtɩ dɩ paalɩ fɩalɩ.
43020021	Womi Yisa die dɩ bɩ balɩ a yɩ ba dɩ, “Sʊgɩdʊagɩŋ bemme nɩ ma. N Chʊa Ŋmɩŋ dɩ tʊnna mɩŋ dene wo, die gbaŋ maŋ tʊma nɩ.”
43020022	Ʊ balɩ die ta die voosi a yi ba ma a baarɩ dɩ, “Nɩ tuo Ŋmɩŋ Halɩkasɩka.
43020023	Dɩɩ yi nɩ nagɩ vuoŋ tʊmbɩatɩ a chaa wa, ʊ seŋ ye tʊmbɩatɩ naachaala mɩŋ, ama dɩɩ yi nɩ ka nagɩ vuoŋ tʊmbɩatɩ a chaa wa, ʊ kaaŋ seŋ ye tʊmbɩatɩ naachaala.”
43020024	Ama ʊ kʊaŋandɩɩsɩrɩba baŋ aŋaŋ bale wo wʊnyɩ ba wasɩnana Tomasi, ta ba bɩ wasa wa Yiibiri die wo ba jigiŋ saŋŋa dieke Yisa dɩ kenne wo.
43020025	Die ʊ kʊaŋandɩɩsɩrɩ banɩŋ ba dɩ bala wa dɩ, “Tɩ ye tɩ Yɔmʊtieŋ mɩŋ.” Tomasi die dɩ balɩ ba dɩ, “Dɩɩ yi maŋ ka ye yɩɩmaha vɔrɩtɩ ʊ nuusi me ta nagɩ n nuubisi a yi kʊjagɩlagɩsɩ ma ta nagɩ n nuuŋ a yi lʊgɩrɩ kʊjagɩlagɩsɩ ma, n kaaŋ yi yada.”
43020026	Ka daraa anɩɩ daraaŋ bɩbra, Yisa kʊaŋandɩɩsɩrɩba die dɩ lagɩsɩ taŋ a bie juoŋ me, Tomasi die bie ba jigiŋ saŋka gie, ta die ba bɩ kparɩ sanʊaha. Die sanʊaha die kparɩya mɩŋ ama Yisa die dɩ keŋ a zie ba sʊnsʊŋ, a baarɩ dɩ, “Sʊgɩdʊagɩŋ bemme nɩ ma,
43020027	ta balɩ Tomasi dɩ, ‘Nagɩ fʊ nuubiŋ a nagɩ yi giena, ta daansɩ n nuusi ta nagɩ fʊ nuuŋ a yi n lʊgɩrɩ ma, ta daa bɩ chɩɩlɩ ama ta yi mɩŋ yada.’ ”
43020028	Tomasi die dɩ yiŋŋi balɩ wa dɩ, “Fʊ yine n Yɔmʊtieŋ aŋaŋ n Ŋmɩŋ.”
43020029	Yisa die dɩ pɩasɩ wa dɩ, “Fʊ yene mɩŋ wɩa fʊ yi yada? Sʊgɩfɩalɩŋ bie vuodiekemba dɩ kana ka ye mɩŋ ta yi mɩŋ yada ma.”
43020030	Yisa die yi mamachi wɩa ataŋ pam ʊ kʊaŋandɩɩsɩrɩba nine me ta ba ka maagɩha a yi gbaŋkʊ gie me.
43020031	Ama wudieke ba maagɩna gbaŋkʊ gie me, ba maagɩya dɩ nɩ yi yada dɩ Yisa yine Ŋmɩŋ Vuovʊarɩkɩrɩ Masia wa, ta bɩ yi Ŋmɩŋ Bʊadembiŋ. Dɩɩ yi fʊ yi wo yada, nan dɩ yaa miivoli ʊ saaŋ ma.
43021001	Genke kʊaŋ chaaŋ Yisa die dɩ bɩ nyɩŋ ʊ kʊaŋandɩɩsɩrɩba jigiŋ, gbagɩkpɩɩŋ dieke ba wasɩnana Taberisi ma. Naa die ʊ nagɩna ʊ gbaŋ a dagɩ ba:
43021002	Die Simoni Piita aŋaŋ Tomasi (vuodieke die ba bɩna wasa Yiibiri) aŋaŋ Nataniali, (vuodieke dɩ nyɩnna Keenani dieke dɩ benne Galili tɩŋgbaŋ ma wa), aŋaŋ Zebedi ballɩlɩ, aŋaŋ Yisa kʊaŋandɩɩsɩrɩŋ bale bataŋ, die lagɩsɩna.
43021003	Womi Simoni Piita dɩ balɩ a yɩ ba dɩ, “N gara zaasɩŋ yigiŋ.” Die ba balɩ wa dɩ, “Tɩ nan ga aŋaŋ fʊ.” Die wɩa die ba juu haarɩŋ, ama kanɩŋ yuku mi die ba ka yigi jaaŋ mana.
43021004	Ka sʊkʊleeliŋ Yisa die dɩ keŋ zie gbagɩrɩ nʊaŋ ama ʊ kʊaŋandɩɩsɩrɩba die ka mɩŋŋɩya dɩ dɩ yiwo wʊnɩŋ.
43021005	Die ʊ wa ba dɩ, “N zʊamba, nɩ ka yigi zaasɩŋ?” Ta ba yiŋŋi balɩ wa, wa.
43021006	Die ʊ baarɩ dɩ, “Nɩ nagɩ nɩ nɩɩkʊ a taaŋ haarɩkʊ nuudiigiŋ chaaŋ, ta nɩ nan yigi ataŋ.” Die wɩa die ba nagɩ nɩɩkʊ a taaŋ, ta die ka bɩagɩ a datɩ ka a keŋ jʊalɩ, dama die ka faasɩ yigi wo zaasɩŋ pam.
43021007	Yisa kʊaŋandɩɩsɩrʊ dieke ʊ faasɩna cho wo dɩ balɩ a yɩ Piita dɩ, “Dɩ yiwo tɩ Yɔmʊtieŋ wo.” Die Simoni Piita dɩ wʊnna dɩ dɩ yiwo tɩ Yɔmʊtieŋ wo, ʊ nagɩ ʊ jayeekiŋ a yeegi (dama die ʊ wuuri wo ʊ nyinti mɩŋ) ta die yugi a sʊʊŋ nyaabʊ sʊŋ.
43021008	Die kʊaŋandɩɩsɩrɩ banɩŋ ba die dɩ dɔŋ haarɩkʊ a keŋ gbagɩrɩ nʊaŋ ta haarɩkʊ dɩ data nɩɩkʊ dɩ suuline aŋaŋ zaasɩbʊ, dama die ba ka yʊa aŋaŋ gaaŋ, ba aŋaŋ gaaŋ die yiwo sɩba naŋ magɩsa kɔbɩga.
43021009	Die ba tʊgɩna gaarɩ die ba ye paanʊ aŋaŋ bolikaala, ta zaasɩŋ dɩ diisi bolikaalaha ma.
43021010	Womi Yisa die dɩ balɩ ba dɩ, “Nɩ yaa zaasɩ dieke nɩ yigine wo ataŋ a keŋ.”
43021011	Die wɩa, Simoni Piita die dɩ juu haarɩkʊ a datɩ nɩɩkʊ a keŋ jʊalɩ gaaŋ, ka suuli aŋaŋ zaasɩkpɩɩma; die ba bɩɩsɩ ha a yi nyinti kɔbɩga aŋaŋ baŋɩsɩ-nʊ aŋaŋ ataa. Aŋaŋ die a dala wa mana, ama nɩɩkʊ die ka chɩɩrɩya.
43021012	Yisa die dɩ balɩ a yɩ ba dɩ, “Nɩ keŋ a ŋɔbɩ.” Ama ʊ kʊaŋandɩɩsɩrɩba wʊnyɩ gbaŋ die wo sikimiŋ dɩ ʊ pɩasɩ wa dɩ, “Mɩnɩa yine fʊ?” Dama die ba sɩba dɩ dɩ yiwo tɩ Yɔmʊtieŋ wo.
43021013	Die wɩa die Yisa die dɩ nagɩ paanʊkʊ a nagɩ yɩ ba, ta bɩ nagɩ zaasɩbʊ dɩaŋ a yɩ ba.
43021014	Naa die yiwo bʊtaa ma Yisa dɩ nyɩnna ʊ kʊaŋandɩɩsɩrɩba jigiŋ ʊ kumbu hagɩŋ kʊaŋ chaaŋ.
43021015	Die ba dine a kpatɩ kʊaŋ chaaŋ, Yisa die dɩ pɩasɩ Simoni Piita dɩ, “Simoni, fʊnɩŋ Jɔɔn bʊa, fʊ cho mɩŋ mɩŋ a tɩaŋ nyinti gie mana?” Die ʊ yiŋŋi baarɩ dɩ, “Wa, n Yɔmʊtieŋ, sɩba a baarɩ n cho fʊ mɩŋ.” Yisa dɩ balɩ wa dɩ, “Die nɩŋ daansɩma n yiipɔlaha.”
43021016	Yisa die dɩ bɩ pɩasɩ wa bule me dɩ, “Simoni, fʊnɩŋ Jɔɔn bʊa, cho mɩŋ mɩŋ?” Ʊ yiŋŋi baarɩ dɩ, “Wa, n Yɔmʊtieŋ sɩba dɩ n cho fʊ mɩŋ.” Yisa dɩ balɩ a yɩ wa dɩ, “Daansɩma n yiise.”
43021017	Yisa die dɩ pɩasɩ wa ka bʊtaa ma dɩ, “Simoni, fʊnɩŋ Jɔɔn bʊa, cho mɩŋ mɩŋ?” Ta Piita sʊŋ dɩ chʊʊsɩ, dama Yisa die pɩasɩ wa mɩŋ bʊtaa ma dɩ, “Cho mɩŋ mɩŋ.” Die ʊ yiŋŋi balɩ wa dɩ, “N Yɔmʊtieŋ, sɩba wɩɩŋ mana mɩŋ, ta bɩ sɩba dɩ n cho fʊ mɩŋ.” Yisa die dɩ balɩ yɩ wa dɩ, “Daansɩma n yiise.
43021018	Wusie maŋ bala fʊ: Die fʊ yine dalʊakɩrɩ, die aŋ bɔba fʊ gbanɩŋ mɩŋ a gara jigidieke mana fʊ yaalɩnana, ama fʊ keŋ kʊrɩŋ, nan tɩɩrɩ fʊ nuusi aŋ vuogaaŋ bɔbɩ fʊ fʊ gbanɩŋ ta yaa fʊ ga jigidieke fʊ kana ka yaala dɩ fʊ ga.”
43021019	Yisa die balɩ wa naa, a dagɩ Piita dɩ bala ʊ kpi kuŋ dieke ta vaa Ŋmɩŋ saaŋ ye bɩrɩŋ dene. Ka kʊaŋ chaaŋ Yisa dɩ balɩ wa dɩ, “Dɩa mɩŋ.”
43021020	Piita die dɩ yiŋŋi a ye Yisa kʊaŋandɩɩsɩrʊ dieke ʊ faasɩna a cho wo dɩ dɩna ba. Wʊnɩŋ die ʊ kalla a gbigi Yisa wa saŋŋa dieke die ba dinene nyindiikehe, ta die pɩasɩ wa dɩ, “N Yɔmʊtieŋ, mɩnɩa bala ʊ posi fʊ chɩaka?”
43021021	Die Piita dɩ yene wo, die ʊ pɩasɩ Yisa dɩ, “N Yɔmʊtieŋ, ta daa wa gie dɩaŋ?”
43021022	Yisa die dɩ yiŋŋi a balɩ wa dɩ, “Dɩɩ yi maŋ yaala ʊ bemme ʊ mɩsɩ ma a ga tʊgɩ saŋŋa dieke n balla n yiŋŋi keŋ wo, ka ye fʊ wo sɩa?” Fʊnɩŋ ko dɩa mɩŋ.
43021023	Die wɩa die ka mʊʊlɩ Yisa dɩdɩɩsɩrɩba sʊŋ dɩ, wʊnɩŋ kʊaŋandɩɩsɩrʊ wa mi ka baa ʊ kpi. Ama Yisa die ka balɩ dɩ ʊ ka baa ʊ kpi; ama die ʊ baarɩ dɩ, “Dɩɩ yi maŋ yaala ʊ bemme ʊ mɩsɩ ma a ga tʊgɩ saŋŋa dieke n bala n yiŋŋi keŋ wo, ka ye fʊ sɩa?”
43021024	Wʊnɩŋ kʊaŋandɩɩsɩrʊ wa gie yine vuodieke dɩ bala wɩaha gie mana, ta bɩ maagɩha, ta tɩ sɩba dɩ wudieke ʊ balala wa yiwo wusie.
43021025	Yisa die yiwo wɩa pam a gʊtɩ wudiekemba dɩ maagɩna gbaŋkʊ gie me. Dɩɩ yi ba tɩŋ maagɩ a mana a yi gbaŋtɩ ma, n yile dɩ yaalɩŋ kaaŋ dɩ bie tɩŋgbaŋka gie me a baaŋ nan juu.
44001001	N zʊa Tiwofilusi: N bʊmbʊŋaŋ gbaŋkʊ ma die n maagɩ wa wudiekemba mana Yisa dɩ yinene ta dagɩ vuosi a nyɩŋ saŋŋa dieke die ʊ piiline ʊ tʊʊma
44001002	a yaa ga tʊgɩ daa dieke Ŋmɩŋ dɩ yalla wa ga arɩzanna ma. Die ʊ yene ka gaya wa die ʊ dagɩ vuodiekemba ʊ vʊarɩna a yi ʊ tʊntʊntɩba aŋaŋ Ŋmɩŋ Halɩkasɩka hagɩrɩŋ, ba baaŋ dɩ tʊma dene.
44001003	Die ʊ kuŋ kʊaŋ chaaŋ die ʊ nagɩ daraa baŋɩsɩ-nɩɩsa a nagɩ ʊ gbaŋ daga ba, die dɩ seŋ dagɩ dɩ dɩ ka yi chɩɩla dɩ ʊ bie wo ʊ mɩsɩ ma, die ba ŋaaŋ yese wo mɩŋ, ta die ʊ balɩ ba wɩa yaa gamma Ŋmɩŋ naarɩ ma.
44001004	Die saŋŋa kaanɩ, die ʊ dinene aŋaŋ ba wa, die ʊ yɩ ba nʊarɩ gie dɩ, “Nɩ daa keŋ a nyɩŋ Jerusalemi, ama nɩ chɩɩsɩma Halɩkasɩka dieke n Chʊa dɩ yɩna nʊaŋ dɩ ʊ nan yɩ nɩ wa, wudieke wɩa n wone a balɩ wa.
44001005	Jɔɔn nɩŋ die sɩɩ wa vuosi aŋaŋ nyaaŋ, ama daraa gie nʊaŋ Ŋmɩŋ Halɩkasɩka nan suuli nɩ.”
44001006	Die Yisa tʊntʊntɩba die dɩ lagɩsɩna aŋaŋ Yisa wa, die ba pɩasɩ wa dɩ, “Tɩ Yɔmʊtieŋ, saŋka gie fʊ baa fʊ gbatɩ tɩnɩŋ Izara vuosi a nyɩŋ Romani vuosi nuusi me ta yiŋŋi a yɩ tɩ tɩ naarɩ?”
44001007	Die Yisa dɩ balɩ ba dɩ, “Ŋmɩŋ ka yɩ nɩ sieŋ dɩ nɩ sɩmma saŋŋa aŋaŋ daa dieke wɩaha gie dɩ balla a yi, sie ʊ nyɩɩna ma.
44001008	Ama saŋŋa dieke ʊ Halɩkasɩka dɩ baaŋ keŋ a sʊʊŋ nɩ ma wa, nɩ nan ye hagɩrɩŋ, ta nan yi n siaratieliŋ Jerusalemi ma, aŋaŋ Judia tɩŋgbaŋ mana aŋaŋ Samaria tɩŋgbaŋ mana aŋaŋ dʊnɩa ka gie lʊga mana mana ma.”
44001009	Die ʊ bala wɩaha gie a kpatɩ wa, die ba ye Ŋmɩŋ dɩ vana ʊ jʊalɩ gara ŋmɩŋsikpeŋ, ba daansa wa, ta die nɩɩŋmara wɩa ba ka bɩ bɩagɩ a ye wo.
44001010	Die ba ye ko a zie a daansa ŋmɩŋsikpeŋ ʊ gana wa, womi dembisi bale dɩ yeegi nyɩŋyɩala a keŋ a zie ba jigiŋ,
44001011	a pɩasɩ ba dɩ, “Nɩnɩŋ Galili dembisi, bie nɩ zie giena a daansa ŋmɩŋsikpeŋ dene? Yisa wa gie dɩ nyɩna nɩ jigiŋ a jʊalɩ a ga arɩzanna naa wa, ʊ nan daansɩ a yiŋŋi a keŋ sɩba nɩ yene wo ʊ jʊalɩna a ga arɩzanna die wo.”
44001012	Womi die Yisa tʊntʊntɩba dɩ yiŋŋi a nyɩŋ Olivi Tɩɩsɩ kunkogiri me a ga Jerusalemi. Mi aŋaŋ Jerusalemi die yiwo sɩba mali chɩbɩŋ.
44001013	Die ba gana a ga juu Jerusalemi wa, die ba ga juu juodieke me ba benne wo: Vuodiekemba die dɩ benne mi die wone Piita aŋaŋ Jɔɔn aŋaŋ Jemisi aŋaŋ Andurusi aŋaŋ Filipi aŋaŋ Tomasi aŋaŋ, Batolomiwo aŋaŋ Matiwo aŋaŋ Alifusi bʊa Jemisi aŋaŋ Simoni, vuodieke die dɩ yaala banɩŋ Juu vuosi yallɩma ba gbaŋ wa aŋaŋ Judasi, Jemisi bʊa.
44001014	Die ba ŋaaŋ lagɩma saŋŋa mana aŋaŋ hɔgʊba bataŋ aŋaŋ Yisa nuŋ Meri aŋaŋ Yisa nɩmballɩ a jʊʊsa Ŋmɩŋ aŋaŋ sʊgɩbalɩmɩŋ.
44001015	Die ka daraa ale kʊaŋ chaaŋ, ta Yisa kʊaŋandɩɩsɩrɩŋ sɩba vuosi kɔbɩga aŋaŋ baŋɩsɩ-le die dɩ lagɩsɩ kalɩ, ta Piita die dɩ hagɩ a zie ba sʊŋ
44001016	a baarɩ dɩ, “N nɩmballɩ, sie wudieke Ŋmɩŋ Halɩkasɩka die dɩ vana Davidi dɩ maagɩ Ŋmɩŋ gbaŋkʊ ma wa yaa gamma Judasi wɩaha keŋ yi wusie. Judasi wa die yine vuodieke dɩ dagɩna vuosisi ba yigi Yisa wa.
44001017	Ama Yisa die vʊarɩna tɩnɩŋ aŋaŋ wʊnɩŋ dɩ tɩ tʊma Ŋmɩŋ tʊŋ dieke tɩ tʊnna aŋaŋ wa.”
44001018	(Judasi tʊmbɩatɩ nyʊarɩ ligirehe die ʊ nagɩ a daa tɩŋgbaŋ, me gbaŋ die ʊ nan kpi, ta ʊ nyɩŋgbanɩŋ die dɩ natɩ yuori ʊ nyuubie mana die dɩ nyɩŋ a jaasɩ.
44001019	Vuodiekemba mana die dɩ benne Jerusalemi ma die dɩ wʊŋ ka wɩa. Naa chɩaŋ ma die ba wasa mi ba wʊbalɩkɩŋ ma dɩ Akelidama, ka chɩaŋ wone “Zɩŋ tɩŋgbaŋ.”)
44001020	Dama “Dɩ maagɩya Yɩla gbaŋ dieke dɩ benne Ŋmɩŋ gbaŋkʊ sʊŋ dɩ, ‘Vaa ʊ jigiri yi jigizetikiŋ; da vaa vuoŋ bemme ka ma.’  Dɩ bɩ a maagɩ dɩaŋ bɩbra dɩ, ‘Vaa vuogaaŋ zie ʊ nagɩsɩ ma a tʊma ʊ tʊʊmaha.’
44001021	“Die wɩa dɩ mʊ tɩ vʊarɩ vuodiekemba die dɩ dɩna tɩnɩŋ aŋaŋ Yisa a dɩa saŋŋa mana wa wʊnyɩ
44001022	a piili a nyɩŋ saŋŋa dieke Jɔɔn vuodieke dɩ sɩnana vuosi Ŋmɩŋ nyaabʊ a yaa ga tʊgɩ saŋŋa dieke die Yisa dɩ jʊalɩna a ga arɩzanna ta va tɩ wa, aŋ ʊ gʊtɩ tɩ ma aŋ tɩ dii Yisa kumbu hagɩŋ tʊʊma daansɩa.”
44001023	Die wɩa die ba vʊarɩ vuosi bale; Josefu vuodieke die ba wasɩnana Baasabasi (Ta ba bɩ wasa Jusitusi), aŋaŋ Matiasi.
44001024	Womi die ba jʊʊsɩ Ŋmɩŋ dɩ, “Tɩ Yɔmʊtieŋ, fʊnɩŋ fʊ sɩbɩna vuoŋ mana sʊŋ dɩ sɩna die, die wɩa tɩ Yɔmʊtieŋ, dagɩ tɩ vuosi bale wa gie sʊŋ fʊ vʊarɩna vuodieke
44001025	dɩ ʊ yi tʊntʊntʊ a zie jigidieke Judasi dɩ vana ta ga jigidieke dɩ mʊna dɩ ʊ bemme wo.”
44001026	Die ba jʊʊsɩna Ŋmɩŋ a kpatɩ wa, die ba yi chaachaa dɩ ba vʊarɩ saara ale wo kaanɩ, die chaachaaka dɩ ga nan Matiasi ma, die ba nagɩ wa gʊtɩ Yisa tʊntʊntɩba baŋ aŋaŋ kaanɩ wa ma.
44002001	Die dʊʊga dieke ba wasɩnana Pentikosi wa dɩ tʊgɩna Yisa kʊaŋandɩɩsɩrɩŋ mana die dɩ lagɩsɩ taŋ jigibalɩmɩŋ.
44002002	Womi die watɩ dɩ nyɩŋ ŋmɩŋsikpeŋ a dɔma sɩba bʊlɔgɩsɩ kpeŋkpɩɩŋ dɩ nɩgɩnana ta die keŋ suuli juodieke ba kala wa mana.
44002003	Ta die ba ye jaaŋ sɩba bolinyaatɩ dɩ nyɩna a keŋ a kalɩ ba wʊnyɩ mana sikpeŋ me,
44002004	ta die Ŋmɩŋ Halɩkasɩka die dɩ suuli ba mana, die ba piili a bala wʊbalɩkɩ gaasɩ diekemba ba kana ka wʊma sɩba Ŋmɩŋ Halɩkasɩka dɩ dagɩna ba dene.
44002005	Die Juu vuosi die dɩ dɩna Ŋmɩŋ die dɩ bie Jerusalemi saŋka mi, die ba nyɩŋ wa tɩgɩsɩ mana dʊnɩa ma a keŋ mi.
44002006	Die ba wʊnna watɩ gie die wo, die kpɩkpaaŋ dɩ lagɩsɩ mi, die dɩ yi ba mana mamachi dama die Yisa kʊaŋandɩɩsɩrɩba die bala wʊbalɩkɩ gaasɩ, ba wʊnyɩ mana dɩ wʊmma ʊ jabalɩkɩŋ ma.
44002007	Die dɩ yi be mamachi pam die ba pɩasɩ taŋ dɩ, “Vuosisi gie dɩ balala naa, ntaa ba mana yiwo Galili vuosi?
44002008	Ta bɩa yine tɩ wʊnyɩ mana dɩ wʊmma ba ʊ gbaŋ gbaŋ ʊ wʊbalɩka ma?
44002009	Tɩ bataŋ nyɩŋ wa Patia aŋaŋ Midia aŋaŋ Elami aŋaŋ Mesopotamia aŋaŋ Judia aŋaŋ Kapadosia aŋaŋ Pontusi aŋaŋ Asia,
44002010	aŋaŋ Firigia, aŋaŋ Pamifilia aŋaŋ Ijipiti aŋaŋ Libia chaakʊ tɩgɩsɩ dɩ gbigine Sayireni; ta tɩ bataŋ dɩaŋ dɩ nyɩŋ Romi,
44002011	ta tɩ bataŋ Juu vuosi, ta bataŋ dɩaŋ dɩ yi buurigaasɩ diekemba dɩ tarɩgɩna ba jɩamɩŋ ta dɩ Juu vuosi Ŋmɩŋ, ta tɩ bataŋ dɩaŋ dɩ nyɩŋ Kireeti aŋaŋ Arabia, ama tɩ mana wʊmma ba balala tɩ gbaŋ gbaŋ tɩ jabalɩkɩŋ ma, ta bɩra Ŋmɩŋ yaa gamma mamachi wʊkpɩɩma ʊ yine.”
44002012	Die dɩ yi be mamachi pam die ba ko pɩasa taŋ dɩ, “Wɩɩrɩ gie chɩaŋ yiwo bɩa?”
44002013	Ama ta bataŋ die dɩ laa ba ta vʊarɩ ba fala a baarɩ dɩ, “Ba nyuu wo daaŋ a bugi.”
44002014	Womi Piita die dɩ hagɩ ʊ chanchaalɩba baŋ aŋaŋ kaanɩ wa sʊnsʊŋ a zie kpɩkpaakʊ nɩŋŋa; ta die a balɩ aŋaŋ lɔlɩkpɩɩŋ a yɩa kpɩkpaakʊ dɩ, “N chanchaalɩŋ Juu vuosi aŋaŋ nɩ vuodiekemba mana dɩ benne Jerusalemi, nɩ wʊmma mɩŋ ta vaa n bala nɩ wɩɩrɩ gie chɩaŋ.
44002015	Nɩ yile dɩ vuosi gie bugiye mɩŋ, ama ba ka bugiye, dama dɩ ye yiwo sʊkʊʊŋ hawasɩ awayɩ saŋŋa.
44002016	Ama wudieke nɩ yene wo yiwo wudieke Ŋmɩŋ naazʊa Joweli die dɩ balɩ dɩ ka nan keŋ yi, dɩ,
44002017	‘Ŋmɩŋ baarɩ dɩ; Dʊnɩa kpatɩŋ saŋŋa, naa maŋ nan yi: n nan daansɩ vaa n Haalɩbʊ sʊʊŋ vuoŋ mana ma; ta nɩ dembibisi aŋaŋ nɩ hɔgʊlɩasɩ nan bʊgɩ balɩ manɩŋ Ŋmɩŋ wʊbalɩka, ta nɩ nahaalɩŋ aŋaŋ daa nyɩŋkʊra nan sɩba wusie yaa gamma Ŋmɩŋ wɩa ba daansa ma.
44002018	Saŋka mi n nan tʊŋ n Haalɩbʊ vuodiekemba dɩ tʊnnana wudieke n yaalala ma, dembisi aŋaŋ hɔgʊba mana, ta ba gbaŋ nan daansɩ bʊgɩ balɩ n wʊbalɩkaha.
44002019	N nan keŋ tʊŋ tʊnkpɩɩma ŋmɩŋsikpeŋ aŋaŋ mamachi dagɩtɩ tɩŋgbaŋka gie me, ta zɩŋ aŋaŋ boliŋ aŋaŋ nyusi nan daansɩ beri,
44002020	saŋka mi Ŋmɩŋ nan sɩbɩ, ta chɩɩkʊ dɩaŋ nan tarɩgɩ a ŋmɩntɩ sɩba zɩŋ, naa nan yi ta tɩ Yɔmʊtieŋ ye yiŋŋi keŋ tɩŋgbaŋka gie me a dii vuosi sarɩya; ta ʊ yiŋŋi keniŋ daraaŋ nan yi daakpeŋkpɩɩŋ;
44002021	ta vuodieke mana dɩ keŋ jʊʊsɩ wa ʊ saaŋ ma nan ye gbatɩtaanɩŋ.’ ”
44002022	Die Piita dɩ bɩ baarɩ dɩ, “Nɩnɩŋ Izara vuosi, nɩ wʊmma wudieke n yaala n balɩ nɩ yaa gamma Yisa vuodieke dɩ yine Nazeriti vuoke wɩa; nɩ gbaŋ gbaŋ nɩ sɩba a baarɩ Ŋmɩŋ die vana die ʊ tʊma mamachi tʊnkpɩɩma aŋaŋ dagɩtɩ mi nɩ jigiŋ, ta a dagɩ sɩba Ŋmɩŋ die tʊnna wa.
44002023	Ama Ŋmɩŋ gbaŋ gbaŋ die sɩba wudieke dɩ bala ka yi, ta die a saŋ a nagɩ Yisa a yɩ nɩ nuusi me, ta yi nɩ vuobɩatɩ dɩ kpaasɩ wa a dɩɩsɩ dagarɩkʊ ma a kʊʊ wa, ka dagɩ sɩba nɩnɩŋ nɩ senne kʊʊ wa.
44002024	Ama die ʊ kpine wo ta ye bie kuŋ nuusi me wo, ta Ŋmɩŋ die dɩ gbatɩ wa a nyɩŋ kuŋ nuusi me, dama kuŋ die wo hagɩrɩŋ dɩ ka pɔgɩlɩ wa.
44002025	Dama Davidi die balɩ wɩa yaa gamma ʊ ma dɩ, ‘N sɩba a baarɩ dɩ n Yɔmʊtieŋ Ŋmɩŋ beri aŋaŋ mɩŋ saŋŋa mana, ta bɩ zie n kʊaŋ ta suŋŋe mɩŋ amʊ n kaaŋ ye daŋŋa.
44002026	Naa chɩaŋ ma n yaa sʊgɩfɩalɩŋ ta bala sʊgɩfɩalɩ wʊbalɩka. Maŋ keŋ kpi gbaŋ, ama n nan dɩ yaa tama Ŋmɩŋ dɩ balla ʊ yi wudieke a yɩ mɩŋ wɩa,
44002027	dama ʊ kaaŋ vaa n haalɩbʊ wɩarɩ kpiiliŋ tigiŋ. N yiwo ʊ vuovʊarɩkɩŋ, ta ʊ kaaŋ saagɩ aŋ n nyɩŋgbanɩŋ keŋ hʊʊgɩ vɔrɩŋ ma.
44002028	Ta bɩ dagɩ mɩŋ miivoli sieti, ta fʊ benne n jigiri dɩaŋ dɩ yɩa mɩŋ sʊgɩfɩalɩŋ pam.’ ”
44002029	Ta Piita dɩ bɩ balɩ dɩ, “N nɩmballɩ, n baa n balɩ yuori nɩ mɩŋ, yaa gamma tɩ chɔɔŋkʊʊŋ Davidi wɩa. Die ʊ kpiye mɩŋ ba guu wo, ta ʊ vɔrɩŋ dɩ ye bie giena a keŋ tʊgɩ jinne.
44002030	Die ʊ yiwo Ŋmɩŋ naazʊa, ta die sɩba dɩ Ŋmɩŋ yɩ wa nʊaŋ dɩ, dɩɩ yi ʊ kpi, ʊ nan daansɩ vʊarɩ ʊ haagɩsɩ wʊnyɩ aŋ ʊ kala ʊ naagbaŋtɩ ma.
44002031	Davidi die sɩba wudieke Ŋmɩŋ die dɩ balla ʊ yi, ta die balɩ wɩa yaa gamma Ŋmɩŋ Vuovʊarɩkɩrɩ Masia wa kuŋ hagɩŋ wɩa, dɩ: ‘Ŋmɩŋ Vuovʊarɩkɩrɩ kaaŋ daansɩ wɩarɩ kpiiliŋ tigiŋ; ta ʊ nyɩŋgbanɩŋ dɩaŋ kaaŋ hʊʊgɩ vɔrɩŋ ma.’ ”
44002032	Ta Piita dɩ bɩ baarɩ dɩ, “Yisa wa gie Ŋmɩŋ die dɩ va ʊ hagɩ kuŋ me, ta tɩ mana dɩ yi ʊ kumbu hagɩŋ daansɩatieliŋ.
44002033	Ta Ŋmɩŋ dɩ bɩ kɔtɩ wa ʊ jʊalɩ kalɩ ʊ nuudiigiŋ chaaŋ, ʊ kala wa Ŋmɩŋ dɩ yɩ wa ʊ Halɩkasɩka die ʊ yɩna nʊaŋ dɩ ʊ nan yɩ tɩ wa ʊ vaa bʊ keŋ sʊʊŋ tɩ ma. Lele dɩ yiwo Halɩkasɩka nɩ yese ta wʊmma tɩ jigiŋ dene.
44002034	Die Davidi dɩ kpine wo, die ʊ ka jʊalɩ ga arɩzanna ma aŋaŋ nyɩŋgbanɩŋ: ama ta die ʊ baarɩ dɩ; ‘Tɩ Yɔmʊtieŋ Nabidie Ŋmɩŋ balɩ a yɩ n Yɔmʊtieŋ dɩ: Kala n nuudiigiŋ chaaŋ
44002035	a ga tʊgɩ saŋŋa dieke n baaŋ nagɩ fʊ dataasɩ a yi fʊ nuusi me.’
44002036	“Die wɩa dɩ vɩɩna ta nɩnɩŋ Izara vuosi mana sɩmma dɩ Yisa wa gie, die nɩ vana ba kpaasɩ dagarɩkʊ ma wa, wʊnɩŋ ta Nabidie Ŋmɩŋ dɩ dagɩ dɩ wʊnɩŋ ʊ yine Vuovʊarɩkɩŋ Masia wa, ta bɩ yi tɩ Yɔmʊtieŋ.”
44002037	Die vuosi gie dɩ wʊnna naa wa die ba sʊgɩtɩ dɩ faasɩ chʊʊsɩ pam. Die wɩa ba pɩasɩ Piita aŋaŋ ʊ chanchaalɩba dɩ, “Tɩ nɩmballɩ, bɩa tɩ baa tɩ yi?”
44002038	Piita die dɩ balɩ a yɩ ba dɩ, “Sie nɩ mana vaa nɩ tʊmbɩatɩ, aŋ tɩ sɩɩ nɩ Ŋmɩŋ nyaabʊ Yisa Masia saaŋ ma, amʊ Ŋmɩŋ nagɩ nɩ tʊmbɩatɩ a chaa nɩ, ta ʊ yɩ nɩ ʊ piini dieke dɩ yine Ŋmɩŋ Halɩkasɩka.
44002039	Dama Ŋmɩŋ die yɩ nʊaŋ dɩ ʊ nan nagɩ ʊ Halɩkasɩ a yɩ nɩnɩŋ aŋaŋ nɩ ballɩ, aŋaŋ vuodiekemba dɩ benne saasaa, aŋaŋ vuodiekemba mana tɩ Yɔmʊtieŋ Nabidie Ŋmɩŋ dɩ baaŋ wa aŋ ba tuo ʊ nʊaŋ.”
44002040	Ka kʊaŋ chaaŋ, Piita die dɩ balɩ ba wɩa pam ta kpaaŋ ba aŋaŋ nɩŋŋmɩna dɩ, “Nɩ vʊarɩ nɩ gbaŋ a nyɩŋ Ŋmɩŋ tɩbɩdatɩ dieke dɩ kienene lele gie vuobɩatɩ gie ma wa.”
44002041	Die ba pam die dɩ tuo Piita wʊbalɩkaha a dii, die ba yiwo sɩba vuosi tuse ataa, ta ba sɩɩ ba Ŋmɩŋ nyaabʊ, ta ba gʊtɩ ba ma.
44002042	Die saŋŋa mana ba ŋaaŋ bʊgɩra a nyɩna tʊntʊntɩba jigiŋ, ta die a lagɩma a pɔgɩla taŋ aŋaŋ nʊabalɩmɩŋ, ta lagɩma die nyindiike, ta bɩ lagɩma a jʊʊsa Ŋmɩŋ.
44002043	Ta ŋmaamɩŋ die dɩ yallɩ vuoŋ mana; tʊntʊntɩba die dɩ yi mamachi tʊnkpɩɩma pam aŋaŋ Ŋmɩŋ hagɩrɩŋ wa.
44002044	Die Yisa kʊaŋanvuosi mana die dɩ pɔgɩlɩ taŋ aŋaŋ nʊabalɩmɩŋ ta tɩa ba nyinti a yɩa taŋ.
44002045	Ta die a naga ba faarɩ a daa a naga ligirehe a tɩa a yɩa taŋ, dɩ mʊna vuoŋ mana tuo die.
44002046	Daaŋ mana ba ko lagɩma taŋ Ŋmɩŋ jɩamɩŋ juokpeŋkpɩɩkʊ ma a jɩama Ŋmɩŋ ama ba nyɩŋ mi, ba ŋaaŋ gara taŋ tige a lagɩŋ die nyindiike aŋaŋ sʊgɩfɩalɩŋ aŋaŋ sʊgɩyɩalɩŋ aŋaŋ taŋ.
44002047	Ta saŋŋa mana ba ŋaaŋ bɩra Ŋmɩŋ, ta vuoŋ mana die dɩ yallɩ sʊgɩfɩalɩŋ aŋaŋ ba. Ta daaŋ mana tɩ Yɔmʊtieŋ ŋaaŋ vasa vuosi dɩ yese gbatɩtaanɩŋ ta gʊta ba ma.
44003001	Daaŋ kaanɩ Piita aŋaŋ Jɔɔn die dɩ gara Ŋmɩŋ jɩamɩŋ juokpeŋkpɩɩkʊ ma, Ŋmɩŋ jʊʊsɩŋ saŋŋa, agbaa kʊaŋ chaaŋ hawasɩ ataa saŋŋa die wonde.
44003002	Womi sanʊarɩ tɩŋ, sanʊaŋ dieke die ba wasɩnana “Sanʊavɩɩka” daa wʊnyɩ die dɩ yine gbarɩgɩŋ ʊ mɩsɩ mana ma ma die dɩ kalɩ mi. Daaŋ mana die ba ŋaaŋ chii wo mɩŋ a keŋ kalɩŋ sanʊarɩ gie tɩŋ ʊ dɩ jʊʊsa vuodiekemba dɩ juunene Ŋmɩŋ juoku me ligire.
44003003	Die ʊ yene Piita aŋaŋ Jɔɔn dɩ balla ba juu wo, ʊ jʊʊsɩ ba ligire.
44003004	Die ba mana dɩ yiŋŋi a daansɩ wa die, womi Piita die dɩ baarɩ dɩ, “Daansɩma tɩ.”
44003005	Die wɩa die ʊ daansa ba ta yaa tama sɩba ʊ nan ye jaaŋ a nyɩŋ ba jigiŋ.
44003006	Ama Piita die dɩ balɩ a yɩ wa dɩ, “Tɩ wo ligire, ama tɩ nan yɩ fʊ jadieke tɩ yalla. Manɩŋ n yɩ fʊ nʊaŋ Yisa Masia vuodieke dɩ yine Nazeriti vuoke saaŋ ma, hagɩ chʊŋ”
44003007	ta yigi ʊ nuudiigiŋ me a suŋŋi wo ʊ hagɩ zie. Lele womi daa wa nagɩsɩ aŋaŋ ʊ naachɩgɩsa dɩ ye hagɩrɩŋ;
44003008	ʊ hagɩ a yʊgɩ a zie ʊ nagɩsɩ ma a dɩ dɩa a chʊŋ chʊŋ. Womi die ʊ dɩ ba kʊaŋ a juu Ŋmɩŋ jɩamɩŋ juokpeŋkpɩɩkʊ ma a chʊŋ ta yʊga a bɩra Ŋmɩŋ.
44003009	Die vuosi mana dɩ yene wo ʊ chʊnnana ta bɩra Ŋmɩnnɩ,
44003010	die ba mɩŋŋɩ wa dɩ vuodieke dɩ ŋaana kala Ŋmɩŋ jɩamɩŋ juokpeŋkpɩɩkʊ sanʊarɩ tɩka jigidieke ba wasɩnana “Sanʊavɩɩka ” a jʊʊsa wa wonde, die dɩ yi be mamachi aŋaŋ ŋmaamɩŋ aŋaŋ wudieke dɩ yine a yɩ wa wa.
44003011	Die daa wa die dɩ goori Piita aŋaŋ Jɔɔn a yallɩ, die dɩ yi vuosi mana mamachi ba chɩgɩ ga ba jigiŋ, jigidieke die ba wasɩnana “Solomoni Lɩɩfaaŋ” wa.
44003012	Piita die dɩ yene vuosisi ʊ pɩasɩ ba dɩ, “Nɩnɩŋ Izara vuosi, bɩa wɩɩrɩ gie dɩ yi nɩ mamachi? Ta bɩa nɩ daansa tɩ sɩba dɩ yiwo tɩ gbaŋ gbaŋ tɩ hagɩrɩŋ yaa tɩ wʊvɩɩna wɩa tɩ yi daa wa gie dɩ chʊŋ?
44003013	Nabidie Ŋmɩŋ, vuodieke die Abarahami aŋaŋ Aziki aŋaŋ Jakobu die dɩ jɩanna wa, ta bɩ yi Ŋmɩŋ dieke tɩ chʊalɩba die dɩ jɩanna wa, wʊnɩŋ ʊ kɔtɩna ʊ Tʊntʊntʊ Yisa ŋmɩŋsikpeŋ aŋaŋ ʊ gbaŋ gbaŋ hagɩrɩŋ. Wʊnɩŋ die nɩ nagɩ a yɩ tɩ nyɩŋkʊraha nuusi me, ta zeti wo Paliti nɩŋŋa saŋŋa dieke Paliti die dɩ yaalala dɩ ʊ vaa ʊ ga yɔrɩ wa.
44003014	Die ʊ yiwo Ŋmɩŋ vuoŋ ta bɩ yi vuovɩɩnɩŋ ama die nɩ zeti wo mɩŋ ta balɩ Paliti dɩ ʊ vʊarɩ vuokʊʊrʊ wa a yɩ nɩ.
44003015	Die wɩa, nɩnɩŋ die nɩ yine ba kʊʊ Miivoliyɩɩrʊ wa; ama Ŋmɩŋ die dɩ vaa ʊ hagɩ kuŋ me, ta tɩnɩŋ tɩ yine wɩɩrɩ gie daansɩatieliŋ.
44003016	Dɩ yiwo Yisa wa saarɩ yiko tɩ wa dɩ yi daa wa gbaamɩŋ. Gbarɩgɩrɩ gie yiwo vuodieke nɩ wone sɩba ta bɩ yese wo, ama ʊ keŋ ye gbaamɩŋ, dama ʊ yine Yisa saaŋ yada wa wɩa. Ʊ yine Yisa saaŋ yada wɩa ʊ ye gbaamɩŋ ta zie nɩ mana nɩŋŋa naa.
44003017	“Lele n nɩmballɩ, n sɩba a baarɩ wudieke nɩnɩŋ aŋaŋ nɩ nyɩŋkʊraha dɩ yine ba kʊʊ Yisa wa, die nɩ ka sɩba wudieke die nɩ yinene chɩaŋ.
44003018	Ama Ŋmɩŋ die wɔŋ balɩ ʊ wɩɩrɩ a yɩ ʊ naazʊalɩba, ta ba gbaŋ die dɩ balɩ a yɩ vuosi dɩ sie ʊ Vuovʊarɩkɩrɩ Masia wa dii wahala. Die ʊ vaa ka seŋ yi wusie sɩba nɩ yine die wo.
44003019	“Die wɩa nɩ vaa nɩ tʊntʊmbɩatɩ ta yiŋŋi a keŋ Ŋmɩŋ jigiŋ amʊ ʊ nagɩ nɩ tʊmbɩatɩ a chaa nɩ,
44003020	ta ʊ nan bɩ yɩ nɩ haalɩtɩ voosiŋ, ta bɩ tʊŋ Yisa Masia nɩ jigiŋ, vuodieke ʊ wone a vʊarɩ wa a yɩ nɩ wa.
44003021	Ama sie Yisa wa wɩarɩ arɩzanna ma a ga tʊgɩ saŋŋa dieke Ŋmɩŋ dɩ bala ʊ wʊnsɩ jaaŋ mana sɩba die ʊ vana ʊ naazʊalɩkasɩ mba die dɩ benne kʊrɩŋ ma wa dɩ balɩ wa.
44003022	“Die gbaŋ Mosisi dɩ baarɩ dɩ, ‘Tɩ Yɔmʊtieŋ Nabidie Ŋmɩŋ nan daansɩ yɩ nɩ naazʊa sɩba ʊ tʊnna mɩŋ naa, ta ʊ nan yi nɩ gbaŋ gbaŋ nɩ vuoŋ. Nɩnɩŋ nɩ mʊ nɩ wʊmma wudieke mana ʊ balala nɩ.
44003023	Vuodieke mana dɩ kana ka wʊmma wudieke mana wʊnɩŋ naazʊa wa mi dɩ balala, Ŋmɩŋ nan vʊarɩ die vuoke a nyɩŋ ʊ vuosi me ta chʊʊsɩ wa.’
44003024	“Ta Ŋmɩŋ naazʊalɩŋ banɩŋ ba aŋaŋ naazʊa Samuli aŋaŋ vuodiekemba die dɩ kenne ʊ kʊaŋ chaatɩ ta die bala Ŋmɩŋ wɩaha die wɔŋ balɩ wudieke dɩ yinene daarɩ gie nʊaŋ.
44003025	Ŋmɩŋ nʊa diekemba die ʊ yɩna ʊ naazʊalɩba, yiwo nɩ sɩɩtɩ, a bɩ gʊtɩ, nʊa dieke Ŋmɩŋ dɩ yɩna nɩ chɔɔŋkʊʊlɩba gbaŋ yiwo nɩ sɩɩtɩ. Dama die ʊ balɩ wa Abarahami dɩ, ‘Fʊ haagɩŋ wʊnyɩ ma, maŋ nan daagɩ a yi alibarika yɩ tɩŋgbaŋka gie vuosi mana.’
44003026	Die wɩa Ŋmɩŋ dɩ vʊarɩ ʊ Tʊntʊntʊ Masia wa ta woliŋ tʊŋ wa nɩ jigiŋ, dɩ ʊ vaa nɩ chɩgɩ a nyɩŋ nɩ tʊntʊmbɩatɩ ma ta ye alibarika ka.”
44004001	Die Piita aŋaŋ Jɔɔn die dɩ yene ko bala wɩa a yɩa vuosisi, die Ŋmɩŋ kɩkaabɩtɩba aŋaŋ Ŋmɩŋ jɩamɩŋ juokpeŋkpɩɩkʊ sojasisi jakʊʊŋ aŋaŋ Sadusisi vuosi dɩ keŋ ba jigiŋ,
44004002	dama die ba jɩɩ wa sɩnyɩɩrɩŋ a yɩ Piita aŋaŋ Jɔɔn, dɩ ba dagɩnana vuosisi dɩ Yisa die hagɩ kuŋ me wɩa, ka dagɩ sɩba kunti nan daansɩ hagɩ kuŋ me.
44004003	Die wɩa die ba yigi be a nagɩ ba a yi dansarɩka sʊŋ dɩ tʊŋ vʊŋ, dama yuŋ die wɔŋ a sibe mɩŋ.
44004004	Ama daadaŋ diekemba die dɩ wʊnna Piita aŋaŋ Jɔɔn balɩkʊ die dɩ yi Yisa yada ta yi Yisa kʊaŋandɩɩsɩrɩŋ. Ta vuodiekemba die dɩ dɩna Yisa dɩ yi sɩba vuosi tuse anʊ.
44004005	Tʊŋ die dɩ vʊnna, Juu vuosi nɩŋŋandɩɩsɩrɩba aŋaŋ ba nyɩŋkʊra aŋaŋ mɩraha dɩdagɩrɩba die dɩ lagɩŋ taŋ ba lagɩmɩŋ jigiŋ Jerusalemi ma,
44004006	die ba lagɩŋ aŋaŋ Ŋmɩŋ kɩkaabɩtɩba jakʊʊŋ Anasi aŋaŋ Kayafasi aŋaŋ Jɔɔn aŋaŋ Alekizanda aŋaŋ Ŋmɩŋ kɩkaabɩtɩba jakʊʊrɩ tigiŋ vuosi bataŋ.
44004007	Die ba yi Piita aŋaŋ Jɔɔn dɩ keŋ zie ba sʊnsʊŋ ta ba pɩasa ba dɩ, “Bɩa hagɩrɩŋ nɩ yallɩ, ta mɩnɩa saaŋ ma nɩ yie wɩaha gie?”
44004008	Womi Ŋmɩŋ Halɩkasɩka die dɩ hagɩ Piita ma ʊ yiŋŋi a balɩ ba dɩ “Nɩnɩŋ nɩŋŋandɩɩsɩrɩŋ aŋaŋ nyɩŋkʊra,
44004009	dɩɩ yi nɩ pɩasa tɩ jinne yaa gamma wʊvɩɩŋ dieke tɩ yine a yɩ gbarɩgɩrɩ gie aŋaŋ ʊ yene gbaamɩŋ dene,
44004010	die nɩŋ, nɩ mana aŋaŋ Izara vuosi mana sɩmma dɩ dɩ yiwo Nazeriti vuoke Yisa Masia saaŋ ma ta daa wa gie dɩ ye gbaamɩŋ ta zie nɩ nɩŋŋa naa. Yisa wo mi die nɩ yi ba kpaasɩ wa dagarɩkʊ ma a kʊʊ wa wa ama ta Ŋmɩŋ dɩ vaa ʊ hagɩ kumbu me wo.
44004011	Wʊnɩŋ ʊ yine vuodieke Ŋmɩŋ gbaŋkʊ dɩ balɩ ʊ wɩaha dɩ ‘Taŋ dieke nɩnɩŋ mɩmɩɩrɩba dɩ zetine wo yiŋŋine a keŋ bɩrɩŋ gɔŋgɔŋyʊgɩrɩŋ taŋ vɩɩnɩŋ.’
44004012	Ta vuoŋ saaŋ bɩ wori tɩŋgbaŋka gie me ta Ŋmɩŋ dɩ yɩ vuosi dɩ tɩ ye gbatɩtaanɩŋ, sie Yisa nyɩɩna ma.”
44004013	Die lagɩŋkʊ vuosi dɩ yene Piita aŋaŋ Jɔɔn dɩ dine dembisi dene wo, ta die ba bɩ mɩŋŋɩ dɩ Piita aŋaŋ Jɔɔn die yiwo vuodiekemba dɩ kana ka sɩba gbanɩŋ die dɩ yi be mamachi, ba mɩŋŋɩ dɩ die banɩŋ aŋaŋ Yisa die benne.
44004014	Ama die ba yene daa dieke die dɩ yene gbaaŋkʊ dɩ ziene Piita aŋaŋ Jɔɔn jigiri die ba ka bɩagɩ balɩ wɩɩŋ a chʊʊsɩ ba.
44004015	Die wɩa die ba vaa ba ye nyɩŋ lagɩŋkʊ jigiŋ, ta ba wa ye taŋ,
44004016	ta pɩasa taŋ dɩ, “Bɩa tɩ nan yi dembisi gie? Dama vuodieke mana dɩ benne Jerusalemi ma sɩba mamachi wudieke ba yine, ta tɩ kaaŋ bɩagɩ chiisike.
44004017	Ama nɩ vaa aŋ tɩ kpaaŋ ba dɩ ba daa bɩ wa Yisa saaŋ a yɩ vuoŋ, amʊ vuosi kaaŋ wʊŋ Yisa wɩɩrɩ gie.”
44004018	Die wɩa die ba bɩ wa ba a keŋ juu a balɩ ba dɩ “Nɩ sɩmma nɩ bɩ nagɩ Yisa saaŋ a balɩ yaa dagɩ vuoŋ bɩbra.”
44004019	Ama Piita aŋaŋ Jɔɔn die dɩ yiŋŋi a balɩ ba dɩ, “Nɩnɩŋ nɩ gbaŋ gbaŋ nɩ yilime dɩ bɩa mʊna Ŋmɩŋ jigiŋ? Tɩ saagɩ a yɩ nɩ ta zeti Ŋmɩŋ nʊaŋ yaa?
44004020	Dama tɩ kaaŋ bɩagɩ vaa wudieke tɩ gbaŋ gbaŋ tɩ yene ta wʊŋ wa balɩŋ.”
44004021	Ta die lagɩŋkʊ nyɩŋkʊraha die dɩ bɩ kpaaŋ ba aŋaŋ nɩŋŋmɩna ta vaa ba ga yɔrɩ, dama die ba ka ye wɩɩŋ ba baaŋ nagɩ a datɩ ba tɩbɩŋ, dama vuosisi die faasɩ bala mɩŋ ta bɩra Ŋmɩŋ saaŋ aŋaŋ wudieke dɩ yine wo.
44004022	Daa dieke die dɩ yene mamachi gbaaŋkʊ die tɩaŋ bɩna baŋɩsɩ-nɩɩsa.
44004023	Die ba dine vaa Piita aŋaŋ Jɔɔn wa, die ba yiŋŋi ga ba chanchaalɩba jigiŋ a balɩ ba wudieke Ŋmɩŋ kɩkaabɩtɩba jakʊʊrɩ aŋaŋ nyɩŋkʊraha dɩ bala ba wa.
44004024	Die ba wʊnna naa wa, die ba mana die dɩ lagɩsɩ taŋ aŋaŋ sʊgɩbalɩmɩŋ a jʊʊsɩ Ŋmɩŋ dɩ “Tɩ Yɔmʊtieŋ Nabidie Ŋmɩŋ, fʊ naana ŋmɩŋsikpeŋ aŋaŋ tɩŋgbaŋka gie, mʊgɩkpɩɩma aŋaŋ nyindiekemba dɩ benne a ma,
44004025	die Halɩkasɩka ma fʊ dagɩ tɩ chɔɔŋkʊʊŋ Davidi vuodieke die dɩ yine fʊ tʊntʊntʊ, ta die ʊ bʊgɩ balɩ fʊ Halɩkasɩ yiko me dɩ ‘Bɩa yine vuodiekemba dɩ kana a ka yi Juu vuosi dɩ pɩrɩ aŋaŋ sɩnyɩɩrɩŋ, ta Izara vuosi dɩ sama saŋ tɔgɩtɩ
44004026	ta tɩŋgbaŋka gie naara aŋaŋ ba nyɩŋkʊra dɩ lagɩsɩ taŋ a tuole dɩ ba wagɩ aŋaŋ Nabidie Ŋmɩŋ aŋaŋ ʊ Vuovʊarɩkɩrɩ Masia wa.’
44004027	“Dɩ yiwo wusie dɩ, Herodi aŋaŋ Pontiwosi Paliti aŋaŋ vuodiekemba dɩ kana a ka yi Juu vuosi aŋaŋ Izara vuosi die seŋ lagɩsɩ mɩŋ tɩka ma ta saŋ dɩ ba kʊʊ kasɩ tʊntʊntʊ Yisa, vuodieke die fʊ vʊarɩna a zie wo.
44004028	Die ba lagɩsɩya mɩŋ dɩ ba yi wudieke mana fʊ hagɩrɩŋ aŋaŋ fʊ yaalɩŋ ma fʊ wone a saŋ dɩ ka nan yi wo.
44004029	Ta lele tɩ Yɔmʊtieŋ, ye vuosi gie dɩ ŋaana a juo tɩ ŋmaamɩŋ dene, ta vaa tɩnɩŋ vuodiekemba dɩ yine fʊ yɔŋɩsɩ balɩma fʊ wɩaha gie aŋaŋ dembisi pam,
44004030	ta tɩɩntɩ fʊ nuuŋ ta yɩ yʊagɩtieliŋ ye gbaamɩŋ, ta vaa tɩ yime mamachi wʊkpɩɩma pam aŋaŋ fʊ kasɩ tʊntʊntʊ Yisa saaŋ hagɩrɩŋ ma.”
44004031	Die ba dine a jʊʊsɩ Ŋmɩŋ a kpatɩ wa, jigidieke ba lagɩŋna wa dɩ dɔŋ, ta Ŋmɩŋ Halɩkasɩka die dɩ suuli ba mana die ba piili a bala Ŋmɩŋ wɩaha aŋaŋ sʊgɩhagɩrɩŋ.
44004032	Saŋka mi Yisa kʊaŋandɩɩsɩrɩŋ mana die dɩ lagɩŋ taŋ aŋaŋ sʊŋanyili balɩmɩŋ aŋaŋ sʊgɩbalɩmɩŋ, ta tɩa ba nyinti a yɩa taŋ. Vuoŋ die ka baarɩ dɩ ʊ sɩɩwa jaaŋ.
44004033	Die saŋŋa mi tʊntʊntɩba die dɩdɩ tɩ Yɔmʊtieŋ Yisa kumbu hagɩŋ daansɩa, ta daansɩaka die yaa hagɩrɩŋ pam, ta Ŋmɩŋ die dɩ yi alibarika pam a yi ba mana ma.
44004034	Die vuoŋ wo ba sʊŋ a waarɩ jaaŋ, dama vuodiekemba die dɩ yalla ba gbaŋ gbaŋ kʊatɩ yaa tige ŋaaŋ nagɩha a daa mɩŋ a yaa ligirehe,
44004035	a keŋ tʊntʊntɩba jigiŋ, ta ba nagɩ tɩa a yɩ vuoŋ mana ʊ yaala dene.
44004036	Die daa wʊnyɩ die bie mi ʊ saaŋ dɩ dɩ Josefu, ta die yi Liiva buuriŋ vuoŋ, ta ba mɩɩrɩ wa Saapurusi, vuodieke tʊntʊntɩba dɩ wasɩnana Banabasi (ka chɩaŋ yine susuŋŋiru),
44004037	die dɩ keŋ nagɩ ʊ kʊaŋ a daa, a yaa ligirehe a keŋ a yɩ tʊntʊntɩba.
44005001	Ama daa wʊnyɩ gbaŋ die benne a dɩ Ananiasi ta ʊ hɔgʊ dɩaŋ dɩ dɩ Safara. Die ba nagɩ ba faarɩ a daa,
44005002	ta die nagɩ ligirehe a taŋ a lɔbɩrɩ, ta ʊ hɔgʊ wa dɩ sɩba ha wɩa, ta die nagɩ ligire tɩalɩka ha a yaa ga yɩ tʊntʊntɩba ha.
44005003	Piita die dɩ pɩasɩ wa dɩ, “Ananiasi, bɩa fʊ vaa Sitaani dɩ juu fʊ sʊŋ a nyaŋŋɩ fʊ, ta yi fʊ chɩbɩ ŋmɩnchɩbɩsɩ a yɩ Ŋmɩŋ Halɩkasɩka ta nagɩ ligirehe a taŋ fʊ tuone a nyɩŋ kʊakʊ ma fʊ nagɩna a daa wa?
44005004	Die fʊ yene ka nagɩ ka a daa wa, die ka ka yiwo fʊ sɩɩtɩ? Ta die fʊ nagɩna ka a daa wa, ligirehe die ka yi fʊ sɩɩtɩ? Ta bɩa yine fʊ yile fʊ sʊŋ ma a yi naa? Fʊnɩŋ fʊ ka chɩbɩ ŋmɩnchɩbɩsɩ a yɩ wa vuota, ama fʊ chɩbɩ yɩ wa Ŋmɩŋ.”
44005005	Die Ananiasi die dɩ wʊnna naa, die dɩ kpi a nan. Die ŋmaaŋkpeŋkpɩɩŋ dɩ juu vuodiekemba mana die dɩ wʊnna ʊ kumbu wɩaha.
44005006	Womi dalʊaka die dɩ keŋ nyɩŋ a muuri ʊ nyɩŋgbaŋka aŋaŋ garɩŋ a chii wo a nyɩŋ a ga guu.
44005007	Ka kʊaŋ chaaŋ hawasɩ ataa, ʊ hɔgʊ wa die dɩ keŋ juu jigidieke Piita die benne wo, ta ka sɩba wudieke dɩ yine.
44005008	Ta Piita dɩ pɩasɩ ʊ gbaŋ dɩ “Balɩ mɩŋ, fʊnɩŋ aŋaŋ fʊ chʊrʊ wa dɩ nagɩna nɩ kʊakʊ a daa wa ta tuo ligirehe a mana wʊnna?” Die ʊ yiŋŋi a balɩ wa dɩ “Wa, bʊ mana wʊnna.”
44005009	Die wɩa Piita die dɩ pɩasɩ wa dɩ, “Bɩa fʊnɩŋ aŋaŋ fʊ chʊrʊ wa dɩ yi nʊabalɩmɩŋ dɩ nɩ magɩsɩ Tɩ Yɔmʊtieŋ Halɩkasɩka. Daa diekemba dɩ guune fʊ chʊrʊ wa, bie wo sanʊarɩ tɩŋ lele, ta ba nan chii fʊ gbaŋ a nyɩŋ a ga guu.”
44005010	Lele womi die ʊ kpi a nan tɩŋgbaŋ, ta dalʊakaha die dɩ a keŋ juu a ye dɩ ʊ kpiye mɩŋ, ba chii wo a nyɩŋ a ga guu ʊ chʊrʊ wa lʊgɩŋ.
44005011	Saŋŋa mi die ŋmaaŋkpeŋkpɩɩŋ die dɩ juu Yisa kʊaŋandɩɩsɩrɩŋ mana aŋaŋ vuodiekemba die dɩ wʊnna wɩaha.
44005012	Saŋŋa mi tʊntʊntɩba die dɩ tʊma mamachi tʊnkpɩɩma pam vuosisi jigiŋ. Ta Yisa kʊaŋandɩɩsɩrɩŋ mana die dɩ ŋaaŋ lagɩsɩ taŋ Ŋmɩŋ jɩamɩŋ juokpeŋkpɩɩkʊ, Solomoni lɩɩfaaka jigiŋ.
44005013	Ama vuodiekemba dɩ kana ka yi Yisa kʊaŋandɩɩsɩrɩŋ dɩ wo sikimiŋ a baaŋ gaaŋ ba gbaŋ a gʊtɩ ba ma, ama ta die yɩa ba jɩlɩma pam,
44005014	ama dembisi aŋaŋ hɔgʊba pam die dɩ yi tɩ Yɔmʊtieŋ yada ta gʊtɩ ʊ kʊaŋandɩɩsɩrɩŋ ma.
44005015	Die tʊntʊntɩba dɩ yinene wudiekemba ba wɩa, vuosi die dɩ chii yʊagɩtieliŋ a nyɩŋ sieti ma, a nagɩ ba dʊaŋ gadosi aŋaŋ kalɩŋasɩ ma a mʊ Piita dɩ keŋ chʊŋ tɩanna ʊ ligisiŋ nan nan ba ma aŋ ba ye gbaamɩŋ.
44005016	Ta die kpɩkpaaŋ die dɩ nyɩŋ tɩŋkpaŋŋɩsɩ die dɩ gbine Jerusalemi a yaa ba yʊagɩtieliŋ aŋaŋ vuodiekemba jɩmbɩatɩ dɩ yalla a keŋ, die ba mana dɩ ye gbaamɩŋ.
44005017	Die wɩa Ŋmɩŋ kɩkaabɩtɩba jakʊʊŋ aŋaŋ ʊ kʊaŋandɩɩsɩrɩŋ mana aŋaŋ Sadusisi vuosi bataŋ pam die dɩ yaa sʊgɩbɩaŋ aŋaŋ tʊntʊntɩba, ta die yɩ
44005018	ba ga yigi be a kparɩ ba dansarɩka ma.
44005019	Ama yuku me Ŋmɩŋ malaka die dɩ keŋ sʊʊŋ a yuori dansarɩka ka sanʊaha dɩ tʊntʊntɩba keŋ nyɩŋ, ta balɩ yi ba dɩ,
44005020	“Nɩ gamma a ga zie Ŋmɩŋ jɩamɩŋ juokpeŋkpɩɩkʊ ma a balɩ vuosisi miivoli haalɩkʊ gie wɩa mana.”
44005021	Die tʊntʊntɩba die dɩ tuo ʊ nʊarɩ, die sʊkʊleeliŋ die ba ga juu Ŋmɩŋ jɩamɩŋ juokpeŋkpɩɩkʊ ma a piili a daga vuosi wɩaha. Die Ŋmɩŋ kɩkaabɩtɩba jakʊʊrɩ aŋaŋ ʊ kʊaŋandɩɩsɩrɩba die dɩ wa Juu vuosi nyɩŋkʊra mana a lagɩŋ taŋ, ta die yi nʊaŋ dɩ ba ga dansarɩka ka sʊŋ a ga vʊarɩ tʊntʊntɩba a keŋ ba nɩŋŋa,
44005022	Ama die ba gana tʊgɩ dansarɩka ka sʊkʊ die ba ka ye be ta yiŋŋi ga lagɩŋkʊ jigiŋ a ga baarɩ dɩ
44005023	“Tɩ gana a tʊgɩ dansarɩka ka jigiŋ, tɩ ye ka mɩŋŋɩ kparɩ mɩŋ keŋ keŋ, ta gbɩgbarɩtɩba dɩ zie sanʊaha tɩŋ a gbarɩ, ama tɩ yuorine sanʊaha ta vuoŋ mana wo ka sʊŋ.”
44005024	Die Ŋmɩŋ kɩkaabɩtɩba nyɩŋkʊraha aŋaŋ Ŋmɩŋ jɩamɩŋ juokpeŋkpɩɩkʊ sojasisi jakʊʊrɩ dɩ wʊnna naa wa, die dɩ yi be mamachi ba yile wudieke dɩ yine wo.
44005025	Womi vuoŋ wʊnyɩ die dɩ keŋ juu mi a baarɩ dɩ, “Nɩ ye, daa diekemba nɩ nagɩna a yi dansarɩka ma wa zie Ŋmɩŋ jɩamɩŋ juokpeŋkpɩɩkʊ ma a daga vuosi Ŋmɩŋ wɩa.”
44005026	Die wɩa sojasisi jakʊʊrɩ die dɩ nagɩ ʊ dembisi ba ga yaa tʊntʊntɩba keŋ, ama die ba ka vʊarɩ ba aŋaŋ hagɩrɩŋ, dama die ba chɩgɩ ŋmaamɩŋ dɩ vuosi nan taa ba tana.
44005027	Die ba yalla ba keŋ wo, die ba vaa ba keŋ zie lagɩŋkʊ nɩŋŋa, ta Ŋmɩŋ kɩkaabɩtɩba jakʊʊrɩ balɩ ba dɩ,
44005028	“Die tɩ yɩ nɩ wa nʊaŋ aŋaŋ nɩŋŋmɩna, dɩ nɩ da keŋ dagɩ vuosi Yisa saaŋ ma, ama nɩ ye wudieke nɩ yine, nɩ nagɩ dagɩkʊ a mʊʊlɩ Jerusalemi mana, ta yaala nɩ yi tɩ Yisa kʊkʊʊrɩŋ.”
44005029	Ta Piita aŋaŋ tʊntʊntɩba banɩŋ ba dɩ yiŋŋi balɩ ba dɩ “Sie tɩ saagɩ Ŋmɩŋ nʊaŋ ta daa vuota nʊaŋ.
44005030	Tɩ chɔɔŋkʊʊlɩŋ Ŋmɩŋ die vana Yisa dɩ hagɩ kuŋ me, die nɩ kpaasɩna wa dagarɩkʊ ma wa ta kʊʊ wa wa.
44005031	Ŋmɩŋ die dɩ kɔtɩ wa a jʊalɩ wa a kalɩŋ ʊ nuudiigiŋ a yiwo Nɩŋŋandɩɩsɩrʊ aŋaŋ Gbɩgbatɩtaantʊ, dɩ ʊ yɩ Izara vuosi sieŋ dɩ ba chɩgɩ nyɩŋ ba tʊntʊmbɩatɩ ma aŋ Ŋmɩŋ nagɩ ba tʊmbɩatɩ a chaa ba.
44005032	Tɩnɩŋ aŋaŋ Ŋmɩŋ Halɩkasɩka yine Yisa kumbu hagɩŋ daansɩa tieliŋ; Ŋmɩŋ dɩ nagɩna Haalɩ dieke wo a yɩa vuodieke mana dɩ tuone ʊ nʊaŋ.”
44005033	Die nyɩŋkʊraha die dɩ wʊnna naa, die ba jɩɩ sɩnyɩɩrɩŋ pam dɩ ba kʊʊ tʊntʊntɩba.
44005034	Ama Farasisi vuoŋ wʊnyɩ die benne lagɩŋkʊ me ta ʊ saaŋ dɩ dɩ Gamalia, ta yi mɩraha dɩdagɩrʊ, vuoŋ mana die dɩ yɩa wa jɩlɩma pam; die dɩ hagɩ lagɩŋkʊ ma a balɩ ba dɩ ba yaa tʊntʊntɩba a nyɩŋ aŋ ka yi sʊaa.
44005035	Die ʊ wa balɩ yɩ ba dɩ “N chanchaalɩŋ Izara vuosi, nɩ sɩmma aŋaŋ nɩ bala nɩ yi vuosi gie wudieke wo.
44005036	Saŋŋa dieke dɩ tɩanna wa, Tudasi die hagɩya a baarɩ dɩ ʊ yiwo vuokpɩɩŋ ta die vuosi sɩba kɔbɩsɩ-nɩɩsa die dɩ dɩ ʊ kʊaŋ, ama vuosi bataŋ die dɩ keŋ kʊʊ wa, die ʊ kʊaŋandɩɩsɩrɩba mana die dɩ chɩgɩ a jaasɩ jigiŋ mana, ta ʊ tʊʊmaha mana die dɩ yi yɔrɩ.
44005037	Naa kʊaŋ chaaŋ, ta Judasi, vuodieke dɩ yine Galili vuoke gbaŋ die dɩ keŋ vuosi bɩɩsɩkʊ saŋŋa, die ʊ tarɩgɩ vuosi bataŋ yɩaŋ ta daadaŋ pam die dɩ dɩ ʊ gbaŋ, ta vuosi die dɩ keŋ kʊʊ ʊ gbaŋ, ta ʊ kʊaŋandɩɩsɩrɩba mana die dɩ chɩgɩ a jaasɩ jigiŋ mana.
44005038	Die wɩa, leleke gie wɩɩrɩ nɩŋ, n kpaama nɩ dɩ nɩ ko vaa vuosi gie sɔmm ta vaa ba ga, dama dɩɩ yi ta ba tʊʊmaha dɩ yiwo vuota tʊʊma ka nan daansɩ kpatɩ.
44005039	Ama dɩɩ yi ta ka yi Ŋmɩŋ tʊʊma, nɩ kaaŋ bɩagɩ a nyaŋŋɩ ba; nɩnɩŋ nɩ nan keŋ ye ta nɩ waga aŋaŋ Ŋmɩŋ.” Die lagɩŋkʊ die dɩ tuo Gamalia kpaaŋkʊ,
44005040	ta die yiŋŋi a wa tʊntʊntɩba a keŋ juu, ta vaa ba tɩbɩ ba aŋaŋ kpaasɩŋ, ta yɩ ba nʊaŋ dɩ ba da keŋ wɔŋ a balɩ wɩɩŋ Yisa saaŋ ma, ta die vaa ba ga yɔrɩ.
44005041	Die wɩa, tʊntʊntɩba die dɩ nyɩŋ lagɩŋkʊ jigiŋ aŋaŋ sʊgɩfɩalɩŋ, dama Ŋmɩŋ die yene be ba mʊna wahala diile Yisa saaŋ ma.
44005042	Ta die daaŋ mana ba ŋaaŋ gara Ŋmɩŋ jɩamɩŋ juokpeŋkpɩɩkʊ ma, ta bɩ gara vuosi tige me a daga ta mʊʊla wʊvɩɩnaha dɩ Yisa yine Ŋmɩŋ Vuovʊarɩkɩrɩ, Masia wa.
44006001	Saŋŋa mi die Yisa kʊaŋandɩɩsɩrɩŋ die dɩ gʊtɩnana wa, ta vʊʊnɩŋ dɩ keŋ keŋ Juu vuodiekemba dɩ balala Giriiki jabalɩkɩŋ aŋaŋ Juu vuodiekemba die dɩ bala ba gbaŋ gbaŋ jabalɩkɩŋ sʊnsʊŋ, dama vuodiekemba die dɩ balala Giriiki jabalɩkɩrɩ die baarɩ dɩ daaŋ mana ba ŋaana tɩa nyindiikehe ba kpihɔgʊba ka tuose sɩba vuodiekemba dɩ bala Juu jabalɩkɩrɩ.
44006002	Die wɩa tʊntʊntɩba baŋ aŋaŋ ale wo die wa Yisa kʊaŋandɩɩsɩrɩŋ a lagɩsɩ taŋ a baarɩ dɩ “Dɩ ka mʊ dɩ tɩ vaa Ŋmɩŋ wɩa mʊʊlɩŋ ta wɩarɩ nyindiike tɩala ma.
44006003	Die wɩa n nɩmballɩ, nɩ daansɩ nɩ sʊŋ a vʊarɩ dembisi ba bayʊpɔyɩ nɩ sɩbɩna a baarɩ ba beriŋ vɩɩna, ta yaa yɩaŋ ta suuli wo aŋaŋ Ŋmɩŋ Halɩkasɩka, aŋ tɩ nagɩ tʊʊmaha gie yɩ ba nuusi me,
44006004	ta tɩ nagɩ tɩnɩŋ tɩ saŋŋa a yi Ŋmɩŋ jʊʊsɩŋ mi aŋaŋ Ŋmɩŋ wɩa dagɩŋ ma.”
44006005	Ta Yisa kʊaŋandɩɩsɩrɩŋ mana die yaa sʊgɩfɩalɩŋ aŋaŋ tʊntʊntɩba balɩkʊ. Die wɩa ba vʊarɩ Sitiiveni vuodieke die yallɩ yada pam ta Ŋmɩŋ Halɩkasɩka dɩ suuli wo aŋaŋ Filipi aŋaŋ Porokorusi aŋaŋ Nikanori aŋaŋ Timoni aŋaŋ Pamenasi aŋaŋ Nikolasi, vuodieke die nyɩna Antiyoku, ta die dɩ ka yi Juu vuoŋ, ama die dɩ tarɩgɩ ʊ jɩamɩŋ ta dɩa Juu vuosi jɩaŋkʊ.
44006006	Die ba yaa ba ga tʊntʊntɩba jigiŋ, ta tʊntʊntɩba die dɩ nagɩ ba nuusi a diisi ba sikpigile me ta jʊʊsɩ Ŋmɩŋ yɩ ba.
44006007	Naa kʊaŋ chaaŋ Ŋmɩŋ wɩa die dɩ bɩ mʊʊlɩ a ga jigiŋ mana, ta Yisa kʊaŋandɩɩsɩrɩŋ die dɩ gʊta lagɩ lagɩ Jerusalemi ma, ta Ŋmɩŋ kɩkaabɩtɩba pam die dɩ saagɩ Yisa wʊvɩɩnaha ta yiwo yada.
44006008	Sitiiveni die dɩ ye Ŋmɩŋ suŋŋiŋ aŋaŋ hagɩrɩŋ pam, ta die dɩ yie mamachi tʊnkpɩɩma vuosisi sʊŋ.
44006009	Ama die dembisi bataŋ die dɩ ka tuo wo. Vuodiekemba die dɩ nɩga nɩnhagɩrɩŋ aŋaŋ Sitiiveni die yiwo Juu vuodiekemba dɩ yine yɔŋɩsɩ, ta die ba vʊarɩ ba a nyɩŋ ba yɔŋɩsɩ ma. Die ba nyɩŋ wa Sayireni aŋaŋ Alekizandira, banɩŋ aŋaŋ Juu vuosi bataŋ die dɩ nyɩna Silisia aŋaŋ Asia ma. Die ba gbaŋ ba yaa wa ba Ŋmɩŋ jɩamɩŋ juoŋ.
44006010	Ama Ŋmɩŋ Halɩkasɩka die dɩ yɩ Sitiiveni yɩaŋ pam, die ba ka bɩagɩ a nyaŋŋɩ wa aŋaŋ ʊ wʊbalɩkaha.
44006011	Die ba kana ka bɩagɩ a nyaŋŋɩ wa wɩa, die ba ga kpalɩ dembisi bataŋ dɩ ba balɩ dɩ “Tɩnɩŋ tɩ wʊŋ wa ʊ balala a chʊʊsa Mosisi aŋaŋ Ŋmɩŋ.”
44006012	Ba bala naa wɩa, ta vuosisi aŋaŋ nyɩŋkʊraha aŋaŋ mɩraha dɩdagɩrɩba dɩ jɩɩ sɩnyɩɩrɩŋ ta ga Sitiiveni jigiŋ a yigi wo a yaa wa ga ba nyɩŋkʊra lagɩŋkʊ jigiŋ.
44006013	Womi die ba yaa dembisi bataŋ dɩ ba chɩbɩ ŋmɩnchɩbɩsɩ a yɩ wa. Die ba baarɩ “Daa wa gie ŋaaŋ bala saŋŋa mana a chʊʊsa Ŋmɩŋ jɩamɩŋ juokpeŋkpɩɩkʊ aŋaŋ Mosisi mɩraha;
44006014	dama tɩ wʊŋ wa ʊ bala dɩ Yisa vuodieke dɩ yine Nazeriti vuoke nan kpaŋŋɩ Ŋmɩŋ jɩamɩŋ juokpeŋkpɩɩkʊ gie a taaŋ, ta tarɩgɩ chʊara diekemba Mosisi dɩ yɩna tɩ wa.”
44006015	Vuodiekemba mana die dɩ kala lagɩŋkʊ jigiri die dɩ mɩɩrɩgɩ ba nine a daansa Sitiiveni, ta die ye ʊ ninechaaŋ dɩ tarɩgɩ a sɩɩ sɩba malaka ninechaaŋ.
44007001	Die wɩa Ŋmɩŋ kɩkaabɩtɩba jakʊʊrɩ die dɩ pɩasɩ Sitiiveni dɩ “Ka seŋ yiwo wusie?”
44007002	Sitiiveni die dɩ yiŋŋi a balɩ dɩ “N nɩmballɩ aŋaŋ n chʊalɩŋ, nɩ wʊmma mɩŋ, saŋŋa dieke tɩ chɔɔŋkʊʊŋ Abarahami dɩ yene bie Mesopotamia ma ta ye ka hagɩ ga Harani ma, ta hagɩrɩtieŋ Nabidie Ŋmɩŋ die dɩ nyɩŋ ʊ jigiŋ,
44007003	ta balɩ wa dɩ ‘Vaa fʊ deŋ aŋaŋ fʊ tɩŋgbaŋ ta ga tɩŋgbaŋ dieke n balla n dagɩ fʊ wa.’
44007004	Die wɩa die ʊ nyɩŋ ʊ tɩŋgbaŋka ma a ga bie Harani ma. Ʊ chɔɔŋ wa kuŋ kʊaŋ chaaŋ, ta Ŋmɩŋ die dɩ vaa ʊ hagɩ a keŋ kalɩ tɩŋgbaŋka gie me jigidieke nɩ benne lele naa.
44007005	Ama Ŋmɩŋ die ka yɩ wa tɩŋgbaŋka halɩ bɩta gbaŋ dɩ ʊ sɩna, ama ta die yɩ wa nʊaŋ dɩ ʊ nan daansɩ nagɩ ka a yɩ wa, ta ka nan yi wʊnɩŋ aŋaŋ ʊ haagɩsɩ sɩɩtɩ. Saŋŋa dieke Ŋmɩŋ die dɩ yine nʊarɩ gie wo ta Abarahami die wo bʊa.
44007006	Naa die Ŋmɩŋ dɩ balɩ yɩ wa dɩ, ‘Fʊ haagɩsɩ nan daansɩ beri tɩŋgbaŋ gaaŋ ma, mi ba nan yi yɔŋɩsɩ, aŋ ba mugisi be pam bɩna kɔbɩsɩ-nɩɩsa.
44007007	Ama manɩŋ n nan daansɩ datɩ tɩŋgbaŋ dieke vuosi ba bala ba tʊŋ a yɩa wa tɩbɩŋ, ka kʊaŋ chaaŋ ba nan keŋ a nyɩŋ kanɩŋ tɩŋgbaŋka mi a keŋ tɩka gie me a jɩama mɩŋ.’
44007008	Womi Ŋmɩŋ die yɩ Abarahami nʊaŋ, ta die dagɩ wa nʊarɩ dagɩtɩ, dɩ wʊnɩŋ aŋaŋ ʊ haagɩsɩ gobi ba kɔla. Die Abarahami dɩ keŋ mɩɩrɩ Aziki, ta die gobi ʊ kɔlɩ ka daraa nɩɩ daraaŋ. Ka kʊaŋ chaaŋ Aziki dɩaŋ dɩ mɩɩrɩ Jakobu ta gobi ʊ kɔlɩ, ta Jakobu dɩaŋ dɩ gobi ʊ ballɩ baŋ aŋaŋ bale die dɩ yine tɩ chɔɔŋkʊʊlɩkpɩɩma wa kɔla.
44007009	“Die Jakobu ballɩlɩ die dɩ keŋ haa ba nɩmbʊa Josefu ta die nagɩ wa a daa a yɩ vuosi bataŋ ba yaa wa ga Ijipiti tɩŋgbaŋ ma a bɩrɩŋ wa yɔmʊ. Ama Ŋmɩŋ die bie ʊ jigiŋ,
44007010	ta die vʊarɩ wa a nyɩŋ wumugisike mana ma, ta die dɩ yɩ wa yɩaŋ ta yi Ijipiti naaŋ wa Faro dɩ yaala ʊ wɩa ta yi wo jakʊʊŋ Ijipiti tɩŋgbaŋ ma, ta bɩ yi wo jakʊʊŋ ʊ tigiŋ me.
44007011	“Ka kʊaŋ chaaŋ kɔŋkpɩɩŋ die dɩ keŋ nan Ijipiti aŋaŋ Keenani tɩŋgbaŋɩsɩ mana ma, die ba dii wahala pam, ta tɩ chɔɔŋkʊʊlɩba die ka ye nyindiike.
44007012	Die wɩa die Jakobu dɩ wʊnna dɩ nyindiike bie Ijipiti ma wa die ʊ tʊŋ ʊ ballɩlɩ, tɩ chɔɔŋkʊʊlɩba mi, die ba bʊmbʊŋaŋ garɩŋ wonde.
44007013	Die ba garɩŋ bule wo ma wa Josefu die dɩ nagɩ ʊ gbaŋ a dagɩ ʊ nɩmballɩlɩ, mi Faro die dɩ mɩŋŋɩ Josefu deŋ.
44007014	Ka kʊaŋ chaaŋ Josefu die dɩ tʊŋ a wa ʊ chɔɔŋ Jakobu aŋaŋ ʊ deŋ mana dɩ ba keŋ Ijipiti ma; die ba mana die yiwo vuosi baŋɩsɩ-yʊpɔyɩ aŋaŋ banʊ.
44007015	Die wɩa Jakobu aŋaŋ ʊ dembe mana die dɩ hagɩ a ga Ijipiti, mi die wʊnɩŋ aŋaŋ ʊ ballɩ dembisi die dɩ kpi.
44007016	Die ba nagɩ ba nyɩŋgbanɩŋ a yiŋŋi a ga Saakemi a ga guu vɔrɩŋ dieke Abarahami die dɩ dana a nyɩŋ Hamori buuriŋ jigiŋ ma.
44007017	“Die dɩ wana a gbigi dɩ Ŋmɩŋ yi suuli ʊ nʊarɩ die ʊ yɩna Abarahami wa, die tɩ vuosisi die dɩ benne Ijipiti ma wa die dɩ wa faasɩ dala pam.
44007018	Ka kʊaŋ chaaŋ vuoŋ wʊnyɩ die dɩ keŋ dii Ijipiti naarɩ, ama wʊnɩŋ die ʊ ka sɩba Josefu wɩa.
44007019	Die naaŋ wa die dɩ pɔgɩlɩ tɩ vuosi aŋaŋ bɩaŋ, ta die mugise be dɩ ba vʊarɩ ba ballɩnyaalɩsɩ ba tige me a taaŋ aŋ ba kpi.
44007020	“Die ba keŋ mɩɩrɩ Mosisi, ta die ʊ vɩɩna pam, ta Ŋmɩŋ nine die dɩ suuli wo. Die ʊ bie wo ʊ chɔɔŋ tigiŋ me chɩɩtɩ ataa,
44007021	die ba kenne nagɩ wa a nyɩŋ ba tigiri me saŋŋa dieke wo, die naaŋ wa hɔgʊlɩa die dɩ keŋ a nagɩ wa a wubi wo, ta yiwo ʊ gbaŋ gbaŋ ʊ bʊa.
44007022	Die ba dagɩ Mosisi yɩaŋ dieke mana Ijipiti vuosisi dɩ yalla, die ʊ keŋ bɩrɩŋ vuodieke dɩ sɩbɩna wʊbalɩka ta tʊma hagɩrɩŋ tʊʊma.
44007023	“Die Mosisi die dɩ tʊgɩ bɩna baŋɩsɩ-nɩɩsa Ijipiti vuosi jigiŋ, die ʊ yile daaŋ kaanɩ dɩ ʊ ga a waasɩ ʊ gbaŋ gbaŋ buuriŋ Izara vuosisi.
44007024	Die ʊ ganana wa die ʊ ye Ijipiti vuoŋ dɩ mugisinene Izara vuoŋ, die ʊ ga dɩ ʊ gbatɩ wa a taaŋ, ta die a kʊʊ Ijipiti vuoke.
44007025	Die ʊ yile sɩba ʊ gbaŋ gbaŋ ʊ vuosi nan mɩŋŋɩ sɩba Ŋmɩŋ baa ʊ nagɩ wa wʊnɩŋ a tʊŋ a gbatɩ ba a taaŋ, ama die ba ka mɩŋŋɩ die.
44007026	Ka tʊnvʊʊsa, Mosisi die dɩ bɩ ye Izara vuosi bale dɩ wagɩnana, die ʊ yaala ʊ wʊnsɩ ba sʊnsʊŋ, ta balɩ ba dɩ, ‘N zʊamba, nɩ yiwo nɩmballɩ, bɩa nɩ waga taŋ die?’
44007027	Ama vuodieke die dɩ yaala waagɩbʊ die dɩ kpaŋŋɩ Mosisi a taaŋ lʊgɩŋ, ta die a pɩasɩ wa dɩ ‘Mɩnɩa yine fʊ tɩ jakʊʊŋ aŋaŋ tɩ sarɩyadiiru?’
44007028	‘Fʊnɩŋ fʊ yaala fʊ kʊʊ mɩŋ mɩŋ sɩba diene wo fʊ kʊna Ijipiti vuoke?’
44007029	Mosisi die dɩ wʊnna naa, die ʊ chɩgɩ a nyɩŋ Ijipiti tɩŋgbaŋ ma a ga bie Midiani tɩŋgbaŋ ma, ta die dɩ keŋ faarɩ hɔgʊ a mɩɩrɩ ballɩ dembisi bale mi.
44007030	“Bɩna baŋɩsɩ-nɩɩsa kʊaŋ chaaŋ, die ʊ ga haagɩŋ daaŋ kaanɩ a ga tʊgɩ Sanayi kunkogiŋ jigiŋ ta ye bolinyaaŋ dɩ dinene haŋgɔɔsɩ tɩɩŋ, ta Ŋmɩŋ malaka die dɩ nyɩŋ bolibu sʊŋ.
44007031	“Die ʊ yene die wo, die dɩ yiwo mamachi, die ʊ chʊŋ a ga gbigi dɩ ʊ mɩŋŋɩ a daansɩ ka, ta die a wʊŋ tɩ Yɔmʊtieŋ Ŋmɩŋ lɔlɩŋ, ta ka bala wa dɩ;
44007032	‘Manɩŋ n yiwo Ŋmɩŋ dieke fʊ chɔɔŋkʊʊlɩŋ dɩ jɩanna, Abarahami aŋaŋ Aziki aŋaŋ Jakobu Ŋmɩŋ.’ Mosisi die dɩ wʊnna naa, die ʊ cheeli aŋaŋ ŋmaamɩŋ ta ka bɩ yaala ʊ daansɩ mi.
44007033	“Ta tɩ Yɔmʊtieŋ Nabidie Ŋmɩŋ die dɩ balɩ a yɩ wa dɩ ‘Vʊarɩ fʊ nɩɩraha, dama jigidieke fʊ zene wo yiwo jigikasɩ.
44007034	Wusie, manɩŋ n yeye mɩŋ n vuosisi dɩ dinene wahala die Ijipiti me, ta wʊŋ ba kpaŋ. Die wɩa maŋ a keŋ sʊʊŋ dɩ n gbatɩ ba a taaŋ. Die wɩa n nan yiŋŋi tʊŋ fʊ Ijipiti me.’
44007035	“Mosisi wo gie die yine vuodieke Izara vuosisi die dɩ zetine wo, ta die pɩasɩ wa dɩ ‘Mɩnɩa yine fʊ tɩ jakʊʊŋ aŋaŋ tɩ sarɩyadiiru?’ Ama wʊnɩŋ Ŋmɩŋ die dɩ vʊarɩ dɩ ʊ yi ba nɩŋŋandɩɩsɩrʊ ta gbatɩ ba taaŋ, ta malaka dieke dɩ nyɩna wʊnɩŋ Mosisi jigiri bolinyaabʊ ma haŋgɔɔsɩ tɩɩka jigiri die suŋŋi wo.
44007036	Die wʊnɩŋ Mosisi die yine vuodieke die dɩ vʊarɩna ba a nyɩŋ Ijipiti tɩŋgbaŋ ma, die ʊ bɩ tʊŋ mamachi tʊnkpɩɩma Ijipiti tɩŋgbaŋ ma aŋaŋ saŋŋa dieke die ba gana a garɩsɩ Mʊgɩkpɩɩŋmɩnbʊ wa, aŋaŋ saŋŋa dieke die ba benne haagɩŋ ma wa bɩna baŋɩsɩ-nɩɩsa wa.
44007037	Mosisi wo gie die bala a yɩ Izara vuosisi dɩ, ‘Ŋmɩŋ nan daansɩ tʊŋ nɩ jigiŋ ʊ naazʊa wʊnyɩ sɩba ʊ tʊnna mɩŋ, ʊ nan yi nɩ gbaŋ gbaŋ nɩ buuriŋ.’
44007038	Wʊnɩŋ Mosisi wo gie die dɩ benne aŋaŋ tɩ Izara vuosisi lagɩŋkʊ ma haagɩŋ ma. Die ʊ bie wo aŋaŋ tɩ chɔɔŋkʊʊlɩba aŋaŋ malaka dieke die dɩ bala wɩa a yɩ wa kunkogiŋ dieke ba wasɩna Sinayi wa. Mi die ʊ tuo Ŋmɩŋ miivoli wʊbalɩkaha dɩ ʊ nagɩ a yɩ tɩ chɔɔŋkʊʊlɩŋ aŋaŋ tɩ.
44007039	“Ama die tɩ chɔɔŋkʊʊlɩba die dɩ zeti ta ka dɩ wa dama ba sʊŋanyile die yiŋŋi ga wa Ijipiti me,
44007040	die wɩa die ba balɩ a yi Arɔni dɩ ‘Mɩɩ ŋmɩŋ a yɩ tɩ aŋ ka dɩa tɩ nɩŋŋa. Tɩnɩŋ tɩ ka sɩba wudieke dɩ yine Mosisi, vuodieke dɩ nagɩna tɩ a nyɩŋ Ijipiti ma wa.’
44007041	Saŋka mi die ba mɩɩ buuŋ sɩba naraabɩŋ, a kaaba a yɩa ka, ta die die dʊʊga ta bɩra jadieke ba gbaŋ gbaŋ ba mɩna wa aŋaŋ nuusisi.
44007042	Die wɩa Ŋmɩŋ die dɩ vaa ba a taaŋ dɩ ba jɩama chɩŋmarɩsɩ, sɩba die dɩ maagɩna die wo Ŋmɩŋ naazʊalɩba gbaŋkʊ ma wa, dɩ Ŋmɩŋ baarɩ dɩ: ‘Izara vuosi, die nɩ kʊnana dɔŋɩsɩ ta kaaba haagɩŋ ma bɩna baŋɩsɩ-nɩɩsa wa, daa manɩŋ die nɩ kaaba yɩa.
44007043	Die nɩ ŋaana naga buuŋ Moloki vɩɩŋ ta bɩ naga chɩŋmarɩŋ Refani nɩasɩŋ ta a yi bugile ta jɩama. Naa chɩaŋ ma n nan vaa nɩ dataasɩ vʊara nɩ a nyɩŋ nɩ tɩŋ ma a yaa nɩ a ga saasaa a poli Babiloni.’
44007044	“Tɩ chɔɔŋkʊʊlɩba die kpi wo Ŋmɩŋ vɩɩŋ haagɩrɩ ma ta die daga dɩ Ŋmɩŋ bie ba jigiŋ. Die ba wʊnsɩ ka mɩŋ sɩba Ŋmɩŋ die dɩ balla Mosisi die wo. Die ka sɩɩ sɩba Ŋmɩŋ die dɩ vana Mosisi die dɩ yene ke die wo.
44007045	Ka kʊaŋ chaaŋ die tɩ chɔɔŋkʊʊlɩba die dɩ keŋ nagɩ vɩɩkʊ a yɩ ba ballɩ, ta ba tuo ke a yaa ka gara, ta banɩŋ aŋaŋ Josua die dɩ keŋ keŋ gie ta gbatɩ tɩŋgbaŋ diekemba die buuri gaasɩ die dɩ sɩna. Ŋmɩŋ die dɩ benne ba nɩŋŋa a yagɩ vuosisi a taaŋ wa ta die viiku bie gie deŋ deŋ a keŋ tʊgɩ Davidi saŋŋa.
44007046	Davidi beriŋ die dɩ suuli Ŋmɩŋ nine, ta die keŋ jʊʊsɩ dɩ ʊ vaa ʊ mɩɩ tigiŋ a yɩ wʊnɩŋ Ŋmɩŋ vuodieke die dɩ ʊ chɔɔŋkʊʊŋ Jakobu Ŋmɩnnɩ.
44007047	Ama wʊnɩŋ Davidi bʊadembiŋ Solomoni die dɩ keŋ mɩɩ die tigiri.
44007048	“Tɩ sɩba a baarɩ Nabidie Ŋmɩŋ ka bie tige diekemba vuota dɩ mɩna. Naa sɩɩ sɩba Ŋmɩŋ naazʊa die dɩ bala dɩ
44007049	‘Tɩ Yɔmʊtieŋ Nabidie Ŋmɩŋ baarɩ ŋmɩŋsikpeŋ yine n naarɩ gbanɩŋ ta tɩŋgbaŋka gie dɩaŋ dɩ yi n nagɩsɩ jigizielikiŋ. Nɩ nan bɩagɩ a mɩɩ tɩgɩ dieke dɩ mʊna mɩŋ a yɩ mɩŋ? Yaa jigidieke n baaŋ nan voosi?
44007050	Daa manɩŋ die n naana nyinti gie mana?’
44007051	“Nɩnɩŋ nɩ yiwo tɩbɩhagɩrɩtieliŋ, ta nɩ sʊŋanyile dɩ yʊa aŋaŋ Ŋmɩŋ pam ta nɩ ka saaga dɩ nɩ wʊŋ Ŋmɩŋ wɩa. Nɩnɩŋ nɩ zetine Ŋmɩŋ Haalɩbʊ sɩba nɩ chɔɔŋkʊʊlɩba die dɩ zetine die wo.
44007052	Ŋmɩŋ naazʊa wʊnyɩ die wori ta nɩ chɔɔŋkʊʊlɩŋ dɩ ka mugisiye. Ta bɩ kʊʊ Ŋmɩŋ tʊntʊntɩba diekemba die dɩ bʊgɩna balɩ Ŋmɩŋ Vuokasɩka Masia wa keniŋ wɩa. Ta lele nɩ yine vuodiekemba dɩ posine ʊ chɩaŋ ta kʊʊ wa.
44007053	Nɩnɩŋ nɩ yine vuodiekemba die dɩ tuone Ŋmɩŋ mɩraha a nyɩŋ malakasisi jigiŋ, ama ta ka saaga a dɩa ha.”
44007054	Die lagɩŋkʊ vuosi die dɩ wʊnna Sitiiveni balɩkʊ die ba jɩɩ sɩnyɩɩrɩŋ pam ta ŋɔba ba nyɩna.
44007055	Ama die Ŋmɩŋ Halɩkasɩka die dɩ suuli Sitiiveni, ʊ kɔtɩ ʊ sikpeŋ a daansɩ ŋmɩŋsikpeŋ a ye Ŋmɩŋ chuulikpeŋkpɩɩŋ ta ye Yisa dɩ zene Ŋmɩŋ nuudiigiŋ chaaŋ.
44007056	Die ʊ baarɩ dɩ, “Ye, n ye arɩzanna sanʊaŋ dɩ yuorine ta vuota Bʊa wa dɩ zie Ŋmɩŋ nuudiigiŋ chaaŋ.”
44007057	Die ba wʊnna na ba keesi aŋaŋ lɔlɩkpɩɩŋ, ta nagɩ ba nuusi a ligi ba tɩba. Womi ba mana die dɩ chɩgɩ a keŋ taaŋ a giliŋ wo bʊnyɩ,
44007058	a datɩ wa nyɩŋ tɩka lʊgɩŋ a piili a taa wa tana. Die vuodiekemba die dɩ taana wa tana wa die dɩ vʊarɩ ba nyinyeeke dʊaŋ dalʊakɩŋ wʊnyɩ die dɩ dine Sɔɔli dɩ ʊ daansɩma ha.
44007059	Die ba taanana wa die ta die ʊ keŋ wa tɩ Yɔmʊtieŋ dɩ, “N Yɔmʊtieŋ Yisa, tuo n haalɩŋ!”
44007060	Ta sʊʊŋ gbirigi ta keesi aŋaŋ lɔlɩkpɩɩŋ dɩ, “N Yɔmʊtieŋ, da keŋ nagɩ ba taalɩ gie a chʊʊsɩ ba.” Die ʊ balɩ wa naa ta kpi.
44008001	Ta Sɔɔli die dɩ saagɩna ʊ kʊʊla wɩa. Dɩnɩŋ daarɩ mi gbaŋ gbaŋ die mugisibɩaŋ die dɩ nan Yisa kʊaŋandɩɩsɩrɩŋ die dɩ benne Jerusalemi ma; ta ba mana die dɩ nyɩŋ a jaasɩ ga Judia aŋaŋ Samaria lʊga mana ama ta va tʊntʊntɩba nyɩɩna mi.
44008002	Vuodiekemba die dɩ jɩanna Ŋmɩŋ bataŋ die dɩ guu Sitiiveni ta faasɩ kʊŋ ʊ kumbu.
44008003	Ama Sɔɔli die dɩ yaala ʊ chʊʊsɩ Yisa kʊaŋandɩɩsɩrɩba, ta die gara tige tige, ta yige Yisa kʊaŋandɩɩsɩrɩŋ, dembisi aŋaŋ hɔgʊba mana a keŋ nyɩna ta a yaa ba a lige dansarɩka sʊŋ.
44008004	Yisa kʊaŋandɩɩsɩrɩŋ diekemba die dɩ jaasɩ wa die dɩ ga jigiŋ mana a ga mʊʊla Yisa wɩaha.
44008005	Ta Filipi die dɩ sʊʊŋ ga Samaria tɩka ma a ga mʊʊlɩ Ŋmɩŋ Vuovʊarɩkɩŋ Masia wɩa a yɩ mi vuosisi.
44008006	Die daadamba pam mi die dɩ keŋ a mɩŋŋɩ a yuori ba tɩba a wʊŋ Filipi balɩkʊ, ta bɩ ye ʊ yinene mamachi wudieke wo.
44008007	Die jɩmbɩatɩ pam die dɩ chɩgɩ a nyɩŋ daadaŋ pam ma aŋaŋ keesiŋ pam; ta die nyɩŋgbaŋ kpiikiŋ tieliŋ aŋaŋ gbarɩsɩ pam die dɩ ye gbaamɩŋ.
44008008	Die wɩa die sʊgɩfɩalɩŋ die dɩ bie Samaria tɩŋ mana ma.
44008009	Daa wʊnyɩ gbaŋ die benne tɩka ma ba wasa wa Simoni ta yaa tɩɩŋ, saŋŋa a taŋ ʊ ŋaaŋ yie mamachi wuyiike ta a yie vuosisi mamachi, ta die a bala dɩ ʊ yiwo vuokpɩɩŋ.
44008010	Vuodiekemba mana dɩ benne tɩka ma, zɔɔlɩntieliŋ aŋaŋ vuokpɩɩma mana die dɩ yɩa wa jɩlɩma ta wʊmma a yɩa wa. Die ba bala dɩ “Simoni yiwo vuodieke ŋmɩŋ dieke ba wasanana ‘Yiko Ŋmɩŋ dɩ tarɩgɩna.’ ”
44008011	Die ba wʊmma a yɩa wa dama die ʊ yi wo mamachi wuyiikehe a yʊasɩ ba jigiŋ.
44008012	Ama die Filipi dɩ keŋ a mʊʊlɩ Ŋmɩŋ naarɩ wʊvɩɩnaha aŋaŋ Yisa wɩa, dembisi aŋaŋ hɔɔŋ die dɩ saagɩ ʊ mʊʊlɩkʊ, ta ʊ sɩɩ ba Ŋmɩŋ nyaaŋ.
44008013	Simoni gbaŋ gbaŋ die dɩ yi Filipi balɩkʊ yada, die ʊ sɩɩ wa Ŋmɩŋ nyaaŋ. Die ʊ dɩ Filipi kʊaŋ a yese mamachi wʊkpɩɩŋ diekemba ʊ yinene, dɩ yi wo mamachi.
44008014	Die Yisa tʊntʊntɩba die dɩ benne Jerusalemi dɩ wʊŋ dɩ Samaria vuosi tuo wo Ŋmɩŋ wɩaha a dii, die ba tʊŋ Piita aŋaŋ Jɔɔn ba jigiŋ.
44008015	Die ba gana a ga tʊgɩ mi, die ba jʊʊsɩ Ŋmɩŋ a yɩ ba dɩ ba tuo Ŋmɩŋ Halɩkasɩka,
44008016	dama die Ŋmɩŋ Halɩkasɩka die ye ka keŋ a sʊʊŋ ba wʊnyɩ mana ma; die ba ko sɩɩ ba wa Ŋmɩŋ nyaabʊ tɩ Yɔmʊtieŋ Yisa saaŋ ma nyɩɩna.
44008017	Womi Piita aŋaŋ Jɔɔn die dɩ nagɩ ba nuusi a dɩɩsɩ ba ma ta ba tuo Ŋmɩŋ Halɩkasɩka.
44008018	Simoni die dɩ ye dɩ tʊntʊntɩba dɩ nagɩna ba nuusi a dɩɩsɩ ba ma ta Ŋmɩŋ dɩ yɩ ba Halɩkasɩka, die wɩa die ʊ nagɩ ligire a yaala ʊ yɩ Piita aŋaŋ Jɔɔn,
44008019	ta baarɩ “Nɩ yɩ mɩŋ gbaŋ yiko ka gie amʊ maŋ keŋ nagɩ n nuuŋ a dɩɩsɩ vuodieke mana ma, ʊ nan tuo Ŋmɩŋ Halɩkasɩka.”
44008020	Ama Piita die dɩ yiŋŋi balɩ wa dɩ “Fʊnɩŋ nan kpi yɔrɩ aŋaŋ fʊ ligirehe dama fʊ yile dɩ fʊ nan bɩagɩ a daa Ŋmɩŋ piini aŋaŋ ligire.
44008021	Die wɩa fʊ nuuŋ wo tɩ tʊʊma ma, dama fʊ sʊŋanyile ka vɩɩna Ŋmɩŋ jigiŋ.
44008022	Die wɩa chɩgɩ a nyɩŋ fʊ sʊŋanyilibɩatɩ gie me, ta jʊʊsɩ tɩ Yɔmʊtieŋ Ŋmɩŋ amʊ ʊ nagɩ fʊ sʊŋanyilibɩakʊ gie a chaa fʊ,
44008023	dama n yeye ta fʊ suuli wo aŋaŋ sʊgɩbɩaŋ ta bɩaŋ dɩ suuli fʊ.”
44008024	Womi Simoni die dɩ balɩ a yɩ Piita aŋaŋ Jɔɔn dɩ, “Nɩ jʊʊsɩ tɩ Yɔmʊtieŋ a yɩ mɩŋ, amʊ nyinti gie wʊnyɩ mana nɩ bala wa da keŋ keŋ n ma.”
44008025	Die ba bala wudieke tɩ Yɔmʊtieŋ dɩ yine aŋaŋ ʊ wʊvɩɩnaha a kpatɩ, die ba yiŋŋi a ga Jerusalemi. Die ba ganana die ba mʊʊla Ŋmɩŋ wʊvɩɩnaha Samaria tɩŋkpaŋŋɩsɩ pam ma.
44008026	Die tɩ Yɔmʊtieŋ malaka die dɩ keŋ a balɩ a yɩ Filipi dɩ “Hagɩ a ga a daagɩ sie dieke dɩ nyɩna Jerusalemi ta sʊʊŋ gara Gaza wa.” Ba ka bɩ daaga sieku gie lele.
44008027	Die wɩa die ʊ hagɩ a piili chɔnɩŋ, die ʊ ganana ʊ ga tuoli Ituopia daayaabɩŋ sieku me ta ʊ kule. Die ʊ yiwo vuokpɩɩŋ ta daansɩ Ituopia hɔgʊ naaŋ wa ligire. Die ʊ ga wa Jerusalemi a ga jɩaŋ Ŋmɩŋ,
44008028	ta wa yiŋŋi kuli tigiŋ ta kalɩ ʊ toriku me ta duune dɩ data ka ta ʊ karɩma gbaŋ dieke Ŋmɩŋ naazʊa Azaya dɩ maagɩna.
44008029	Die Ŋmɩŋ Halɩkasɩka die dɩ balɩ a yɩ Filipi dɩ “Vɩɩsɩ gbigi torikuke.”
44008030	Womi Filipi die dɩ chɩgɩ a ga gbigike a wʊŋ daa wa dɩ karɩnnana gbaŋ dieke Ŋmɩŋ naazʊa Azaya dɩ maagɩna wa. Die ʊ pɩasɩ wa dɩ “Fʊ sɩba wudieke fʊ karɩnnana chɩaŋ mɩŋ?”
44008031	Ta ʊ yiŋŋi balɩ wa dɩ, “N baaŋ yi wo lalɩa a sɩmma ka chɩaŋ, ntaala vuoŋ dagɩ mɩŋ?” Die wɩa ʊ jʊʊsɩ Filipi dɩ ʊ keŋ jʊalɩ kala torikuke me aŋaŋ wa.
44008032	Die ʊ karɩnnana wudieke wo yiwo naa dɩ: “Die ʊ nɩasɩ wa yii dieke ba yalla a ga dɩ ba kɔrɩgɩ, ta die beri sigisigi sɩba yiipɔlɩ dieke ba ŋaana gobe ka kobiti ka beri sigisigi die, die ʊ ka yuori ʊ nʊaŋ a balɩ wɩɩŋ.
44008033	Die ba yiwo viivi, ta zeti dɩ ba kaaŋ dii ʊ sarɩya vɩɩnɩŋ. Ta vuoŋ wori a baaŋ nan bɩagɩ a balɩ ʊ haagɩsɩ wɩa, dama die ba woliŋ vʊarɩ wa ʊ miivoli a nyɩŋ tɩŋgbaŋka gie me.”
44008034	Daa wa die dɩ pɩasɩ Filipi dɩ, “Balɩ mɩŋ, mɩnɩa wɩa naazʊa wa die dɩ bala wa? Ʊ gbaŋ gbaŋ ʊ wɩa yaa vuogaaŋ?”
44008035	Die Filipi dɩ piili a nyɩŋ daa wa die dɩ karɩnna jigidieke wo ʊ gbaŋ gbaŋ a balɩ wa Ŋmɩŋ wʊvɩɩnaha yaa gamma Yisa wɩa.
44008036	Die ba sʊʊna gara sieku me wo, die ba keŋ tʊgɩ jigiŋ kaanɩ nyaaŋ bʊtaŋ dɩ dʊa, daa wa die dɩ baarɩ, “Ye, nyaaŋ wʊnna bɩa bala ka kagɩ mɩŋ amʊ n daa sɩɩ Ŋmɩŋ nyaaŋ?” ((
44008037	Ta Filipi die dɩ balɩ wa, “Dɩɩ yi fʊ yi Yisa Masia yada aŋaŋ fʊ sʊŋ mana, n nan bɩagɩ sɩɩ fʊ.” Die ʊ yiŋŋi balɩ dɩ, “N yi yada dɩ Yisa Masia yiwo Ŋmɩŋ Bʊadembiŋ mɩŋ.”))
44008038	Die daayaabɩrɩ dɩ yi ta duunehe dɩ zie, ta wʊnɩŋ aŋaŋ Filipi die dɩ sʊʊŋ ga nyaabʊ ma, Filipi die dɩ sɩɩ wa Ŋmɩŋ nyaabʊ.
44008039	Die ba kenne nyɩŋ nyaabʊ ma wa, tɩ Yɔmʊtieŋ Haalɩŋ die dɩ nagɩ Filipi a nyɩŋ mi bʊnyɩ, ta daa wa die ka bɩ ye wo bɩbra, ta die chʊŋ kule aŋaŋ sʊgɩfɩalɩŋ.
44008040	Filipi die dɩ keŋ ye ta ʊ bie Azotusi a die dɩ dɩa ka tɩgɩsɩ mana a mʊʊla Ŋmɩŋ wʊvɩɩnaha, yaa die a ga tʊgɩ Siisiria.
44009001	Tɔ, Sɔɔli die ko nɩga nyuŋ dɩ ʊ nan dɩ mugise ta kʊa tɩ Yɔmʊtieŋ Yisa kʊaŋandɩɩsɩrɩŋ, die ʊ ga Ŋmɩŋ kɩkaabɩtɩba jakʊʊŋ jigiŋ
44009002	a balɩ wa dɩ ʊ yɩ wa gbaŋtɩ aŋ a dagɩ vuodieke dɩ yine wo aŋaŋ yiko dieke ʊ yalla aŋ ʊ ga Damasikusi a ga dagɩ Ŋmɩŋ jɩamɩŋ juone me nyɩŋkʊra a mʊ dɩɩ yi ʊ keŋ ye vuodieke dɩ dɩna sie dieke Yisa dɩ dagɩna, hɔgʊ yaa dembiŋ ʊ nan bɩagɩ yigi be a yaa ba a yiŋŋi keŋ Jerusalemi.
44009003	Die ʊ benne sieku me a gara Damasikusi ta keŋ gbigi tɩka, die chaanɩŋ die dɩ nyɩŋ ŋmɩŋsikpeŋ a keŋ chaaŋ giliŋ wo bʊnyɩ.
44009004	Womi die ʊ nan tɩŋgbaŋ ta wʊŋ lɔlɩŋ dɩ balala a yɩa wa dɩ, “Sɔɔli, Sɔɔli, bɩa yine fʊ mugise mɩŋ.”
44009005	Die ʊ pɩasɩ dɩ, “Mɩnɩa yine fʊ n Yɔmʊtieŋ?” Lɔlɩkʊ die dɩ baarɩ dɩ, “Manɩŋ Yisa, vuodieke fʊ mugisinene wo.
44009006	Ama hagɩ a ga tɩka sʊŋ, mi ba nan dagɩ fʊ wudieke fʊ mʊna fʊ yi.”
44009007	Saŋka mi dembiŋ diekemba die dɩ ganana aŋaŋ Sɔɔli wa die dɩ wɩarɩ zie surumm. Die ba wʊŋ wa lɔlɩkʊ ama die ba ka ye vuoŋ.
44009008	Ta Sɔɔli die dɩ hagɩ tɩŋgbaŋka ma a yuori ʊ nine ama ta ka yese. Die wɩa die ba yigi ʊ nuuŋ me a yaa wa a ga Damasikusi.
44009009	Damʊʊma ataa die ʊ ka bɩagɩ yese. Die daraa gie nɩŋ mana die ʊ ka dii jaaŋ yaa a nyuu jaaŋ mana.
44009010	Die Yisa dɩdɩɩsɩrʊ wʊnyɩ die benne Damasikusi ma ba wasa wa Ananiasi, ta tɩ Yɔmʊtieŋ die dɩ wa wa daansa sʊŋ dɩ, “Ananiasi!” Die ʊ yiŋŋi a baarɩ dɩ, “Manɩŋ n wʊnna n Yɔmʊtieŋ.”
44009011	Tɩ Yɔmʊtieŋ dɩ balɩ a yɩ wa dɩ, “Gɔmɩsɩ ga sie dieke ba wasɩnana Sieŋ-tʊgɩsɩkʊ ma a ga Judasi tigiŋ me a pɩasɩ daa dieke dɩ nyɩna Taasusi ʊ saaŋ dɩ dɩ Sɔɔli wa wɩa. Ʊ jʊʊsa Ŋmɩŋ lele gie.
44009012	Die Sɔɔli daansa sʊŋ, ʊ ye daa wʊnyɩ ba wasɩnana Ananiasi dɩ kenne juu a nagɩ ʊ nuusi a diisi ʊ ma, a mʊ ʊ nan bɩ yese bɩbra.”
44009013	Ananiasi die dɩ yiŋŋi balɩ dɩ, “N Yɔmʊtieŋ, vuosi pam wɔŋ balɩ mɩŋ daa wa gie wɩa, yaa gamma wʊbɩaŋ diekemba ʊ yinene fʊ vuosi dɩ benne Jerusalemi ma wa.
44009014	Ta ʊ wa keŋ giena aŋaŋ Ŋmɩŋ kɩkaabɩtʊ yiko dɩ ʊ yigi vuodieke mana dɩ wasɩnana fʊ saaŋ.”
44009015	Ama ta tɩ Yɔmʊtieŋ die dɩ balɩ dɩ, “Fʊnɩŋ fʊ ko gamma, dama wʊnɩŋ maŋ vʊarɩ dɩ ʊ tʊma n tʊʊma, ta vaa buurigaasɩ aŋaŋ ba naakpɩɩma aŋaŋ Izara vuosi mana sɩmma n saaŋ:
44009016	ta manɩŋ n nan dagɩ wa gbalɩgɩ diekemba mana ʊ bala ʊ gbalɩgɩ n saaŋ chɩaŋ ma.”
44009017	Die wɩa Ananiasi die dɩ ga a ga juu tigiri me a nagɩ ʊ nuusi a diisi Sɔɔli ma, ta baarɩ dɩ, “N nɩmbʊa Sɔɔli, tɩ Yɔmʊtieŋ Yisa vuodieke dɩ nyɩna fʊ jigiŋ sieku me wo saŋŋa dieke fʊ kennene giena wa tʊnna mɩŋ amʊ fʊ nan bɩ ye bɩbra ta suuli aŋaŋ Ŋmɩŋ Halɩkasɩka.”
44009018	Lele womi jaaŋ kaanɩ die dɩ sɩna sɩba zaasɩŋ hagɩtɩ die dɩ nyɩŋ Sɔɔli nine me a nan, die ʊ bɩ bɩagɩ yese bɩbra. Die ʊ hagɩ a zie, ta ba sɩɩ wa Ŋmɩŋ nyaaŋ.
44009019	Die ʊ dii nyindiike ta ʊ hagɩrɩŋ dɩ yiŋŋi keŋ. Saŋka mi Sɔɔli die dɩ wɩarɩ Yisa dɩdɩɩsɩrɩŋ dɩ benne Damasikusi ma wa jigiŋ daraa ale,
44009020	ta die ga Ŋmɩŋ jɩamɩŋ juone me lagɩ lagɩ a ga mʊʊla Yisa wɩa dɩ, “Yisa seŋ yiwo Ŋmɩŋ Bʊa.”
44009021	Vuodiekemba mana die dɩ wʊnna wa wa die dɩ yi be mamachi ta ba pɩasa dɩ, “Da daa wa gie die benne Jerusalemi ma a kʊa vuodiekemba die dɩ wasɩnana saarɩ gie wo? Ʊ ka keŋ giena dɩ ʊ yigi wo Yisa dɩdɩɩsɩrɩŋ ta nagɩ ba a yiŋŋi ga yɩ Ŋmɩŋ kɩkaabɩtɩba nyɩŋkʊraha?”
44009022	Ama ta Sɔɔli mʊʊlɩkʊ die dɩ a ko gʊta aŋaŋ Ŋmɩŋ hagɩrɩŋ, ʊ mʊʊlɩkʊ die dɩ dagɩ dɩ Yisa seŋ yiwo Ŋmɩŋ Vuovʊarɩkɩrɩ Masia wa ta chɩɩla die dɩ wori: die wɩa Juu vuosi diekemba die benne Damasikusi die ka bɩagɩ a balɩ wa wɩɩŋ.
44009023	Die daraa pam die dɩ tɩaŋ, ta Juu vuosisi die dɩ lagɩsɩ taŋ a saŋ dɩ ba kʊʊ wa;
44009024	ama die vuoŋ dɩ balɩ wa wudieke ba sanna dɩ ba yi wo. Die ŋmɩntʊasɩ aŋaŋ yuŋ mana die ba ŋaaŋ gbarɩ wa tɩka sanʊa mana ma dɩ ba kʊʊ wa.
44009025	Ama yuŋ kaanɩ ʊ kʊaŋandɩɩsɩrɩba dɩ nagɩ wa a yi kparɩŋ ma a nagɩ wa a daagɩ tɩka paŋ sikpeŋ a nyɩŋ.
44009026	Womi Sɔɔli die dɩ ga Jerusalemi a mɩa dɩ ʊ nagɩ ʊ gbaŋ a lagɩŋ Yisa kʊaŋandɩɩsɩrɩba ma, ama die ba ka yiwo yada dɩ lele, ʊ wa yiwo Yisa kʊaŋandɩɩsɩrʊ, ta die wa chɩgɩ wa ŋmaamɩŋ.
44009027	Ta Banabasi die dɩ keŋ suŋŋi wo a yaa wa ga tʊntʊntɩba jigiŋ, a balɩ ba Sɔɔli die dɩ yene tɩ Yɔmʊtieŋ Yisa sieŋ me ta ʊ balɩ wɩa a yɩ wa dene. Die ʊ bɩ balɩ ba Sɔɔli die dɩ dine dembisi a mʊʊla Yisa wɩa Damasikusi ma dene.
44009028	Die wɩa Sɔɔli die dɩ beri aŋaŋ ba ta die dɩ dɩa Jerusalemi jige mana a mʊʊla tɩ Yɔmʊtieŋ saaŋ aŋaŋ dembisi.
44009029	Die ʊ bɩ bala aŋaŋ Juu vuodiekemba dɩ bala Giriiki jabalɩkɩŋ yaa gamma Yisa wɩa, ama die ba nɩga nɩnhagɩrɩŋ aŋaŋ wa, ta mɩa dɩ ba kʊʊ wa.
44009030	Ama saŋŋa dieke ta Yisa dɩdɩɩsɩrɩŋ die dɩ mɩŋŋɩna naa die ba nagɩ wa a sʊʊŋ ga Siisiria ta vaa ʊ kuli Taasusi me.
44009031	Womi die Yisa kʊaŋandɩɩsɩrɩba dieke dɩ benne Judia aŋaŋ Galili aŋaŋ Samaria mana ma die ka bɩ ye mugisiŋ. Die Ŋmɩŋ Halɩkasɩka die dɩ yɩ ba hagɩrɩŋ ta kpaŋŋɩsɩ ba, die ba gʊta ta beri aŋaŋ Ŋmɩŋ chɩgɩla.
44009032	Ka kʊaŋ chaaŋ Piita die dɩ dɩa a ga jigiŋ mana, ta die keŋ sʊʊŋ ga dɩ ʊ kaagɩ Ŋmɩŋ vuosi die dɩ benne Liida.
44009033	Mi die ʊ ye daa wʊnyɩ ba wasɩnana Aniasi, die ʊ nyɩŋgbanɩŋ die kpine ta ʊ ka bɩagɩ haga ʊ jadʊakɩŋ ma bɩna anɩɩ.
44009034	Piita die dɩ balɩ a yɩ wa dɩ, “Aniasi, Yisa Masia gbaannana fʊ, hagɩ ta wʊnsɩ fʊ jadʊakɩrɩ.” Lele womi die ʊ hagɩ a zie.
44009035	Die vuodiekemba mana die dɩ benne Liida aŋaŋ Saroni ma die dɩ ye wo die dɩ tarɩgɩ ba beriŋ, ta dɩ tɩ Yɔmʊtieŋ sieŋ.
44009036	Hɔgʊ wʊnyɩ dɩaŋ die dɩ benne Joopa ma ba wasa wa Tabita, ama Giriiki jabalɩkɩŋ ba wasa wa Dɔkasi, ka chɩaŋ yine “Haabiiŋ” ta die a yi Yisa dɩdɩɩsɩrʊ. Die ʊ nagɩ ʊ saŋŋa mana a yie wʊvɩɩna yɩa vuosi ta suŋŋi zɔɔlɩntieliŋ.
44009037	Die saŋka mi yʊagɩŋ die dɩ yigi wo die ʊ kpi. Die ba sɩɩ wa nyaaŋ ta nagɩ wa a jʊalɩ dʊaŋ jarɩnbɩsa juoŋ me.
44009038	Joopa die ka faasɩ yʊa aŋaŋ Liida; die wɩa die Yisa dɩdɩɩsɩrɩba die dɩ wʊnna dɩ Piita bie Liida ma wa die ba tʊŋ dembisi bale ʊ jigiŋ dɩ ba ga balɩ wa dɩ, “Tɩ jʊʊsa fʊ yi lagɩ lagɩ a keŋ tɩ jigiŋ.”
44009039	Die wɩa Piita die dɩ yi siri wʊnɩŋ aŋaŋ ba die dɩ ga. Die ʊ gana a ga tʊgɩ wa ba nagɩ wa jʊalɩ ga juoku me. Mi kpihɔgʊba mana die dɩ taaŋ giliŋ Piita a kʊma ta daga wa nyinyeeki diekemba Dɔkasi die dɩ baalɩna yɩ ba wa saŋŋa dieke ʊ benne ʊ mɩsɩ ma wa.
44009040	Ama Piita die dɩ yagɩ ba mana dɩ nyɩŋ juoku me, ta die sʊʊŋ a gbirigi ʊ dune me a jʊʊsɩ Ŋmɩŋ, ta die yiŋŋi a daansɩ kumbu ta baarɩ dɩ, “Tabita, hagɩ!” Die ʊ yuori ʊ nine a ye Piita, ta die hagɩ a kalɩ.
44009041	Piita die dɩ tɩɩntɩ ʊ nuuŋ a suŋŋi wo ʊ hagɩ zie ta wa kpihɔgʊbaha aŋaŋ Yisa dɩdɩɩsɩrɩŋ banɩŋ ba a nagɩ wa dagɩ ba dɩ ʊ yiŋŋi keŋ wo ʊ miivoli me mɩŋ.
44009042	Wɩɩrɩ gie die dɩ dɩa ga Joopa mana ma ta vuosi pam die dɩ yi tɩ Yɔmʊtieŋ Yisa yada ta dɩ ʊ sieŋ.
44009043	Piita die dɩ wɩarɩ a bie Joopa ma a yʊasɩ; die ʊ bie wo daa wʊnyɩ die dɩ wʊnsɩnana gbaŋtɩ ba wasa wa Simoni tigiŋ me mɩŋ.
44010001	Die daa wʊnyɩ die benne Siisiria ma ba wasa wa Koniliawosi, die ʊ yiwo sojasisi jakʊʊŋ ta pɔgɩlɩ sojasisi kɔbɩga ʊ chaakʊ ma. Die ba wasa ʊ chaakʊ Itali tɩŋgbaŋ chaaŋ.
44010002	Die wʊnɩŋ aŋaŋ ʊ deŋ mana die jɩama Ŋmɩŋ ta chɩga Ŋmɩŋ. Die ʊ kpaŋŋɩ ʊ gbaŋ pam a suŋŋe Juu vuosi zɔɔlɩntielibe, ta die jʊʊsa Ŋmɩŋ saŋŋa mana.
44010003	Daaŋ kaanɩ die agbaa die dɩ nɩgɩna a tɩaŋ hawasɩ ataa die ʊ daansɩ a ye Ŋmɩŋ malaka dɩ kenne juu ʊ jigiŋ a balɩ a yɩ wa dɩ, “Koniliawosi.”
44010004	Koniliawosi die dɩ yene malakaka die ŋmaamɩŋ dɩ yigi wo, ta ʊ baarɩ dɩ “N Yɔmʊtieŋ, dɩ bɩa?” Die malakaka dɩ yiŋŋi a balɩ wa dɩ, “Ŋmɩŋ tuo fʊ jʊʊsɩŋ mɩŋ aŋaŋ fʊ yɩnana zɔɔlɩntieliŋ piini diekemba ta bɩ tɩɩnsɩ fʊ wɩa.
44010005	Lele, tʊŋ dembisi bataŋ aŋ ba ga Joopa ma a ga wa daa wʊnyɩ saaŋ dɩ dine Simoni Piita.
44010006	Ʊ yiwo chaanʊ a bie gbaŋwʊnsɩrʊ dieke ba wasɩnana Simoni tigiŋ, ta ʊ tigiri dɩ gbigi mʊgɩkpɩɩrɩ.”
44010007	Die malakaka die dɩ balala wɩaha a yɩa wa die dɩ yiŋŋi ga ta va wa, womi die Koniliawosi die dɩ wa ʊ tʊntʊntɩŋ bale aŋaŋ sojasisi wʊnyɩ, vuodieke die dɩ jɩanna Ŋmɩŋ ta bɩ yi ʊ gbaŋ gbaŋ gbɩgbarɩtʊ wʊnyɩ.
44010008	Die ʊ balɩ ba wudieke dɩ yine, ka kʊaŋ chaaŋ ʊ tʊŋ ba Joopa ma ma.
44010009	Ka tʊnvʊʊsa die ba benne sieku me a gara wa a keŋ gbigi Joopa, saŋka mi Piita die dɩ ga jʊalɩ kɔsʊŋ sikpeŋ agbaa saŋŋa dɩ ʊ jʊʊsɩ Ŋmɩŋ.
44010010	Kɔŋ die dɩ keŋ yigi wo, die ʊ yaala jaaŋ dɩ ʊ dii; die ba yene dige nyindiikehe die ʊ daansɩ.
44010011	Ta die a ye ŋmɩŋsikpeŋ dɩ yuorine, ta jaaŋ kaanɩ dɩ keŋ sʊʊna a sɩɩ sɩba garɩteelikiŋ ba yigine ka kʊanʊa anɩɩsa wa a yaa keŋ sʊʊna tɩŋgbaŋ.
44010012	Die ka ma dɔŋɩsɩ yiri yiri aŋaŋ nyindiekemba dɩ vuunene tɩŋgbaŋ aŋaŋ nembisi.
44010013	Ta die ʊ wʊŋ lɔlɩŋ dɩ balala a yɩa wa dɩ, “Piita, hagɩ a kʊʊ a ŋɔbɩ!”
44010014	Ama Piita dɩ yiŋŋi balɩ dɩ, “N Yɔmʊtieŋ, aayɩ, n ye ka ŋɔbɩ jadieke tɩ chʊarɩna.”
44010015	Die lɔlɩkʊ dɩ bɩ balɩ yɩ wa bɩbra dɩ, “Da keŋ wa jadieke Ŋmɩŋ dɩ yine kasɩ jadɩngɩtɩŋ.”
44010016	Naa die yiwo bʊtaa, ta die jaabʊ dɩ yiŋŋi a ga jʊalɩ ŋmɩŋsikpeŋ.
44010017	Piita die ye ko yile ʊ daansɩkʊ chɩaŋ, die Koniliawosi die dɩ tʊnna dembiŋ diekemba ba die dɩ ye Simoni tigiri dɩ benne jigidieke a keŋ zie ka sanʊarɩ tɩŋ,
44010018	a wa a pɩasɩ dɩ, “Chaanʊ bie giena ʊ saaŋ dɩ dɩ Simoni Piita mɩŋ?”
44010019	Ama Piita die ye ko mɩa ʊ baaŋ yi die a sɩba daansɩkʊ chɩaŋ, ta Ŋmɩŋ Haalɩŋ dɩ balɩ yɩ wa dɩ, “Wʊmma dembisi bataa bie giena a dɩ dɩa a yaala fʊ.
44010020	Die wɩa hagɩ a sʊʊŋ ga ta da chɩɩlɩ dɩ fʊ aŋaŋ ba ga, dama manɩŋ n tʊnna ba.”
44010021	Naa chɩaŋ ma, Piita die dɩ sʊʊŋ a ga balɩ dembisisi dɩ, “Manɩŋ nɩ yaala wa. Bɩa wɩa nɩ keŋ?”
44010022	Ta ba yiŋŋi balɩ dɩ, “Jakʊʊŋ Koniliawosi tʊnna tɩ. Ʊ yiwo vuovɩɩnɩŋ ta jɩama Ŋmɩŋ ta Juu vuosi mana dɩ faasɩ yɩa wa jɩlɩma pam. Ŋmɩŋ malakasisi kaanɩ die dɩ balɩ a yɩ wa dɩ ʊ wa fʊ a keŋ ʊ tigiŋ me amʊ ʊ nan wʊŋ wudieke fʊ yalla dɩ fʊ balɩ.”
44010023	Die Piita dɩ yaa ba a juu gbaaŋ, die ba dʊa mi tʊŋ dɩ vʊŋ. Tʊŋ die dɩ vʊʊna ʊ yi siri wʊnɩŋ aŋaŋ ba dɩ ga; die ʊ chanchaalɩba bataŋ die dɩ benne Joopa ma wa die dɩ beeli wo.
44010024	Die ka tʊnvʊʊsa die ba ga tʊgɩ Siisiria ma, jigidieke Koniliawosi aŋaŋ ʊ deŋ aŋaŋ ʊ zʊalɩŋ die dɩ kalɩna a chɩɩsa wa.
44010025	Die Piita die dɩ dɩna baa ʊ juu gbaaŋkʊ sʊŋ, ta Koniliawosi die dɩ keŋ tuoli wo sanʊarɩ ma, ta sʊʊŋ gbirigi ʊ nɩŋŋa aŋaŋ jɩlɩma.
44010026	Ama ta Piita die dɩ baarɩ dɩ, “Hagɩ, dama n gbaŋ gbaŋ n yiwo vuota.”
44010027	Piita die ko bala wɩa a yɩa Koniliawosi ta die a ga juo tigiri me, a die ye vuosi pam dɩ lagɩsɩna a kalɩ.
44010028	Die ʊ balɩ a yɩ ba dɩ, “Nɩ gbaŋ gbaŋ nɩ sɩba a baarɩ tɩnɩŋ Juu vuosi mɩra ka yɩ wa sieŋ dɩ tɩ lagɩŋ yaa a kaagɩ vuodieke dɩ kana a ka yi Juu vuoŋ, ama Ŋmɩŋ dagɩ mɩŋ dɩ n daa zetime vuoŋ ʊ kana ka yi Juu vuoke wɩa.
44010029	Die wɩa nɩ tʊnna a wa mɩŋ wa maŋ keŋ ta ka zetiye. Lele nɩ vaa n pɩasɩ nɩ, ‘Bɩa wɩa nɩ tʊŋ a wa mɩŋ?’ ”
44010030	Koniliawosi die dɩ baarɩ dɩ, “Deeri kanɩŋ wa saŋka gie gbaŋ gbaŋ agbaa dɩ nɩgɩna a tɩaŋ hawasɩ ataa die maŋ jʊʊsa Ŋmɩŋ n tigiri me, womi maŋ ye daa wʊnyɩ dɩ yeegine nyɩŋnyɩgɩsa dɩ kenne zie n nɩŋŋa,
44010031	a baarɩ dɩ, ‘Koniliawosi! Ŋmɩŋ wʊŋ fʊ jʊʊsɩŋ ta tɩɩnsɩ piini dieke fʊ yɩnana zɔɔlɩntielibe.
44010032	Die wɩa, tʊŋ vuoŋ aŋ ʊ ga Joopa ma a ga wa daa wʊnyɩ ba wasɩna Simoni Piita. Ʊ yiwo chaanʊ a bie Simoni gbaŋwʊnsɩrʊ wa tigiŋ me vuodieke tigiri dɩ gbigine mʊgɩrɩ.’
44010033	Die wɩa maŋ tʊŋ a wa fʊ lagɩ lagɩ wa, ta fʊ dɩaŋ fʊ kpaŋŋɩ fʊ gbaŋ a keŋ. Tɔ, tɩ mana bie wo Ŋmɩŋ nɩŋŋa dɩ tɩ wʊŋ wudieke mana tɩ Yɔmʊtieŋ dɩ yɩna fʊ nʊaŋ dɩ fʊ balɩ tɩ.”
44010034	Die wɩa Piita die dɩ piili a bala dɩ, “Lele n wa sɩba dɩ dɩ yiwo wusie dɩ Ŋmɩŋ ka luge,
44010035	ama ʊ tuose buuriŋ nɩŋ mana vuodieke dɩ chɩgɩnana wa ta yie wudieke dɩ mʊna.
44010036	Nɩ sɩba dɩ Ŋmɩŋ die yɩ wa Izara vuosi wudieke dɩ dagɩna wʊvɩɩnaha wɩa, dɩ Yisa Masia ma tɩnɩŋ aŋaŋ Ŋmɩŋ dɩ bɩ nansɩ aŋaŋ taŋ; wʊnɩŋ Yisa Masia yiwo tɩ mana Yɔmʊtieŋ.
44010037	Nɩ wɔŋ sɩba wudieke mana die dɩ yine Judia mana ma ma mɩŋ. Die wɩaha gie mana die piili wo Galili me, Jɔɔn die dɩ bala dɩ vuoŋ mana tuo Ŋmɩŋ nyaaŋ sɩɩla kʊaŋ chaaŋ.
44010038	Ŋmɩŋ die nagɩ wa ʊ Halɩkasɩka aŋaŋ hagɩrɩŋ a yɩ Yisa, vuodieke dɩ nyɩna Nazeriti wa. Die ʊ bie wo Yisa jigiŋ saŋŋa dieke die ʊ dɩna dɩ dɩa a tʊma tʊnvɩɩna a yɩa vuosi ta gbaama vuodiekemba die dɩ benne Sitaani nuusi me.
44010039	Tɩ mana die ye Yisa die dɩ yine wudieke Jerusalemi tɩŋ ma aŋaŋ Juu vuosi tɩgɩhanɩŋ ba mana, ta tɩ yiwo ʊ daansɩatieliŋ. Die ba kpaasɩ wa wa dagarɩkɩŋ ma die ʊ kpi.
44010040	Ama ta Ŋmɩŋ die dɩ sʊgɩrɩ wa kumbu me daraa ataa daraaŋ ta yi ʊ hagɩ ta tɩ ye wo ʊ seŋ yi vuota.
44010041	Daa vuoŋ mana die yene wo. Die dɩ yiwo tɩnɩŋ vuodiekemba die Ŋmɩŋ dɩ vʊarɩna dɩ tɩ yi ʊ daansɩa tieliŋ die yene wo, ta die die ta nyuo aŋaŋ wa ʊ kumbu sʊgɩrɩŋ kʊaŋ chaaŋ.
44010042	Ŋmɩŋ die yɩ tɩ nʊaŋ dɩ tɩ mʊʊlɩ aŋaŋ nɩŋŋmɩna a yɩma vuosi dɩ Yisa yine vuodieke ʊ vʊarɩna dɩ ʊ yi vuodiekemba dɩ benne ba mɩsɩ ma aŋaŋ kunti sarɩya diiru.
44010043	Ŋmɩŋ naazʊamba mana die baarɩ dɩ vuodieke nɩŋ mana dɩ yine Yisa yada, Ŋmɩŋ nan nagɩ ʊ taalɩ a chaa wa Yisa wa saaŋ ma.”
44010044	Piita die dɩ yene ko bala wɩaha ta die Ŋmɩŋ Halɩkasɩ die dɩ keŋ a sʊʊŋ vuodiekemba mana die dɩ wʊnnana ʊ wʊbalɩkaha ma.
44010045	Die dɩ yi Yisa dɩdɩɩsɩrɩŋ diekemba dɩ yine Juu vuosi ta beeli Piita a nyɩŋ Joopa a keŋ wo mamachi aŋaŋ Ŋmɩŋ die dɩ nagɩna ʊ piini dieke dɩ yine ʊ Halɩkasɩka a yɩ vuodiekemba dɩ kana ka yi Juu vuosi wo.
44010046	Dama die ba wʊŋ ba dɩaŋ ba balɩnana wʊbalɩkɩ gaasɩ ta bɩra Ŋmɩŋ saaŋ. Womi Piita dɩ baarɩ dɩ,
44010047	“Vuosi gie tuo wo Ŋmɩŋ Halɩkasɩka sɩba die tɩ tuone die wo, vuoŋ beri a baaŋ bɩagɩ kagɩ ba dɩ ba daa sɩɩ Ŋmɩŋ nyaaŋ?”
44010048	Die wɩa die ʊ yɩ nʊaŋ dɩ ba sɩɩ ba; die ba sɩɩ ba Ŋmɩŋ nyaaŋ Yisa Masia saaŋ ma. Die wɩa die ba balɩ Piita dɩ ʊ wɩɩrɩ ba jigiŋ daraa ale.
44011001	Saŋka mi die Yisa tʊntʊntɩba aŋaŋ Yisa dɩdɩɩsɩrɩba die dɩ benne Judia lʊga mana die dɩ wʊŋ dɩ vuodiekemba dɩ kana ka yi Juu vuosisi gbaŋ tuo Ŋmɩŋ wɩaha.
44011002	Die wɩa Piita die dɩ yiŋŋine a keŋ Jerusalemi ma, Juu vuosi vuodiekemba die dɩ yine Yisa dɩdɩɩsɩrɩŋ bataŋ dɩ piili a nɩga nɩnhagɩrɩŋ aŋaŋ wa. Die ba yaala vuodiekemba dɩ kana ka yi Juu vuosi ta yi Yisa dɩdɩɩsɩrɩŋ gobi ba kɔla,
44011003	ta baarɩ dɩ, “Fʊnɩŋ ga bie wo vuodiekemba dɩ kana ka yi Juu vuosi ta die aŋaŋ ba gbaŋ.”
44011004	Womi Piita die dɩ piili a bala ba wudieke gbaŋ gbaŋ die dɩ yine dɩ:
44011005	“Die n bie wo Joopa tɩŋ ma a jʊʊsa Ŋmɩŋ ta keŋ a ye ŋmɩŋsikpeŋ dɩ yuorine ta jaaŋ kaanɩ dɩ sɩna sɩba garɩteelikiŋ dɩ kenne sʊʊŋ n jigiŋ.
44011006	Die n daansɩna ka sʊkʊ die maŋ ye tigiŋ dɔŋɩsɩ aŋaŋ haagɩŋ dɔŋɩsɩ aŋaŋ nyinvuuke aŋaŋ nembisi.
44011007	Ta die maŋ wʊŋ lɔlɩŋ dɩ balala yɩa mɩŋ dɩ, ‘Piita, hagɩ a kʊʊ nyinti gie a ŋɔbɩ.’
44011008	Die maŋ yiŋŋi a balɩ dɩ, ‘N Yɔmʊtieŋ n kaaŋ bɩagɩ yi die, n ye ka ŋɔbɩ jadieke tɩ chʊarɩna.’
44011009	Ta lɔlɩkʊ dɩ bɩ nyɩŋ arɩzanna ma a balɩ yɩ mɩŋ bɩbra dɩ, ‘Dɩɩ yi Ŋmɩŋ dɩ keŋ baa dɩ jaaŋ vɩɩna aŋaŋ diile da keŋ baa ka ka mʊ aŋaŋ diile.’
44011010	Naa die yiwo die bʊtaa, ta jaabʊ mana die dɩ yiŋŋi ga arɩzanna ma.
44011011	“Lele womi dembisi bataa die dɩ nyɩna Siisiria dɩ keŋ zie tigi dieke n benne wo sanʊarɩ tɩŋ.
44011012	Die wɩa Ŋmɩŋ Halɩkasɩka die dɩ balɩ yɩ mɩŋ dɩ n gamma aŋaŋ ba ta da vaa ka mugisi mɩŋ. Womi Yisa dɩdɩɩsɩrɩŋ bayʊaba diekemba die dɩ benne Joopa ma die dɩ beeli mɩŋ tɩ ga Siisiria a ga Koniliawosi tigiŋ,
44011013	ʊ balɩ tɩ dɩ Ŋmɩŋ malaka nyɩnna ʊ jigiŋ. Dɩ ʊ tʊŋ aŋ ba ga Joopa a ga wa vuoŋ wʊnyɩ saaŋ dɩ dine Simoni Piita.
44011014	Dɩ Piita wa nan balɩ wa wʊnɩŋ aŋaŋ ʊ tigiŋ vuosi mana dɩ baaŋ nan yi die a ye gbatɩtaanɩŋ.
44011015	“Die n piiline a bala wa, die Ŋmɩŋ Halɩkasɩ die dɩ a keŋ a sʊʊŋ ba ma sɩba die dɩ kenne sʊʊŋ tɩ ma piiliku me wo.
44011016	Mi die maŋ tɩɩnsɩ tɩ Yɔmʊtieŋ Yisa die dɩ balla dɩ, ‘Jɔɔn die sɩwa aŋaŋ nyaaŋ ama Ŋmɩŋ nan sɩɩ nɩ aŋaŋ ʊ Halɩkasɩka.’
44011017	Dɩɩ yi Ŋmɩŋ dɩ yɩ banɩŋ vuodiekemba dɩ kana ka yi Juu vuosi piini dieke die ʊ yɩna tɩ saŋŋa dieke die tɩ yine tɩ Yɔmʊtieŋ Yisa Masia yada wa; mɩnɩa yine mɩŋ dɩ n kagɩ Ŋmɩŋ dɩ ʊ da yi wudieke ʊ yaalala ʊ yi?”
44011018	Die ba wʊnna Piita balɩkʊ wa, die ba ka bɩ nɩgɩ nɩnhagɩrɩŋ ta piili a bɩra Ŋmɩŋ a bala dɩ, “Lele Ŋmɩŋ vaa vuodiekemba dɩ kana ka yi Juu vuosi dɩ ba vaa ba tʊmbɩatɩ ta yi Yisa dɩdɩɩsɩrɩŋ ta ye miivoli dieke dɩ wone kpatɩŋ.”
44011019	Die Sitiiveni kʊʊla kʊaŋ chaaŋ mugisibɩaŋ die dɩ keŋ Yisa dɩdɩɩsɩrɩŋ ma die ba chɩgɩ jaasɩ jigiŋ mana. Die bataŋ die chɩgɩ ga Fonisia aŋaŋ Saapurusi aŋaŋ Antiyoku ta die mʊʊla Yisa wɩa a yɩa Juu vuosi nyɩɩna ma.
44011020	Ama Yisa dɩdɩɩsɩrɩŋ dieke dɩ yine Saapurusi vuosi aŋaŋ Saarini vuosi die dɩ ga Antiyoku a ga mʊʊla tɩ Yɔmʊtieŋ Yisa wʊvɩɩnaha a yɩa vuodiekemba dɩ kana ka yi Juu vuosi.
44011021	Die Ŋmɩŋ hagɩrɩŋ die dɩ bie ba jigiŋ, die vuosi pam die dɩ tarɩgɩ ba beriŋ ta yi Yisa yada.
44011022	Die Yisa dɩdɩɩsɩrɩŋ diekemba dɩ benne Jerusalemi ma wa dɩ wʊŋ wudieke dɩ yinene wo, ta die tʊŋ Banabasi Antiyoku ma.
44011023	Die ʊ gana a ga tʊgɩ mi a ye Ŋmɩŋ dɩ suŋŋine be die wo, ʊ sʊŋ die dɩ fɩalɩ ta die ʊ kpaŋŋɩsɩ ba mana dɩ ba da vaa Yisa kʊaŋ dɩɩsɩŋ.
44011024	Banabasi die yiwo vuovɩɩnɩŋ ta yaa yada pam ta suuli aŋaŋ Ŋmɩŋ Halɩkasɩka, die vuosi pam die dɩ keŋ yi Yisa yada ta bɩrɩŋ ʊ dɩdɩɩsɩrɩŋ.
44011025	Die Banabasi dɩ ga Taasusi dɩ ʊ yaalɩ Sɔɔli.
44011026	Die ʊ yene wo wo, die ʊ yaa wa a yiŋŋi keŋ Antiyoku, mi ba bale wo mana die dɩ nagɩ biŋ mʊʊmɩŋ a lagɩma aŋaŋ Yisa dɩdɩɩsɩrɩba ta dagɩ vuosi pam mi Ŋmɩŋ wɩa. Die dɩ yiwo Antiyoku ma die ba woliŋ wa Yisa dɩdɩɩsɩrɩŋ dɩ, “Kirisito vuosi.”
44011027	Die saŋka mi gbaŋ gbaŋ die Ŋmɩŋ naazʊalɩŋ bataŋ die dɩ benne Jerusalemi ma dɩ keŋ Antiyoku.
44011028	Ba wʊnyɩ saaŋ die yine Agabusi, ta Ŋmɩŋ Haalɩŋ die dɩ suŋŋi wo ʊ balɩ dɩ kɔŋ bɩaŋ nan nan jigiŋ mana dʊnɩa ma. Die dɩ keŋ yi mɩŋ saŋŋa dieke Kolodiasi dɩ yine naakpɩɩŋ.
44011029	Die Yisa dɩdɩɩsɩrɩŋ dɩ benne Antiyoku ma wa die dɩ saŋ dɩ ba nan suŋŋi ba nɩmballɩ diekemba dɩ benne Judia ma, dɩ vuoŋ mana chɩasɩ ʊ baaŋ nan bɩagɩ die.
44011030	Die ba yi die a nagɩ ligirehe a tʊŋ Banabasi aŋaŋ Sɔɔli dɩ ba yaa ga yɩ Yisa dɩdɩɩsɩrɩŋ nyɩŋkʊraha dɩ benne Judia ma.
44012001	Saŋka gie mi gbaŋ gbaŋ naakpɩɩŋ Herodi die dɩ mugise Yisa dɩdɩɩsɩrɩba bataŋ.
44012002	Die ʊ yi sojasi nʊaŋ ba gobi Jemisi, Jɔɔn nɩmbʊa sikpeŋ aŋaŋ jɩbɩwaŋ.
44012003	Die ʊ yene ta Juu vuosi sʊgɩtɩ fɩalɩya wa aŋaŋ wudieke ʊ yine wo, die ʊ vaa ba yigi Piita saŋŋa dieke ba dinene paanʊ dieke ba kana ka naga dabɔtɩ a yie wo dʊʊgaka.
44012004	Die ʊ yigine Piita wa kpatɩ wa ʊ yi ba ligi wo dansarɩka ma ta yɩ nʊaŋ dɩ sojasi lagɩmɩŋ lagɩmɩŋ bʊnɩɩsa gbara wa a tarɩgɩma taŋ. Die lagɩmɩŋ mana die yiwo sojasi banɩɩsa. Ta a yile sɩba ʊ vʊarɩ wa gasɩtɩaŋkʊ dʊʊgaka saŋŋa a dii ʊ sarɩya yaalɩŋ ma.
44012005	Die wɩa, die Piita die dɩ bie dansarɩka ma ta Yisa kʊaŋandɩɩsɩrɩba die dɩ faasɩ a jʊʊsa Ŋmɩŋ a yɩa wa.
44012006	Die tʊŋ dɩ bala ka vʊŋ aŋ Herodi nagɩ Piita a yɩ vuosisi, dɩnɩŋ daarɩ yuku mi die Piita dɩ ye ko bɔbɩ aŋaŋ chɔrɩma a dʊa gʊʊra sojasi bale sʊnsʊŋ. Die ba bɔbɩ chɔrɩmaha kaanɩ aŋaŋ sojasi wʊnyɩ ʊ nuudiigiŋ chaaŋ ta kaanɩ dɩaŋ dɩ bɔbɩ ʊ nuugalɩ chaaŋ sojasi ta sojasisi bataŋ dɩaŋ dɩ gbarɩ dansarɩkaka sanʊadaaŋ.
44012007	Womi ta Ŋmɩŋ malaka die dɩ keŋ nyɩŋ, ta chaanɩŋ dɩ chaaŋ dansarɩka ka ma. Die malakaka dɩ dɔŋ dɔŋ Piita bɩŋkpɩaŋ ma a sugiri wa ta baarɩ dɩ, “Hagɩ lagɩ lagɩ!” Ta ʊ hagɩ. Die ʊ hagɩna wa, chɔrɩma ha dɩ nyɩŋ ʊ nuusi me a nan.
44012008	Malakaka dɩ balɩ wa dɩ, “Mɩŋŋɩ bɔbɩ fʊ gbanɩŋ ta sʊʊ fʊ nɩɩra.” Piita dɩ yi die. Die malakaka dɩ bɩ balɩ dɩ, “Yeegi fʊ jayeekiŋ a dɩa mɩŋ.”
44012009	Piita die dɩ dɩ malakaka a nyɩŋ dansarɩka ka ma, ama die ʊ ka sɩba dɩ ʊ daansa mɩŋ yaa ka seŋ yie mɩŋ.
44012010	Die ba ga garɩsɩ nɩŋŋaŋ sojasisi die dɩ gbarɩna wa aŋaŋ banɩŋ ba die dɩ diisine wo ta die keŋ tʊgɩ kʊʊtɩ gbɩabɩ dieke dɩ benne gaamɩŋ ma die dɩ yuorinene a juo tɩka sʊŋ, die ka gbaŋ gbaŋ ka yuori. Die ba chʊŋ a nyɩŋ a chʊŋ a sʊʊna siekpɩɩkʊ ma womi malakaka die dɩ bɩa ta va Piita.
44012011	Die Piita dɩ wa mɩŋŋɩ wudieke dɩ yinene wo ta baarɩ dɩ, “Lele n sɩba a baarɩ dɩ seŋ yiwo wusie, dɩ Ŋmɩŋ tʊnna ʊ malaka ʊ keŋ vʊarɩ mɩŋ a nyɩŋ Naaŋ Herodi nuusi me, ta bɩ vʊarɩ mɩŋ a nyɩŋ Juu vuosisi die dɩ yilinene dɩ ba yi mɩŋ die wo mana mana ma ma.”
44012012	Die ʊ mɩŋŋɩna naa wa, die ʊ ga Jɔɔn Maki nuŋ Meri tigiŋ. Die vuosi pam die lagɩsɩna mi a jʊʊsa Ŋmɩŋ
44012013	Piita die dɩ ga kpaasɩ sanʊarɩ ta havʊʊbiŋ wʊnyɩ die dɩ yine tʊntʊntʊ mi ta Roda die dɩ keŋ dɩ ʊ ye vuodieke dɩ kpaasɩnana wa.
44012014	Die ʊ mɩŋŋɩna Piita lɔlɩkʊ die dɩ yiwo nansɩŋ die ʊ chɩgɩ a yiŋŋi a ga ta ka yuori sanʊarɩ, a nata a baarɩ dɩ, “Piita zie sanʊarɩ tɩŋ.”
44012015	Die ba balɩ wa dɩ, “Juo yɩɩŋyaatɩ.” Ama die ʊ kpaŋŋɩ ʊ gbaŋ a bala dɩ dɩ yiwo wusie. Die ba baarɩ dɩ, “Dɩ nan yiwo ʊ malaka.”
44012016	Ta Piita die dɩ ye ko a kpaasa sanʊarɩ, die ba ga yuori a ye wo, die dɩ yi be mamachi.
44012017	Die ʊ kɔtɩ ʊ nuuŋ dɩ ba tarɩ watɩ, ta balɩ ba tɩ Yɔmʊtieŋ dɩ yine die a vʊarɩ wa a nyɩŋ dansarɩka ka sʊŋ. Ta die balɩ dɩ, “Nɩ balɩ Jemisi aŋaŋ Yisa dɩdɩɩsɩrɩ banɩŋ ba wudieke dɩ yine.” A kʊaŋ chaaŋ ʊ nyɩŋ mi a ga jigigaaŋ.
44012018	Die tuŋ dɩ vʊʊna sʊkʊʊŋ die dɩ faasɩ mugisi sojasisi die dɩ gbarɩna wa. Die ba pɩasa taŋ dɩ, “Bɩa yine Piita wa?”
44012019	Naaŋ Herodi die dɩ yɩ nʊaŋ dɩ ba yaalɩ wa, ama die ba ka ye wo. Die wɩa die ʊ vaa ba pɩasɩ gbɩgbarɩtɩba wʊpɩasɩka ta die yi nʊaŋ dɩ ba kʊʊ ba. Naa kʊaŋ chaaŋ, Naaŋ Herodi die dɩ nyɩŋ Judia a sʊʊŋ ga Siisiria a die yi daraa ale mi.
44012020	Herodi die dɩ jɩɩ sɩnyɩɩrɩŋ aŋaŋ Taya aŋaŋ Sidoni vuosi; die wɩa die ba lagɩŋ taŋ dɩ ba ga ye wo. Die ba woliŋ ye Bilasitusi dɩ ʊ suŋŋi be, die ʊ yiwo vuodieke die dɩ yine naaŋ wa tigiri nyɩŋkʊraha wʊnyɩ. Die ba keŋ ga Herodi jigiŋ a ga nɩgɩ nɩɩpɔɔŋ dɩ ʊ vaa sʊgɩfɩalɩŋ bemme ba sʊnsʊŋ dama Taya aŋaŋ Sidoni die yese ba nyindiike a nyɩna naaŋ Herodi tɩŋgbaŋ ma.
44012021	Die naaŋ Herodi die vʊarɩ daaŋ a zieŋ, die daarɩ dɩ tʊgɩna wa Herodi die dɩ yeegi ʊ naala nyiŋyeekikpɩɩma, ta nyɩŋ kalɩ ʊ naaŋ gbaŋtɩ mama ta balɩ wɩa a yɩ vuosisi.
44012022	Die vuosisi die dɩ natɩ a baarɩ dɩ, “Ʊ lɔlɩkʊ sɩɩ sɩba ŋmɩŋ daa vuota.”
44012023	Lele wo mi Ŋmɩŋ malaka die dɩ vaa yʊagɩbɩaŋ dɩ yigi wo, die ʊ nyuuti die dɩ suuli aŋaŋ gbarɩtɩ a nyuo wo ʊ kpi dama die ʊ ka yi Ŋmɩŋ kanɩŋ jɩlɩma ka mi.
44012024	Ama saŋka mi die vuosi pam die dɩ wʊŋ wɩaha ta yi yada.
44012025	Saŋŋa dieke Banabasi aŋaŋ Sɔɔli die dɩ kpatɩna ba tʊʊmaha dieke die ba gana dɩ ba yiwo, die ba nagɩ Jɔɔn Maki a gʊtɩ ba ma a nyɩŋ Jerusalemi a ga Antiyoku.
44013001	Antiyoku ma, die Ŋmɩŋ naazʊalɩŋ aŋaŋ dɩdagɩrɩŋ bataŋ die bie wo Yisa dɩdɩɩsɩrɩŋ sʊŋ: die ba yine Banabasi aŋaŋ Simiani (vuodieke die ba wasɩnana Daasɔbɩlɩŋ), aŋaŋ Lususi, vuodieke dɩ nyɩna Sarene aŋaŋ Manani (vuodieke die ba lagɩŋ na a wubi aŋaŋ Naaŋ Herodi die ba yine ballɩbɩsɩ) aŋaŋ Sɔɔli.
44013002	Daaŋ kaanɩ die ba jɩanna tɩ Yɔmʊtieŋ ta bɔbɩ nʊaha, Ŋmɩŋ Halɩkasɩka die dɩ balɩ a yɩ ba dɩ, “Nɩ vʊarɩ Banabasi aŋaŋ Sɔɔli aŋ ba tʊŋ tʊŋ dieke wɩa n wana ba wa dɩ ba tʊŋ wa.”
44013003	Naa kʊaŋ chaaŋ die ba bɩ bɔbɩ nʊa ta jʊʊsɩ Ŋmɩŋ ta nagɩ ba nuusi a dɩɩsɩ ba ma ta die taaŋ ba ba ga.
44013004	Saŋŋa dieke Ŋmɩŋ Halɩkasɩka die dɩ tʊnna Banabasi aŋaŋ Sɔɔli wa dɩ ba ga tʊŋ ʊ tʊʊmaha, die ba sʊʊŋ ga Selusia ma a nagɩ haarɩŋ a ga Salamasi, tɩgɩdieke die benne Saapurusi tɩŋgbaŋ ma.
44013005	Die ba tʊgɩna Salamisi ma wa die ba ga juu Juu vuosi Ŋmɩŋ jɩamɩŋ juone me a ga mʊʊlɩ Ŋmɩŋ wɩaha mi. Die Jɔɔn Maki die bie mi a yi ba susuŋŋiru.
44013006	Ka kʊaŋ chaaŋ die ba nyɩŋ Salamisi ma ta die a dɩa a tɩaŋ ga tʊgɩ Pafosi. Mi die ba haarɩ daa wʊnyɩ die dɩ yine yuŋaŋvuoŋ ʊ saaŋ dɩ dɩ Bajaasusi, ta yi Juu vuodieke die dɩ gaanana vuosi dɩ ʊ yiwo Ŋmɩŋ naazʊa.
44013007	Die ʊ yiwo tɩŋgbaŋka mi jakʊʊŋ Sejusi Pɔɔlusi zʊa. Die jakʊʊrɩ die yiwo yɩantieŋ ta die tʊŋ wa Banabasi aŋaŋ Sɔɔli dɩ ba keŋ a balɩ Ŋmɩŋ wɩa aŋ ʊ wʊŋ.
44013008	Ama die yuŋaŋvuoke, vuodieke die dɩ dine Elimasi Giriiki jabalɩkɩŋ ma wa die ka saagɩ a yɩ ba: ta die mɩa dɩ ʊ kagɩ jakʊʊrɩ aŋ ʊ daa keŋ yi Yisa yada.
44013009	Womi die Ŋmɩŋ Halɩkasɩ die dɩ suuli Sɔɔli vuodieke die dɩ bɩna a dɩ Pɔɔli, die ʊ daansɩ yuŋaŋvuoke die
44013010	ta balɩ wa dɩ, “Fʊnɩŋ fʊ yiwo Sitaani bʊa ta bɩ yi tʊnvɩɩna mana dataaŋ ta suuli aŋaŋ wʊbɩatɩ yiri yiri mana, ta mɩa saŋŋa mana dɩ fʊ tarɩgɩ Ŋmɩŋ wusie wʊbalɩkaha a yi ŋmɩnchɩbɩsɩ.
44013011	Lele Ŋmɩŋ baa ʊ datɩ fʊ tɩbɩŋ ta vaa fʊ yɩɩŋ ta kaaŋ dɩ yese daraa ale.” Lele womi die mɩɩlɩgɩsɔbɩlɩŋ dɩ nan daa wa nine me ta ʊ dɩ dɩa a gaba a yaala vuodieke dɩ baaŋ nan yigi ʊ nuuŋ me.
44013012	Die jakʊʊrɩ dɩ yene wudieke dɩ yine wo, die ʊ yi Yisa yada, dama die dɩ faasɩ yiwo mamachi aŋaŋ wudieke ba dagɩnana yaa gamma tɩ Yɔmʊtieŋ ma wa.
44013013	Naa kʊaŋ chaaŋ die Pɔɔli aŋaŋ ʊ chanchaalɩba die dɩ nagɩ haarɩŋ a nyɩŋ Pafosi me a ga Pega dɩ benne Pamifilia tɩŋgbaŋ ma, mi die Jɔɔn Maki dɩ vaa ba ta yiŋŋi ga Jerusalemi.
44013014	Die ba nyɩŋ Pega a tɩaŋ ga Antiyoku dɩ benne Pisidia tɩŋgbaŋ ma. Die davʊʊsɩkɩrɩ daarɩ die ba ga juu Ŋmɩŋ jɩamɩŋ juoku me a sʊʊŋ kalɩ.
44013015	Die ba karɩnna Mosisi mɩraha sʊŋ aŋaŋ Ŋmɩŋ naazʊalɩba maagɩkʊ sʊŋ a kpatɩ wa, Ŋmɩŋ jɩamɩŋ juoku sʊŋ nyɩŋkʊraha dɩ balɩ ba dɩ, “Tɩ nɩmballɩ, dɩɩ yi nɩ yaa wʊvɩɩna a baaŋ nan balɩ yɩ vuosisi gie nɩ balɩ.”
44013016	Womi Pɔɔli die dɩ hagɩ zie ta a kɔtɩ ʊ nuuŋ ta piili a bala dɩ: “Nɩnɩŋ Izara vuosi aŋaŋ vuodiekemba mana dɩ jɩanna Ŋmɩŋ dieke Izara vuosi dɩ jɩanna, nɩ wʊmma mɩŋ.
44013017	Tɩnɩŋ Izara vuosi Ŋmɩŋ die vʊarɩna tɩ chɔɔŋkʊʊlɩba a yi ba faasɩ dala saŋŋa dieke die ba benne Ijipiti me a yi chaamba wa. Wʊnɩŋ Ŋmɩŋ die vʊarɩna ba a nyɩŋ mi aŋaŋ ʊ hagɩrɩŋ.
44013018	Ta die daansɩ ba bɩna baŋɩsɩ-nɩɩsa saŋŋa dieke die ba benne hagɩrɩ ma, aŋaŋ ba dene ka tuo ʊ nʊarɩ mana.
44013019	Die ka kʊaŋ chaaŋ die ʊ chʊʊsɩ buuriŋ ayʊpɔyɩ die dɩ benne Keenani tɩŋgbaŋ ma ta die vaa ʊ gbaŋ gbaŋ ʊ vuosi Izara vuosi dɩ sɩɩ.
44013020	Wɩaha gie mana die yiye mɩŋ bɩna kɔbɩsɩ-nɩɩsa aŋaŋ baŋɩsɩ-nʊ sʊnsʊŋ. “Saŋŋa dieke ba sɩna tɩŋgbaŋka, Ŋmɩŋ die dɩ yɩ ba nɩŋŋandɩɩsɩrɩŋ dɩ ba dii ba nɩŋŋa a ga tʊgɩ saŋŋa dieke Ŋmɩŋ naazʊa Samuli dɩ kenne.
44013021	Naa kʊaŋ chaaŋ die ba bɩ keŋ pɩasɩ Ŋmɩŋ naazʊa Samuli dɩ ʊ yɩ ba naaŋ, die wɩa, Ŋmɩŋ die dɩ vʊarɩ Sɔɔli, Kisi bʊa vuodieke dɩ nyɩna Benjamani buuriŋ ma dɩ ʊ yi ba naaŋ. Die ʊ yiwo ba naaŋ bɩna baŋɩsɩ-nɩɩsa.
44013022	Die Ŋmɩŋ dɩ keŋ wuuri ʊ naarɩ ta vaa Davidi dɩ dii naarɩ. Naa die Ŋmɩŋ dɩ balɩ yaa gamma Davidi ma dɩ, ‘Davidi, Jese bʊa wa yine daa dieke chanchaalɩŋ n yaalala, ʊ yie wudieke mana n yaalala dɩ ʊ yi.’
44013023	Ŋmɩŋ die dɩ yɩ nʊaŋ dɩ Davidi haagɩsɩ ma vuoŋ wʊnyɩ bala ʊ keŋ a gbatɩ Izara vuosi a taaŋ, wʊnɩŋ vuoke mi yine Yisa.
44013024	Ama Jɔɔn die dɩ woliŋ keŋ a mʊʊlɩ a yi Izara vuosi mana dɩ ba vaa ba tʊmbɩatɩ aŋ ʊ sɩɩ ba Ŋmɩŋ nyaabʊ, ka kʊaŋ chaaŋ Yisa die dɩ wa keŋ.
44013025	Die Jɔɔn tʊʊmaha die dɩ gbine kpatɩŋ die ʊ pɩasɩ vuosisi dɩ, ‘Mɩnɩa nɩ yile dɩ yi ye? N ka yi Ŋmɩŋ Vuovʊarɩkɩŋ Masia wa. Nɩ wʊmma, wʊnɩŋ ʊ baa ʊ keŋ wo n kʊaŋ chaaŋ ta maŋ ka mʊ dɩ n vʊarɩ ʊ nɩɩra gbaŋ.’
44013026	“Lele, nɩnɩŋ Abarahami haagɩsɩ aŋaŋ nɩnɩŋ vuodieke dɩ kana ka yi Juu vuosi ta bie giena a jɩama Ŋmɩŋ, nɩ wʊmma wudieke Ŋmɩŋ dɩ yɩna tɩ dɩ ka daga tɩ baaŋ nan yi die a ye gbatɩtaanɩŋ dama ka yiwo vuoŋ mana sɩɩtɩ.
44013027	Die vuodiekemba die dɩ benne Jerusalemi ma aŋaŋ ba nyɩŋkʊraha die ka sɩba a baarɩ dɩ Yisa yine Gbɩgbatɩtaantʊ wa, ta ka bɩ sɩba Ŋmɩŋ naazʊalɩba wʊbalɩkaha ba ŋaana karɩma davʊʊsɩkɩŋ daaŋ mana wa chɩaŋ. Die wɩa die ba balɩ a chʊʊsɩ wa sɩba Ŋmɩŋ naazʊalɩba die dɩ bala die wo.
44013028	Aŋaŋ die ba kana a ka ye wudieke ʊ yine a chʊʊsɩ wa ta mʊ dɩ ba kʊʊ wa wa mana, ama die ba balɩ a yɩ Paliti dɩ ʊ yi ba kʊʊ wa.
44013029	Die ba yine wo wudiekemba mana Ŋmɩŋ gbaŋkʊ dɩ bala yaa gamma ʊ ma wa a kpatɩ wa, die ba nagɩ wa a keŋ sʊʊŋ dagarɩkʊ ma a nagɩ wa a ga sʊʊŋ dʊaŋ vɔrɩŋ ma.
44013030	Ama ta Ŋmɩŋ die dɩ sʊgɩrɩ wa kumbu me.
44013031	Die ʊ nyɩŋ vuodiekemba die dɩ dɩna ʊ kʊaŋ a nyɩŋ Galili a keŋ tʊgɩ Jerusalemi wa jigiŋ daraa pam. Lele banɩŋ ba wana yi ʊ daansɩatieliŋ vuosisi jigiŋ.
44013032	Ŋmɩŋ die yɩ wa tɩ chɔɔŋkʊʊlɩba nʊaŋ, ta tɩ bie gie dɩ tɩ bala nɩ wʊvɩɩnaha,
44013033	dɩ ʊ seŋ yi he mɩŋ a yɩ tɩ tɩnɩŋ vuodiekemba dɩ yine ba haagɩsɩ aŋaŋ ʊ sʊgɩrɩna Yisa a nyɩŋ kumbu me wo. Die Ŋmɩŋ gbaŋkʊ sʊŋ, yɩla die dɩ gʊtɩna bule wa ma dɩ wʊnɩŋ Ŋmɩŋ dɩ baarɩ dɩ, ‘Fʊnɩŋ fʊ yine n Bʊadembiŋ, ta jinne n nan dagɩ vuosi dɩ n seŋ yiwo fʊ Chʊa.’
44013034	Ta Ŋmɩŋ die dɩ bɩ baarɩ dɩ ʊ nan sʊgɩrɩ Yisa kuŋ me ta ʊ kaaŋ bɩ kpi bɩbra. Sɩba Ŋmɩŋ die dɩ bala dɩ, ‘N nan yɩ nɩ nʊaŋ kasɩ dieke gbaŋ gbaŋ die n yɩna Davidi wo.’
44013035	Ta yɩlaha gbaŋkʊ sʊŋ bɩbra Davidi die balɩ Ŋmɩŋ dɩ, ‘Fʊ kaaŋ vaa fʊ Vuokasɩ wa nyɩŋgbanɩŋ hʊʊgɩ vɔrɩŋ ma.’
44013036	Die Davidi dɩ benne ʊ mɩsɩ ma wa die ʊ dɩ wa Ŋmɩŋ. Die ʊ kpine wo ba guu wo ba buuriŋ vuota jigiguusikiŋ ta ʊ nyɩŋgbanɩŋ dɩ hʊʊgɩ.
44013037	Ama Ŋmɩŋ die sʊgɩrɩ wa Yisa a nyɩŋ kuŋ me ta ʊ nyɩŋgbanɩŋ die dɩ ka hʊʊgɩya.
44013038	Die wɩa n nɩmballɩ, n yaala nɩ sɩmma dɩ dɩɩ yi nɩ yi Yisa yada Ŋmɩŋ nan nagɩ nɩ wʊbɩatɩ a chaa nɩ. Ama Mosisi mɩraha nɩŋ kaaŋ bɩagɩ a gbatɩ nɩ a nyɩŋ nɩ wʊbɩatɩ ma.
44013039	Ama vuodieke mana dɩ yine Yisa yada ye wo gbatɩtaanɩŋ a nyɩŋ bɩaŋ ma.
44013040	Nɩ sɩmma dɩ wudieke Ŋmɩŋ naazʊalɩba dɩ bala wa da keŋ yi nɩ. Die ba baarɩ dɩ,
44013041	‘Wʊmma, nɩnɩŋ kalinbaantieliŋ, vaa a ka yi nɩ mamachi aŋ nɩ kpi! Nɩnɩŋ vuodiekemba dɩ vʊarɩnana Ŋmɩŋ fala ha aŋaŋ ʊ bala wudieke wo N nan yi wɩɩŋ nɩ yene bie nɩ mɩsɩ ma ta nɩ kaaŋ tuo dii dɩɩ yi vuoŋ dɩ keŋ dagɩ nɩ a chɩasɩ gbaŋ.’ ”
44013042	Die Pɔɔli aŋaŋ Banabasi die dɩ nyɩnana lagɩŋkʊ jigiri, vuosisi die dɩ jʊʊsɩ ba dɩ ba viiri keŋ davʊʊsɩkɩrɩ daa dieke dɩ kienene wo a faasɩ dagɩ ba wɩaha gie bɩbra.
44013043	Die lagɩŋkʊ die dɩ hagɩna wa, Juu vuosi pam aŋaŋ vuodiekemba die dɩ kana ka yi Juu vuosisi ama ta tarɩgɩ ba jɩamɩŋ ta dɩ Juu vuosi jɩaŋkʊ, die ba mana die dɩdɩ Pɔɔli aŋaŋ Banabasi kʊaŋ. Die Pɔɔli aŋaŋ Banabasi die dɩ kpaaŋ ba pam dɩ ba kpaŋŋɩ ba gbaŋ a dɩa Ŋmɩŋ die aŋ ʊ chɩgɩ ba zɔɔlɩŋ.
44013044	Kʊaŋ chaaŋ davʊʊsɩkɩrɩ daarɩ die dɩ tʊgɩna die dɩ ko sɩɩ sɩba tɩka vuosi mana die gana dɩ ba wʊŋ Ŋmɩŋ wɩaha.
44013045	Die Juu vuosi die dɩ yene kpɩkpaakʊ die dɩ yi be sʊgɩyɔɔŋ pam. Die ba zɩa Pɔɔli ta bala chʊʊsa wudieke mana ʊ balala.
44013046	Ama Pɔɔli aŋaŋ Banabasi die dɩ wa a faasɩ bala aŋaŋ sikimiŋ dɩ, “Dɩ yiwo talasɩ dɩ tɩ woliŋ balɩ Ŋmɩŋ wɩaha a yɩ nɩnɩŋ Juu vuosi ta wa balɩ vuogaasɩ. Ama nɩnɩŋ nɩ zeti wɩaha mɩŋ ta bɩ yile dɩ nɩ ka mʊ aŋaŋ miivoli dieke dɩ wone kpatɩŋ wɩa, die yine tɩ vasa nɩ, ta gara vuodiekemba dɩ kana ka yi Juu vuosi jigiŋ.
44013047	Dama nʊarɩ gie Ŋmɩŋ dɩ yɩ tɩ dɩ: ‘Manɩŋ n vʊara fʊ mɩŋ dɩ fʊ yi chaanɩŋ a yi vuodiekemba dɩ kana ka yi Juu vuosisi, amʊ dʊnɩa mana ye gbatɩtaanɩŋ.’ ”
44013048	Die vuodiekemba die dɩ kana ka yi Juu vuosi dɩ wʊnna naa wa, ba sʊgɩtɩ dɩ fɩalɩ, ba bɩrɩ Ŋmɩŋ wʊbalɩkaha. Ta vuodiekemba mana Ŋmɩŋ dɩ vʊarɩna dɩ ba ye miivoli dieke dɩ wone kpatɩkʊ dɩ yi Yisa Masia yada.
44013049	Ta tɩ Yɔmʊtieŋ Yisa wɩa die dɩ dɩa mi tɩgɩsɩ mana mana.
44013050	Naa kʊaŋ chaaŋ Juu vuosisi nɩŋŋandɩɩsɩrɩba dɩ ga tɩka dembisi dieke dɩ yine vuokpɩɩma aŋaŋ hɔgʊkpɩɩma die dɩ jɩanna Ŋmɩŋ ta ba yie ba jɩlɩma pam, a vaa ba sɩnyɩɩrɩŋ dɩ hagɩ yaa gamma Pɔɔli aŋaŋ Banabasi ma, ta piili yaala wɩa a yɩa ba a yagɩ ba a nyɩŋ tɩŋgbaŋka mi lʊgɩŋ.
44013051	Die wɩa Pɔɔli aŋaŋ Banabasi die dɩ kpaantɩ ba nataala taŋkɔlɩŋ a taaŋ tɩka mi dɩ ka yi dagɩtɩ bɩaŋ a yɩ ba ta die ga Yikonumi tɩŋ ma.
44013052	Ta Yisa dɩdɩɩsɩrɩba dɩ benne Antiyoku ma wa die dɩ suuli aŋaŋ Halɩkasɩka aŋaŋ sʊgɩfɩalɩŋ.
44014001	Die Pɔɔli aŋaŋ Banabasi dɩ kenne tʊgɩ Yikonumi ma, die ba ga Juu vuosi Ŋmɩŋ jɩamɩŋ juoŋ me a ga mʊʊlɩ Yisa wʊvɩɩna mi sɩba die ba yine die Antiyoku ma wa, ta vuosi pam die yi Yisa yada, bataŋ die yiwo Juu vuosi bataŋ dɩaŋ dɩ yi vuodiekemba dɩ kana ka yi Juu vuosi.
44014002	Ama ta Juu vuodiekemba dɩ kana ka yi Yisa yada wa dɩ balɩ vuodiekemba dɩ kana ka yi Juu vuosisi dɩ ba da keŋ tuo dii, ta die balɩ ba dɩ wudieke ba bala yaa gamma Yisa ma ka yi wusie. Die wɩa vuodiekemba die dɩ kana ka yi Juu vuosisi dɩ jɩɩ sɩnyɩɩrɩŋ aŋaŋ Yisa dɩdɩɩsɩrɩba die dɩ benne mi wo.
44014003	Pɔɔli aŋaŋ Banabasi die dɩ bie mi daraa pam ta die a faasɩ bala Yisa wɩa aŋaŋ dembisi. Die Ŋmɩŋ die dɩ yɩ ba hagɩrɩŋ die ba tʊŋ mamachi tʊʊma, ta die dagɩ dɩ ba wɩaha yaa gamma ʊ zɔɔlɩnchɩgɩlaha seŋ yiwo wusie.
44014004	Die tɩka vuosi die dɩ puo bule, bataŋ die dɩ dɩɩ Juu vuosisi kʊaŋ ta bataŋ dɩaŋ dɩdɩ tʊntʊntɩba kʊaŋ.
44014005	Die wɩa vuodiekemba dɩ kana ka yi Juu vuosi bataŋ aŋaŋ Juu vuosisi aŋaŋ ba nɩŋŋandɩɩsɩrɩŋ bataŋ die dɩ saŋ dɩ ba yi Pɔɔli aŋaŋ Banabasi bɩaŋ ta taa ba aŋaŋ tana a kʊʊ.
44014006	Ama tʊntʊntɩba bale wo dɩ mɩŋŋɩna wudieke dɩ yinene wo die ba maansɩ a nyɩŋ chɩgɩ a ga Likaonia tɩŋgbaŋ ma. Die ba ga wa Lisitira aŋaŋ Debe tɩgɩsɩ aŋaŋ tɩŋkpaŋŋɩsɩ diekemba dɩ gbigine mi.
44014007	Mi die ba mʊʊlɩ Ŋmɩŋ wʊvɩɩnaha.
44014008	Lisitira ma daa wʊnyɩ die dɩ beri a yi gbarɩgɩŋ a nyɩŋ ʊ ballɩbɩsɩ me ta ka bɩagɩ chʊŋ.
44014009	Ta die kalɩ mi a wʊmma Pɔɔli wʊbalɩkaha. Pɔɔli die dɩ daansɩ wa die a ye dɩ ʊ yaa yada Yisa ma ta nan bɩagɩ ye gbaamɩŋ.
44014010	Die wɩa Pɔɔli dɩ natɩ aŋaŋ lɔlɩkpɩɩŋ dɩ, “Hagɩ a zie fʊ nagɩsɩ ma!” Daa wa die dɩ hagɩ a yugi a zie ta piili a chʊŋ gilime.
44014011	Die kpɩkpaakʊ dɩ yene wudieke Pɔɔli dɩ yine wo, ba piili a nata ba gbaŋ gbaŋ jabalɩkɩŋ ma dɩ, “Tɩ ŋmɩnaha bɩrɩŋ wa vuota a keŋ sʊʊŋ tɩ jigiŋ.”
44014012	Womi vuosisi die dɩ yi Banabasi saaŋ dɩ Zusi ta Pɔɔli dɩaŋ dɩ Hemisi dama die ʊ yine vuodieke dɩ balla wʊbalɩkaha.
44014013	Die Zusi jɩamɩŋ juoku die zie gbigi wo sanʊa dieke dɩ kenne juu tɩka sʊŋ, die ka bʊkaabɩtʊ aŋaŋ kpɩkpaakʊ dɩ yaa naarasɩ aŋaŋ tɩɩwute a keŋ mi dɩ ba yi kaaba a yɩ Banabasi aŋaŋ Pɔɔli.
44014014	Ama Banabasi aŋaŋ Pɔɔli die dɩ wʊnna ba bala ba yi wudieke wo, die ba chɩɩrɩ ba nyinyeeke aŋaŋ sʊgɩchʊʊsɩŋ ta chɩgɩ juu kpɩkpaakʊ sʊŋ a nata dɩ:
44014015	“Bɩa nɩ yie die? Tɩ yiwo vuota sɩba nɩnɩŋ! Tɩ keŋ wo gie dɩ tɩ mʊʊlɩ Yisa wʊvɩɩnaha aŋ nɩ chɩgɩ nyɩŋ wʊtɔgɩtɩ gie me a keŋ Nabidie Ŋmɩŋ jigiŋ, vuodieke dɩ naanna arɩzanna aŋaŋ tɩŋgbaŋ aŋaŋ nyaakpɩɩbʊ aŋaŋ nyindiekemba mana dɩ benne a sʊŋ.
44014016	Saŋŋa dieke dɩ tɩanna wa Ŋmɩŋ die vaa buuriŋ mana dɩ yie ba dʊŋŋʊ.
44014017	Ama saŋŋa gie ʊ daga dɩ ʊ seŋ beri mɩŋ aŋaŋ wʊvɩɩŋ diekemba ʊ yinene wo; ʊ yɩnana nɩ nɩɩŋ a nyɩna ŋmɩŋsikpeŋ ta vasa nyinti dɩ bɩrɩma, a yie nɩ nyindiike ta vasa nɩ sʊgɩtɩ dɩ fɩala.”
44014018	Banabasi aŋaŋ Pɔɔli die dɩ bala wudieke wo mana yɔrɩ, die dɩ hagɩrɩ mɩŋ dɩ ba kagɩ ba dɩ ba da yi kaaba a yɩ ba.
44014019	Ka kʊaŋ chaaŋ die Juu vuosi nɩŋŋandɩɩsɩrɩŋ bataŋ die dɩ nyɩŋ Antiyoku dieke dɩ benne Pisidia tɩŋgbaŋ ma aŋaŋ Yikonumi a keŋ balɩ a yiŋŋi kpɩkpaakʊ sʊgɩtɩ ba jɩɩ sɩnyɩɩrɩŋ aŋaŋ Pɔɔli. Ta die taa wa tana a datɩ wa nyɩŋ tɩka lʊgɩŋ ta yile dɩ ʊ kpiye mɩŋ.
44014020	Ama Yisa dɩdɩɩsɩrɩba die dɩ keŋ taaŋ a giliŋ wo die ʊ keŋ hagɩ zie a yiŋŋi ga tɩka sʊŋ. Ka tʊnvʊʊsa die wʊnɩŋ aŋaŋ Banabasi dɩ nyɩŋ ga Debe ma.
44014021	Die Pɔɔli aŋaŋ Banabasi dɩ mʊʊlɩ Yisa wʊvɩɩnaha Debe ma ta die ye vuosi pam ba yi Yisa yada. Womi die ba yiŋŋi ga Lisitira a nyɩŋ mi ga Yikonumi ta bɩ nyɩŋ mi a ga Antiyoku dɩ benne Pisidia ma.
44014022	Die ba kpaaŋ Yisa dɩdɩɩsɩrɩba ta jʊʊsɩ ba dɩ ba ko yi yada dene. Die ba balɩ ba dɩ, “Dɩ mʊ tɩ tuoli wahala ta ye juu Ŋmɩŋ naarɩ ma.”
44014023	Pɔɔli aŋaŋ Banabasi die dɩ vʊarɩ nɩŋŋandɩɩsɩrɩŋ Yisa dɩdɩɩsɩrɩba lagɩmɩŋ lagɩmɩŋ mana ma. Womi die ba bɔbɩ nʊa a jʊʊsɩ Ŋmɩŋ dɩ Ŋmɩŋ suŋŋi nɩŋŋandɩɩsɩrɩba mi.
44014024	Pɔɔli aŋaŋ Banabasi die dɩ daagɩ Pisidia tɩŋgbaŋ ma a ga Pamifilia tɩŋgbaŋ ma,
44014025	mi die ba mʊʊlɩ Yisa wɩaha Pega tɩŋ ma. Womi die ba sʊʊŋ ga Atalia ma,
44014026	ta die a wa nyɩŋ mi a nagɩ haarɩŋ a yiŋŋi ga Antiyoku dɩ benne Siria ma. Mi die Yisa dɩdɩɩsɩrɩŋ die wɔŋ nagɩ ba yi Ŋmɩŋ nuusi me dɩ ʊ suŋŋi be ba tʊʊma ma. Ta lele ba wa tʊŋ tʊʊmaha kpatɩ mɩŋ.
44014027	Die ba kenne a tʊgɩ Antiyoku wa die ba lagɩsɩ Yisa dɩdɩɩsɩrɩba mana. A die a balɩ ba wudieke mana Ŋmɩŋ dɩ suŋŋine be ba yi, aŋaŋ ʊ yuorine sieŋ a yɩ vuodiekemba dɩ kana ka yi Juu vuosi dɩ ba yi Yisa yada a yi ʊ dɩdɩɩsɩrɩŋ dene.
44014028	Ama die ba wɩarɩ mi aŋaŋ Yisa dɩdɩɩsɩrɩba a yʊasɩ.
44015001	Saŋŋa mi vuosi bataŋ die dɩ nyɩŋ Judia ma a keŋ Antiyoku ma a die a piili a daga Yisa dɩdɩɩsɩrɩba dɩ ba kaaŋ bɩagɩ ye gbatɩtaantɩŋ sie ba gobi ba kɔla sɩba Mosisi die dɩ dagɩna dene wo.
44015002	Die Pɔɔli aŋaŋ Banabasi aŋaŋ ba die dɩ faasɩ a nɩgɩ nɩnhagɩrɩŋ pam yaa gamma wɩɩrɩ gie ba dagɩnana wa, die ba vʊarɩ Pɔɔli aŋaŋ Banabasi aŋaŋ Yisa dɩdɩɩsɩrɩba bataŋ a tʊŋ ba Jerusalemi ma dɩ ba ga ye Yisa tʊntʊntɩba aŋaŋ ʊ dɩdɩɩsɩrɩŋ nyɩŋkʊraha yaa gamma wɩɩrɩ gie wɩa.
44015003	Die vuodiekemba Yisa dɩdɩɩsɩrɩba dɩ tʊnna wa die dɩ daagɩ Fonisia aŋaŋ Samaria a bala yɩa Yisa dɩdɩɩsɩrɩba dɩ benne mi dɩ vuodiekemba dɩ kana ka yi Juu vuosi bataŋ tarɩgɩ wa ba beriŋ a bɩrɩŋ Yisa dɩdɩɩsɩrɩŋ. Wɩɩrɩ gie die dɩ yi Yisa dɩdɩɩsɩrɩba sʊgɩfɩalɩŋ pam.
44015004	Die ba gana a ga tʊgɩ Jerusalemi wa die Yisa dɩdɩɩsɩrɩba aŋaŋ tʊntʊntɩba aŋaŋ ba nyɩŋkʊra die dɩ tuo be chaantɩ. Die wɩa Pɔɔli aŋaŋ Banabasi die dɩ balɩ ba wudieke mana Ŋmɩŋ dɩ suŋŋine be ba tʊŋ.
44015005	Ama Farasisi bataŋ die dɩ yine Yisa dɩdɩɩsɩrɩŋ die dɩ hagɩ zie a baarɩ dɩ, “Dɩ yiwo talasɩ dɩ buuri gaasɩ dɩ yine Yisa yada wa gobi ba kɔla ta bɩ dɩa Mosisi mɩraka.”
44015006	Die wɩa, die tʊntʊntɩba aŋaŋ Yisa dɩdɩɩsɩrɩba nɩŋŋandɩɩsɩrɩba dɩ lagɩsɩ taŋ dɩ ba daansɩ jabalɩkɩrɩ.
44015007	Die ba balɩ ka a yʊasɩ aŋaŋ taŋ, ta Piita die dɩ keŋ hagɩ a baarɩ dɩ, “N zʊalɩŋ, nɩ sɩba dɩ saŋŋa dieke dɩ tɩanna wa Ŋmɩŋ die vʊarɩ mɩŋ mɩŋ a nyɩŋ nɩ ma dɩ n mʊʊlɩ Yisa wʊvɩɩnaha a yɩ vuodiekemba dɩ kana ka yi Juu vuosisi, amʊ ba nan wʊŋ ta yi Yisa yada ta bɩrɩŋ ʊ dɩdɩɩsɩrɩŋ.
44015008	Ta Ŋmɩŋ, vuodieke dɩ sɩbɩna vuota sʊŋ die dɩ dagɩ dɩ ʊ tuo be mɩŋ ta yɩ ba Halɩkasɩka sɩba die ʊ yɩna tɩ die wo.
44015009	Die Ŋmɩŋ die ka luge tɩnɩŋ aŋaŋ ba, dama die ba yine Yisa yada wa wɩa, die wɩa Ŋmɩŋ dɩ nagɩ ba tʊmbɩatɩ a chaa ba.
44015010	Bɩa nɩ yaala nɩ magɩsɩ Ŋmɩŋ? Bɩa nɩ yaala nɩ yi buurigaasɩ diekemba dɩ bɩrɩnna Yisa dɩdɩɩsɩrɩŋ pɔgɩlɩ mɩɩrɩ dieke tɩnɩŋ aŋaŋ tɩ chɔɔŋkʊʊlɩŋ dɩ kana ka bɩagɩ pɔgɩlɩ?
44015011	Ama tɩ Yɔmʊtieŋ Yisa die chɩgɩ tɩ wa zɔɔlɩŋ tɩ ye gbatɩtaanɩŋ tɩ yine wo yada wa wɩa sɩba buurigaasɩ die.”
44015012	Die vuoŋ mana die dɩ tarɩ ta wʊmma Banabasi aŋaŋ Pɔɔli die dɩ balala yaa gamma Ŋmɩŋ dɩ yɩna ba hagɩrɩŋ ba tʊŋ mamachi tʊʊma a yɩ vuodiekemba dɩ kana ka yi Juu vuosi dene.
44015013	Die ba bala naa a kpatɩ, Jemisi die dɩ baarɩ dɩ: “N nɩmballɩ, nɩ wʊmma mɩŋ!
44015014	Simoni Piita wɔŋ balɩ tɩ, Ŋmɩŋ dɩ wolinne a ga vuodiekemba dɩ kana ka yi Juu vuosi jigiŋ a vʊarɩ bataŋ ba bɩrɩŋ ʊ gbaŋ gbaŋ ʊ vuosi dene.
44015015	Naa, Ŋmɩŋ naazʊalɩba wʊbalɩka die dɩ dagɩ sɩba dɩ maagɩna Ŋmɩŋ gbaŋtɩ ma dɩ,
44015016	‘Naa kʊaŋ chaaŋ manɩŋ Nabidie Ŋmɩŋ nan yiŋŋi a keŋ, a keŋ mɩɩ Davidi tɩgɩdieke dɩ nanna wa. N nan mɩɩ ka a zie a nyɩŋ ka chʊʊsɩŋ ma ta vaa ka hagɩrɩma bɩbra.
44015017	Ta vuota mana nan keŋ n jigiŋ aŋaŋ vuodiekemba mana dɩ kana ka yi Juu vuosi ta maŋ wa dɩ ba yi n vuosi wo.
44015018	Naa Nabidie Ŋmɩŋ die dɩ balɩ, wʊnɩŋ vuodieke dɩ vana ba sɩba wɩɩrɩ gie a nyɩŋ kʊrɩŋ ma wa.’ ”
44015019	Jemisi die dɩ bɩ balɩ a gʊtɩ dɩ, “Dɩ yiwo manɩŋ n sʊŋanyile dɩ tɩ da mugisi buurigaasɩsɩ dɩ yiŋŋine a dɩ Ŋmɩŋ sieŋ aŋaŋ wudieke dɩ tʊana.
44015020	Ama dɩ mʊ dɩ tɩ maagɩ gbanɩŋ a balɩ ba dɩ ba da keŋ dii jadiiki dieke ba kaabɩna a yi bugile, ta balɩ ba dɩ ba yigi ba gbaŋ aŋaŋ daakpana yaa hɔgʊkpana tʊʊma, ta bɩ daa ŋɔbɩma dɔŋ diekemba ba ŋmʊna kʊʊ ta daa bɩ ŋɔbɩma zɩŋ.
44015021	Mosisi mɩraha nɩŋ, ba karɩŋ ha mɩŋ Ŋmɩŋ jɩamɩŋ juone me davʊʊsɩkɩrɩ daaŋ mana kʊrɩŋ ma wa, ta mʊʊlaha tɩŋ mana ma.”
44015022	Die wɩa die tʊntʊntɩba aŋaŋ nɩŋŋandɩɩsɩrɩba aŋaŋ Yisa dɩdɩɩsɩrɩba mana die dɩ yigi zieŋ dɩ ba vʊarɩ dembisi bataŋ aŋ ba dɩa Pɔɔli aŋaŋ Banabasi a ga Antiyoku. Die ba vʊarɩ wa Silasi aŋaŋ Judasi vuodieke saaŋ dɩ bɩna yi Basabasi, vuosi bale wa gie die yiwo Yisa dɩdɩɩsɩrɩba nɩŋŋandɩɩsɩrɩŋ bataŋ ba yɩa jɩlɩma.
44015023	Die ba maagɩ wa gbanɩŋ dɩ:
44015024	Tɩ wʊŋya dɩ tɩ vuosi bataŋ keŋ nɩ jigiŋ, a balɩ wɩa ataŋ dɩ mugisi nɩ pam ta chʊʊsɩ nɩ sʊgɩtɩ, ama tɩnɩŋ tɩ ka tʊŋ ba nɩ jigiŋ.
44015025	Die wɩa tɩ mana dɩ lagɩsɩ a saagɩ dɩ tɩ vʊarɩ dembisi bataŋ a tʊŋ ba aŋaŋ tɩ nɩmballɩ choti Banabasi aŋaŋ Pɔɔli nɩ jigiŋ.
44015026	Vuosi gie, Judasi aŋaŋ Silasi, yiwo vuodiekemba die dɩ nagɩna ba mɩsɩ a dʊaŋ talɩma tɩ Yɔmʊtieŋ Yisa Masia wɩaha gie wɩa.
44015027	Judasi aŋaŋ Silasi nan bɩ balɩ nɩ ka chɩaŋ, wudiekemba tɩ maagɩnana wa.
44015028	Ŋmɩŋ Halɩkasɩka die dagɩ tɩ mɩŋ dɩ tɩ da keŋ nagɩ mɩrɩ gaasɩ a gʊtɩ nɩ bɩbra.
44015029	Wudieke dɩ kana ka mʊ dɩ nɩ yi wʊnna: Nɩ da keŋ a dii jadiiki dieke mana ba nagɩna a yi kaaba a yɩ bugile, nɩ da keŋ ŋɔbɩ zɩŋ, nɩ da keŋ ŋɔbɩma dɔŋ dieke ba ŋmʊna kʊʊ, ta bɩ yigi nɩ gbaŋ aŋaŋ daakpana aŋaŋ hɔgʊkpana tʊʊma ma. Dɩɩ yi nɩ dɩ wɩaha gie, dɩ nan dɩ vɩɩna a yɩ nɩ. A mana wonde.
44015030	Die ba tʊŋ ba, ba sʊʊŋ ga Antiyoku, mi die ba lagɩsɩ Yisa dɩdɩɩsɩrɩba mana ta nagɩ gbaŋkʊ a yɩ ba.
44015031	Die vuosisi dɩ karɩŋ gbaŋkʊ gie, ba sʊgɩtɩ die dɩ fɩalɩ aŋaŋ ka kpaŋŋɩsɩna ba dene wo.
44015032	Die Judasi aŋaŋ Silasi, vuodiekemba dɩ yine Ŋmɩŋ naazʊalɩŋ die bie ba jigiŋ a yʊasɩ ta die a balɩ wɩa pam a kpaŋŋɩsɩ ba ta yi ba yada dɩ bɩ hagɩrɩ a gʊtɩ.
44015033	Die ba bie mi a yʊasɩ, ka kʊaŋ chaaŋ Yisa dɩdɩɩsɩrɩba dɩ benne mi wo dɩ taaŋ ba dɩ ba waasɩ tigiŋ, ba yiŋŋi ga vuodiekemba dɩ tʊnna ba jigiŋ. ((
44015034	Ama ta Silasi die dɩ wɩarɩ mi.))
44015035	Die Pɔɔli aŋaŋ Banabasi gbaŋ die dɩ yʊasɩ Antiyoku ma, mi banɩŋ aŋaŋ vuosi pam die dɩ daga ta mʊʊla tɩ Yɔmʊtieŋ Yisa wɩa a yɩa vuosi.
44015036	Die dɩ yʊasɩna bɩta Pɔɔli die dɩ balɩ yi Banabasi dɩ, “Vaa aŋ tɩ yiŋŋi ga a kaagɩ tɩ Yisa dɩdɩɩsɩrɩ diekemba dɩ benne tɩgɩ diekemba mana die tɩ mʊʊlɩna tɩ Yɔmʊtieŋ Yisa wɩaha a ye ba sɩna dene.”
44015037	Banabasi die dɩ yaala ʊ nagɩ Jɔɔn Maki a gʊtɩ ba ma aŋ ba ga.
44015038	Ama Pɔɔli die ka yaala dene dama Maki die ka kpatɩ tʊʊmaha aŋaŋ ba ta die vaa ba Pamifilia ma ta yiŋŋi kuli.
44015039	Die Pɔɔli aŋaŋ Banabasi dɩ nɩgɩ nɩnhagɩrɩŋ ta die puo taŋ. Banabasi die dɩ nagɩ Maki ba nagɩ haarɩŋ a ga Saapurusi.
44015040	Ta Pɔɔli dɩaŋ dɩ nagɩ Silasi ta Yisa dɩdɩɩsɩrɩba die dɩ nagɩ ba yi Ŋmɩŋ nuusi me dɩ Ŋmɩŋ suŋŋi be.
44015041	Die ba chʊŋ daagɩ Siria aŋaŋ Silisia chaaŋ ma a kpaŋŋɩsa Yisa dɩdɩɩsɩrɩba.
44016001	Ka kʊaŋ chaaŋ Pɔɔli aŋaŋ Silasi die dɩ yiŋŋi ga Debe aŋaŋ Lisitira ma, mi die ba haarɩ Yisa dɩdɩɩsɩrʊ wʊnyɩ ba wasɩnana Timoti. Ʊ nuŋ gbaŋ die yiwo Yisa dɩdɩɩsɩrʊ. Die ʊ nuŋ wo yiwo Juu vuoŋ ta ʊ chɔɔŋ dɩ yi Giriiki vuoŋ.
44016002	Die Yisa dɩdɩɩsɩrɩba die dɩ benne Lisitira aŋaŋ Ikonumi ma wa die dɩ balɩ wʊvɩɩna yaa gamma Timoti ma.
44016003	Pɔɔli die dɩ yaala ʊ nagɩ Timoti a gʊtɩ ʊ ma aŋ ba dɩa ʊ dɩasɩsɩ, die wɩa die ʊ gobi ʊ kɔlɩ. Die ʊ yi wo die dama Juu vuodiekemba die dɩ benne mi chaakʊ die sɩba a baarɩ Timoti chɔɔŋ yiwo Giriiki vuoŋ.
44016004	Die ba dɩna dɩdɩa tɩgɩsɩsɩ, die ba bala a yɩa Yisa dɩdɩɩsɩrɩba mɩrɩ diekemba Yisa tʊntʊntɩba aŋaŋ Yisa dɩdɩɩsɩrɩba nyɩŋkʊraha dɩ benne Jerusalemi ma wa dɩ ziene wo, ta die balɩ ba dɩ ba dɩa ha.
44016005	Die wɩa Yisa dɩdɩɩsɩrɩba yada die dɩ gʊtɩ ta die daaŋ mana vuosi pam dɩ yie yada a gʊta Yisa dɩdɩɩsɩrɩba ma.
44016006	Die Pɔɔli aŋaŋ ʊ zʊalɩba die dɩ dɩa a daagɩ Firigia aŋaŋ Galasia chaakʊ, ama Ŋmɩŋ Halɩkasɩka die ka vaa ba balɩ Yisa wɩa Asia tɩŋgbaŋ ma.
44016007	Die ba gana ga tʊgɩ Misia, die ba mɩa dɩ ba juu Bitinia tɩŋ ma, ama Yisa Halɩkasɩka die ka yɩ ba sieŋ.
44016008	Die wɩa die ba daagɩ Misia ma a sʊʊŋ ga Tiroasi ma.
44016009	Dɩnɩŋ daarɩ yuku mi, Pɔɔli die dɩ ye ʊ daansa ma vuoŋ wʊnyɩ dɩ nyɩna Masedonia a keŋ zie a jʊʊsa wa dɩ, “Keŋ Masedonia ma a keŋ suŋŋi tɩ!”
44016010	Pɔɔli daansaha kʊaŋ chaaŋ, die tɩ gɔmɩsɩ lagɩ lagɩ dɩ tɩ nyɩŋ ga Masedonia, dama die tɩ ye a baarɩ Ŋmɩŋ balɩ tɩ dɩ tɩ ga Masedonia chaakʊ a ga mʊʊlɩ Yisa wʊvɩɩnaha a yɩma vuosi mi.
44016011	Die tɩ nagɩ haarɩŋ a nyɩŋ Tirosi a daagɩ ga Samotirasi, ka tʊnvʊʊsa die tɩ ga Niipolisi. Mi die tɩ vaa haarɩkʊ,
44016012	ta nyɩŋ mi a ga Filipi me, jigidieke die dɩ yine tɩgɩkpɩɩŋ Masedonia tɩŋgbaŋ ma. Die ka yiwo Romani vuosi sɩɩtɩ. Die tɩ yi daraa a ŋmɩna mi.
44016013	Ka davʊʊsɩkɩrɩ daarɩ die tɩ nyɩŋ tɩka sʊŋ a ga jigidieke dɩ gbigine mʊgɩrɩ, die tɩ yile dɩ Juu vuosi Ŋmɩŋ jʊʊsɩŋ jigiŋ nan dɩ bie mi. Ta die sʊʊŋ kalɩ a bala wɩa aŋaŋ hɔgʊ diekemba dɩ kenne mi wo.
44016014	Ba wʊnyɩ saaŋ die yine Lidia, die ʊ nyɩŋ wa Tiatira tɩŋ ma ta yaa garɩŋmɩnɩ diekemba dɩ yalla ligire pam a daa ta die bɩ yi vuodieke dɩ jɩanna Ŋmɩŋ. Ŋmɩŋ die yuori ʊ sʊŋ dɩ ʊ wʊŋ wudieke Pɔɔli dɩ balala wa.
44016015	Die tɩ sɩɩ wʊnɩŋ aŋaŋ ʊ tigiŋ vuosi Ŋmɩŋ nyaaŋ. Ka kʊaŋ chaaŋ ʊ jʊʊsɩ tɩ dɩ, “Dɩɩ yi nɩ sɩba dɩ n seŋ yi tɩ Yɔmʊtieŋ yada aŋaŋ wusie nɩ keŋ a bemme n tigiŋ.” Die tɩ saagɩ ʊ jʊʊsɩkʊ.
44016016	Daaŋ kaanɩ die tɩ keŋ bɩ gara Ŋmɩŋ jʊʊsɩŋ jigiŋ, a tuoli havʊʊbiŋ wʊnyɩ dɩ yine yɔmʊ. Die ʊ yaa wa jɩmbɩaŋ ʊ ma ka yɩa wa hagɩrɩŋ ʊ bɩagɩ bala soriŋ daaŋ wɩa. Die ʊ yie naa a yese ligire pam a yɩa ʊ tieliŋ.
44016017	Havʊʊbike gie die dɩdɩ Pɔɔli aŋaŋ tɩ kʊaŋ a nata ŋmɩŋsikpeŋ a bala dɩ, “Dembisi gie yiwo Nabidie Ŋmɩŋ dɩ benne ŋmɩŋsikpeŋ wo tʊntʊntɩŋ. Ba bala nɩ wudieke nɩ baaŋ yi a ye gbatɩtaanɩŋ.”
44016018	Die ʊ ko bala naa daraa pam. Ka kʊaŋ chaaŋ Pɔɔli die dɩ keŋ jɩɩ sɩnyɩɩrɩŋ a yiŋŋi a balɩ yi jɩmbɩakʊ dɩ, “Yisa Masia saaŋ ma, n yɩ fʊ nʊaŋ, nyɩŋ ʊ ma!” Lele womi jɩmbɩakʊ die dɩ nyɩŋ ʊ ma.
44016019	Die ʊ tielibe dɩ yene dɩ sie dieke ba nagɩna yese ligirehe chʊʊsɩya wa die ba yigi Pɔɔli aŋaŋ Silasi a datɩ ba ga sarɩya diile jigiŋ.
44016020	Die ba balɩ a yɩ Romani nyɩŋkʊraha dɩ, “Dembisi gie yiwo Juu vuosi ta yaala ba chʊʊsɩ tɩ tɩka.
44016021	Ba daga tɩ wudiekemba tɩnɩŋ Romani vuosi dɩ kana ka mʊ dɩ tɩ yi.”
44016022	Die kpɩkpaakʊ die dɩ benne me gbaŋ die gʊtɩ a yaala ba nɩgɩ Pɔɔli aŋaŋ Silasi. Womi die Romani nyɩŋkʊraha die dɩ wuuri Pɔɔli aŋaŋ Silasi nyinyeeke ta yɩ nʊaŋ dɩ ba vɩɩrɩ ba aŋaŋ kpaasɩŋ.
44016023	Die ba faasɩna a vɩɩrɩ ba a kpatɩ wa, ba nagɩ ba a yi dansarɩka ma, ta die balɩ dansarɩka gbɩgbarɩtʊ wa dɩ ʊ mɩŋŋɩ gbara ba vɩɩnɩŋ.
44016024	Die gbɩgbarɩtʊ wa die dɩ yi sɩba ba bala wa dene. Die ʊ nagɩ ba a yi dansarɩka sʊŋ saasaa ta bɔbɩ ba nagɩsɩ aŋaŋ chɔrɩma a yaa ga bɔbɩ dakʊʊlɩkpɩɩma juoku sʊŋ.
44016025	Sɩba yuŋ tanseese, Pɔɔli aŋaŋ Silasi die dɩ jʊʊsa Ŋmɩŋ ta chɩa yɩla a bɩra Ŋmɩŋ, ta ba dansarɩka jujuri taŋ dɩ wʊmma ba.
44016026	Lele wo mi tɩŋbaŋka die dɩ dɔŋ bʊnyɩ dansarɩka juoku chɩaŋ. Lagɩ lagɩ ka sanʊaha dɩ yuori ta chɔrɩmaha die dɩ kpaa kpaa dansarɩka jujuribe mana nuusi aŋaŋ ba nagɩsɩ ma ta nan.
44016027	Die dansarɩka gbɩgbarɩtʊ wa die dɩ hagɩna a ye ta sanʊaha yuori ye wo, die ʊ yile dansarɩkaka jujuribe mana chɩgɩ bɩa mɩŋ. Womi die ʊ datɩ a vʊarɩ takoobi dɩ ʊ kʊʊ ʊ gbaŋ.
44016028	Ama ta Pɔɔli die dɩ faasɩ a natɩ dɩ, “Da keŋ a yi fʊ gbaŋ daŋŋa ta tɩ mana bie giena.”
44016029	Die gbɩgbarɩtʊ wa die dɩ pɩasɩ a yaalɩ popoli a chɩgɩ juu dansarɩka sʊŋ ta sʊʊŋ gbirigi Pɔɔli aŋaŋ Silasi nɩŋŋa ta ʊ nyɩŋgbanɩŋ mana dɩ cheeli.
44016030	Womi die ʊ dii ba nɩŋŋa a yaa ba a keŋ nyɩŋ ta pɩasɩ ba dɩ, “Nyɩŋkʊra, bɩa maŋ nan yi a ye gbatɩtaanɩŋ?”
44016031	Ba yiŋŋi a balɩ wa dɩ, “Yi tɩ Yɔmʊtieŋ Yisa yada, ta nan ye gbatɩtaanɩŋ, fʊnɩŋ aŋaŋ fʊ deŋ mana.”
44016032	Womi Pɔɔli aŋaŋ Silasi dɩ balɩ wa aŋaŋ vuodiekemba mana dɩ benne ʊ tigiŋ me Ŋmɩŋ wɩa.
44016033	Yuku mi gbaŋ gbaŋ die gbɩgbarɩtʊ wa die dɩ nagɩ ba a ga sugiri ba kʊjagaha, ka kʊaŋ chaaŋ die ba sɩɩ wʊnɩŋ aŋaŋ ʊ tigiŋ vuosi mana Ŋmɩŋ nyaaŋ.
44016034	Ta die ʊ wa nagɩ Pɔɔli aŋaŋ Silasi a ga ʊ tigiŋ me a die yɩ ba nyindiike ba dii. Die wʊnɩŋ aŋaŋ ʊ deŋ mana sʊgɩtɩ die dɩ fɩalɩ dama die ba wa yiwo Ŋmɩŋ yada.
44016035	Die ka tʊnvʊʊsa Romani nyɩŋkʊraha die dɩ tʊŋ ba susuŋŋiriŋ dɩ ba ga balɩ gbɩgbarɩtʊ wa dɩ ʊ vaa Pɔɔli aŋaŋ Silasi ga.
44016036	Die gbɩgbarɩtʊ wa dɩ balɩ a yi Pɔɔli dɩ, “Nyɩŋkʊraha yɩ wa nʊaŋ dɩ n vaa fʊnɩŋ aŋaŋ Silasi ga yɔrɩ. Die wɩa nɩ gamma aŋaŋ sʊgɩfɩalɩŋ.”
44016037	Ama ta Pɔɔli die dɩ yiŋŋi balɩ a yɩ susuŋŋiribe dɩ, “Tɩ gbaŋ tɩ yiwo vuodiekemba Romani vuosi dɩ yɩna tɩ sieŋ, ta Romani nyɩŋkʊraha die dɩ ka dii tɩ sarɩya ama ta vaa ba vɩɩrɩ tɩ aŋaŋ kpaasɩŋ yaalɩŋ ma, ta nagɩ tɩ a yi dansarɩka sʊŋ. Lele ba yile dɩ ba nan bɩagɩ a lɔbɩrɩ vʊarɩ tɩ a taaŋ? Aayɩ, ba kaaŋ bɩagɩ, sie ba keŋ gie ba gbaŋ gbaŋ a vʊarɩ tɩ.”
44016038	Die susuŋŋiribe dɩ gana a balɩ nyɩŋkʊraha wudieke Pɔɔli aŋaŋ Silasi dɩ bala wa, die ŋmaamɩŋ die dɩ yigi be.
44016039	Die wɩa die ba ga Pɔɔli aŋaŋ Silasi jigiŋ a ga nɩgɩ nuupɔɔŋ. Die ba dɩɩ ba nɩŋŋa a yaa ba a keŋ nyɩŋ dansarɩka ka sʊŋ ta die balɩ ba dɩ ba jʊʊsa ba ba nyɩŋ tɩka sʊŋ.
44016040	Ta Pɔɔli aŋaŋ Silasi die dɩ nyɩŋ mi a ga Lidia tigiŋ me. Mi die ba ye Yisa dɩdɩɩsɩrɩŋ ta kpaaŋ ba ta wa nyɩŋ tɩka ma.
44017001	Die Pɔɔli aŋaŋ Silasi die dɩ dɩa a daagɩ Amifipolisi aŋaŋ Apolonia ma a ga tʊgɩ Tesalonika. Mi die Juu vuosi Ŋmɩŋ jɩamɩŋ juoŋ die dɩ beri.
44017002	Pɔɔli die dɩ ga juu juoku me ta jɩama Ŋmɩŋ sɩba ʊ ŋaana yie dene wo. Ta die nagɩ davʊʊsɩkɩrɩ daraa ataa a balɩ Ŋmɩŋ wɩa a yɩ vuosisi. Die ʊ nagɩ wa Ŋmɩŋ gbaŋkʊ,
44017003	a daga ba dɩ Masia wa mʊ ba kʊʊ wa mɩŋ, ama ʊ nan hagɩ kuŋ me. Pɔɔli dɩ balɩ ba dɩ Yisa wa yine Masia ka ʊ balala wa.
44017004	Die bataŋ die dɩ tuo Pɔɔli dɩ bala wudieke wo a dii ta die bɩrɩŋ Yisa dɩdɩɩsɩrɩŋ a gʊtɩ Pɔɔli aŋaŋ Silasi ma. Die vuodiekemba dɩ kana ka yi Juu vuosi ama ta jɩama Juu vuosi jɩaŋkʊ bataŋ aŋaŋ hɔgʊkpɩɩma pam die dɩ tuo wɩɩrɩ dii.
44017005	Juu vuosi die dɩ yene dɩ vuosi pam gʊta Pɔɔli aŋaŋ Silasi ma wa, die ba jɩɩ sɩnyɩɩrɩŋ aŋaŋ ba, die wɩa die ba lagɩsɩ vuotɔgɩtɩ nyʊkʊ jigiŋ a yi kpɩkpaaŋ. Die ba yie watɩ ta piili yaala waagɩŋ ta die ga a ligi daa wʊnyɩ ba wasɩnana Jasoni tigiŋ a yaala Pɔɔli aŋaŋ Silasi dɩ ba vʊarɩ ba a yɩ vuosisi.
44017006	Ama die ba kenne ta ka ye be wo die ba yigi Jasoni aŋaŋ Yisa dɩdɩɩsɩrɩba bataŋ a yaa ba ga tɩka nyɩŋkʊra jigiŋ ta natɩ dɩ, “Pɔɔli aŋaŋ Silasi dɩ dɩa a chʊʊsa tɩgɩsɩ. Lele ta wa keŋ giena
44017007	ta Jasoni dɩ tuo be chaantɩ ʊ tigiŋ me. Ba mana chʊʊsa naakpɩɩka mɩraha ta baarɩ dɩ naakpɩɩŋ wʊnyɩ benne ba wasa wa Yisa.”
44017008	Ba nyɩŋkʊraha aŋaŋ vuotamba dɩ wʊnna naa, die dɩ faasɩ mugisi be.
44017009	Die wɩa nyɩŋkʊraha dɩ vaa Jasoni aŋaŋ Yisa dɩdɩɩsɩrɩba banɩŋ ba dɩ tuŋ ligire ta die ba vaa ba ba ga.
44017010	Yuŋ die dɩ kenne a sibi, die Yisa dɩdɩɩsɩrɩba die dɩ vaa Pɔɔli aŋaŋ Silasi dɩ nyɩŋ ga Beria ma. Die ba gana a ga tʊgɩ mi wo ba ga juu Juu vuosi Ŋmɩŋ jɩamɩŋ juoŋ me.
44017011	Beria vuosi die dɩ faasɩ yaala ba wʊŋ Ŋmɩŋ wɩaha a tɩaŋ Tesalonika vuosisi. Die ba wʊmma wɩaha aŋaŋ ba sʊgɩtɩ mana ta die daaŋ mana ba karɩma Ŋmɩŋ gbaŋkʊ dɩ ba ye dɩ wɩaha yiwo wusie.
44017012	Ba vuosi pam die dɩ yi yada a bɩrɩŋ Yisa dɩdɩɩsɩrɩŋ. Giriiki hɔgʊkpɩɩma aŋaŋ dembisi pam gbaŋ die dɩ yi Yisa yada.
44017013	Die Juu vuosi die dɩ benne Tesalonika ma wa die dɩ wʊnna dɩ Pɔɔli bala Ŋmɩŋ wɩa Beria ma wa die ba bɩ ga mi a piili a bala chʊʊsa Pɔɔli a yɩa kpɩkpaakʊ ta vaa ba jɩɩ sɩnyɩɩrɩŋ aŋaŋ wa.
44017014	Lele womi Yisa dɩdɩɩsɩrɩba die dɩ taaŋ Pɔɔli aŋaŋ dembisi dɩ sʊʊŋ ga mʊgɩkpɩɩrɩ chaaŋ ama Silasi aŋaŋ Timoti die dɩ wɩarɩ a bie Beria ma.
44017015	Dembisi bataŋ die dɩ ga aŋaŋ Pɔɔli a ga tʊgɩ Atensi ta die yiŋŋi aŋaŋ tʊntʊmɩŋ a keŋ balɩ Silasi aŋaŋ Timoti dɩ ba keŋ wʊnɩŋ Pɔɔli jigiŋ lagɩ lagɩ.
44017016	Die Pɔɔli dɩ chɩɩsɩnana Silasi aŋaŋ Timoti Atensi ma wa die ʊ sʊŋ dɩ faasɩ chʊʊsɩ ʊ yene dɩ tɩka suuli wo aŋaŋ bugile.
44017017	Die wɩa die ʊ ga Juu vuosi jɩamɩŋ jigiŋ a bala yɩa banɩŋ aŋaŋ vuodiekemba mana dɩ jɩanna aŋaŋ ba. Ta daaŋ mana ʊ bala a yɩa vuodiekemba ʊ haarɩna nyʊkʊ jigiŋ.
44017018	Bataŋ die yiwo Epikuriani aŋaŋ Sitoyiki dɩdagɩrɩŋ ta die nɩga nɩnhagɩrɩŋ aŋaŋ Pɔɔli. Bataŋ die dɩ baarɩ dɩ, “Bɩa vuodieke dɩ bala dɩ ʊ yiwo sɩsɩbɩrʊ wa gie dɩ yaala ʊ dagɩ?” Ta bataŋ dɩaŋ die dɩ baarɩ dɩ, “Ʊ bala tɩŋgbaŋ gaasɩ bugile wɩa.” Die ba balɩ wa naa dama Pɔɔli die bala Yisa aŋaŋ kuŋ hagɩŋ wɩa.
44017019	Die wɩa die ba yaa wa a ga tɩka nyɩŋkʊra lagɩmɩŋ jigiŋ ba wasɩnana Aropagusi a baarɩ dɩ, “Balɩ tɩ fʊ dagɩhaalɩkʊ chɩaŋ.
44017020	Tɩ wʊŋya fʊ bala wʊhaala a taŋ ta wa yaala tɩ sɩmma a chɩasɩ.”
44017021	(Dama Atensi vuosi aŋaŋ chaamba dieke mana die dɩ benne mi die yaala ba nagɩ ba saŋŋa mana a balɩma ta wʊmma wʊhaala wɩa.)
44017022	Die Pɔɔli dɩ hagɩ zie lagɩŋkʊ nɩŋŋa a baarɩ dɩ: “Atensi vuosi, n yeye dɩ nɩ yiwo vuodiekemba dɩ jɩanna ŋmɩna pam aŋaŋ nɩŋŋmɩna.
44017023	Dama n chʊnnana a gilime tɩka sʊŋ a daansa jigidiekemba nɩ jɩanna wa, maŋ ye kaabɩŋ koriŋ kaanɩ ba maagɩna ka ma dɩ,
44017024	Ŋmɩnnɩ gie naanna dʊnɩa aŋaŋ nyindiekemba mana dɩ benne ka sʊŋ. Ta yi ŋmɩŋsikpeŋ aŋaŋ tɩŋgbaŋka gie tieŋ ta ka bie Ŋmɩŋ jɩamɩŋ juone me vuota dɩ nagɩna ba nuusi a mɩɩ.
44017025	Ʊ ka yaala suŋŋiŋ a nyɩna vuoŋ mana jigiŋ, ʊ yɩnana vuota miivoli aŋaŋ voosiŋ aŋaŋ jaaŋ mana.
44017026	Ŋmɩŋ die naaŋ wa vuota yiri yiri mana a nyɩŋ chɔɔŋkʊbalɩmɩŋ ma ta vaa ba bie tɩŋgbaŋka gie mana ma. Ʊ gbaŋ gbaŋ die ʊ ziene saŋŋa dieke aŋaŋ jigidieke buuriŋ mana dɩ baaŋ nan dɩ beri.
44017027	Ŋmɩŋ die yiwo naa amʊ tɩ nan yaalɩ ʊ jigiŋ a ye wo, dama ʊ ka yʊa aŋaŋ tɩ wʊnyɩ mana,
44017028	ta yɩa tɩ hagɩrɩŋ tɩ baaŋ dɩ beri ta dɩ dɩa chʊŋ ta bɩ yi vuodiekemba tɩ yine. ‘Tɩ yiwo ʊ ballɩ’, sɩba vuoŋ wʊnyɩ die dɩ bala die wo.
44017029	Tɩ wana yi ʊ ballɩ naa tɩ ka mʊ tɩ yilime dɩ ʊ sɩɩ sɩba buuŋ vuoŋ dɩ nagɩna salɩma yaa taŋ mɩɩ. Ʊ ka sɩɩ sɩba jadieke vuota dɩ yiline ta mɩɩ.
44017030	Saŋŋa dieke dɩ tɩanna wa ta vuosi die dɩ ka sɩba Ŋmɩŋ wa, die ʊ ka naga ba taalɩ. Ama lele wo ʊ baarɩ vuodieke mana dɩ benne jigidieke mana vaa ba tʊmbɩatɩ ta yiŋŋi keŋ ʊ jigiŋ.
44017031	Dama ʊ vʊarɩ wa daaŋ a zieŋ ʊ baaŋ nan dii dʊnɩa vuosisi mana sarɩya aŋaŋ wusie. Ta vʊarɩ Yisa dɩ ʊ dii sarɩya ka a yɩ wa. Ŋmɩŋ dagɩ tɩ mɩŋ dɩ ka seŋ yiwo wusie aŋaŋ ʊ sʊgɩrɩna Yisa a nyɩŋ kuŋ me wo.”
44017032	Die ba wʊnna kumbu hagɩkʊ wa wɩa bataŋ dɩ vʊara Pɔɔli fala ta bataŋ dɩ baarɩ, “Tɩ yaala fʊ bɩ a balɩ die tɩ wʊŋ.”
44017033	Die wɩa Pɔɔli die nyɩŋ lagɩŋkʊ jigiŋ.
44017034	Dembisisi bataŋ die dɩ ʊ kʊaŋ ta yi Yisa yada. Ba sʊŋ die wone Diyonisusi die ʊ yiwo Aropagusisi vuosi wʊnyɩ aŋaŋ hɔgʊ dieke saaŋ dɩ dine Damerisi aŋaŋ vuosi bataŋ.
44018001	Naa kʊaŋ chaaŋ Pɔɔli die dɩ nyɩŋ Atensi ma a ga Korinti ma,
44018002	mi die ʊ haarɩ Juu daa wʊnyɩ ba wasɩnana Akuyila ama die ba mɩɩrɩ wa wa Pontusi ma, ta die nyɩŋ Itali aŋaŋ ʊ hɔgʊ Pirisila, dama naakpɩɩŋ Kolodiawosi die yɩ wa nʊaŋ dɩ Juu vuosi mana nyɩŋ Roma tɩŋgbaŋ ma. Ta Pɔɔli die dɩ ga dɩ ʊ ye be,
44018003	ta die ye dɩ ba yiwo gbaŋwʊnsɩrɩŋ sɩba ʊ gbaŋ gbaŋ. Die wɩa die ʊ wɩarɩ ba jigiŋ ba lagɩsa tʊma.
44018004	Ta davʊʊsɩkɩrɩ daaŋ mana Pɔɔli ŋaaŋ ga wa Juu vuosisi Ŋmɩŋ jɩamɩŋ juone me a bala yɩa Juu vuosisi aŋaŋ buurigaasɩsɩ a yaala ʊ tarɩgɩ ba.
44018005	Ama Silasi aŋaŋ Timoti die dɩ nyɩna Masedonia a keŋ kʊaŋ chaaŋ die ʊ nagɩ ʊ saŋŋa mana a mʊʊla a yɩa Juu vuosisi dɩ Yisa yine Ŋmɩŋ Vuovʊarɩkɩŋ Masia wa.
44018006	Ka kʊaŋ chaaŋ die ba yiŋŋi a waga wa ta zɩa wa. Die wɩa die ʊ kpaantɩ ʊ nyinyeeke taŋkɔlɩŋ a taaŋ ta balɩ ba dɩ, “Dɩɩ yi nɩ keŋ waarɩ nɩ miivoli, ka wa chii wo nɩ sikpeŋ me. N nuuŋ bɩ wo mi. A nyɩŋ jinne yaa gamma sie n vaa nɩ ta ga mʊʊlɩ Yisa wɩaha a yɩ buurigaasɩsɩ.”
44018007	Die wɩa die ʊ nyɩŋ mi a ga daa wʊnyɩ ba wasɩnana Titusi Jusitusi tigiŋ. Die ʊ ka yi Juu vuoŋ ama ta jɩama Ŋmɩŋ ta ʊ tigiŋ die dɩ gbigi Juu vuosi Ŋmɩŋ jɩamɩŋ juoku.
44018008	Kirisipusi vuodieke die yine Ŋmɩŋ jɩamɩŋ juoku nɩŋŋandɩɩsɩrʊ die dɩ yi Yisa yada, wʊnɩŋ aŋaŋ ʊ deŋ mana; ta vuodiekemba dɩ benne Korinti ma die dɩ wʊŋ wɩaha ta yi yada ta die ba sɩɩ ba Ŋmɩŋ nyaabʊ.
44018009	Yuŋ kaanɩ Pɔɔli die dɩ daansɩ, ta Ŋmɩŋ dɩ baarɩ dɩ, “Da keŋ vaa ŋmaamɩŋ yalla fʊ, fʊnɩŋ ko a mʊʊlɩma n wɩaha ta da keŋ vaa,
44018010	dama n bie wo fʊ jigiŋ, vuoŋ wori a baaŋ nan bɩagɩ a yi fʊ daŋŋa, dama n yaa vuosi pam tɩka gie me.”
44018011	Die wɩa Pɔɔli die dɩ bie mi biŋ aŋaŋ chɩɩtɩ ayʊaba a daga vuosisi Ŋmɩŋ wɩa.
44018012	Die saŋŋa dieke Galiwo die dɩ yine Akaya tɩŋgbaŋ jakʊʊrɩ, die Juu vuosi nɩŋŋandɩɩsɩrɩba bataŋ die dɩ lagɩsɩ a yigi Pɔɔli ta die a yaa wa ga sarɩya diile jigiŋ,
44018013	a ga baarɩ dɩ, “Daa wa gie mɩa dɩ ʊ vaa tɩ vuosisi jɩama Ŋmɩŋ sie dieke tɩ mɩrɩka dɩ kana ka yɩ sieŋ.”
44018014	Pɔɔli die baa ʊ balɩ wɩɩŋ ta Galiwo dɩ balɩ a yɩ Juu vuosisi dɩ, “Nɩ wʊmma, nɩnɩŋ Juu vuosi dɩ tɩŋ yi daa wa dɩ yiwo wʊbɩaŋ n tɩŋ nan wʊŋ a yɩ nɩ,
44018015	ama ka yine nɩnhagɩrɩŋ yaa gamma wʊbalɩka aŋaŋ saara aŋaŋ nɩ gbaŋ gbaŋ nɩ mɩraha wɩa nɩŋ, n kaaŋ dii a die sarɩya nɩ gbaŋ gbaŋ nɩ wʊnsɩ wɩɩrɩ.”
44018016	Ta die yagɩ ba a nyɩŋ sarɩya diilehe juoku me.
44018017	Die wɩa kpɩkpaakʊ die dɩ yigi Sosetenesi vuodieke dɩ yine Ŋmɩŋ jɩamɩŋ juoku nɩŋŋandɩɩsɩrɩ wa a nɩgɩ wa sarɩya diile juoku nɩŋŋa, ama Galiwo baga die wo ba ma.
44018018	Pɔɔli die dɩ bie Korinti tɩŋ ma aŋaŋ Yisa dɩdɩɩsɩrɩba daraa pam, ta die vaa ba ta nagɩ Pirisila aŋaŋ Akuyila a gʊtɩ ʊ ma ba nagɩ haarɩŋ a dɔŋ gara Siria. Die ba yaalala dɩ ba ga wa Pɔɔli die dɩ wɔŋ ʊ sikpeŋ Senkiria ma dama die ʊ yɩ wa nʊaŋ Ŋmɩŋ nɩŋŋa.
44018019	Die ba ga a tʊgɩ Efesusi, Pɔɔli die dɩ vaa Pirisila aŋaŋ Akuyila mi. Ta die ga Juu vuosi Ŋmɩŋ jɩamɩŋ juoku ma ta die dɩ balɩ Yisa wɩa aŋaŋ vuosisi.
44018020	Die ba balɩ dɩ ʊ bemme ba jigiŋ a yʊasɩ ama die ʊ zeti.
44018021	Ama die ʊ taaŋ ba ta baarɩ dɩ, “Dɩɩ yi Ŋmɩŋ dʊŋŋʊ n nan yiŋŋi keŋ nɩ jigiŋ.” Ta die yiŋŋi keŋ juu haarɩkʊ a ga.
44018022	Die ʊ kenne tʊgɩ Siisiria ma die ʊ tɩaŋ ga Jerusalemi a ga waasɩ Yisa dɩdɩɩsɩrɩba mi ta sʊʊŋ ga Antiyoku,
44018023	die ʊ yi daraa ale mi, ta die nyɩŋ mi a ga Galasia aŋaŋ Firigia chaatɩ a suŋŋe Yisa dɩdɩɩsɩrɩba mana mi dɩ ba yada gʊtɩ.
44018024	Die Juu daa wʊnyɩ die ba wasɩnana Apolosi die dɩ keŋ Efesusi, die ba mɩɩrɩ wa wa Alekizandira tɩŋ ma. Die ʊ yiwo vuodieke dɩ sɩbɩna balɩŋ ta bɩ sɩba Ŋmɩŋ gbaŋkʊ wɩa pam.
44018025	Die ʊ mɩŋŋɩ bʊgɩrɩ tɩ Yɔmʊtieŋ Yisa wɩaha, ta balɩ ha aŋaŋ sʊgɩfɩalɩŋ pam. Ta wudieke ʊ dagɩnana yaa gamma Yisa ma wa die dɩ yi wusie, ama wudieke die ʊ sɩbɩna die yine Jɔɔn wʊbalɩka yaa gamma Ŋmɩŋ nyaabʊ sɩɩla wɩa nyɩɩna.
44018026	Apolosi die dɩ piili a bala Ŋmɩŋ wɩaha Juu vuosi Ŋmɩŋ jɩamɩŋ juoŋ me ta ka chɩga ŋmaamɩŋ. Ama Pirisila aŋaŋ Akuyila die dɩ wʊnna ʊ balɩkʊ die ba nagɩ wa ga ba tigiŋ a mɩŋŋɩ a dagɩ wa sie dieke Ŋmɩŋ dɩ dagɩna dɩ tɩ dɩaha.
44018027	Naa kʊaŋ chaaŋ die Apolosi die dɩ saŋ dɩ ʊ ga Akaya ma, die wɩa Yisa dɩdɩɩsɩrɩba die dɩ benne Efesusi ma dɩ maagɩ gbanɩŋ a yɩ Yisa dɩdɩɩsɩrɩba die dɩ benne mi wo dɩ ba tuo wo chaantɩ. Die ʊ gana a ga tʊgɩ mi wo die ʊ suŋŋi vuodiekemba mana dɩ yine yada Ŋmɩŋ zɔɔlɩŋ chɩgɩla wɩa.
44018028	Die wʊnɩŋ aŋaŋ Juu vuosisi die dɩ faasɩ nɩgɩ nɩnhagɩrɩŋ pam yaalɩŋ ma ta die ʊ nagɩ Ŋmɩŋ gbaŋkʊ wɩa a dagɩ ba dɩ Yisa yine Ŋmɩŋ Vuovʊarɩkɩrɩ Masia wa ta die nyaŋŋɩ ba.
44019001	Die Apolosi die dɩ yene bie Korinti ma wa, Pɔɔli nɩŋ die dɩ ga Galasia aŋaŋ Firigia chaatɩ a ga Efesusi. Mi die ʊ haarɩ Yisa dɩdɩɩsɩrɩŋ bataŋ.
44019002	Ta die pɩasɩ ba dɩ, “Die nɩ yine Yisa yada wa die Halɩkasɩka keŋ nɩ ma mɩŋ?” Die ba yiŋŋi a baarɩ dɩ, “Aayɩ, tɩ ye ka wɔŋ wʊŋ Ŋmɩŋ Halɩkasɩka wɩa.”
44019003	Pɔɔli die dɩ pɩasɩ dɩ, “Die nɩŋ ba sɩna nɩ Ŋmɩŋ nyaabʊ wa chɩaŋ?” Ba yiŋŋi a baarɩ dɩ, “Ba sɩɩ tɩ sɩba Jɔɔn die dɩ ŋaana sɩa vuosi die wo.”
44019004	Pɔɔli die dɩ yiŋŋi baarɩ dɩ, “Jɔɔn die sɩa vuosi Ŋmɩŋ nyaaŋ ka dagɩ dɩ ba chɩgɩ nyɩŋ ba wʊbɩatɩ ma ta yiŋŋi keŋ Ŋmɩŋ jigiŋ. Ama ta die a bɩ balɩ ba dɩ vuoŋ wʊnyɩ kieŋ ʊ kʊaŋ chaaŋ dɩ ba yiwo yada. Yisa die yine vuodieke Jɔɔn dɩ balala yaa gamma wa.”
44019005	Die ba wʊnna naa wa, die ba sɩɩ ba Ŋmɩŋ nyaabʊ tɩ Yɔmʊtieŋ Yisa saaŋ ma.
44019006	Ta Pɔɔli die dɩ nagɩ ʊ nuusi a diisi ba ma ta Ŋmɩŋ Halɩkasɩka die dɩ keŋ a sʊʊŋ ba ma, die ba bala nyɩŋbalɩkɩ haala, ta bala wudiekemba dɩ nyɩnna Ŋmɩŋ jigiŋ.
44019007	Die ba yiwo sɩba dembisi baŋ aŋaŋ ale.
44019008	Pɔɔli die dɩ chʊŋ gara Ŋmɩŋ jɩamɩŋ juoku me die chɩɩtɩ ataa ta daga vuosisi yaa gamma Ŋmɩŋ naarɩ wɩa ta ka chɩga ŋmaamɩŋ ta die mɩa dɩ ʊ tarɩgɩ ba yɩaŋ.
44019009	Ama vuosisi bataŋ die yiwo sikpeŋ hagiritieliŋ ta zeti dɩ ba kaaŋ tuo a dii ta die balɩ wʊbɩatɩ pam yaa gamma sie dieke tɩ Yɔmʊtieŋ dɩ dagɩna wa kpɩkpaakʊ nine me. Naa chɩaŋ ma Pɔɔli die dɩ vaa ba ta nagɩ Yisa dɩdɩɩsɩrɩba ba ga Tiranusi dagɩŋ juoŋ me ta daga mi daaŋ mana.
44019010	Die ʊ dagɩ wa die bɩna ale ta vuodiekemba mana die dɩ benne Asia tɩŋgbaŋka ma wa ta yi Juu vuosi yaa buurigaasɩ die dɩ wʊŋ tɩ Yɔmʊtieŋ wɩaha.
44019011	Saŋka mi Ŋmɩŋ die dɩ yɩ Pɔɔli hagɩrɩŋ ʊ tʊma mamachi tʊnkpɩɩma.
44019012	Die vuosi bataŋ die dɩ nagɩ garɩ diekemba dɩ gbɩna Pɔɔli nyɩŋgbanɩŋ a chiihe gara vuodiekemba dɩ yʊagɩna jigiŋ ta garɩtɩ gie dɩ vasa be yese alaafɩa, ta jɩmbɩatɩ dɩ nyɩna ba ma.
44019013	Die Juu dembisi bataŋ die dɩ piili a dɩdɩa a mɩa dɩ ba vʊarɩ jɩmbɩatɩ vuosi ma aŋaŋ tɩ Yɔmʊtieŋ saaŋ ma. Die ba ŋaŋ balɩ yɩ jɩmbɩatɩtɩ dɩ “N yɩa nɩ nʊaŋ, Yisa dieke Pɔɔli dɩ balala ʊ wɩaha saaŋ ma dɩ nɩ keŋ nyɩŋ.”
44019014	Die Ŋmɩŋ kɩkaabɩtɩba jakʊʊŋ ba wasɩnana Sikeva ballɩ bayʊpɔyɩ dɩ yie naa.
44019015	Ama jɩmbɩakʊ die dɩ balɩ a yɩ ba dɩ, “N sɩba vuodieke Yisa dɩ yine ta wʊŋ Pɔɔli wɩa, ta nɩnɩŋ nɩŋ mɩnɩa yine nɩ?”
44019016	Womi daa dieke jɩmbɩatɩ dɩ yalla wa die dɩ yugi a jʊalɩ ba a nɩgɩ ba pam ta yi ba daŋŋa a chɩɩrɩ ba garɩtɩ, ba chɩgɩ nyɩŋ tigiri me yɔrɩ.
44019017	Die Juu vuosisi aŋaŋ buurigaasɩsɩ dɩ benne Efesusi ma wa dɩ wʊŋ naa wa, die dɩ yi be ŋmaamɩŋ pam ta bɩrɩ tɩ Yɔmʊtieŋ Yisa saaŋ pam.
44019018	Die Yisa dɩdɩɩsɩrɩba pam die dɩ piili a bala wʊbɩatɩ diekemba ba yine a yɩa vuosisi yaalɩŋ ma.
44019019	Ta vuodieke die dɩ yalla yuŋ die chii ba gbaŋtɩ a keŋ nyɩŋ a jʊʊ ha daadamba nine me. Die gbaŋtɩ gie ligire die yi sɩba ligire bie tuse baŋɩsɩ-nʊ.
44019020	Naa chɩaŋ ma tɩ Yɔmʊtieŋ wɩaha die dɩ mʊʊlɩ ga jigiŋ mana ta bɩ gʊta aŋaŋ hagɩrɩŋ.
44019021	Genhe mana kʊaŋ chaaŋ die Ŋmɩŋ Halɩkasɩka die dɩ vaa Pɔɔli dɩ saŋ dɩ ʊ ga kaagɩ Masedonia aŋaŋ Akaya ta tɩaŋ ga Jerusalemi. Ta die baarɩ “Maŋ keŋ nyɩŋ mi n nan ga Romi.”
44019022	Die wɩa die ʊ tʊŋ ʊ susuŋŋiru bale, Timoti aŋaŋ Erasitusi dɩ ba ga Masedonia ma, ama die ʊ wɩarɩ Asia tɩŋgbaŋ ma daraa ale.
44019023	Saŋka mi die wumugisike pam die dɩ nan yaa gamma sie dieke tɩ Yɔmʊtieŋ dɩ dagɩna wɩa.
44019024	Die macheeri wʊnyɩ ba wasɩnana Demetirusi, die ʊ naga siliva a wʊnsa juobisi sɩba ba ŋmɩŋ Diana jɩamɩŋ juoku, ta die tʊʊmaha dɩ yɩa ʊ tʊntʊntɩba nyʊarɩ pam.
44019025	Die wɩa die ʊ wa ʊ tʊntʊntɩba mana aŋaŋ vuodieke dɩ tʊnnana ʊ tʊʊmaha chanchaaŋ a lagɩsɩ a balɩ yɩ ba dɩ, “N zʊamba, nɩ sɩba a baarɩ tɩ yese tɩ nyʊarɩ a nyɩna tɩ tʊʊmaha gie mi.
44019026	Nɩ gbaŋ gbaŋ nɩ yeye ta wʊŋ wudieke Pɔɔli dɩ yinene. Ʊ baarɩ dɩ ŋmɩna diekemba vuota dɩ wʊnsɩna ka yi ŋmɩna, ta bɩagɩ a tarɩgɩ vuosi pam yɩaŋ Efesusi ma giena aŋaŋ Asia lʊga mana.
44019027	Vuosi nan piili a bala wʊbɩatɩ yaa gamma tɩ tʊʊmaha, ba kaaŋ bɩ yɩ Diana jɩamɩŋ juoku jɩlɩma, ŋmɩŋ dieke Asia aŋaŋ dʊnɩa mana dɩ jɩanna. Ba nan daaŋ tɩ ŋmɩŋ kpɩɩkʊ Diana wɩa.”
44019028	Die kpɩkpaakʊ dɩ wʊnna naa wa ba jɩɩ sɩnyɩɩrɩŋ ta piili a nata dɩ, “Tɩnɩŋ Efesusi vuosi ŋmɩŋ Diana yiwo ŋmɩŋ kpɩɩŋ.”
44019029	Ta tɩka mana die dɩ dɔŋ. Ta ba yigi Gayusi aŋaŋ Arisitakusi vuodiekemba die dɩ dɩna Pɔɔli a nyɩŋ Masedonia a keŋ wo a nagɩ ba ga tɩka lagɩmɩŋ jigiŋ.
44019030	Pɔɔli die dɩ yaala ʊ nyɩŋ ga a balɩ wɩa a yɩ vuosisi ama Yisa dɩdɩɩsɩrɩba die ka yɩ wa sieŋ.
44019031	Die tɩka nyɩŋkʊraha bataŋ die dɩ yine Pɔɔli zʊalɩŋ die dɩ tʊŋ vuoŋ dɩ ʊ keŋ a balɩ wa dɩ ʊ da keŋ keŋ lagɩŋkʊ jigiŋ.
44019032	Saŋka mi die vuodiekemba die dɩ benne lagɩŋkʊ jigiri die dɩ nata tɔra tɔra ta vuoŋ mana ka sɩba wudieke ʊ yinene, ta pam dɩaŋ dɩ ka sɩba lagɩŋkʊ chɩaŋ.
44019033	Ta Juu vuosisi nɩŋŋandɩɩsɩrɩba pam die kpaŋŋɩ daa wʊnyɩ ba wasɩnana Alekizanda a nyɩŋ zieŋ kpɩkpaakʊ nɩŋŋa a piili a bala wa wudieke ʊ baaŋ nan balɩ. Ta Alekizanda die dɩ kɔtɩ ʊ nuuŋ ŋmɩŋsikpeŋ ta mɩa dɩ ʊ dagɩ wudieke dɩ yinene wo chɩaŋ.
44019034	Ama kpɩkpaakʊ die dɩ mɩŋŋɩna dɩ ʊ yiwo Juu vuoke ba mana die dɩ natɩ die hawasɩ ale dɩ “Tɩnɩŋ Efesusi ŋmɩnnɩ Diana yiwo ŋmɩŋ kpɩɩŋ.”
44019035	Ka kpatɩŋ ta tɩka jakʊʊŋ dɩ yi kpɩkpaakʊ dɩ tarɩ watɩ, ta baarɩ dɩ, “Nɩnɩŋ Efesusi vuosi, mɩnɩa benne dʊnɩa ka gie me ta ka sɩba dɩ Efesusi vuosi gbarɩna ta daansa Diana ŋmɩŋ kpɩɩŋ juoku. Mɩnɩa kana ka sɩba dɩ ʊ buubu die dɩ nyɩnna ŋmɩŋsikpeŋ a keŋ sʊʊŋ wa bie wo giena?
44019036	Vuoŋ wori a baaŋ bɩagɩ a chiisi wɩɩrɩ gie, die wɩa nɩ fɩalɩ nɩ gbaŋ ta nɩ da keŋ yi wudieke dɩ kana ka mʊ.
44019037	Nɩ chii wo vuosi gie keŋ juu gie, vuodiekemba dɩ kana ka gaarɩ tɩ jɩaŋkʊ juoku jaaŋ yaa a balɩ wʊbɩatɩ a yɩ tɩ ŋmɩŋ Diana.
44019038	Dɩɩ yi Demetirusi aŋaŋ ʊ tʊntʊntɩba dɩ yaa wɩɩŋ aŋaŋ vuosi gie, tɩ yaa sarɩya diile juone aŋaŋ sarɩya diiriŋ, nɩ vaa ba yaa ba wɩa ga mi.
44019039	Ama dɩɩ yi nɩ yaala nɩ yi wɩɩŋ a tɩaŋ die, die nɩŋ dɩ mʊ nɩ yaa wɩɩrɩ keŋ wo tɩka nyɩŋkʊra nɩŋŋa.
44019040	Romani vuosi nan bɩagɩ galɩŋ tɩ yaa gamma wudieke tɩ yine jinne wo. Dama tɩ gbaŋ gbaŋ tɩ kaaŋ bɩagɩ a balɩ watɩtɩ gie chɩaŋ.”
44019041	Die ʊ bala naa a kpatɩ kʊaŋ chaaŋ ʊ taaŋ vuosisi.
44020001	Die watɩtɩ dɩ tɩanna kʊaŋ chaaŋ Pɔɔli die dɩ wa Yisa dɩdɩɩsɩrɩba a kpaŋŋɩsɩ ba ta die taaŋ ba ta nyɩŋ ga Masedonia.
44020002	Die ʊ dɩa ga mi chaakʊ tɩgɩsɩ mana a kpaŋŋɩsa Yisa dɩdɩɩsɩrɩba aŋaŋ wɩa pam. Ka kpatɩŋ die ʊ wa ga Giriisi,
44020003	ta die bie mi a ga tʊgɩ chɩɩtɩ ataa. Ka kʊaŋ chaaŋ die ʊ gɔmɩsɩ dɩ ʊ ga Siiria ta die mɩŋŋɩ dɩ Juu vuosisi saŋya mɩŋ a gbarɩ wa; naa chɩaŋ mana die ʊ saŋ dɩ ʊ yiŋŋi a daagɩ Masedonia a ga.
44020004	Die vuodiekemba die dɩ gʊtɩna ʊ ma wa die yiwo Sopata, Pirusi bʊa ta nyɩŋ Beria aŋaŋ Arisitakusi aŋaŋ Sekondusi vuodiekemba die dɩ nyɩnna Tesalonika. A nagɩ Gayusi vuodieke dɩ nyɩnna Debe, aŋaŋ Tichikusi aŋaŋ Tirofimusi vuodiekemba die dɩ nyɩnna Asia tɩŋgbaŋ ma aŋaŋ Timoti.
44020005	Die ba woliŋ dii tɩ nɩŋŋa ga a chɩɩsa tɩ Tiroasi ma.
44020006	Die dʊʊga dieke ba dinene paanʊ ta ka nagɩ dabɔtɩ a yi dɩ kenne a tɩaŋ wa kʊaŋ chaaŋ, die tɩ nagɩ haarɩŋ a nyɩŋ Filipi, a gara Tiroasi. Daraa anʊ kʊaŋ chaaŋ die tɩ ga haarɩ ba Tiroasi ma, ta die bie mi daraa ayʊpɔyɩ.
44020007	Die ka davʊʊsɩkɩrɩ daraaŋ jɩŋmɩŋ, die tɩ lagɩsɩ taŋ dɩ tɩ dii tɩ Yɔmʊtieŋ nyindiike. Pɔɔli die dɩ bala Ŋmɩŋ wɩa a yɩa vuosisi die a ga tʊgɩ tanseese dama die ʊ baa ʊ nyɩŋ wa tɩka ma ka tʊnvʊʊsa.
44020008	Die popolisi pam die benne juodieke ma tɩ lagɩsɩna jarɩnbɩsaka sikpeku.
44020009	Die dalʊakɩŋ wʊnyɩ die ba wasɩnana Yutikusi die dɩ kalɩ a takɔrɔ ma, ta Pɔɔli die dɩ balala wɩaha gbieŋ die dɩ faasɩ yigi Yutikusi. Ta die keŋ gʊʊrɩ ta yiŋŋi nan kʊaŋ a nyɩŋ jarɩnbɩsaka bʊtaa wa ma a keŋ nan tɩŋgbaŋ. Die ba sʊʊŋ nagɩ wa ta ʊ kpiye mɩŋ.
44020010	Die Pɔɔli die dɩ sʊʊŋ ga a sʊʊŋ zʊʊrɩ Yutikusi ma a nagɩ wa aŋaŋ ʊ nuusi ta baarɩ dɩ, “Nɩ da vaa nɩ sʊgɩtɩ chʊʊsɩ ta ʊ ka kpiye.”
44020011	Pɔɔli die dɩ wa jʊalɩ ga jarɩnbɩsaka sikpeŋ a gbieri paanʊ tɩ aŋaŋ wa dɩ ŋɔbɩ. Ka kʊaŋ chaaŋ ʊ bɩ mʊʊlɩ Ŋmɩŋ wɩaha die tʊŋ die dɩ ga vʊʊŋ ta ʊ wa ga.
44020012	Die Yisa dɩdɩɩsɩrɩŋ die dɩ ga nagɩ dalʊagɩkɩrɩ ta ʊ bie ʊ mɩsɩ ma, ba yaa wa a kuli tigiŋ aŋaŋ sʊgɩfɩalɩŋ.
44020013	Pɔɔli die dɩ saŋ dɩ ʊ chʊŋ nagɩsɩ a ga Asosi ama tɩ vuotɩalɩkaha die dɩ nagɩ haarɩŋ a woliŋ ga mi, mi die tɩ baa tɩ nagɩ wa.
44020014	Die ʊ haarɩna tɩ Asosi ma die ʊ keŋ juu haarɩkʊ die tɩ dɔŋ ga Mitilene.
44020015	Ka tʊnvʊʊsa die tɩ keŋ jigiŋ kaanɩ dɩ gbine Kiyosi ta ka tʊnvʊʊsa dɩaŋ die tɩ ga tʊgɩ Samosi. Ka tʊŋ die dɩ bɩ vʊŋ tɩ ga tʊgɩ Militusi.
44020016	Pɔɔli die wɔŋ saŋ mɩŋ dɩ ʊ dɔŋ tɩaŋ Efesusi dama die ʊ ka yaala ʊ yʊasɩ Asia tɩŋgbaŋ ma. Die ʊ yaala lagɩ lagɩ dɩ ʊ ga tʊgɩ Jerusalemi ʊ tɩŋ nan bɩagɩ a tʊgɩ dʊʊga dieke ba wasɩnana Pentikosi daraaŋ.
44020017	Die Pɔɔli die dɩ tʊŋ tʊntʊmɩŋ a nyɩŋ Militusi dɩ Yisa dɩdɩɩsɩrɩŋ nyɩŋkʊraha mana die dɩ benne Efesusi keŋ haarɩ wa mi.
44020018	Die ba kenne tʊgɩ mi wo ʊ balɩ ba dɩ, “Nɩ sɩba wudieke mana n yine saŋŋa dieke n wolinne a keŋ Asia ma ta bie nɩ jigiŋ.
44020019	Die Juu vuosi bataŋ die dɩ saŋ yaa gamma n ma ta die vaa maŋ dii wahala aŋaŋ zɔɔlɩŋ pam. Ama die maŋ tʊma Ŋmɩŋ tʊʊma ta sʊʊna n gbaŋ tɩŋgbaŋ.
44020020	Die n mʊʊlɩnana Ŋmɩŋ wɩaha yaalɩŋ ma wa aŋaŋ nɩ tige me wo, die n ka lɔbɩrɩ wudieke dɩ baaŋ suŋŋi nɩ.
44020021	Die n balɩ Juu vuosisi aŋaŋ buurigaasɩsɩ dɩ ba vaa tʊntʊmbɩatɩ yiile ta dɩa Ŋmɩŋ sieŋ ta yi tɩ Yɔmʊtieŋ Yisa yada.
44020022	“Ama lele n tuone Ŋmɩŋ Halɩkasɩ nʊarɩ wɩa maŋ gara Jerusalemi ama ta ka sɩba wudieke dɩ baaŋ nan yi mɩŋ mi.
44020023	Ama n dɩna dɩ dɩa tɩgɩsɩ mana Ŋmɩŋ Halɩkasɩka ŋaŋ balɩ yɩ mɩŋ dɩ dansarɩka juule aŋaŋ wahala gbara mɩŋ Jerusalemi ma.
44020024	Ama n ka daansɩya ta n mɩsɩ yiwo jaaŋ, dama manɩŋ n yaala n tʊŋ tʊŋ dieke tɩ Yɔmʊtieŋ Yisa dɩ yɩna mɩŋ wa a kpatɩ, ta tʊʊmaha yiwo dɩ n mʊʊlɩma wʊvɩɩŋ dieke dɩ dagɩnana Ŋmɩŋ zɔɔlɩnchɩgɩla wa.
44020025	“Die n dɩ dɩa mɩŋ jige a mʊʊla Ŋmɩŋ naarɩ wɩa a yɩa nɩ. Ta lele, n sɩba a baarɩ nɩ wʊnyɩ kaaŋ bɩ ye mɩŋ bɩbra.
44020026	Die wɩa jinne n bala nɩ aŋaŋ nɩŋŋmɩna dɩ dɩɩ yi nɩ wʊnyɩ dɩ bɩa n nuuŋ bɩ wo ʊ ma.
44020027	Dama manɩŋ n bala nɩ wudieke mana Ŋmɩŋ dɩ yaalala dɩ nɩ sɩmma.
44020028	Die wɩa nɩ mɩŋŋɩ pɔgɩlɩ nɩ gbaŋ aŋaŋ Yisa dɩdɩɩsɩrɩba Ŋmɩŋ Halɩkasɩka dɩ nagɩna yi nɩ nuusi me dɩ nɩ yi ba nɩŋŋandɩɩsɩrɩba ta daansɩma ba wa. Nɩ yi sɩba yiyagɩrɩŋ a yɩ Yisa dɩdɩɩsɩrɩba. Dɩ yiwo banɩŋ vuodiekemba ʊ gbatɩna a taaŋ aŋaŋ ʊ gbaŋ gbaŋ ʊ Bʊadembiŋ Yisa zɩŋ.
44020029	N sɩba a baarɩ n garɩŋ kʊaŋ chaaŋ vuobɩatɩ bataŋ nan keŋ a chʊʊsɩ Yisa dɩdɩɩsɩrɩba bataŋ sɩba gbaanchʊra dɩ ŋaana yige yiise dene wo.
44020030	Ta saŋŋa bɩ kieŋ ta vuosi bataŋ nan daansɩ nyɩŋ nɩ gbaŋ gbaŋ nɩ jigiŋ a chɩɩba ŋmɩŋchɩbɩsɩ dɩ ba tarɩgɩ Yisa dɩdɩɩsɩrɩba yɩaŋ aŋ ba dɩa ba.
44020031	Die wɩa nɩ gbara nɩ gbaŋ ta tɩɩnsɩma die n kpaanana nɩ aŋaŋ nɩntaantɩ yuŋ aŋaŋ ŋmɩntʊasɩ die bɩna ataa wa.
44020032	“Lele manɩŋ n nagɩ nɩ yie Ŋmɩŋ nuusi me aŋaŋ ʊ zɔɔlɩnchɩgɩla wɩaha, wɩɩrɩ gie nan bɩagɩ suŋŋi nɩ ta yɩ nɩ jadieke dɩ yine nɩ sɩɩtɩ sɩba Ŋmɩŋ vuosi.
44020033	Nɩ gbaŋ nɩ sɩba a baarɩ n ka wɔŋ yaala vuoŋ ligire yaa ʊ nyinyeeke.
44020034	Nɩ gbaŋ gbaŋ nɩ sɩba a baarɩ dɩ die n nagɩ wa n nuusi gie a tʊma tʊʊma a yaala jadieke manɩŋ aŋaŋ n chanchaalɩba dɩ yaalala.
44020035	Die n yine wudieke mana, dagɩya dɩ nɩ yallɩma nɩŋŋmɩna aŋaŋ tʊʊma ta bɩagɩ a suŋŋime wabɩtɩ, ta tɩɩnsɩma tɩ Yɔmʊtieŋ Yisa die dɩ bala dɩ, ‘Sʊgɩfɩalɩŋ pam nan yi vuodieke dɩ yɩnana piini a tɩaŋ vuodieke dɩ tuosinene.’ ”
44020036	Pɔɔli die dɩ balɩna naa a kpatɩ wa kʊaŋ chaaŋ, die ʊ sʊʊŋ gbirigi aŋaŋ ba ta jʊʊsɩ Ŋmɩŋ.
44020037	Die ba yaala ba taaŋ wa saŋŋa dieke wo, zɔɔlɩŋ die dɩ yigi ba mana ba mana die dɩ kʊma ta nagɩ ba nuusi a goori wo.
44020038	Die ba sʊgɩtɩ die faasɩ chʊʊsɩ mɩŋ aŋaŋ ʊ bala ba dɩ “Nɩ kaaŋ bɩ ye mɩŋ bɩbra.” Die ba beeli wo a ga haarɩkʊ jigiŋ.
44021001	Die tɩ balɩ a taaŋ ba ta nagɩ haarɩŋ a ga Kosi. Ka tʊnvʊʊsa die tɩ ga tʊgɩ Rodesi, ta bɩ nyɩŋ mi a nagɩ haarɩkʊ a ga Patara.
44021002	Mi die tɩ ye haarɩŋ dɩ ganana Fonisia tɩŋgbaŋ ma, die tɩ juuke a ga.
44021003	Saŋŋa dieke tɩ kenne yese Saapurusi tɩ daagɩ tɩ nuugalɩ chaaŋ a ga Taya, Siiria tɩŋgbaŋ ma. Mi die ba baa ba vʊarɩ chiititi a nyɩŋ haarɩkʊ ma.
44021004	Mi die tɩ ye Yisa dɩdɩɩsɩrɩba bataŋ ta die bie ba jigiŋ a ga tʊgɩ daraa ayʊpɔyɩ. Ŋmɩŋ Halɩkasɩka die dɩ vaa ba balɩ Pɔɔli dɩ ʊ da keŋ ga Jerusalemi.
44021005	Ama daraa ayʊpɔyɩ wa kʊaŋ chaaŋ die tɩ bɩ piili chɔnɩŋ bɩbra. Die dembisisi mana aŋaŋ ba hɔgʊba aŋaŋ ba ballɩ die dɩ beeli tɩ a nyɩŋ tɩka ma a ga tʊgɩ mʊgɩrɩ nʊaŋ, mi die tɩ mana die dɩ sʊʊŋ a gbirigi a jʊʊsɩ Ŋmɩŋ.
44021006	Die tɩ wana a balɩ taaŋ tamba wa die tɩ juu haarɩkʊ ta ba yiŋŋi kuli tigiŋ.
44021007	Die tɩ nagɩ haarɩkʊ a nyɩŋ Taya a ga Tolemayisi. Mi die tɩ ga waasɩ Yisa dɩdɩɩsɩrɩba ta wɩarɩ ba jigiŋ dabalɩmɩŋ.
44021008	Ka tʊnvʊʊsa die tɩ ga tʊgɩ Siisiria ta die ga juu Filipi vuodieke die dɩ mʊʊlɩnana Yisa wʊvɩɩnaha tigiŋ ta die bie mi. Die ʊ yiwo dembisi bayʊpɔyɩ diekemba die ba vʊarɩna Jerusalemi ma dɩ ba yi susuŋŋiribe wʊnyɩ.
44021009	Die ʊ yaa wa hɔgʊlɩaŋ banɩɩsa vuodiekemba dɩ yene ka yallɩya, ta ba gbaŋ die dɩ bala Ŋmɩŋ wɩa.
44021010	Die tɩ bie mi daraa pam ta Ŋmɩŋ naazʊa wʊnyɩ ba wasɩnana Agabusi die dɩ nyɩŋ Judia ma a keŋ mi.
44021011	Die ʊ keŋ tɩ jigiŋ a nagɩ Pɔɔli gbanɩŋ a bɔbɩ ʊ gbaŋ gbaŋ ʊ nuusi aŋaŋ ʊ nagɩsɩ ta baarɩ dɩ, “Naa Ŋmɩŋ Halɩkasɩka dɩ balɩ dɩ Juu vuosi nan bɔbɩ gbaŋkʊ gie tieŋ sɩba naa Jerusalemi ma, ta nagɩ wa yi buuri gaasɩsɩ nuusi me.”
44021012	Die tɩ wʊnna naa, tɩnɩŋ aŋaŋ vuoŋ banɩŋ ba mana die dɩ jʊʊsɩ Pɔɔli dɩ ʊ da keŋ a ga Jerusalemi ma.
44021013	Ama die ʊ yiŋŋi a balɩ tɩ dɩ, “Bɩa nɩ kʊma ta chʊʊsa n sʊŋ? N ka yiwo siri dɩ ba bɔbɩ mɩŋ Jerusalemi ma nyɩɩna ma, ama n yiwo siri dɩ n kpi mi tɩ Yɔmʊtieŋ Yisa wɩa.”
44021014	Die tɩ kana ka bɩagɩ a balɩ a tarɩgɩ ʊ sʊŋ wɩa, die tɩ baarɩ dɩ, “Tɩ Yɔmʊtieŋ vaa fʊ dʊŋŋʊ yi.”
44021015	Die tɩ yine daraa aŋmɩna mi kʊaŋ chaaŋ die tɩ gɔmɩsɩ tɩ nyinti a nyɩŋ ga Jerusalemi.
44021016	Ta Yisa dɩdɩɩsɩrɩŋ bataŋ die nyɩna Siisari wa gbaŋ die dɩ tɩ a ga mi, ta yaa tɩ ga Minasoni tigiŋ me, mi die tɩ baa tɩ bemme. Manasoni die nyɩŋ wa Saapurusi ta die yi Yisa dɩdɩɩsɩrɩkʊraha wʊnyɩ.
44021017	Die tɩ gana a ga tʊgɩ Jerusalemi wa, Yisa dɩdɩɩsɩrɩba die dɩ mɩŋŋɩ a tuo tɩ chaantɩ aŋaŋ sʊgɩfɩalɩŋ.
44021018	Ka tuŋ vʊʊsa Pɔɔli die dɩ nagɩ tɩ dɩ tɩ ga waasɩ Jemisi. Die Yisa dɩdɩɩsɩrɩba nyɩŋkʊraha mana die bie mi.
44021019	Pɔɔli die dɩ waasɩ ba mana ta balɩ ba wudiekemba mana Ŋmɩŋ dɩ yine a yɩ vuodiekemba dɩ kana ka yi Juu vuosisi, wʊnɩŋ Pɔɔli tʊʊma wɩa.
44021020	Die ba wʊnna naa kʊaŋ chaaŋ die ba mana dɩ bɩrɩ Ŋmɩŋ ta die balɩ Pɔɔli dɩ, “Tɩ nɩmbʊa Pɔɔli, sɩba a baarɩ Juu vuosi tuse tuse bɩrɩna Yisa dɩdɩɩsɩrɩŋ ta ba mana dɩ bɩ dɩ Mosisi mɩraha keŋ keŋ keŋ.
44021021	Ama ba balɩ ba mɩŋ fʊ wɩa dɩ daga Juu vuodiekemba mana dɩ benne buurigaasɩ tɩŋgbaŋ ma wa dɩ ba vaa Mosisi mɩraha taaŋ, ta bɩ balɩ dɩ ba da gobi ba dembibisi kɔla ta da bɩ dɩa Juu vuosi chʊaraha.
44021022	Bɩa tɩ baaŋ yi lele ba wʊnna dɩ keŋye naa?
44021023	Die wɩa yi wudieke tɩ bala fʊ. Dembisi banɩɩsa benne giena ta kaa kaatɩ aŋaŋ Ŋmɩŋ.
44021024	Die wɩa gamma aŋaŋ ba a ga wʊnsɩ nɩ gbaŋ ta tuŋ ba wʊnsɩkʊ ligirehe ta nɩ wa wʊŋ nɩ sikpigile. Fʊ yi naa vuoŋ mana nan dɩ sɩba dɩ wudieke ba bala yaa gamma fʊ ma wa ka yi wusie, ba nan dɩ sɩba a baarɩ fʊ gbaŋ dɩ Mosisi mɩraha mɩŋ.
44021025	Ama buurigaasɩsɩ die dɩ bɩrɩna Yisa dɩdɩɩsɩrɩba nɩŋ tɩ wɔŋ maagɩ wa gbanɩŋ a yɩ ba dɩ ba da keŋ a dii nyindiike dieke ba kaabɩna a yɩ bugile, yaa a ŋɔbɩma zɩŋ yaa dɔŋ dieke ba ŋmʊna a kʊʊ, ta bɩ vʊarɩ ba gbaŋ a nyɩŋ daakpana aŋaŋ hɔgʊkpana tʊʊma ma.”
44021026	Naa chɩaŋ ma ka tʊnvʊʊsa Pɔɔli die dɩ nagɩ dembisi wʊnɩŋ aŋaŋ banɩŋ mana die dɩ wʊnsɩ ba gbaŋ ta juu Ŋmɩŋ jɩamɩŋ juokpeŋkpɩɩkʊ ma a dagɩ daa dieke ba bala ba wʊnsɩ ba gbaŋ a kpatɩ wa aŋaŋ saŋŋa dieke ba bala ba kaabɩ a yi ba wʊnyɩ mana.
44021027	Die daraa ayʊpɔyɩ daraaŋ dɩ gbinene die Juu vuosi bataŋ die dɩ nyɩna Asia tɩŋgbaŋ ma die dɩ ye Pɔɔli Ŋmɩŋ jɩamɩŋ juokpeŋkpɩɩkʊ sʊŋ ta die wa kpɩkpaaŋ a keŋ lagɩŋ ta piili a tuole wo.
44021028	Ta die nata dɩ, “Juu vuosi! Nɩ suŋŋi tɩ. Daa wa gie dɩna dɩ dɩa a bala wʊbɩatɩ yaa gamma tɩ tɩŋgbaŋka gie aŋaŋ Mosisi mɩraha aŋaŋ Ŋmɩŋ jɩamɩŋ juokpeŋkpɩɩkʊ gie. Ta lele a bɩ nagɩ vuodiekemba dɩ kana ka yi Juu vuosi a keŋ juu Ŋmɩŋ jɩamɩŋ juokpeŋkpɩɩkʊ gie a yi ke dɩgɩntɩ.”
44021029	Die ba balɩ wa naa dama, die ba ye wo Tirofimusi vuodieke dɩ nyɩna Efesusi aŋaŋ Pɔɔli tɩka sʊŋ ta yile dɩ Pɔɔli nagɩ wa mɩŋ a ga juu Ŋmɩŋ jɩamɩŋ juokpeŋkpɩɩkʊ sʊŋ.
44021030	Die tɩka mana die dɩ dɔŋ ta vuosi mana dɩ chɩgɩ a keŋ lagɩsɩ taŋ a yigi Pɔɔli a datɩ wa a nyɩŋ Ŋmɩŋ jɩamɩŋ juokpeŋkpɩɩkʊ sʊŋ. Die lele wo mi die ba ligi Ŋmɩŋ jɩamɩŋ juokpeŋkpɩɩkʊ sanʊaha mana.
44021031	Die ba wa mɩa dɩ ba kʊʊ Pɔɔli. Womi Romani sojasisi jakʊʊŋ die dɩ wʊŋ dɩ waagɩŋ bala ka nan Jerusalemi ma.
44021032	Die ʊ yi lagɩ lagɩ a nagɩ sojasi aŋaŋ nyɩŋkʊra bataŋ ba chɩgɩ ga jigidieke kpɩkpaakʊ dɩ lagɩsɩna wa. Die kpɩkpaakʊ dɩ dene a ye jakʊʊrɩ aŋaŋ sojasisi die ba vaa Pɔɔli nɩgɩŋ.
44021033	Die sojasisi jakʊʊrɩ die dɩ ga a ga yigi Pɔɔli ta vaa ba bɔbɩ wa chɔrɩsɩ ale ta pɩasɩ ba dɩ, “Mɩnɩa yine daa wa gie? Ta bɩa ʊ yi?”
44021034	Die kpɩkpaakʊ dɩ nata tɔra tɔra. Die ba watɩ wɩa die sojasi jakʊʊrɩ dɩ ka bɩagɩ sɩba wudieke dɩ yine, die wɩa die ʊ yɩ ʊ sojasi nʊaŋ dɩ ba yaa Pɔɔli a jʊalɩ ga ba sojasisi jigiberisikiri.
44021035	Die ba kenne tʊgɩ ka sanʊarɩ kpɩkpaakʊ die dɩ wa faasɩ tʊagɩ die wɩa sojasisi die dɩ nagɩ Pɔɔli a chii.
44021036	Die kpɩkpaakʊ die dɩ dɩɩ ba kʊaŋ a nata dɩ, “Nɩ kʊʊ wa! Nɩ kʊʊ wa!”
44021037	Die sojasisi die dɩ bala ba yaa wa juu wo, ʊ pɩasɩ jakʊʊrɩ dɩ, “N nan bɩagɩ a balɩ wɩɩŋ a yɩ fʊ?” Jakʊʊrɩ die dɩ pɩasɩ wa dɩ, “Lalɩa fʊ yi a bɩagɩ bala Giriiki jabalɩkɩŋ?
44021038	Daa fʊ yine Ijipiti vuoke die dɩ vana waagɩŋ dɩ nan tɩŋgbaŋka mi saŋŋa dieke dɩ tɩanna wa ta die dɩ vuokʊʊla tuse anɩɩsa nɩŋŋa a yaa ba juu hagɩyeŋ?”
44021039	Pɔɔli die dɩ yiŋŋi balɩ dɩ, “Manɩŋ n yiwo Juu vuoŋ, ta ba mɩɩrɩ mɩŋ Taasusi ma, tɩgɩkpɩɩŋ dieke dɩ benne Silisia tɩŋgbaŋ ma. N jʊʊsa fʊ, yi mɩŋ sieŋ aŋ n balɩ wɩa a yɩ kpɩkpaakʊ.”
44021040	Die sojasisi jakʊʊrɩ die dɩ yi wa sieŋ, die Pɔɔli dɩ hagɩ zie a nagɩ ʊ nuuŋ a diiŋ kpɩkpaakʊ ta balɩ ba dɩ ba tarɩ watɩ. Die ba tarɩna watɩtɩ Pɔɔli die dɩ nagɩ Juu vuosi jabalɩkɩŋ a bala wɩa a yɩa ba:
44022001	“N chʊamba aŋaŋ n zʊalɩŋ nɩ wʊmma wudieke n bala n balɩ a yɩ nɩ wa.”
44022002	Die ba wʊnna ʊ bala Juu vuosi jabalɩkɩŋ a yɩa ba wa, die ba tarɩ sɔmm. Womi Pɔɔli dɩ baarɩ dɩ,
44022003	“N yiwo Juu vuoŋ, ta ba mɩɩrɩ mɩŋ Tasusi tɩŋ dieke dɩ benne Silisia tɩŋgbaŋ ma, ama ta ba wubi mɩŋ Jerusalemi ka gie mi. N dɩdagɩrʊ die yiwo Gamaliali ta die ʊ mɩŋŋɩ a dagɩ mɩŋ tɩ chɔɔŋkʊʊlɩba mɩraha. Ta die maŋ paalɩ dɩa Ŋmɩŋ aŋaŋ nɩŋŋmɩna sɩba nɩ mana dɩ dɩna die wo jinne.
44022004	Ta die mugise vuodieke mana die dɩ dɩna tɩ Yɔmʊtieŋ sieku ta kʊʊ bataŋ gbaŋ. Ta die yigi ba dembisi bataŋ aŋaŋ hɔgʊba bataŋ a ligi be dansarɩka sʊŋ.
44022005	Ŋmɩŋ kɩkaabɩtɩba jakʊʊrɩ aŋaŋ tɩka nyɩŋkʊraha nan dii siara dɩ dɩ yiwo wusie. Die ba ŋaaŋ yɩ mɩŋ gbaŋtɩ gbaŋ dɩ n yaa ga Juu vuosi nɩŋŋandɩɩsɩrɩba die dɩ benne Damasikusi ma wa jigiŋ, amʊ n nan bɩagɩ yigi vuodiekemba dɩ dɩna tɩ Yɔmʊtieŋ sieku mi a yaa ba a yiŋŋi keŋ Jerusalemi aŋ ba datɩ ba tɩbɩŋ.
44022006	“Die daaŋ kaanɩ yaa gamma agbaa saŋŋa die maŋ ga gbige Damasikusi, womi die chaankpeŋkpɩɩŋ die dɩ nyɩgɩsɩ bʊnyɩ a chaaŋ giliŋ mɩŋ.
44022007	Die maŋ nan tɩŋgbaŋ ta die wʊŋ lɔlɩŋ dɩ balala a yɩa mɩŋ dɩ, ‘Sɔɔli, Sɔɔli bɩa wɩa fʊ mugise mɩŋ?’
44022008	Die maŋ yiŋŋi a balɩ dɩ, ‘Mɩnɩa yine fʊ n Yɔmʊtieŋ?’ Ta die ʊ yiŋŋi a balɩ mɩŋ dɩ, ‘Manɩŋ n yiwo Yisa, Nazeriti vuoke, manɩŋ n yine vuodieke fʊ mugisinene wo.’
44022009	Die vuodiekemba die dɩ beelinene mɩŋ die ye chaaŋkʊ ama die ba ka wʊŋ lɔlɩkʊ.
44022010	Die maŋ pɩasɩ dɩ, ‘N Yɔmʊtieŋ, bɩa fʊ yaala n yi?’ Womi die ʊ balɩ a yɩ mɩŋ dɩ, ‘Hagɩ a ga Damasikusi, dɩɩ yi fʊ keŋ tʊgɩ mi ba nan dagɩ fʊ fʊ bala fʊ yi wudieke.’
44022011	Die chaaŋkʊ die faasɩ nyɩgɩsɩ mɩŋ die maŋ yɩɩŋ. Die wɩa manɩŋ aŋaŋ vuodiekemba dɩ chʊnnana wa die dɩ datɩ n nuuŋ a yaa mɩŋ a ga Damasikusi ma.
44022012	“Daa wʊnyɩ die benne mi ba wasa wa Ananiasi. Die ʊ yiwo vuodieke dɩ jɩanna Ŋmɩŋ aŋaŋ wusie ta dɩ Mosisi mɩraha ta Juu vuosisi mana die dɩ benne Damasikusi ma die faasɩ yɩa wa jɩlɩma.
44022013	Die ʊ keŋ a zie n jigiŋ ta baarɩ dɩ, ‘N zʊa Sɔɔli, yesime bɩbra.’ Lele womi die maŋ bɩagɩ yese.
44022014	Womi Ananiasi die dɩ balɩ a yɩ mɩŋ dɩ, ‘Ŋmɩŋ dieke tɩ chɔɔŋkʊʊlɩba dɩ jɩanna wa vʊarɩna fʊ dɩ fʊ sɩmma wudieke ʊ yaalala dɩ fʊ yi. Ʊ vʊarɩ fʊ mɩŋ dɩ fʊ ye Masia wa ta bɩ wʊŋ ʊ gbaŋ gbaŋ ʊ lɔlɩŋ.
44022015	Dɩ mʊ fʊ balɩ vuoŋ mana wudieke fʊ yene ta wʊŋ wa.
44022016	Ta lele bɩa fʊ bɩ chɩɩsa? Hagɩ aŋ n sɩɩ fʊ Ŋmɩŋ nyaabʊ, aŋ Ŋmɩŋ vaa fʊ wʊbɩatɩ a chaa fʊ fʊ jʊʊsɩna wa wɩa.’
44022017	“Ta die maŋ yiŋŋi ga Jerusalemi a ga juu Ŋmɩŋ jɩamɩŋ juokpeŋkpɩɩkʊ sʊŋ dɩ n jʊʊsɩ Ŋmɩŋ. Mi die maŋ daansɩ
44022018	a ye tɩ Yɔmʊtieŋ dɩ bala a yɩa mɩŋ dɩ, ‘Yi lagɩ lagɩ a nyɩŋ Jerusalemi ma, dama dɩɩ yi fʊ bala ba n wɩaha ba kaaŋ tuo dii.’
44022019	Die maŋ yiŋŋi a balɩ dɩ, ‘N Yɔmʊtieŋ ba wɔŋ sɩba dɩ die n ŋaaŋ gara Ŋmɩŋ jɩamɩŋ juone me a yige ta nɩga vuodiekemba dɩ tuone fʊ a dii wo.
44022020	Ta saŋŋa dieke die ba kʊna fʊ daansɩatieŋ Sitiiveni wa die n gbaŋ bie mi ta saagɩ dɩ ba kʊʊ wa, ta die zie a gbarɩ kʊkʊʊrɩba nyinyeeke.’
44022021	Ama die tɩ Yɔmʊtieŋ die dɩ balɩ a yɩ mɩŋ dɩ n gamma, ta yɩ mɩŋ nʊaŋ dɩ ʊ nan yaa mɩŋ a ga saasaa vuodiekemba dɩ kana ka yi Juu vuosisi jigiŋ.”
44022022	Die kpɩkpaakʊ die dɩ wʊmma Pɔɔli a ga tʊgɩ saŋŋa dieke ʊ bala naa a kpatɩ wa. Womi die ba piili a nata dɩ, “Nɩ kʊʊ daa wa gie ʊ ka mʊ dɩ ʊ bemme ʊ mɩsɩ ma.”
44022023	Die ba keese ta naga ba garɩtɩ viise ŋmɩŋsikpeŋ ta yɔɔra tantɩ a taana ŋmɩŋsikpeŋ.
44022024	Die Romani sojasisi jakʊʊrɩ die dɩ yɩ nʊaŋ dɩ ba nagɩ Pɔɔli a juu juoku me ta tɩbɩ wa aŋaŋ kpaasɩŋ. Amʊ ʊ nan balɩ wudieke ʊ yine wo ta Juu vuosi gie dɩ nata aŋaŋ wa.
44022025	Die ba bɔbɩ wa a dʊaŋ dɩ ba tɩbɩ wa wa die ʊ pɩasɩ sojasisi nyɩŋkʊraha wʊnyɩ dɩ zene mi dɩ, “Mɩra yɩ sieŋ mɩŋ dɩ nɩ tɩbɩ vuodieke Romani naaŋ wa dɩ yɩna wa sieŋ ta ye ka dii ʊ sarɩya?”
44022026	Die sojasisi jakʊʊrɩ dɩ wʊnna naa wa die ʊ ga ba nɩŋŋandɩɩsɩrʊ jigiŋ a baarɩ dɩ, “Bɩa fʊ yie? Daa wa gie yiwo vuodieke ta Romani naaŋ wa dɩ yɩna wa sieŋ.”
44022027	Sojasisi nyɩŋkʊra nɩŋŋandɩɩsɩrʊ wa die dɩ ga Pɔɔli jigiŋ a pɩasɩ wa dɩ, “Balɩ mɩŋ, yiwo vuodieke ta Romani naaŋ wa dɩ yɩna sieŋ?” Pɔɔli die dɩ yiŋŋi a baarɩ dɩ, “Wa.”
44022028	Sojasisi nyɩŋkʊra nɩŋŋandɩɩsɩrʊ wa dɩ baarɩ dɩ, “Manɩŋ n tʊŋ wo ligire pam ta wa bɩrɩŋ vuodieke Romani naaŋ dɩ yɩna sieŋ.” Ama Pɔɔli die dɩ yiŋŋi a balɩ wa dɩ, “Manɩŋ nɩnɩŋ ba wɔŋ mɩɩrɩ mɩŋ mɩŋ aŋaŋ kanɩŋ sieku.”
44022029	Die dembiŋ diekemba dɩ mɩnana dɩ ba tɩbɩ wa ta pɩasɩ wa wʊpɩasɩka ha die dɩ yiŋŋi kʊaŋ lagɩ lagɩ. Ta die ŋmaamɩŋ die yigi sojasisi nyɩŋkʊraha nɩŋŋandɩɩsɩrʊ wa gbaŋ die ʊ mɩŋŋɩna dɩ ʊ vaa ba bɔbɩ wa vuodieke Romani naaŋ wa dɩ yɩna wa sieŋ aŋaŋ chɔrɩmaha wɩa.
44022030	Die ka tʊnvʊʊsa die sojasisi nyɩŋkʊraha nɩŋŋandɩɩsɩrʊ wa dɩ yaala ʊ mɩŋŋɩ wudieke wɩa Juu vuosisi nɩŋŋandɩɩsɩrɩba die dɩ bala dɩ Pɔɔli yi chʊʊsɩ mɩŋ. Die wɩa die ʊ vaa ba vʊarɩ chɔrɩmaha Pɔɔli ma ta die yɩ nʊaŋ dɩ Ŋmɩŋ kɩkaabɩtɩba nyɩŋkʊraha aŋaŋ tɩka nyɩŋkʊraha lagɩŋ. Womi die ʊ yaa Pɔɔli a keŋ juu ta vaa ʊ zie ba nɩŋŋa.
44023001	Pɔɔli die dɩ daansɩ nyɩŋkʊraha die dɩ lagɩsɩna wa nine mi die ta die keŋ a baarɩ dɩ, “N nɩmballɩ, n ka chɩɩlɩya n sʊŋ ma yaa gamma n beriŋ Ŋmɩŋ nɩŋŋa a yaa keŋ tʊgɩ jinne.”
44023002	Die Ŋmɩŋ kɩkaabɩtɩba jakʊʊŋ Ananiasi die dɩ yɩ vuodiekemba dɩ zene Pɔɔli lʊgɩrɩ nʊaŋ dɩ ba nɩgɩ ʊ nʊaŋ ma.
44023003	Pɔɔli die dɩ balɩ a yɩ wa dɩ, “Fʊnɩŋ gaamɩŋ dieke ba pentine jayɩalɩŋ a zieŋ, Ŋmɩŋ nan nɩgɩ fʊnɩŋ. Kalɩ wa giena a die mɩŋ sarɩya aŋaŋ Mosisi mɩraha ta bɩ balɩ dɩ ba nɩgɩ mɩŋ ta chʊʊsɩ mɩraha dama tɩ mɩraha ka yi sieŋ dɩ ba nɩgɩ vuoŋ.”
44023004	Dembiŋ diekemba dɩ zene gbigi Pɔɔli wa die dɩ balɩ wa dɩ, “Fʊ ka sɩba a baarɩ dɩ zɩa wa Ŋmɩŋ kɩkaabɩtɩba jakʊʊŋ?”
44023005	Pɔɔli die dɩ yiŋŋi a balɩ ba dɩ, “N nɩmballɩ, n ka sɩba a baarɩ dɩ ʊ yiwo Ŋmɩŋ kɩkaabɩtɩba jakʊʊŋ. Ŋmɩŋ gbaŋkʊ balɩ tɩ dɩ tɩ da keŋ a balɩ wʊbɩatɩ a yɩ tɩ nɩŋŋandɩɩsɩrɩba.”
44023006	Die Pɔɔli dɩ mɩŋŋɩna dɩ lagɩŋkʊ nyɩŋkʊraha bataŋ die yiwo Sadusisi ta bataŋ dɩaŋ dɩ yi Farasisi die ʊ baarɩ dɩ, “N nɩmballɩ n yiwo Farasi vuoŋ ta bɩ yi Farasisi vuoŋ bʊa. Ba die mɩŋ sarɩya giena dama n tuo dii mɩŋ dɩ kunti nan daansɩ hagɩ kuŋ me.”
44023007	Die ʊ bala naa kpatɩ wa, nɩnhagɩrɩŋ die dɩ nan Farasisi aŋaŋ Sadusisi sʊnsʊŋ ta die ba puo bule.
44023008	(Dama die Sadusisi vuosisi die tuo dii dɩ kunti kaaŋ daansɩ hagɩ kuŋ mi ta bɩ baarɩ dɩ malakasi yaa haalɩtɩ wori: Ama Farasisi vuosisi nɩŋ die tuo wo wɩa ataa wa gie mana a dii.)
44023009	Die wɩa die ba wa faasɩ nata ta mɩraha dɩdagɩrɩba bataŋ die dɩ yine Farasisi vuosisi die dɩ hagɩ zie ta baarɩ dɩ, “Tɩnɩŋ tɩ ka ye wudieke daa wa gie dɩ yine chʊʊsɩ, dɩ nan bɩagɩ yi haalɩŋ yaa malaka bala wɩaha a yɩa wa.”
44023010	Die nɩnhagɩrɩbʊ die dɩ wa faasɩ ga tʊa ta ŋmaamɩŋ die dɩ yigi sojasisi nyɩŋkʊraha nɩŋŋandɩɩsɩrʊ wa dɩ ba nan keŋ yi Pɔɔli daŋŋa. Die wɩa die ʊ yɩ nʊaŋ dɩ ʊ sojasisi juu kpɩkpaakʊ sʊŋ a gbatɩ Pɔɔli a taaŋ a nagɩ wa a yiŋŋi ga ba jigiberisikiri.
44023011	Ka yuŋ tɩ Yɔmʊtieŋ die dɩ keŋ zie Pɔɔli jigiŋ a baarɩ dɩ, “Da vaa ŋmaamɩŋ yalla fʊ, sɩba die fʊ bala n wɩa die Jerusalemi ma wa die gbaŋ gbaŋ fʊ nan balɩ n wɩa Romi ma.”
44023012	Ka tʊnvʊʊsa sʊkʊʊŋ Juu vuosi bataŋ die lagɩsɩ a saŋ. Die ba hʊʊ dɩ ba kaaŋ dii jadiikiŋ yaa a nyu nyaaŋ a ga tʊgɩ saŋŋa dieke ba baaŋ nan kʊʊ Pɔɔli.
44023013	Die vuodiekemba die dɩ sanna wa die tɩaŋ vuosi baŋɩsɩ-nɩɩsa.
44023014	Die wɩa die ba ga Ŋmɩŋ kɩkaabɩtɩba nyɩŋkʊraha aŋaŋ tɩka nyɩŋkʊraha jigiŋ a baarɩ dɩ, “Tɩ lagɩŋ hʊʊ mɩŋ dɩ tɩ kaaŋ dii jaaŋ mana a ga tʊgɩ saŋŋa dieke tɩ baaŋ nan kʊʊ Pɔɔli.
44023015	Die wɩa nɩnɩŋ aŋaŋ lagɩŋkʊ nyɩŋkʊraha ga Romani sojasisi jakʊʊrɩ jigiŋ a paalɩ balɩ sɩba nɩ yaala nɩ paalɩ ye wudieke ʊ yine a chʊʊsɩ. Ta balɩ ba dɩ ba yaa wa keŋ nɩ sarɩya diile jigiŋ. Ama tɩ nan yi siri dɩ tɩ kʊʊ wa ta ʊ wa keŋ juu giena.”
44023016	Ama die Pɔɔli taa bʊa die dɩ wʊŋ ba saŋkʊ, die wɩa die ʊ ga sojasisi jigiberisikiri a balɩ Pɔɔli.
44023017	Pɔɔli die dɩ wʊnna naa wa die ʊ wa sojasisi nyɩŋkʊraha wʊnyɩ a balɩ yɩ wa dɩ, “Yaa dalʊakɩrɩ gie a ga jakʊʊrɩ jigiŋ, ta ʊ yaa wa wɩɩŋ a baa ʊ balɩ wa.”
44023018	Ta nyɩŋkʊraha wʊnyɩ wa die dɩ ʊ nɩŋŋa a yaa wa a ga jakʊʊrɩ jigiŋ a balɩ wa dɩ, “Pɔɔli vuodieke dɩ benne dansarɩka ma wa wana mɩŋ, a balɩ mɩŋ dɩ n yaa dalʊakɩrɩ gie a keŋ fʊ jigiŋ dama ʊ yaa wɩɩŋ a baa ʊ balɩ fʊ.”
44023019	Jakʊʊrɩ die dɩ yigi ʊ nuuŋ me a yaa wa nyɩŋ lʊgɩŋ a pɩasɩ wa dɩ, “Bɩa wɩɩŋ fʊ yaala fʊ balɩ mɩŋ?”
44023020	Ʊ yiŋŋi a balɩ wa dɩ, “Dembisi bataŋ sannana dɩ ba keŋ balɩ fʊ dɩ soriŋ fʊ yaa Pɔɔli a keŋ sʊʊŋ Juu vuosisi nyɩŋkʊra lagɩŋkʊ jigiŋ. Ba nan paalɩ yi sɩba ba yaala ba sɩmma wudieke ʊ paalɩ a yi chʊʊsɩ.
44023021	Ama da keŋ a tɔgɩŋ ba dama dembisi tɩaŋ baŋɩsɩ-nɩɩsa lɔbɩrɩna a gbarɩ wa. Dama ba hʊʊya mɩŋ dɩ ba kaaŋ dii jaaŋ yaa a nyuu nyaaŋ a ga tʊgɩ saŋŋa dieke ba baaŋ nan kʊʊ wa. Ta lele ba wa yiwo siri dɩ ba yi wudiekemba ba sanna wa ta chɩɩsa wudieke fʊ baaŋ nan balɩ.”
44023022	Jakʊʊrɩ die dɩ baarɩ dɩ, “Da keŋ balɩ vuoŋ mana dɩ balɩ mɩŋ wɩɩrɩ gie.” Ta die taaŋ wa ʊ ga.
44023023	Womi die jakʊʊrɩ die dɩ wa ʊ nyɩŋkʊra bale a balɩ ba dɩ, “Nɩ vʊarɩ sojasi kɔbɩsɩ-le aŋaŋ duunjʊalɩtɩŋ baŋɩsɩ-yʊpɔyɩ aŋaŋ tɩŋtaarɩŋ kɔbɩsɩ-le aŋ ba ga Siisiria yuku gie yaa gamma bimbilimiŋ awayɩ saŋŋa.
44023024	Ta nɩ yaalɩ duune a yɩ Pɔɔli aŋ ʊ jʊalɩ ta nɩ mɩŋŋɩ a daansɩma wa a yaa ga tʊgɩ vuokpɩɩŋ Felikisi jigiŋ.”
44023025	Jakʊʊrɩ die dɩ maagɩ gbanɩŋ dɩ:
44023026	Manɩŋ Kolodiasi Lisiasi waasa fʊnɩŋ vuokpɩɩŋ Felikisi.
44023027	Juu vuosi bataŋ die yigine daa wa gie a mɩa dɩ ba kʊʊ wa. Ama die n mɩŋŋɩna dɩ ʊ yiwo vuodieke Romani naaŋ wa dɩ yɩna sieŋ, die wɩa maŋ aŋaŋ n sojasi bataŋ dɩ ga gbatɩ wa taaŋ.
44023028	Die n tɩŋ yaala n sɩmma wudieke ba bala dɩ ʊ yi chʊʊsɩ wa, die wɩa die maŋ yaa wa a ga ba nyɩŋkʊra lagɩŋkʊ jigiŋ.
44023029	Die maŋ mɩŋŋɩ dɩ ʊ ka yi wudieke dɩ mʊna dɩ ba kʊʊ wa yaa ba nagɩ wa yi dansarɩka sʊŋ; die ba balala wudieke a galɩma wa die yiwo ba gbaŋ gbaŋ ba mɩraha wɩa.
44023030	Die maŋ wʊŋ dɩ Juu vuosi bataŋ sama mɩŋ dɩ ba kʊʊ wa, maŋ tʊŋ dɩ ba yaa wa keŋ fʊ jigiŋ. Ta balɩ vuodiekemba dɩ galɩnnana wa dɩ ba yaa wɩɩrɩ a keŋ fʊ jigiŋ.
44023031	Sojasisi die dɩ yi wudieke jakʊʊrɩ die dɩ bala wa, ta die nagɩ Pɔɔli yuku mi a yaa ga Antipatirisi tɩŋ ma.
44023032	Ka tʊnvʊʊsa die sojasisi die dɩ chʊnna nagɩsɩsɩ die dɩ yiŋŋi a keŋ ba jigiberisikiri ta vaa duunjʊalɩtɩba dɩ ba gamma aŋaŋ Pɔɔli.
44023033	Die ba nagɩ wa a ga Siisiria ta die nagɩ gbaŋkʊ a yɩ vuokpɩɩkʊ Felikisi ta nagɩ Pɔɔli yi ʊ nuusi me.
44023034	Vuokpɩɩkʊ die dɩ karɩŋ gbaŋkʊ ta die pɩasɩ Pɔɔli tɩgɩdieke ʊ nyɩna. Die ʊ mɩŋŋɩna dɩ Pɔɔli nyɩŋ wa Silisia tɩŋgbaŋ ma wa,
44023035	ʊ baarɩ dɩ, “N nan wʊŋ fʊ wɩaha dɩɩ yi vuodiekemba dɩ galɩnnana fʊ wa dɩ keŋ.” Die ʊ balɩna kʊaŋ chaaŋ die ʊ yɩ nʊaŋ dɩ ba yaa Pɔɔli a ga yi naaŋ Herodi tigiŋ me a gbarɩ wa sɩba dansarɩka vuoŋ.
44024001	Ka daraa anʊ kʊaŋ chaaŋ Ŋmɩŋ kɩkaabɩtɩba jakʊʊŋ Aniasi aŋaŋ ba nyɩŋkʊraha bataŋ aŋaŋ lɔya wʊnyɩ ba wasɩnana Tetulusi die dɩ ga Siisiria ta ga vuokpɩɩŋ Felikisi jigiŋ dɩ ba balɩ wudieke Pɔɔli dɩ yine a chʊʊsɩ.
44024002	Die wɩa die ba wa Pɔɔli a keŋ juu ta Tetulusi die dɩ wa bala Pɔɔli dɩ yine wudieke wo dɩ: “Jakʊʊŋ Felikisi, fʊ wɩa yine tɩ tɩŋgbaŋka gie dɩ fɩalɩ ta fʊ baga dɩ benne tɩ ma wɩa fʊ wʊnsa tɩŋgbaŋka.
44024003	Tɩ mana nine suuliye aŋaŋ wudieke fʊ yinene wo ta tɩ waasa fʊ.
44024004	N ka yaala n chʊʊsɩ fʊ saŋŋa ama ko dii suguru aŋaŋ tɩ ta fʊ wʊŋ tɩ wɩaha gie bɩta.
44024005	Tɩ ye ta daa wa gie yiwo vuobɩaŋ ta yi jigiŋmabɩrʊ ta vasa Juu vuosisi dɩ waga tɩŋgbaŋka gie mana. Wʊnɩŋ ʊ bɩ yiwo Nazarenesi jɩamɩŋ nɩŋŋandɩɩsɩrʊ gbaŋ.
44024006	Die ʊ mɩa dɩ ʊ chʊʊsɩ Ŋmɩŋ jɩamɩŋ juokpeŋkpɩɩkʊ, die wɩa tɩ yigi wo. ((Die tɩ tɩŋ yaala tɩ dii ʊ sarɩya aŋaŋ tɩ gbaŋ gbaŋ tɩ mɩraha dɩ dagɩna die wo
44024007	ama ta sojasisi jakʊʊŋ Lisiasi die dɩ keŋ juu aŋaŋ tʊaŋ a gbatɩ wa nyɩŋ tɩ jigiŋ.
44024008	Naa kʊaŋ chaaŋ Lisiasi die dɩ yi nʊaŋ dɩ vuodiekemba dɩ balala dɩ ʊ yiwo bɩabʊ keŋ fʊ nɩŋŋa.)) Dɩɩ yi fʊ pɩasɩ daa wa gie fʊ gbaŋ nan dɩ sɩba wudieke tɩ balala dɩ ʊ yiwo mana yiwo wusie.”
44024009	Die Juu vuosisi die dɩ lagɩsɩna mi die dɩ baarɩ dɩ wɩaha mana yiwo wusie.
44024010	Mi die naaŋ wa die dɩ nagɩ ʊ nuuŋ a diiŋ Pɔɔli dɩ ʊ balɩ wɩa. Die ʊ piili dɩ: “N sɩba a baarɩ fʊ yine tɩnɩŋ Juu vuosi sarɩya diiru bɩna pam, die wɩa n yaa sʊgɩfɩalɩŋ dɩ n balɩ vʊarɩ n gbaŋ fʊ naalɩakʊ gie me.
44024011	Dɩɩ yi fʊ yaala, nan bɩagɩ a pɩasɩ a sɩmma dɩ ka ka tɩaŋ daraa baŋ aŋaŋ ale die maŋ jʊalɩ ga Jerusalemi dɩ n ga jɩaŋ Ŋmɩŋ.
44024012	Die Juu vuosisi die ka ye mɩŋ ta n nɩga nɩnhagɩrɩŋ aŋaŋ vuoŋ Ŋmɩŋ jɩamɩŋ juokpeŋkpɩɩkʊ sʊŋ yaa a lagɩsa vuosi a vasa ba sɩnyɩɩrɩŋ dɩ haga Ŋmɩŋ jɩamɩŋ juone me yaa tɩka sʊŋ.
44024013	Ba kaaŋ bɩagɩ a dagɩ dɩ ŋmɩnchɩbɩsɩ dieke ba chɩbɩna a yɩ mɩŋ wa yiwo wusie.
44024014	Manɩŋ n bala nɩ dɩ sie dieke n dɩna ta Juu vuosisi dɩ bala dɩ die sieku ka vɩɩna wa ama manɩŋ n ye ko jɩama tɩ chɔɔŋkʊʊlɩŋ Ŋmɩnnɩ. Wudieke mana dɩ maagɩna Mosisi mɩraha gbaŋtɩ sʊŋ aŋaŋ Ŋmɩŋ naazʊalɩba gbaŋtɩ sʊŋ wa, n yi a mana yada mɩŋ.
44024015	N yaa tama sɩba vuosi gie, dɩ Ŋmɩŋ nan daansɩ vaa vuovɩɩna yaa vuobɩatɩ hagɩ kuŋ me.
44024016	Die wɩa n mɩa mɩŋ dɩ n yi wudieke dɩ mʊna Ŋmɩŋ aŋaŋ vuota nɩŋŋa ta ka chɩɩlɩya n sʊŋ ma.
44024017	“Die n nyɩna Jerusalemi a yʊasɩ wa wɩa, maŋ yiŋŋi ga aŋaŋ piini dɩ n yɩ zɔɔlɩntieliŋ mi ta bɩ yi kaaba a yɩ Ŋmɩŋ.
44024018	Die n wʊnsɩna n gbaŋ a kpatɩ wa ta die bie Ŋmɩŋ jɩamɩŋ juokpeŋkpɩɩkʊ sʊkʊ ta die yie kaabaha die ba juu ye mɩŋ. Saŋka mi ta vuosi ye ka dala mi ta watɩ die dɩ wori.
44024019	Ama Juu vuosi bataŋ die dɩ nyɩna Asia tɩŋgbaŋ ma gbaŋ die bie mi saŋka mi: ta dɩɩ yi die ba ye n chʊʊsɩŋ ka tɩŋ mʊ ba keŋ gie a keŋ balɩ chʊʊsɩ mɩŋ.
44024020	Yaa vaa vuodiekemba dɩ benne gie dagɩ wudieke a yine a chʊʊsɩ saŋŋa dieke n zene ba nyɩŋkʊraha nɩŋŋa wa.
44024021	Die ba ka ye wudieke n chʊʊsɩna ntaala wʊbalɩmɩŋ nyɩɩna ma maŋ balɩ ba sʊŋ dɩ, ‘Nɩ die mɩŋ sarɩya jinne dama n tuone a dii dɩ kunti nan daansɩ hagɩ kuŋ me wo.’ ”
44024022	Felikisi die sɩba tɩ Yɔmʊtieŋ sieti wɩa ta die vaa wɩɩrɩ ta baarɩ dɩ, “N nan balɩ wudieke n yalla dɩ yi sojasisi jakʊʊŋ Lisiasi dɩ keŋ tʊgɩ.”
44024023	Ta die yi soja dieke dɩ gbarɩna Pɔɔli nʊaŋ dɩ ʊ gbarɩ wa, ama ta vaa Pɔɔli bemme ʊ dʊŋŋʊ ta vaa ʊ zʊalɩŋ yɩma wa jadieke ʊ yaalala.
44024024	Daraa a ŋmɩna kʊaŋ chaaŋ, jakʊʊŋ Felikisi dɩ keŋ aŋaŋ ʊ hɔgʊ Dirusila, vuodieke dɩ yine Juu vuoŋ ta die vaa ba wa Pɔɔli ʊ keŋ, ta Pɔɔli die dɩ bala yaa gamma vuoŋ dɩ baaŋ nan yi Yisa Masia yada dene. Ta wʊnɩŋ Felikisi die dɩ wʊmma.
44024025	Ama Pɔɔli die dɩ bɩ bala yaa gamma vɩɩnɩŋ yiile aŋaŋ yigi n gbaŋ aŋaŋ dʊnɩa kpatɩ sarɩya diile wɩaha, ŋmaamɩŋ die dɩ yigi jakʊʊŋ Felikisi ʊ baarɩ dɩ, “Lele nan bɩagɩ ga. N nan bɩ wa fʊ maŋ keŋ ye sieŋ.”
44024026	Ama Felikisi saŋka mi die yile dɩ Pɔɔli nan kpalɩ wa aŋaŋ ligire, die wɩa ʊ ŋaŋ wa wa mɩŋ, ʊ aŋaŋ wa dɩ bala wɩa.
44024027	Ka bɩna ale kʊaŋ chaaŋ Posiwosi Fesitusi die dɩ tuo vuokpɩɩŋ Filikisi naŋ ma a zie. Ama vuokpɩɩŋ Filikisi die dɩ balla ʊ vaa tʊʊmaha, die ʊ yaala Juu vuosi yallɩma sʊgɩfɩalɩŋ aŋaŋ wa, die wɩa die ʊ vaa Pɔɔli dansarɩka sʊŋ.
44025001	Jakʊʊŋ Fesitusi die dɩ kenne Siisiria, ka daraa ataa kʊaŋ chaaŋ ʊ nyɩŋ mi ta jʊalɩ ga Jerusalemi.
44025002	Mi die Ŋmɩŋ kɩkaabɩtɩba nyɩŋkʊraha aŋaŋ Juu vuosi nyɩŋkʊraha die dɩ keŋ Fesitusi jigiŋ a chɩbɩ ŋmɩnchɩbɩsɩ a yɩ Pɔɔli ta die jʊʊsɩ Fesitusi dɩ
44025003	ʊ vaa Pɔɔli keŋ Jerusalemi ma. Die ba jʊʊsɩ wa dɩ ʊ yi naa dama die ba wɔŋ saŋ mɩŋ dɩ ba lɔbɩrɩ a kʊʊ Pɔɔli sieŋ me mɩŋ.
44025004	Fesitusi die dɩ yiŋŋi a balɩ dɩ, “Pɔɔli bemme dansarɩka sʊŋ Siisiria, ta n gbaŋ n nan yiŋŋi a ga mi daraa ale ka gie nʊaŋ.
44025005	Die wɩa, nɩ vaa nɩ nɩŋŋandɩɩsɩrɩba bataŋ ga aŋaŋ mɩŋ Siisiria a ga balɩ wudieke ʊ yine, dɩɩ yi ʊ yi wɩɩŋ a chʊʊsɩ.”
44025006	Fesitusi die dɩ bɩ dii daraa anɩɩ yaa daraa baŋ ba jigiŋ ta die nyɩŋ ga Siisiria. Ka tʊnvʊʊsa die ʊ juu kalɩ ʊ sarɩya diile gbaŋtɩ ma ta yɩ nʊaŋ dɩ ba yaa Pɔɔli keŋ juu.
44025007	Die Pɔɔli dɩ kenne juu wo die Juu vuodiekemba dɩ nyɩna Jerusalemi a keŋ wo dɩ zie a giliŋ wo, a piili bala wʊbɩatɩ a chʊʊsa wa, ama die ba ka bɩagɩ dagɩ dɩ ba wɩɩrɩ yiwo wusie.
44025008	Die wɩa Pɔɔli die dɩ bala dɩ ʊ gbatɩ ʊ gbaŋ dɩ, “Manɩŋ n ka yi wɩɩŋ a chʊʊsɩ Juu vuosi mɩraha yaa Ŋmɩŋ jɩamɩŋ juokpeŋkpɩɩkʊ jaaŋ yaa Romani vuosi naakpɩɩka.”
44025009	Ama Fesitusi die dɩ yaala ʊ yi aŋ Juu vuosisi sʊŋ fɩalɩ, die wɩa die ʊ pɩasɩ Pɔɔli dɩ, “Nan dɩ yaala fʊ ga Jerusalemi aŋ n ga dii fʊ sarɩya aŋaŋ wɩaha gie mi?”
44025010	Pɔɔli die dɩ baarɩ dɩ, “Aayɩ, n yaala Romani naakpɩɩŋ gbaŋ dii n sarɩya. N ka yi wɩɩŋ a chʊʊsɩ Juu vuosisi sɩba fʊ gbaŋ gbaŋ fʊ sɩbɩna dene.
44025011	Dɩɩ yi maŋ chʊʊsɩ wa ba mɩraha ta yi wudieke dɩ mʊna kuŋ n tɩŋ kaaŋ baarɩ nɩ da kʊʊ mɩŋ. Ama dɩɩ yi wudieke ba bala dɩ n yiye wo dɩ ka yi wusie, vuoŋ wori a baaŋ nan bɩagɩ a nagɩ mɩŋ a yi ba nuusi me. Ama lele n jʊʊsa dɩ nɩ vaa Romani naakpɩɩŋ Siiza gbaŋ gbaŋ dii n sarɩya.”
44025012	Womi Fesitusi aŋaŋ lagɩŋkʊ nyɩŋkʊraha dɩ ye taŋ ta ʊ yiŋŋi balɩ dɩ, “Fʊnɩŋ jʊʊsɩya mɩŋ dɩ nan nagɩ fʊ wɩɩrɩ a poli ga naakpɩɩŋ Siiza jigiŋ, die wɩa ba yaa fʊ ga ʊ jigiŋ.”
44025013	Die daraa ale kʊaŋ chaaŋ, naaŋ Agiripa aŋaŋ ʊ hɔgʊ Beniisi dɩ keŋ Siisiria dɩ ba kaagɩ jakʊʊŋ Fesitusi.
44025014	Die ba yine daraa ŋmɩna mi, ta Fesitusi die dɩ keŋ balɩ Pɔɔli dɩ benne wudieke ma a yɩ naaŋ Agiripa dɩ, “Felikisi vaa wa daa wʊnyɩ giena dansarɩka sʊŋ,
44025015	ta die maŋ ga Jerusalemi Ŋmɩŋ kɩkaabɩtɩba nyɩŋkʊra aŋaŋ Juu vuosi nyɩŋkʊra dɩ keŋ n jigiŋ a baarɩ dɩ n dii ʊ sarɩya a baarɩ dɩ ʊ chʊʊsɩya.
44025016	Ama die maŋ yiŋŋi balɩ ba dɩ tɩnɩŋ Romanisi mɩra wo sieŋ dɩ ba nagɩ vuodieke vuosi dɩ balala dɩ ʊ yiwo wʊbɩaŋ a yi ba nuusi me, ta ba ye ka yaa wa ga sarɩya diile jigiŋ ta wʊnɩŋ aŋaŋ ba tuoli taŋ dɩ ʊ balɩ a vʊarɩ ʊ gbaŋ.
44025017	“Die wɩa die ba kenne giena wa die n ka chʊʊsɩ saŋŋa, ka tʊnvʊʊsa die maŋ juu kalɩ n sarɩya gbaŋtɩ ma ta yɩ nʊaŋ dɩ ba yaa Pɔɔli a keŋ.
44025018	“Ama vuodiekemba die dɩ balala a chʊʊsa wa wa dɩ hagɩna zie dɩ ba balɩ wudieke ʊ yine wo, die ba ka balɩ wʊbɩaŋ diekemba n yilinene dɩ ba nan balɩ wa.
44025019	Ama die ka yiwo nɩnhagɩrɩŋ ba nɩgɩna aŋaŋ wa yaa gamma ba gbaŋ gbaŋ ba jɩamɩŋ aŋaŋ daa wʊnyɩ die dɩ kpine ta ʊ saaŋ dɩ dɩ Yisa wɩa, vuodieke Pɔɔli dɩ bala dɩ ʊ bie ʊ mɩsɩ ma.
44025020	“Die n zɩ n baaŋ nan dii sarɩyaka dene wɩa, die maŋ pɩasɩ Pɔɔli dɩ ʊ nan dɩ yaala ʊ ga Jerusalemi aŋ n dii wo sarɩya mi.
44025021	Ama die ʊ baarɩ dɩ ba vaa ʊ bemme dansarɩka ma a ga tʊgɩ saŋŋa dieke Romani naakpɩɩka dɩ baaŋ nan dii ʊ sarɩya ka. Die wɩa die maŋ yɩ nʊaŋ dɩ ba nagɩ wa yi dansarɩka sʊŋ giena a ga tʊgɩ saŋŋa dieke n baaŋ nan yaa wa a ga Romani naakpɩɩka jigiŋ.”
44025022	Womi naaŋ Agiripa dɩ balɩ yɩ Fesitusi dɩ, “N gbaŋ n yaala n wʊŋ daa wa wɩaha a nyɩŋ ʊ gbaŋ gbaŋ ʊ nʊaŋ ma.” Fesitusi die dɩ yiŋŋi balɩ dɩ, “Nan wʊŋ wa soriŋ.”
44025023	Ka tʊnvʊʊsa naaŋ aŋaŋ ʊ hɔgʊ Beniisi die dɩ bɔbɩ aŋaŋ nyinyeeki dʊnsa a keŋ juu lagɩŋkʊ juoku me. Die sojasisi nyɩŋkʊra aŋaŋ tɩka nyɩŋkʊra die dɩ dɩɩ ba kʊaŋ a keŋ juu mi. Fesitusi die dɩ yɩ nʊaŋ ba yaa Pɔɔli keŋ juu.
44025024	Fesitusi die dɩ baarɩ dɩ, “Naaŋ Agiripa aŋaŋ vuodiekemba mana dɩ benne gie nɩ daansɩ daa wa gie. Juu vuodiekemba mana dɩ benne Jerusalemi aŋaŋ Siisiria keŋ wo n jigiŋ ta nata dɩ ʊ mʊ kuŋ.
44025025	Ama manɩŋ n ka ye wudieke ʊ yine a chʊʊsɩ ta mʊ kuŋ. Ta ʊ gbaŋ dɩ bala dɩ tɩ yaa wa ga Romani naakpɩɩka jigiŋ aŋ ʊ dii wo ʊ sarɩya ka. Die wɩa n saŋya mɩŋ dɩ n yaa wa ga Romi.
44025026	Ama n paalɩ wo wudieke n baaŋ nan maagɩ yaa gamma daa wa gie wɩa a yaa ga yɩ Romanisi naakpɩɩka. Die wɩa maŋ yaa wa keŋ nɩ mana nɩŋŋa aŋaŋ fʊnɩŋ naaŋ Agiripa. Tɩ keŋ balɩ wɩɩrɩ gie kpatɩ n nan wa yaa wɩɩŋ aŋ n maagɩ.
44025027	Dama dɩ wo chɩaŋ aŋ n vaa dansarɩka vuoŋ ga naakpɩɩka jigiŋ ta kaaŋ bɩagɩ dagɩ wudieke ʊ yine chʊʊsɩ.”
44026001	Womi Agiripa die dɩ balɩ yɩ Pɔɔli dɩ, “N yɩ fʊ sieŋ dɩ fʊ balɩ a vʊarɩ fʊ gbaŋ.” Pɔɔli die dɩ nagɩ ʊ nuuŋ a diiŋ ta baarɩ dɩ:
44026002	“Naaŋ Agiripa! N sʊŋ fɩalɩya mɩŋ fʊ yɩna mɩŋ sieku gie dɩ n balɩ a vʊarɩ n gbaŋ fʊ nɩŋŋa jinne, yaa gamma wudiekemba mana n gbaŋ gbaŋ n vuosi dɩ bala dɩ n yi chʊʊsɩ wa.
44026003	Fʊnɩŋ fʊ sɩbɩna tɩnɩŋ Juu vuosi mɩraha aŋaŋ wudiekemba dɩ yine tɩ nɩnhagɩrɩŋ mana. Die wɩa n jʊʊsa fʊ, dii suguru ta fʊ wʊmma wudieke n bala n balɩ naa.
44026004	“Die n yine bʊabiŋ a yaa ga mʊʊna Juu vuosi mana wɔŋ sɩba die n benne die n tɩŋgbaŋ ma aŋaŋ Jerusalemi ma.
44026005	Ba wɔŋ sɩba a yʊasɩ. Dɩɩ yi ba yaala ba nan bɩagɩ dagɩ fʊ dɩ die n gʊtɩ wa Farasisi diekemba die dɩ mɩŋŋɩna a dɩa Ŋmɩŋ mɩraha.
44026006	Ama lele ba die mɩŋ sarɩya dama n yaa tama aŋaŋ nʊa dieke Ŋmɩŋ dɩ yɩna tɩ chɔɔŋkʊʊlɩba kʊrɩŋ ma wa.
44026007	Nʊarɩ gie wɩa ta tɩnɩŋ Juu vuosi buuriŋ baŋ aŋaŋ ale die dɩ yaa tama ta yile dɩ tɩ nan daansɩ yeke. Die wɩa tɩ jɩama Ŋmɩŋ aŋaŋ nɩŋŋmɩna ŋmɩntʊasɩ aŋaŋ yuŋ mana. Jakʊʊŋ Agiripa, tamaka gie wɩa Juu vuosisi dɩ bala dɩ n chʊʊsɩya mɩŋ.
44026008	Bɩa wɩa dɩ hagɩrɩ a yɩ nɩ dɩ nɩ tuo a dii dɩ Ŋmɩŋ vasa kunti dɩ haga kuŋ me?
44026009	“Piiliku me die n gbaŋ n mɩa mɩŋ dɩ n yi wɩɩŋ mana a chʊʊsɩ Yisa vuodieke dɩ nyɩna Nazeriti wa saaŋ.
44026010	Naa die maŋ yi Jerusalemi ma ma. Die maŋ tuose yiko gbanɩŋ a nyɩna Ŋmɩŋ kɩkaabɩtɩba nyɩŋkʊraha jigiŋ ta die yige Ŋmɩŋ vuosi pam a yie dansarɩka sʊŋ. Ba keŋ dii ba sarɩya ta baarɩ dɩ ba kʊʊ ba n gbaŋ gbaŋ ŋaŋ gʊta wa vuodiekemba dɩ bala dɩ ba kʊʊ ba wa ma.
44026011	“Saŋŋa mana n ŋaŋ mugisi be mɩŋ Ŋmɩŋ jɩamɩŋ juone me dɩ ba chiisi dɩ ba ka dɩ Yisa. Die ba wɩa dɩ paala yaa mɩŋ sɩnyɩɩrɩŋ wɩa maŋ gara tɩŋgbaŋ gaasɩ a yaala ba jigiŋ.
44026012	“Naa wɩa, daaŋ kaanɩ die maŋ gara Damasikusi dɩ n mugisi Yisa dɩdɩɩsɩrɩŋ aŋaŋ yiko dieke Ŋmɩŋ kɩkaabɩtɩba nyɩŋkʊraha die yɩna mɩŋ ta bɩ yɩ mɩŋ nʊaŋ dɩ n yi wo.
44026013	Jakʊʊŋ Agiripa, die ka yiwo ŋmɩŋsikpeŋ ta maŋ bie sieŋ me a gara, ta die keŋ ye chaanɩŋ nyɩŋ ŋmɩŋsikpeŋ a chaana a tɩaŋ ŋmɩŋ, ta nyɩgɩsa ta taaŋ giliŋ mɩŋ aŋaŋ n siechɔntɩ chanchaalɩŋ.
44026014	Die tɩ mana die dɩ nan tɩŋgbaŋ, ta die maŋ wʊŋ lɔlɩŋ dɩ balɩ tɩnɩŋ Juu vuosi jabalɩkɩŋ ma dɩ, ‘Sɔɔli Sɔɔli, bɩa wɩa fʊ mugise mɩŋ? Dɩ yiwo gaantɩŋ fʊ wagɩnana aŋaŋ manɩŋ.’
44026015	“Die maŋ yiŋŋi pɩasɩ dɩ, ‘N Yɔmʊtieŋ, mɩnɩa yine fʊ?’ Ta tɩ Yɔmʊtieŋ die dɩ yiŋŋi a baarɩ dɩ, ‘Manɩŋ Yisa fʊ mugise die.
44026016	Ama hagɩ a zie fʊ nagɩsɩ ma. N nyɩŋ fʊ jigiŋ dama fʊnɩŋ maŋ vʊarɩ dɩ fʊ yi n tʊntʊntʊ. Yime siara a balɩ vuosi wudieke fʊ yene yaa gamma n wɩa jinne aŋaŋ wudieke n baaŋ nan dagɩ fʊ soriŋ daaŋ.
44026017	N nan daansɩ gbatɩ fʊ a nyɩŋ Juu vuosi nuusi me aŋaŋ buurigaasɩ dieke jigiŋ n bala n tʊŋ fʊ nuusi me.
44026018	Fʊnɩŋ yiwo vuodieke dɩ bala ʊ yuori ba nine a vʊarɩ ba nyɩŋ lɩmɩŋ ma a ga chaanɩŋ ma, a bɩ vʊarɩ ba a nyɩŋ Sitaani nuusi me aŋ ba juu Ŋmɩŋ nuusi me, aŋ ʊ vaa ba wʊbɩatɩ a chaa ba aŋ ba gʊtɩ vuodiekemba Ŋmɩŋ dɩ vʊarɩna wa ma, dama ba yine mɩŋ yada wa wɩa.’
44026019	“Die wɩa, naaŋ Agiripa, die n ka zetiye die n yene daansɩ dieke a nyɩŋ arɩzanna ma wa.
44026020	Die n woliŋ a mʊʊlɩ Ŋmɩŋ wʊvɩɩnaha a yɩ Damasikusi vuosi, ta die nyɩŋ ga Jerusalemi aŋaŋ Judia tɩgɩsɩ mana. Naa kʊaŋ chaaŋ maŋ ga mʊʊlɩ a yɩ vuodiekemba dɩ kana ka yi Juu vuosisi. Wudieke n balla a yɩa vuosisi gie mana yiwo, ba vaa ba tʊmbɩatɩ ta dɩa Ŋmɩŋ sieŋ, ta tʊmma tʊnvɩɩna aŋ ka dagɩ sɩba ba seŋ vaa ba tʊmbɩatɩ aŋaŋ wusie.
44026021	“Naa wɩa die Juu vuosisi die dɩ yigi mɩŋ, die n ŋaana bie Ŋmɩŋ jɩamɩŋ juokpeŋkpɩɩkʊ sʊŋ, ta die yaala ba kʊʊ mɩŋ wa.
44026022	Ama Ŋmɩŋ suŋŋine mɩŋ dene a keŋ tʊgɩ jinne daarɩ gie maŋ zie dɩ n balɩ wusie a yɩ vuoŋ mana, wabɩtɩ aŋaŋ hagɩrɩtieliŋ. Wudieke n bala aŋaŋ wudieke Ŋmɩŋ naazʊalɩŋ aŋaŋ Mosisi die dɩ balla a nan yiwo, yiwo jabalɩmɩŋ.
44026023	N balɩ ba Ŋmɩŋ Vuovʊarɩkɩŋ Masia wa die dɩ bala ʊ gbalɩgɩ gbalɩgɩ dieke ta kpi, ta wʊnɩŋ ʊ balla ʊ yi bʊmbʊŋaŋ vuodieke dɩ bala ʊ woliŋ a hagɩ kuŋ me, die wɩa ʊ nan balɩ yɩ Juu vuosisi aŋaŋ vuodiekemba dɩ kana ka yi Juu vuosisi dɩ ba nan bɩagɩ ye gbatɩtaanɩŋ. Naa nan yi sɩba chaanɩŋ a yɩ ba.”
44026024	Pɔɔli die dɩ balala dɩ ʊ gbatɩ ʊ gbaŋ a taaŋ wa, Fesitusi die dɩ natɩ wa a baarɩ dɩ: “Pɔɔli, yiwo yɩɩŋyaaŋ! Fʊ bʊgɩrɩna nyinti pam wa yine fʊ juu yɩɩŋyaatɩ die!”
44026025	Ta Pɔɔli die yiŋŋi a balɩ wa dɩ, “Jakʊʊŋ Fesitusi, n ka juu yɩɩŋyaatɩ! Wudieke n balɩnana yiwo wusie ta bɩ yaa chɩaŋ.
44026026	Jakʊʊŋ Agiripa, n yaa sikimiŋ ta nan bɩagɩ balɩ a yɩ fʊ dama fʊ gbaŋ fʊ sɩbɩna ha wɩa, ta bɩ yi yada dɩ wɩaha gie yaa gamma Yisa wa ka lɔbɩrɩ fʊ jigiŋ, dama wudieke die yine wo die ka yi lɩmɩŋ ma.”
44026027	Die Pɔɔli dɩ bɩ balɩ a yɩ naaŋ Agiripa dɩ, “Fʊnɩŋ, yi Ŋmɩŋ naazʊalɩŋ wʊbalɩkaha yada mɩŋ? N wɔŋ sɩba a baarɩ fʊ yi yada mɩŋ.”
44026028	Ta naaŋ Agiripa die dɩ yiŋŋi balɩ Pɔɔli dɩ, “Aŋaŋ fʊ wʊbalɩka bɩta ka gie fʊ yile dɩ nan bɩagɩ tarɩgɩ mɩŋ a yi Yisa dɩdɩɩsɩrʊ?”
44026029	Pɔɔli die dɩ yiŋŋi a balɩ wa dɩ, “Wʊbalɩkɩ waŋ yaa wʊbalɩkɩ gobiŋ, manɩŋ n Ŋmɩŋ jʊʊsɩŋ yiwo dɩ fʊnɩŋ aŋaŋ vuosi gie mana die dɩ wʊnna n wʊbalɩkaha jinne wo bɩrɩŋ Yisa dɩdɩɩsɩrɩŋ sɩba manɩŋ ntaala dansarɩka gie nyɩɩna ma n ka yaala nɩ juu.”
44026030	Womi naaŋ Agiripa aŋaŋ jakʊʊŋ Fesitusi aŋaŋ Beniisi aŋaŋ vuodieke mana die dɩ benne ba jigiŋ die dɩ hagɩ nyɩŋ.
44026031	Ama die ba bala ba nyɩŋ wa die ba baarɩ dɩ, “Daa wa gie ka yi wʊbɩaŋ kaanɩ gbaŋ. Ʊ ka mʊ ba kʊʊ wa yaa ba nagɩ wa a yi dansarɩka sʊŋ.”
44026032	Ta naaŋ Agiripa die dɩ balɩ yɩ jakʊʊŋ Fesitusi dɩ, “Tɩ tɩŋ nan bɩagɩ a vʊarɩ daa wa gie a taaŋ dɩɩ yi die ʊ tɩŋ ka poli ʊ wɩɩrɩ gie a ga naakpeŋkpɩɩŋ Siiza jigiŋ.”
44027001	Die ba kenne saŋ dɩ ba nagɩ Pɔɔli a ga Romi, Itali tɩŋ ma, die ba nagɩ wa aŋaŋ dansarɩka vuosi bataŋ a yɩ Romani sojasisi jakʊʊŋ wʊnyɩ nuuŋ me ba wasɩnana wa Julusi, die ʊ benne sojasisi chaakʊ die ba wasɩnana Naalɩba jakʊʊŋ Chaakʊ.
44027002	Tɩ mana die dɩ ga juu haarɩ dieke die dɩ nyɩna Adiramitiwomi, dama die haarɩkʊ die wɔŋ yi siri dɩ ka nyɩŋ Siisiria a ga Asia tɩŋgbaŋ ma tɩgɩ diekemba die dɩ gbɩgɩna mʊgɩkpɩɩrɩ. Ta Masedonia vuoŋ, Arisitakusi, vuodieke dɩ nyɩna Tesalonika die gʊtɩ wa tɩ ma.
44027003	Ka tʊnvʊʊsa die tɩ tʊgɩ Sidoni. Sojasisi jakʊʊŋ, Julusi die mɩŋŋɩ a pɔgɩlɩ Pɔɔli ta die yɩ wo sieŋ dɩ ʊ ga ʊ zʊalɩŋ jigiŋ aŋ ba yi wa ʊ nyɩŋyaalɩka.
44027004	Die tɩ nyɩna Sidoni ta bʊlɔgɩsɩŋ die dɩ nɩga a tuole tɩ, die wɩa die tɩ dɔŋ daagɩ Saapurusi tɩŋgbaŋ chaakʊ, ta tɩŋgbaŋka die dɩ kagɩ tɩ a nyɩŋ bʊlɔgɩsɩkʊ ma.
44027005	Die tɩ dɔŋ tɩaŋ ga Silisia aŋaŋ Pamifilia tɩŋgbaŋ chaakʊ ta ga tʊgɩ Mira tɩŋ, Lisia tɩŋgbaŋ mama, ta sʊʊŋ mi.
44027006	Mi die sojasisi jakʊʊrɩ die dɩ ye haarɩ dieke dɩ nyɩna Alekizandira a tɩaŋ a gara Itali tɩŋgbaŋ, ʊ vaa tɩ juu kanɩŋ.
44027007	Die tɩ dɔŋ sɔmm sɔmm daraa pam a keŋ paalɩ gbalɩgɩ ta ye keŋ tʊgɩ Kinidusi tɩŋ ma. Bʊlɔgɩsɩbʊ die dɩ faasɩ tuoli tɩ mi chaakʊ wɩa die tɩ ka bɩagɩ dɔŋ gara mi. Die wɩa die tɩ daagɩ ga Kireeti tɩŋgbaŋ lʊgɩŋ. Dama mi die bʊlɔgɩsɩbʊ die dɩ ka faasɩ hagɩrɩ, die tɩ keŋ gbigi Salimoni, Kireeti tɩŋgbaŋ ma, a ga.
44027008	Die tɩ dɔma sɔmm sɔmm mʊgɩkpɩɩrɩ kʊanʊaŋ ta die wa keŋ tʊgɩ jigidieke ba wasɩnana “Haarɩtɩ zielivɩɩnɩŋ jigiŋ” mi die ka yʊa aŋaŋ Lisia tɩŋ.
44027009	Die tɩ yʊasɩna mi wɩa die saŋŋa dieke mʊgɩkpɩɩrɩ haarɩŋ dɔmɩŋ dɩ faasɩna yaa daanpɔyɩ dɩ wone keŋ tʊgɩ. Saŋka dɩaŋ ta Juu vuosi dʊʊga daakpeŋkpɩɩŋ dieke die ba kaabɩna ba wʊbɩatɩ naa chaala die tɩanya mɩŋ. Die wɩa Pɔɔli die dɩ kpaaŋ ba dɩ,
44027010	“N zʊalɩŋ, n sɩba a baarɩ tɩ sieku gie nan yi daanpɔyɩ, tɩ chiititi aŋaŋ tɩ haarɩkʊ nan chʊʊsɩ ta vuosi bataŋ nan waarɩ ba mɩsɩ gbaŋ.”
44027011	Ama die sojasi jakʊʊrɩ baga die wo wudieke Pɔɔli die dɩ bala wa ma dama die ʊ wʊmma yie haarɩkʊ jakʊʊrɩ aŋaŋ ka tieŋ wo.
44027012	Die haarɩsɩ jigizielikiri die ka vɩɩna aŋaŋ ba zie mi tafaaŋ saŋŋa, die wɩa ba jusu die baarɩ dɩ ba hagɩ mi a gamma Fonisi. Mi die yiwo Kireeti tɩŋgbaŋ tɩŋ ta haarɩsɩ jigizielikiri die dɩ bie mi a tuoli ŋmɩŋ jʊʊkɩŋ chaaŋ, ta die ba yaala ba bemme mi tafaaŋ saŋŋa.
44027013	Saŋŋa mi die ba ye bʊlɔgɩsɩŋ dɩ nɩgɩnana nyɩna ba nuugalɩ chaaŋ a kieŋ sɔmm sɔmm, ta die ba yile dɩ ka yi wo bʊlɔgɩsɩvɩɩnɩŋ wudieke dɩ baaŋ nan suŋŋine be sɩba ba sanna die wo. Die wɩa die ba datɩ kʊʊdʊnsɩ dieke dɩ yigine haarɩkʊ dɩ zie wo a yi haarɩkʊ sʊŋ a dɔma gbige Kireeti mʊgɩkpɩɩrɩ kʊanʊaŋ.
44027014	Ama die dɩ ka yʊasɩya ta bʊlɔgɩsɩkpeŋkpɩɩŋ die dɩ nɩga nyɩna ŋmɩŋ pɔsɩŋ chaaŋ a keŋ sʊʊna mʊgɩkpɩɩrɩ sʊŋ.
44027015	Die bʊlɔgɩsɩbʊ die dɩ keŋ hʊbʊbʊ haarɩkʊ ma, ta die dɩ hagɩrɩ pam aŋaŋ vuoŋ dɩ baaŋ nan bɩagɩ dɔŋ haarɩkʊ a tuolibu, die wɩa die tɩ vaa mɩsɩ ta vaa bʊlɔgɩsɩbʊ dɩ yaa haarɩkʊ chʊŋ gara.
44027016	Die bʊlɔgɩsɩbʊ die dɩ yaa tɩ ga tɩaŋ tɩgɩbɩŋ dieke ba wasɩnana Kɔda wa jigiŋ. Die tɩ tɩannana die tɩgɩbɩka die dɩ kagɩ bʊlɔgɩsɩbʊ die dɩ wa kpɩa. Die tɩ mɩɩ a bɩagɩ a yigi haarɩbike dieke dɩ taasɩna haarɩkpɩɩkʊ ma wa.
44027017	Die ba datɩ ka a juu haarɩkpɩɩkʊ ma a nagɩ guune a mɩŋŋɩ bɔbɩ giliŋ haarɩkpɩɩkʊ keŋ keŋ. Die ba chɩga ŋmaamɩŋ dɩ ba nan ga gbigi Libia tɩŋgbaŋ ma, jigidieke nyaabʊ dɩ kana ka goli wo. Die wɩa die ba datɩ haarɩkʊ garɩkʊ a sʊʊŋ ta vaa bʊlɔgɩsɩbʊ dɩ bɩ yaa haarɩkʊ chʊŋ.
44027018	Die bʊlɔgɩsɩkpɩɩbʊ dɩ ye ko nɩga, die wɩa ka tʊnvʊʊsa die ba piili a vʊara haarɩkʊ chiititi a taana.
44027019	Die ka tʊnvʊʊsa bɩbra ba vʊarɩ haarɩkʊ gbaŋ gbaŋ nyintiti aŋaŋ ba nuusi a vigi taana nyaabʊ sʊŋ.
44027020	Die dɩ yi daraa pam ta tɩ ka yese ŋmɩnnɩ yaa chɩŋmarɩsɩsɩ, nɩɩŋmara die dɩ ligine ŋmɩŋsikpeŋ wɩa. Ta bʊlɔgɩsɩbʊ die ye ko faasɩ nɩga ta die tɩ bɩ wo tama dɩ tɩ nan ye gbatɩtaanɩŋ.
44027021	Die dɩ faasɩna a yʊasɩ ta vuosisi die ka dii jaaŋ, ta Pɔɔli dɩ hagɩ zie ba nɩŋŋa a baarɩ dɩ, “N zʊalɩŋ, dɩ tɩŋ mʊ nɩ tuo n nʊarɩ ta da dɔŋ nyɩŋ Kireeti, tɩ tɩŋ kaaŋ juu daanpɔyɩ aŋaŋ wahala ka gie me.
44027022	Ama lele n wa jʊʊsa nɩ dɩ nɩ yigi sikimiŋ ta nɩ wʊnyɩ mana kaaŋ waarɩ ʊ mɩsɩ; ama haarɩkʊ nyɩɩna bala ka chʊʊsɩ.
44027023	Dama dienewo yuku Ŋmɩŋ dieke dɩ sɩna mɩŋ ta maŋ jɩama wa malaka die keŋ wo n jigiŋ,
44027024	a keŋ balɩ mɩŋ dɩ, ‘Pɔɔli, da vaa ŋmaamɩŋ yalla fʊ. Sie ba nagɩ fʊ a ga zie naalɩba jakʊʊŋ Siiza jigiŋ aŋ ʊ dii fʊ sarɩya; fʊ wɩa Ŋmɩŋ baa ʊ gbatɩ wa vuodiekemba dɩ benne haarɩkʊ gie me a taaŋ.’
44027025	Die wɩa n zʊalɩŋ, nɩ dii sikimiŋ, dama n yi Ŋmɩŋ yada mɩŋ dɩ wudieke ʊ bala mɩŋ wa nan seŋ yi.
44027026	Ama bʊlɔgɩsɩbʊ nan kpaŋŋɩ tɩ a ga zieŋ tɩŋgbaŋ gaaŋ ta nyaaŋ dɩ giline kʊanʊaŋ.”
44027027	Die ka yugiti baŋ-anɩɩsa die wonde ta bʊlɔgɩsɩbʊ die ye ko kpaŋŋa tɩ chʊŋ Miditerana mʊgɩkpɩɩrɩ sʊŋ. Ama yaa gamma ka tanseese haarɩ dɔntɩba dɩ mɩŋŋɩ dɩ tɩ gbige gaaŋ.
44027028	Die wɩa die ba nagɩ jamagɩsɩŋ a magɩsɩ nyaabʊgoliŋ a die ye ta nyaabʊ goliŋ yiwo sɩba naŋ magɩsa kobɩga aŋaŋ baŋɩsɩ-le: die dɩ bɩ yi sʊaa die ba bɩ yi die gbaŋ gbaŋ ta ye ta bʊ goli yiwo naŋ magɩsɩŋ baŋɩsɩ-wayɩ.
44027029	Ŋmaamɩŋ die dɩ yigi be dama die ba yile dɩ ba haarɩkʊ nan keŋ jʊalɩ tana. Die wɩa die ba nagɩ kʊʊdʊnsa anɩɩsa dieke dɩ datɩnana haarɩkʊ dɩ ziele wo a yi nyaaŋ sʊŋ haarɩkʊ kʊaŋ ta die jʊʊsa Ŋmɩŋ dɩ tʊnvʊŋ.
44027030	Die haarɩ dɔntɩba die dɩ yaala ba chɩgɩ ta vaa haarɩkʊ die wɩa die ba vʊarɩ haarɩbike a yi nyaabʊ sʊŋ ta paalɩ yie sɩba ba baa ba ga vʊarɩ wa kʊʊdʊnsɩha a taŋ taaŋ nyaabʊ sʊŋ haarɩkʊ nɩŋŋa.
44027031	Ama Pɔɔli die dɩ balɩ sojasisi jakʊʊrɩ aŋaŋ sojasisi dɩ, “Dɩɩ yi haarɩ dɔntɩba gie dɩ ka wɩarɩ kalɩ haarɩkʊ sʊŋ, nɩ wʊnyɩ mana kaaŋ ye gbatɩtaanɩŋ.”
44027032	Die wɩa die sojasisi die dɩ gobi gobi guuŋ dieke dɩ bɔbɩna haarɩbike a yallɩ wa ta vaa ka nan nyaabʊ sʊŋ.
44027033	Die tuŋ bɩlla vʊʊnɩŋ ta die Pɔɔli die dɩ jʊʊsɩ ba mana dɩ ba dii nyindiike, die ʊ baarɩ dɩ, “Daraa baŋ anɩɩsa wʊnna ŋmaamɩŋ dɩ yallɩ nɩ ta nɩ ka dii jaaŋ mana.
44027034	Die wɩa n wa jʊʊsa nɩ ko dii nyindiike, dama ka yiwo jadieke dɩ baaŋ nan yi nɩ hagɩrɩŋ. Nɩ wʊnyɩ kaaŋ wɔŋ ye daŋŋa.”
44027035	Pɔɔli dɩ bala naa kpatɩ kʊaŋ chaaŋ die ʊ nagɩ paanʊ a bɩrɩ Ŋmɩŋ ba mana nɩŋŋa a yi ke gbieri a piili ŋɔba.
44027036	Die ba dii sikimiŋ ta wa dii nyindiike.
44027037	Die tɩ mana die yiwo vuosi kɔbɩsɩ-le aŋaŋ baŋɩsɩ-yʊpɔyɩ aŋaŋ ba yʊaba a bie haarɩkʊ sʊŋ.
44027038	Die vuoŋ mana dɩ dine a chagɩ kʊaŋ chaaŋ die ba vʊarɩ paanʊ zaa tɩalɩkaha a taaŋ nyaabʊ sʊŋ amʊ haarɩkʊ da dʊnsɩma.
44027039	Die tʊŋ dɩ vʊʊŋ, haarɩ dɔntɩba die dɩ ye tɩŋgbaŋka ama ta ka mɩŋŋɩ mi, ama ta ye gbagɩŋ kaanɩ mʊgɩkpɩɩrɩ lʊgɩŋ ta ka yallɩ gaaŋ ba yile dɩ ba tɩŋ nan bɩagɩ ba yi haarɩkʊ ga mi a ga fɩrɩ tambʊsɩkʊ me.
44027040	Die wɩa die ba chɩa gobi kʊʊdʊnsaha guune a vaa ha a sʊʊŋ ga nyaabʊ chɩaŋ, ta bɩ forisi guuŋ diekemba dɩ bɔbɩna daa diekemba ba yalla a dɔma wa ta die kɔtɩ garɩ dieke dɩ benne haarɩkʊ nɩŋka amʊ bʊlɔgɩsɩbʊ nan dɩ nɩga a kpaŋŋa haarɩkʊ a gara nɩŋŋa. Die ba keŋ gbigi mʊgɩrɩ kʊanʊaŋ.
44027041	Ama haarɩkʊ nɩŋŋa die dɩ ga gbeŋ tambʊsɩbʊ ta faasɩ fɩrɩ ta nyapoŋiku dɩ keŋ a nɩgɩ ka kʊaka a ŋmʊʊrɩ ŋmʊʊrɩ.
44027042	Tɔ, sojasisi die dɩ saŋ dɩ ba kʊʊ dansarɩka jujuribe amʊ ba wʊnyɩ gbaŋ kaaŋ suo jʊalɩ gaaŋ a chɩgɩ bɩa.
44027043	Ama sojasisi jakʊʊrɩ die yaala ʊ gbatɩ Pɔɔli a taaŋ. Die wɩa die ʊ kagɩ ba dɩ ba daa yi die. Ama die ʊ yɩ nʊaŋ dɩ vuodiekemba mana dɩ sɩbɩna suolehe nan nyaabʊ ma a suo jʊalɩ gaaŋ;
44027044	Ta vuo tɩalɩkaha dɩ kana ka sɩba suolehe yigi haarɩkʊ daatɩtɩ a jʊalɩ. Naa die tɩ yi tɩ mana dɩ jʊalɩ gaaŋ ta wɩɩŋ dɩ ka yi tɩ.
44028001	Die tɩ kenne a jʊalɩ gaarɩ ta wɩɩŋ dɩ ka yi tɩ wo, die tɩ mɩŋŋɩ dɩ tɩŋgbaŋka mi saaŋ yiwo Malita.
44028002	Die tɩka vuosi die mɩŋŋɩ tuo tɩ, dama saŋŋa mi nɩɩŋ die nɩɩnana ta watɩ die faasɩ beri die wɩa die ba chɔgɩsɩ boliŋ dɩ tɩ weeli ta yi tɩ aŋsɩa.
44028003	Die Pɔɔli die dɩ lagɩsɩ daatɩ a nagɩha taana bolibu me, womi die javʊʊkɩŋ die dɩ keŋ nyɩŋ daatɩ ma bolibu dɩ tʊʊlɩna wɩa a dʊŋ Pɔɔli ta nagɩ ka gbaŋ vili ʊ nuuŋ.
44028004	Die tɩŋgbaŋka vuosi die dɩ ye javʊʊkɩrɩ die dɩ leeŋinene Pɔɔli nuuŋ me ta die bala yɩa tamba dɩ, “Daa wa gie nan yi vuokʊʊrʊ, aŋaŋ ʊ gbatɩna ʊ gbaŋ a nyɩŋ mʊgɩkpɩɩrɩ wa ma, ama bugile kaaŋ vaa ʊ bemme ʊ mɩsɩ ma.”
44028005	Ama Pɔɔli die dɩ kpaantɩ javʊʊkɩrɩ a taaŋ bolibu me ta wɩɩŋ mana dɩ ka yi wo.
44028006	Die vuosisi die dɩ yile dɩ ʊ nan fʊʊsɩ yaa ʊ nan nan bʊnyɩ a kpi. Die ba yilinene die wo a keŋ gbalɩgɩ ta wɩɩŋ mana ka yi wo wo, die ba tarɩgɩ ba sʊŋanyile ta baarɩ dɩ, “Daa wa gie yiwo buuŋ.”
44028007	Mi die ka yʊa aŋaŋ tɩŋgbaŋka naaŋ Pubiluwosi kʊatɩ. Die ʊ mɩŋŋɩ tuo tɩ chaantɩ ta die tɩ yi ʊ chaanɩŋ daraa ataa.
44028008	Pubiluwosi chɔɔŋ die dɩ dʊa a yʊagɩ, nyɩŋgbaŋ tʊʊla aŋaŋ chʊʊrɩŋ die yalla wa. Ta Pɔɔli die dɩ ga juu ʊ juoku me a nagɩ ʊ nuuŋ a diisi ʊ ma a jʊʊsɩ Ŋmɩŋ yɩ wa die ʊ ye alaafɩa.
44028009	Naa kʊaŋ chaaŋ yʊagɩtieliŋ die dɩ benne tɩŋgbaŋka ma die dɩ keŋ Pɔɔli jigiŋ die ʊ gbaaŋ ba mana.
44028010	Die ba yɩ tɩ piinisi pam ta die tɩ balla tɩ ga wa ba nagɩ jadieke mana tɩ yaalala a yi haarɩkʊ sʊŋ.
44028011	Die tɩ benne mi chɩɩtɩ ataa kʊaŋ chaaŋ die tɩ nagɩ haarɩ dieke ba wasɩnana Ŋmɩŋyɩɩba wa ta die dɩ nyɩna Alekizandira ta bie Malita tafaaŋ saŋka mi wo.
44028012	Die tɩ ga tʊgɩ tɩŋ dieke ba wasɩnana Sarakusi ta die yi daraa ataa mi,
44028013	ta die bɩ nagɩ haarɩkʊ a ga tʊgɩ tɩŋ dieke ba wasɩnana Regumi wa. Ka tʊnvʊʊsa die bʊlɔgɩsɩŋ dɩ piili a nɩga nyɩna nuugalɩ chaaŋ, ta ka daraa ale daraaŋ die tɩ keŋ tʊgɩ Putiwoli tɩŋ ma.
44028014	Mi die tɩ ye Yisa dɩdɩɩsɩrɩba bataŋ, die ba balɩ tɩ dɩ tɩ wɩarɩ ba jigiŋ daraa ayʊpɔyɩ. Die tɩ keŋ nyɩŋ mi a ga Romi.
44028015	Die Yisa dɩdɩɩsɩrɩba die dɩ benne Romi wa die dɩ wʊŋ tɩ wɩa ta die keŋ tuoli tɩ sieŋ Apiyusi nyʊŋ ma, ta bataŋ dɩaŋ dɩ keŋ tuoli tɩ chaanɩŋ juone ataa dieke die dɩ gbine Romi wa. Pɔɔli die dɩ yene be wo die dɩ kpaŋŋɩsɩ wa ta ʊ bɩrɩ Ŋmɩŋ.
44028016	Die tɩ gana a ga tʊgɩ Romi die ba yɩ Pɔɔli sieŋ dɩ ʊ bemme ʊ dʊŋŋʊ ta vaa soja balɩmɩŋ gbara wa.
44028017	Daraa ataa kʊaŋ chaaŋ Pɔɔli die dɩ wa Juu vuosi nɩŋŋandɩɩsɩrɩba a lagɩsɩ. Die ba lagɩsɩna wa ʊ balɩ a yɩ ba dɩ, “N nɩmballɩ, aŋaŋ die n kana ka yi wɩɩŋ mana a chʊʊsɩ tɩ vuosisi yaa ta chʊʊsɩ tɩ chɔɔŋkʊʊlɩba chʊaraha, die ba nagɩ mɩŋ yi wo dansarɩka sʊŋ Jerusalemi ma, ta nagɩ mɩŋ yi Romani vuosi nuusi me.
44028018	Die ba pɩasɩ mɩŋ wudieke n yine a chʊʊsɩ ta die yaala ba vʊarɩ mɩŋ, dama die ba mɩŋŋɩya dɩ n ka yi wudieke dɩ mʊna dɩ ba kʊʊ mɩŋ.
44028019	Ama Juu vuosisi nɩŋŋandɩɩsɩrɩba die dɩ ka saagɩya, die wɩa die maŋ baarɩ dɩ n nan nagɩ n wɩɩrɩ a poli a keŋ naaŋ jakʊʊŋ Siiza jigiŋ, ama n wo wɩɩŋ a baaŋ balɩ chʊʊsɩ n gbaŋ gbaŋ n vuosi.
44028020	Die wɩa maŋ baaŋ n ye nɩ a balɩ nɩ wɩɩrɩ. N mʊʊlɩnana Ŋmɩŋ Vuovʊarɩkɩrɩ wɩaha, vuodieke tɩnɩŋ Juu vuosi dɩ yalla tama wa, die wɩa ba bɔbɩ mɩŋ aŋaŋ chɔrɩmaha gie.”
44028021	Ta ba balɩ a yɩ wa dɩ, “Tɩnɩŋ tɩ ka tuo gbanɩŋ a nyɩŋ Judia yaa gamma fʊ ma, ta vuoŋ ka nyɩŋ a keŋ gie aŋaŋ wɩɩrɩ yaa a balɩ wʊbɩaŋ yaa gamma fʊ ma.
44028022	Ama tɩ nan dɩ yaala tɩ sɩmma fʊ sʊŋanyile. Tɩ wɔŋ sɩba a baarɩ dɩ jigiŋ mana vuosi bala a chʊʊsa jɩamɩŋ dieke fʊ dɩna wa.”
44028023	Die wɩa die ba nagɩ daaŋ zieŋ aŋaŋ Pɔɔli. Dɩnɩŋ daarɩ mi daadaŋ pam dɩ keŋ a lagɩsɩ Pɔɔli die dɩ benne jigiŋ dieke wo. Die ʊ dagɩ ba Ŋmɩŋ naarɩ wɩa a nyɩŋ sʊkʊʊŋ a ga tʊgɩ yuŋ, ta die mɩa dɩ ʊ tarɩgɩ ba sʊgɩtɩ dɩ ba tuo Yisa, ta die vʊara wɩa a nyɩna Mosisi mɩraha ma aŋaŋ Ŋmɩŋ naazʊalɩba die dɩ maagɩna wudiekemba ba.
44028024	Die bataŋ sʊgɩtɩ die dɩ tarɩgɩ aŋaŋ ʊ wʊbalɩkaha ma ama bataŋ die dɩ ka tuo dii.
44028025	Die wɩa die ba hagɩ mi aŋaŋ nɩnhagɩrɩŋ aŋaŋ taŋ yaa gamma wʊbalɩkaha gie. Pɔɔli die dɩ balɩ dɩ, “Saŋŋa dieke Ŋmɩŋ Halɩkasɩka die dɩ vana Ŋmɩŋ naazʊa Azaya die balɩ yɩ tɩ chɔɔŋkʊʊlɩba wa, die ʊ balɩ wusie mɩŋ.
44028026	Die ʊ baarɩ dɩ, ‘Ga a balɩ naa yɩ vuosi gie dɩ: Nɩ nan keŋ wʊŋ a bɩ wʊŋ ama dɩ kaaŋ dɩ sɩba a chɩaŋ; ta nɩ nan keŋ daansɩ a bɩ daansɩ ama nɩ kaaŋ ye,
44028027	dama vuosi gie yiwo yɩaŋkpiititieliŋ, ta bɩ ligi ba tɩba dɩ ba kaaŋ wʊŋ, ta bɩ muo ba nine dɩ ba da yesime. Dɩɩ yi die ba ka muo ba nine ba tɩŋ nan ye, ba tɩŋ ka bɩ ligi ba tɩba, ba tɩŋ nan wʊŋ, ta ba tɩŋ ka bɩ yi yɩaŋkpititieliŋ ba tɩŋ nan dɩ sɩba wɩaha gie chɩasɩ. Ta ba tɩŋ nan yiŋŋi keŋ n jigiŋ aŋ n gbaaŋ ba.’ ”
44028028	Pɔɔli die dɩ bɩ balɩ dɩ, “Nɩ sɩmma a baarɩ dɩ Ŋmɩŋ wɩaha yaa gamma ʊ gbatɩtaaŋkʊ tʊgɩ vuodiekemba dɩ kana ka yi Juu vuosisi jigiŋ mɩŋ, ta ba nan wʊŋ.” ((
44028029	Pɔɔli die dɩ bala naa a kpatɩ Juu vuosisi die dɩ hagɩ a nɩga nɩnhagɩrɩŋ pam aŋaŋ taŋ.))
44028030	Pɔɔli die dɩ tuŋ ligire a yɩ jigidieke ʊ benne wo a bie mi bɩna ale ta mɩŋŋɩ tuose chaaŋ diekemba mana dɩ kienene ʊ jigiŋ dɩ ba ye wo.
44028031	Ta die mʊʊlɩ wɩa yaa gamma Ŋmɩŋ naarɩ ma, ta daga vuosi tɩ Yɔmʊtieŋ Yisa Masia wɩa, ta bala ʊ dʊŋŋʊ aŋaŋ sikimiŋ.
45001001	Gbaŋkʊ gie nyɩŋ wa manɩŋ Pɔɔli vuodieke dɩ yine Yisa Masia tʊntʊntʊ, ta bɩ yi tʊntʊntʊ dieke Ŋmɩŋ dɩ vʊarɩna dɩ n mʊʊlɩ ʊ wʊvɩɩnaha jigiŋ mana wa jigiŋ.
45001002	Ŋmɩŋ die woliŋ yɩ wa nʊaŋ yaa gamma ʊ wʊvɩɩnaha gie ma, ta ʊ naazʊalɩŋ die dɩ mʊʊlɩha, sɩba a maagɩna dene ʊ kasɩ gbaŋkʊ ma wa.
45001003	Wʊvɩɩnaha gie daga yaa gamma ʊ Bʊa wa; wʊnɩŋ ʊ yine tɩ Yɔmʊtieŋ Yisa Masia; die ʊ bɩrɩŋ wa vuota, ta ba mɩɩrɩ wa ʊ yi naaŋ Davidi haagɩŋ,
45001004	ta Halɩkasɩka die dɩ dagɩ aŋaŋ hagɩrɩŋ dɩ Yisa seŋ yiwo Ŋmɩŋ Bʊa ʊ kumbu hagɩŋ wɩa.
45001005	Ʊ wɩa Ŋmɩŋ die dɩ yɩ mɩŋ sieŋ dɩ n yi ʊ tʊntʊntʊ, ta maŋ nagɩ ʊ saaŋ a gara buuriŋ mana jigiŋ, ta vasa ba yie wo yada ta tuose ʊ nʊaŋ.
45001006	Nɩnɩŋ vuodiekemba dɩ benne Romi ma wa gbaŋ gʊtɩ wa vuodiekemba Ŋmɩŋ dɩ wana dɩ ba bɩrɩŋ Yisa Masia sɩɩtɩ wa ma mɩŋ.
45001007	Die wɩa n maaga gbaŋkʊ gie a yɩa nɩ vuodiekemba mana dɩ benne Romi tɩŋ ma, ta Ŋmɩŋ dɩ cho nɩ ta wa nɩ dɩ nɩ yi ʊ gbaŋ gbaŋ ʊ vuosi wa. Tɩ Chɔɔŋ Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ ta yɩ nɩ sʊgɩdʊagɩŋ.
45001008	Wudieke n yaalala dɩ n woliŋ balɩ wʊnna, n waasa Ŋmɩŋ Yisa Masia saaŋ ma, nɩ mana wɩa, dama tɩŋgbaŋka gie vuosi mana wʊmma nɩ yada ka wɩa.
45001009	Ŋmɩŋ yine n siaratieŋ dɩ n ka va Ŋmɩŋ jʊʊsɩŋ nɩ wɩa. Wʊnɩŋ ʊ yine vuodieke n jɩannana aŋaŋ n sʊŋ mana ta mʊʊla wʊvɩɩnaha yaa gamma ʊ Bʊa wa ma.
45001010	Maŋ keŋ jʊʊsa Ŋmɩŋ saŋŋa mana, n ŋaaŋ jʊʊsɩ wa mɩŋ dɩ dɩɩ yi ʊ dʊŋŋʊ, ʊ yɩ mɩŋ sieŋ aŋ n keŋ kaagɩ nɩ.
45001011	N faasɩ yaala n suŋŋi nɩ aŋ nɩ tuo Ŋmɩŋ Halɩkasɩka piini dieke dɩ baaŋ vaa nɩ mɩŋŋɩ a zie ta yaa hagɩrɩŋ ʊ dɩɩsɩŋ ma.
45001012	Wudieke n dagɩnana wa yiwo naa, dɩ manɩŋ aŋaŋ nɩnɩŋ vuodiekemba dɩ yine yada wa nan bɩagɩ a kpaŋŋɩsɩ taŋ tɩ yada ka ma.
45001013	N nɩmballɩ, n yaala nɩ sɩmma dɩ n mɩya mɩŋ saŋŋa pam dɩ n keŋ kaagɩ nɩ ama wɩa a taŋ dɩ kaga mɩŋ. N yaala n yi vuodiekemba dɩ benne nɩ jigiŋ tɩ Yɔmʊtieŋ sɩɩtɩ sɩba n yine vuogaasɩ jigiŋ dene wo.
45001014	Dɩ yiwo talasɩ dɩ n balɩ vuosi mana wʊvɩɩnaha wɩa, vuodiekemba nine dɩ yuorine aŋaŋ vuodiekemba nine dɩ kana ka yuoriye, aŋaŋ vuodiekemba dɩ yalla yɩaŋ aŋaŋ vuodiekemba dɩ wone yɩaŋ.
45001015	Die wɩa maŋ cheele dɩ n mʊʊlɩ wʊvɩɩnaha a yɩ nɩnɩŋ vuodiekemba dɩ benne Romi tɩŋ ma.
45001016	Viivi ka yallɩ mɩŋ n mʊʊlɩnana wʊvɩɩnaha, dama dɩ yiwo Ŋmɩŋ hagɩrɩ dieke dɩ gbatɩnana vuodiekemba mana dɩ yine Yisa yada a taana; ka woliŋ yiwo Juu vuosi sɩɩtɩ, ta bɩ yi buuriŋ mana sɩɩtɩ.
45001017	Wʊvɩɩnaha daga dɩ Ŋmɩŋ baarɩ dɩ vuoŋ yiwo vuovɩɩnʊ ʊ nɩŋŋa ʊ yada yiile wɩa, genke nyɩŋ wa yaalɩŋ ma a yɩ vuodiekemba dɩ yine Yisa yada, sɩba dɩ maagɩna Ŋmɩŋ gbaŋkʊ ma dene wo dɩ, “Vuodieke dɩ yine vuovɩɩnʊ Ŋmɩŋ nɩŋŋa ʊ yadaka wɩa, dɩ tieŋ nan dɩ yaa miivoli dieke dɩ wone kpatɩŋ.”
45001018	Ŋmɩŋ dagɩ vuota dɩ ʊ jɩɩ wa sɩnyɩɩrɩŋ aŋaŋ ba, dama ba yie wʊbɩatɩ ta ka dɩ ʊ sieŋ, ta ba wʊbɩatɩ dɩ vaa vuosi dɩ ka sɩba wusieke.
45001019	Ŋmɩŋ data ba tɩba, dama wudieke dɩ mʊna dɩ vuota sɩmma yaa gamma ʊ ma wa, ʊ yuori dagɩ ba mɩŋ.
45001020	Saŋŋa dieke Ŋmɩŋ dɩ naanna tɩŋgbaŋka gie wo a keŋ tʊgɩ jinne, ʊ naaŋkʊ ma ba sɩba ʊ beri dieke vuota nine dɩ kana kaaŋ bɩagɩ a ye, ta bɩ sɩba dɩ ʊ yaa hagɩrɩ dieke dɩ wone kpatɩŋ, ta seŋ yi Ŋmɩŋ. Die wɩa, ba bɩ wo sieŋ Ŋmɩŋ nɩŋŋa a baaŋ baarɩ dɩ ba ka sɩba ba wʊbɩatɩ.
45001021	Ba sɩba Ŋmɩŋ mɩŋ, ama ba ka yɩa wa jɩlɩma dieke ba mʊna dɩ ba yɩ wa, ta bɩ ka waasa wa. Ama ba sʊŋanyile yiwo sʊŋanyilibɩatɩ, ta ba sʊgɩtɩ dɩ suuli aŋaŋ wʊtɔgɩtɩ aŋaŋ lɩmɩŋ.
45001022	Ba baarɩ dɩ ba yaa wa yɩaŋ ama ba yiwo gaantɩŋ;
45001023	ba tɩnna mʊ ba jɩama Ŋmɩŋ dieke dɩ benne saŋŋa mana wa, ba vaya mɩŋ ta jɩama ŋmɩna diekemba vuota dɩ wʊnsɩna a nɩasɩ vuota yaa nembisi yaa dɔŋɩsɩ yaa nyinvuuke.
45001024	Die wɩa Ŋmɩŋ dɩ va ba, ta ba yie tʊntʊmbɩatɩ diekemba ba sʊgɩtɩ dɩ yaalala, ta yie viivi wɩa aŋaŋ taŋ.
45001025	Ta nagɩ wudieke dɩ yine Ŋmɩŋ wusieke a taaŋ, ta saagɩ yɩ ŋmɩnchɩbɩsɩ, ta tarɩgɩ a jɩama wudieke Ŋmɩŋ dɩ naanna, ta vaa wʊnɩŋ Ŋmɩŋ vuodieke dɩ naanna ha ta mʊ dɩ tɩ bɩrɩ wa wa yaa gamma haahuu wo. Wusie.
45001026	Die wɩa, Ŋmɩŋ dɩ vaa ba, ta ba yie ba dʊŋŋʊ dɩ yalla viivi, ta ba hɔgʊba dɩ ka bɩ yaala ba dʊagɩma aŋaŋ dembisi ta yiŋŋi a dʊaga aŋaŋ taŋ.
45001027	Die gbaŋ gbaŋ ta dembisi dɩ ka bɩ yaala ba dʊagɩma aŋaŋ hɔgʊba, ta yiŋŋi dʊaga aŋaŋ taŋ, ta ba faasɩ yaa lɔla pam aŋaŋ taŋ. Dembisi dɩ yie nyinti ataŋ die dɩ yalla viivi aŋaŋ taŋ, die wɩa ba yese tɩbɩdatɩ dieke ba mʊna ba wʊbɩatɩtɩ wɩa.
45001028	Vuota die dɩ kana ka yaala ʊ sɩmma Ŋmɩŋ wɩa, ʊ vaa ba aŋaŋ ba tʊmbɩatɩ, ta ba yie tʊŋ dieke dɩ kana ka vɩɩna.
45001029	Ba sʊgɩtɩ suuliye mɩŋ aŋaŋ tʊmbɩatɩ yiri yiri, sɩba bɩaŋ aŋaŋ halɩ, ta yie bɩaŋ a yɩa taŋ, ta yaa sʊgɩbɩaŋ, ta kʊa taŋ, ta waga aŋaŋ taŋ, ta chɩba ŋmɩnchɩbɩsɩ, ta yile wʊbɩatɩ a yɩa taŋ, ta gaara taŋ kʊasɩ,
45001030	ta bala chʊʊsa taŋ, ta yi Ŋmɩŋ dataasɩ, ta zɩa wa taŋ, ta yaa kalinbaani, ta kule, ta yaala sieti dɩ ba yi bɩaŋ, ta ka yɩa ba chʊalɩŋ aŋaŋ ba nɩɩlɩŋ jɩlɩma;
45001031	ta bɩ wo yɩaŋ ba ma, ta ka bɩ bala wusie, ta wo choti ta ka chɩga zɔɔlɩŋ.
45001032	Ba sɩba a baarɩ Ŋmɩŋ mɩraha dagɩya dɩ vuodiekemba dɩ yinene wɩaha gie nyʊarɩ yiwo kuŋ, ama hanɩŋ ba ko yie, ta bɩ yaa sʊgɩfɩalɩŋ aŋaŋ vuodiekemba dɩ yinene he wo.
45002001	N zʊamba, dɩɩ yi nɩ die vuosi sarɩya, fʊ sɩɩ die mana kaaŋ bɩagɩ baarɩ ka yi bɩaŋ. Dama dɩɩ yi fʊ die vuosi sarɩya ama ta yie wudieke ba yinene gbaŋ gbaŋ, die nɩŋ, die fʊ gbaŋ gbaŋ fʊ sarɩya.
45002002	Tɩ sɩba a baarɩ Ŋmɩŋ nan keŋ dii vuodiekemba dɩ yine die sarɩya, ta ʊ sarɩya diilehe yiwo wusie.
45002003	Fʊ dagɩnana vuosi dɩ yinene tʊmbɩatɩ dene wo, ama ta yie die, yile dɩ Ŋmɩŋ kaaŋ ye ta datɩ fʊ tɩbɩŋ?
45002004	Yaa fʊ nine ka suuliye chotikpɩɩkʊ aŋaŋ suguru pam dieke Ŋmɩŋ dɩ yalla aŋaŋ tɩnɩŋ wa? Ka sɩba a baarɩ dɩ wudieke wɩa Ŋmɩŋ dɩ chɩgɩna nɩ zɔɔlɩŋ yiwo ʊ yaala nɩ yiŋŋi keŋ ʊ jigiri?
45002005	Ama fʊ sikpeŋ hagɩrɩ mɩŋ, die wɩa fʊ ka saagɩ fʊ vaa tʊntʊmbɩatɩ tʊʊma, die wɩa gʊta fʊ tɩbɩdatɩ dieke fʊ bala fʊ keŋ a ye daa dieke Ŋmɩŋ sɩnyɩɩrɩŋ dɩ bala ka keŋ a nyɩŋ yaalɩŋ ma, aŋ ʊ keŋ dii vuosi sarɩya aŋaŋ wusie wo.
45002006	Dama Ŋmɩŋ nan tuŋ vuoŋ mana yaa gamma ʊ tʊnna dene.
45002007	Vuodiekemba dɩ yinene vɩɩnɩŋ ta yaala Ŋmɩŋ bɩrɩ ba ta yɩ ba nyʊarɩ aŋaŋ miivoli dieke dɩ wone kpatɩŋ, banɩŋ Ŋmɩŋ dɩ nan vaa ba bemme yaa gamma haahuu.
45002008	Ama vuodiekemba dɩ yaala waagɩŋ, ta zeti wusieke, ta yie bɩaŋ, Ŋmɩŋ sɩnyɩɩrɩŋ nan dɩ bie ba ma.
45002009	Vuodiekemba dɩ yine vuobɩatɩtɩ, Ŋmɩŋ nan datɩ ba tɩbɩŋ aŋ ba dii wahala aŋaŋ mugisiŋ. Juu vuosi bala ba woliŋ ye tɩbɩdatɩkʊ, ta vuodiekemba dɩ kana ka yi Juu vuosisi dɩaŋ wa diisi.
45002010	Ama Ŋmɩŋ nan yɩ vuodiekemba dɩ yinene wudieke dɩ vɩɩna bɩrɩŋ aŋaŋ jɩlɩma aŋaŋ sʊgɩdʊagɩŋ, Juu vuosi bala ba woliŋ tuo, ta vuodiekemba dɩ kana ka yi Juu vuosisi dɩaŋ wa diisi;
45002011	dama Ŋmɩŋ ka luge.
45002012	Vuodiekemba dɩ kana ka sɩba Ŋmɩŋ mɩraha, Ŋmɩŋ nan datɩ ba tɩbɩŋ aŋaŋ wʊbɩa dieke ba yine. Ta vuodiekemba dɩaŋ dɩ sɩbɩna Ŋmɩŋ mɩraha, Ŋmɩŋ nan nagɩ mɩraha a dii ba sarɩya.
45002013	Daa vuodiekemba dɩ wʊnna Ŋmɩŋ mɩraha yine vuovɩɩna Ŋmɩŋ jigiŋ, ama vuodiekemba dɩ yinene wudieke mɩraha dɩ dagɩna, banɩŋ ba yine vuovɩɩna Ŋmɩŋ jigiŋ.
45002014	Vuodiekemba dɩ kana ka yi Juu vuosi ka tuo mɩraha a nyɩŋ Mosisi jigiŋ, ama dɩɩ yi ba yie wudieke mɩraha dɩ dagɩna aŋaŋ ba gbaŋ gbaŋ sʊŋanyile, ba yaa ba gbaŋ gbaŋ ba mɩraha ba sʊgɩtɩ ma ama die ba ka tuo mɩraha a nyɩŋ Mosisi jigiŋ.
45002015	Ba yinene wudieke wo daga dɩ ba yaa mɩra ba sʊgɩtɩ ma. Ba sʊŋanyile gbaŋ daga dɩ dɩ yiwo wusie, dama saŋŋa kaanɩ ba sʊŋanyile ŋaaŋ dagɩ ba dɩ wudieke ba yine wo yiwo bɩaŋ, ta saŋŋa kaanɩ dɩaŋ ka daga ba dɩ dɩ vɩɩna mɩŋ.
45002016	Naa bala ka yi daa dieke Ŋmɩŋ dɩ bala ʊ dii vuota sʊŋ sarɩya Yisa Masia wɩa, sɩba n mʊʊlɩna wʊvɩɩnaha die wo.
45002017	Nɩ bataŋ wasa nɩ gbaŋ Juu vuosi, ta yi mɩraha yada, ta nɩga nyʊʊŋ dɩ nɩ yiwo Ŋmɩŋ vuovʊarɩka,
45002018	nɩ sɩba wudieke Ŋmɩŋ dɩ yaalala nɩ yi, ta nɩ bʊgɩrɩ a nyɩŋ mɩraha ma a sɩba wudieke dɩ vɩɩna;
45002019	nɩ yi yada dɩ nɩ bɩagɩ dagɩ yɩɩsɩ sieŋ, ta bɩ yi chaanɩŋ a yɩ vuodiekemba dɩ benne lɩmɩŋ ma;
45002020	ta bɩagɩ kpaama gaantɩŋ, ta bɩ daga vuodiekemba dɩ kana ka sɩba, dama nɩ sɩba wusieke dɩ maagɩna die Ŋmɩŋ gbaŋkʊ sʊŋ.
45002021	Nɩ daga vuosi wusieke, bɩa wɩa nɩ ka daga nɩ gbaŋ? Nɩ mʊʊla dɩ, vuosi da keŋ gaarɩ, ama ta nɩ gbaŋ nɩ gaara.
45002022	Nɩ daga vuosi dɩ ba da keŋ a tʊŋ daakpana yaa hɔgʊkpana tʊʊma, ama ta nɩ tʊmaha. Nɩ ka yaala bugile wɩa ama ta gaara bugile jɩamɩŋ juone nyinti.
45002023	Nɩ kuule dɩ nɩ yaa Ŋmɩŋ mɩraha mɩŋ, ama ta ka dɩɩ ha ta yie Ŋmɩŋ viivi me.
45002024	Sɩba dɩ maagɩna Ŋmɩŋ gbaŋkʊ ma dɩ, “Nɩ Juu vuosi wɩa ta vuodiekemba dɩ kana ka yi Juu vuosi dɩ bala wʊbɩatɩ a chʊʊsa Ŋmɩŋ saaŋ.”
45002025	Dɩɩ yi nɩ dɩɩ Ŋmɩŋ mɩraha, die nɩŋ nɩ kɔla gobiŋ yaa nyʊarɩ, ama dɩɩ yi nɩ ka dɩa mɩraha, ka ka sɩɩ sɩba gobiye.
45002026	Dɩɩ yi vuodiekemba dɩ kana ka yi Juu vuosi ta ka gobi ba kɔla, ama ta dɩɩ Ŋmɩŋ mɩraha, Ŋmɩŋ nan tuo be sɩba vuodiekemba dɩ gobine ba kɔla.
45002027	Nɩnɩŋ Juu vuosi, nɩ yaa mɩraha a maagɩ gbaŋkʊ ma a yɩ nɩ, ta nɩ gobe nɩ kɔla, ama nɩ gbaŋ nɩ chʊʊsɩnana mɩraha; vuodiekemba dɩ kana ka gobe ba kɔla ama ta dɩɩ mɩraha, banɩŋ ba bala ba dii nɩ sarɩya ta baarɩ nɩ chʊʊsɩya.
45002028	Daa fʊ benne sɩba Juu vuoke ta ba gobi fʊ kɔlɩ yine fʊ Juu vuoŋ wusie.
45002029	Juu vuoŋ wusie yiwo vuodieke dɩ dɩna mɩraha. Wusie gobiŋ bie sʊŋ ma, ta kanɩŋ gobiku mi dɩ yi Ŋmɩŋ Halɩkasɩka tʊʊma, daa nyɩŋgbanɩŋ ma. Wʊnɩŋ vuoke mi yese bɩrɩŋ a nyɩnna Ŋmɩŋ jigiŋ, daa vuota jigiŋ.
45003001	Bɩa nyʊarɩ Juu vuosi dɩ ye a tɩaŋ vuodiekemba dɩ kana ka yi Juu vuosi? Ba kɔla gobiŋ yaa nyʊarɩ?
45003002	Ka yaa nyʊarɩ pam. Wudieke Ŋmɩŋ dɩ yɩna Juu vuosisi ka yi nɩŋŋmɩna jaaŋ a tɩaŋ a mana die ʊ yiwo ʊ wɩaha, dɩ ba gbara.
45003003	Dɩ yiwo wusie dɩ bataŋ die ka yi wɩaha yada. Die nɩŋ dɩ dagɩya dɩ Ŋmɩŋ ka yi wusietieŋ ba kana ka yi yada wa wɩa?
45003004	Aayɩ, ka ka dagɩ die. Dɩɩ yi vuoŋ mana dɩ yi ŋmɩnchɩbɩtieliŋ, ama Ŋmɩŋ nɩŋ yiwo wusiebɩbalɩtʊ. Sɩba ba maagɩna Ŋmɩŋ gbaŋkʊ sʊŋ die wo dɩ: “Dɩɩ yi fʊnɩŋ Ŋmɩŋ fʊ balɩ wɩa, ba nan ye dɩ yaa wusie ta ba dii fʊ sarɩya, nan dii wusie.”
45003005	Ama dɩɩ yi tɩ tʊntʊmbɩatɩ dɩ dagɩ dɩ Ŋmɩŋ yaa wusie, bɩa tɩ baaŋ tɩ balɩ? Dɩɩ yi Ŋmɩŋ dɩ datɩ tɩ tɩba tɩ nan bɩagɩ balɩ dɩ Ŋmɩŋ yiwo bɩaŋ? (Vuota sʊŋanyile maŋ bala naa.)
45003006	Aayɩ daa die! Ŋmɩŋ dɩ seŋ ka yi wusiebɩbalɩtʊ, lalɩa ʊ baa ʊ yi a dii tɩŋgbaŋka gie vuosi sarɩya?
45003007	Vuoŋ nan dɩ nɩga nɩnhagɩrɩŋ dɩ, “Dɩɩ yi n ŋmɩnchɩbɩsɩ dɩ daga dɩ Ŋmɩŋ seŋ yiwo wusietieŋ, ta vuosi dɩ yɩa wa jɩlɩma, bɩa wɩa ʊ nan datɩ n tɩbɩŋ dɩ n yiwo wʊbɩayiiru?”
45003008	Bataŋ dɩaŋ dɩ bala dɩ, “Nɩ vaa tɩ yi wʊbɩatɩ amʊ wʊvɩɩna nan keŋ.” Vuosi bataŋ zɩa mɩŋ ta baarɩ dɩ manɩŋ n bala naa. Ŋmɩŋ nan datɩ ba tɩbɩŋ sɩba ba mʊna die.
45003009	Lalɩa tɩ baa tɩ balɩ? Tɩnɩŋ vuodiekemba dɩ yine Juu vuosi wo beriŋ tɩaŋ wa vuodiekemba dɩ kana ka yi Juu vuosisi beriŋ mɩŋ? Aayɩ, n wɔŋ balɩ mɩŋ dɩ Juu vuosi aŋaŋ vuodiekemba dɩ kana ka yi Juu vuosi mana bie wo bɩaŋ ma,
45003010	sɩba dɩ maagɩna Ŋmɩŋ gbaŋkʊ sʊŋ dɩ: “Vuoŋ wori a yi vuovɩɩnʊ, Aayɩ, daa vuobalɩmɩŋ gbaŋ.
45003011	Vuoŋ wori ta yaa sɩbɩŋ, ta vuoŋ ka jɩama Ŋmɩŋ.
45003012	Vuoŋ mana yiŋŋiye mɩŋ ta vaa Ŋmɩŋ, vuoŋ mana yiwo bɩaŋ; vuoŋ wori a yie vɩɩnɩŋ, daa vuobalɩmɩŋ gbaŋ.
45003013	Ba nʊa sɩɩ sɩba kunti vɔrɩtɩ ta ŋmɩnchɩbɩsɩ dɩ nyɩnna a ma, ta wudieke dɩ nyɩnnana ba nʊa ma sɩɩ sɩba javʊʊkɩŋ tʊaŋ;
45003014	ba nʊa suuli wo aŋaŋ kaatɩtʊatɩ.
45003015	Ta ba yie lagɩ dɩ ba yi vuoŋ daŋŋa ta kʊʊ;
45003016	ta jigidieke mana ba gana, chʊʊsɩŋ aŋaŋ sʊgɩchʊʊsɩŋ ŋaaŋ kieŋ mi.
45003017	Ta ba ka sɩba sie dieke ba baa nan dɩɩ a ye sʊgɩdʊagɩŋ.
45003018	Ta ba ka bɩ chɩga Ŋmɩŋ.”
45003019	Lele, tɩ sɩba dɩ wudieke mana Ŋmɩŋ mɩraha dɩ bala wa, bala yɩa vuodiekemba dɩ benne ka yiko me, amʊ vuoŋ mana kaaŋ bɩagɩ yuori ʊ nʊaŋ a balɩ wɩɩŋ, ta tɩŋgbaŋka gie vuosi mana bemme Ŋmɩŋ sarɩya diile me.
45003020	Dama vuoŋ wori a nan bɩagɩ a dɩɩ Ŋmɩŋ mɩraha dɩ dagɩna die a yi vuovɩɩnʊ Ŋmɩŋ nɩŋŋa; mɩraha wɩa vuota dɩ sɩba dɩ ʊ tʊma tʊmbɩatɩ.
45003021	Ama lele, Ŋmɩŋ dɩ daagɩnana sie dieke a vasɩnana vuota dɩ bɩrɩma vuovɩɩnʊ ʊ nɩŋŋa wa wa bie yaalɩŋ ma, ta ʊ naazʊalɩŋ wɩa aŋaŋ mɩraha dɩ daga a wɩa, ama dɩ ka nyɩŋ mɩraha dɩɩsɩŋ ma.
45003022	Ŋmɩŋ vasa vuota dɩ bɩrɩma vuovɩɩnʊ ʊ nɩŋŋa ba yine Yisa Masia yada wa wɩa. Ŋmɩŋ yie naa, a yɩa vuodiekemba mana dɩ yine Yisa Masia yada ta ka luge,
45003023	dama vuota mana yiwo bɩaŋ die wɩa tɩ ka bie vɩɩnɩŋ sɩba Ŋmɩŋ dɩ yaalala dene wo.
45003024	Ama Ŋmɩŋ zɔɔlɩnchɩgɩla wɩa ʊ baarɩ dɩ ba yi vuovɩɩna ʊ nɩŋŋa, ka yiwo piini, dama Yisa Masia gbatɩ tɩ a taaŋ mɩŋ yɔrɩ.
45003025	Ŋmɩŋ die vaa wa Yisa Masia dɩ nyɩŋ yaalɩŋ ma, ta bɩ yi ʊ zɩŋ dieke dɩ nyɩnna ʊ ma wa dɩ yi kaabɩŋ tɩ bɩaŋ wɩa, dɩɩ yi tɩ yi naa yada Ŋmɩŋ nan nagɩ chaa tɩ tɩ talɩ; naa daga dɩ Ŋmɩŋ yiwo sʊgɩyɩalɩntieŋ. Saŋŋa dieke dɩ tɩanna wa, Ŋmɩŋ die ka datɩ vuota tɩbɩŋ ba tʊmbɩatɩ wɩa, dama ʊ suguru wɩa;
45003026	ama lele nɩŋ die ʊ yie, amʊ ka nan dagɩ tɩ dɩ wʊnɩŋ Ŋmɩŋ yiwo sʊgɩyɩalɩntieŋ, ta vasa vuodieke nɩŋ mana dɩ yine Yisa yada dɩ bɩrɩma vuovɩɩnʊ ʊ nɩŋŋa.
45003027	Die wɩa, jaaŋ beri mɩŋ tɩ nan kuuli aŋaŋ ka? Aayɩ, jaaŋ wori. Daa vuota dɩ dɩna mɩraha wɩa tɩ nan ye gbatɩtaanɩŋ, ama tɩ yine Yisa Masia yada wa wɩa.
45003028	Dama tɩ bala a baarɩ dɩ vuota yada yiile wɩa, Ŋmɩŋ dɩ baarɩ dɩ ʊ yi vuovɩɩnʊ ʊ nɩŋŋa; daa ʊ dɩna mɩraha wɩa.
45003029	Ŋmɩŋ yiwo Juu vuosi nyɩɩna ma Ŋmɩŋ? Aayɩ, Ʊ yiwo Juu vuosi aŋaŋ vuodiekemba dɩ kana ka yi Juu vuosi Ŋmɩŋ.
45003030	Ŋmɩŋ yiwo Ŋmɩŋ balɩmɩŋ ta nan balɩ dɩ Juu vuosi aŋaŋ vuodiekemba dɩ kana ka yi Juu vuosi mana yiwo vuovɩɩna ʊ nɩŋŋa, ba yada wɩa.
45003031	Tɩ balala dɩ vuota yese gbatɩtaanɩŋ ʊ yada wɩa, die nan yi mɩraha yi yɔrɩ? Aayɩ, daa die. Ama tɩ ye zie wo mɩraha kʊaŋ mɩŋ.
45004001	Wʊbɩa tɩ baa tɩ balɩ yaa gamma tɩ chɔɔŋkʊʊŋ Abarahami aŋaŋ ʊ beriŋ me?
45004002	Dɩɩ yi ʊ tʊnvɩɩna wɩa Ŋmɩŋ dɩ baarɩ dɩ ʊ yiwo vuovɩɩnʊ, die nɩŋ ʊ tɩŋ nan dɩ yaa jaaŋ dɩ ʊ kuule aŋaŋ ka, ama ʊ kaaŋ bɩagɩ a kuule Ŋmɩŋ nɩŋŋa.
45004003	Dɩ maagɩya Ŋmɩŋ gbaŋkʊ ma dɩ, “Abarahami die yiwo Ŋmɩŋ yada, ʊ yada ka wɩa Ŋmɩŋ die dɩ baarɩ dɩ ʊ yiwo vuovɩɩnʊ ʊ nɩŋŋa.
45004004	Dɩɩ yi vuoŋ dɩ tʊma tʊʊma, ʊ nyʊarɩ ka yi piini, ama ka yiwo ʊ tune.
45004005	Ama vuoŋ kaaŋ bɩagɩ a vaa Ŋmɩŋ baarɩ dɩ ʊ yiwo vuovɩɩnʊ aŋaŋ wudieke ʊ tʊnna. Ŋmɩŋ tuose tʊntʊmbɩatɩ tieliŋ dɩɩ yi ba yi wo yada.
45004006	Davidi die balɩ wa naa gbaŋ gbaŋ, dɩ vuodieke nɩŋ Ŋmɩŋ dɩ nagɩ wa ʊ yi vuovɩɩnʊ ʊ nɩŋŋa ta dɩ ka yi ʊ tʊntʊnvɩɩna wɩa, die vuoke yaa sʊgɩfɩalɩŋ pam.”
45004007	Davidi die bɩ baarɩ dɩ, “Vuodiekemba Ŋmɩŋ dɩ vaa ba tʊmbɩatɩ a chaa ba ta bɩ ligihe, banɩŋ ba yaa wa sʊgɩfɩalɩŋ;
45004008	Vuodiekemba Ŋmɩŋ dɩ kana ka tɩɩnsa ba tʊntʊmbɩatɩ, yaa wa sʊgɩfɩalɩŋ.”
45004009	Sʊgɩfɩalɩkʊ gie yiwo vuodiekemba dɩ gobine ba kɔla nyɩɩna ma sɩɩtɩ? Aayɩ, dɩ yiwo vuodiekemba dɩ kana ka gobi ba kɔlaha gbaŋ sɩɩtɩ. Tɩ wɔŋ a baarɩ dɩ dɩ maagɩya Ŋmɩŋ gbaŋkʊ ma dɩ, “Abarahami die yiwo Ŋmɩŋ yada, ta ʊ yada ka wɩa Ŋmɩŋ dɩ baarɩ dɩ ʊ yiwo vuovɩɩnʊ ʊ nɩŋŋa.”
45004010	Saŋŋa bɩa Ŋmɩŋ dɩ yi wɩɩrɩ gie? Ŋmɩŋ die wa wa wa vuovɩɩnʊ ta ʊ ye keŋ gobi ʊ kɔlɩ yaa die ʊ gobi wo ʊ kɔlɩ ta Ŋmɩŋ dɩ keŋ wa wa wa vuovɩɩnʊ? Ŋmɩŋ die wa wa wa vuovɩɩnʊ ta ʊ ye gobi ʊ kɔlɩ.
45004011	Ka kʊaŋ chaaŋ die ʊ gobi ʊ kɔlɩ, ama ʊ gobiku die yiwo siara dɩ wʊnɩŋ Abarahami yada wɩa Ŋmɩŋ dɩ wa wa wa vuovɩɩnʊ, ta ʊ ye gobi ʊ kɔlɩ. Die wɩa, vuodiekemba mana dɩ yine Ŋmɩŋ yada ama a ka gobi ba kɔla, Abarahami yine ba chɔɔŋ; ba yine Ŋmɩŋ yada wɩa Ŋmɩŋ dɩ wa ba vuovɩɩna.
45004012	Abarahami bɩna yi vuodiekemba dɩ gobine ba kɔlaha chɔɔŋ, daa ba gobinene wɩa, ama ba yine Ŋmɩŋ yada sɩba tɩ chɔɔŋ Abarahami die dɩ yine die, ta ye gobi ʊ kɔlɩ.
45004013	Ŋmɩŋ die yɩ wa Abarahami aŋaŋ ʊ haagɩsɩ nʊaŋ dɩ tɩŋgbaŋka gie nan yi ba sɩɩtɩ. Die ʊ yɩ wa nʊarɩ gie, daa Abarahami die dɩ dɩna mɩraha wɩa, ama die ʊ yine Ŋmɩŋ yada wa ta Ŋmɩŋ dɩ baarɩ dɩ ʊ yiwo vuovɩɩnʊ wʊnɩŋ Ŋmɩŋ jigiŋ.
45004014	Dɩɩ yi Ŋmɩŋ nʊa dɩ baa a yi vuodiekemba dɩ dɩna mɩraha sɩɩtɩ, die nɩŋ vuoŋ yada tɩŋ nan yi yɔrɩ, ta Ŋmɩŋ nʊaŋ kaaŋ dɩ yaa nyʊarɩ.
45004015	Mɩraha zetiŋ yalla Ŋmɩŋ sɩnyɩɩrɩŋ a kieŋ, ama mɩraha dɩ wori, ka zetiŋ wori.
45004016	Ŋmɩŋ nʊarɩ yiwo vuodiekemba dɩ yine yada sɩɩtɩ, ʊ zɔɔlɩnchɩgɩla wɩa, die ʊ yɩ wa nʊarɩ ta die ka seŋ yi Abarahami haagɩsɩ mana sɩɩtɩ, daa vuodiekemba dɩ dɩna mɩraha nyɩɩna ma sɩɩtɩ, ama vuodiekemba mana dɩ yine Ŋmɩŋ yada sɩba Abarahami die dɩ yine yada die wo, ka yiwo ba sɩɩtɩ, dama wʊnɩŋ Abarahami yiwo tɩ mana chɔɔŋ.
45004017	Sɩba dɩ maagɩna Ŋmɩŋ gbaŋkʊ ma dɩ, “N yi fʊ wo buuriŋ pam chɔɔŋ.” Die wɩa, Ŋmɩŋ jigiŋ Abarahami yiwo tɩ chɔɔŋ, Ŋmɩŋ, vuodieke Abarahami dɩ yine yada wa, wʊnɩŋ ʊ yɩnana kunti miivoli, ta vasa jadieke dɩ wone dɩ keŋ beri.
45004018	Abarahami die yiwo yada ta yaa tama saŋŋa dieke wɩɩŋ dɩ kana ka dagɩ dɩ tama beri wo, die wɩa die ʊ keŋ bɩrɩŋ buuriŋ pam chɔɔŋ. Sɩba dɩ maagɩna Ŋmɩŋ gbaŋkʊ ma dɩ, “Fʊ haagɩsɩ nan dɩ dala sɩba chɩŋmarɩsɩ.”
45004019	Abarahami die yiwo sɩba bɩna kɔbɩga, ta sɩba dɩ ʊ nyɩŋgbanɩŋ gbarɩgɩya mɩŋ, ta ʊ hɔgʊ Sara dɩaŋ dɩ yi hɔgʊpɩrɩŋ, aŋaŋ die mana yɔrɩ, Abarahami yada die ka muuriye.
45004020	Die ʊ faasɩ a yi Ŋmɩŋ yada mɩŋ, ta ka chɩɩlɩya aŋaŋ Ŋmɩŋ nʊarɩ, die ʊ yada ka dɩ yɩ wa hagɩrɩŋ pam, ta ʊ bɩra Ŋmɩŋ.
45004021	Ta die sɩba aŋaŋ wusie dɩ Ŋmɩŋ nan bɩagɩ a yi wudieke ʊ yɩna wa nʊaŋ dɩ ʊ nan yi wo.
45004022	Die wɩa Ŋmɩŋ dɩ nagɩ wa dɩ ʊ yiwo vuovɩɩnʊ, ʊ yine Ŋmɩŋ yada wɩa.
45004023	Ama daa Abarahami nyɩɩna ma wɩa dɩ maagɩ Ŋmɩŋ gbaŋkʊ sʊŋ dɩ, “Ŋmɩŋ nagɩ wa mɩŋ a bɩrɩŋ vuovɩɩnʊ.”
45004024	Ama a maagɩya mɩŋ a yi tɩnɩŋ vuodiekemba Ŋmɩŋ dɩ bala ʊ tuo tɩ dɩ tɩ yiwo vuovɩɩna ʊ nɩŋŋa wa gbaŋ, dama tɩ yine wʊnɩŋ Ŋmɩŋ vuodieke dɩ sʊgɩrɩna tɩ Yɔmʊtieŋ Yisa a nyɩŋ kumbu me wo yada wa wɩa.
45004025	Wʊnɩŋ ʊ nagɩna Yisa a yɩ ba kʊʊ wa tɩ tʊntʊmbɩatɩ wɩa, ta bɩ sʊgɩrɩ wa a nyɩŋ kumbu me, dɩ ʊ vaa tɩ bɩrɩŋ vuovɩɩna ʊ jigiŋ.
45005001	Tɩ yalla yada Yisa Masia ma wa wɩa Ŋmɩŋ dɩ baarɩ dɩ tɩ yiwo vuovɩɩna ʊ jigiŋ, ta sʊgɩdʊagɩŋ dɩ bie tɩnɩŋ aŋaŋ Ŋmɩŋ sʊnsʊŋ, tɩ Yɔmʊtieŋ Yisa Masia wɩa.
45005002	Ʊ wɩa Ŋmɩŋ dɩ chɩgɩ tɩ zɔɔlɩŋ, tɩ yada ka wɩa, ta tɩ ye ʊ zɔɔlɩnchɩgɩlaha ta yallɩ sʊgɩfɩalɩŋ, dama tɩ yaa tama dɩ tɩ nan daansɩ ye beri vɩɩŋ dieke Ŋmɩŋ dɩ bala ʊ yɩ tɩ wa.
45005003	Ta tɩ bɩ yaa sʊgɩfɩalɩŋ tɩ wahala diile me, dama tɩ sɩba dɩ wahalaha diile yɩa tɩ wa sikimiŋ,
45005004	ta bɩ yɩa tɩ beri vɩɩnɩŋ, ta beri vɩɩnɩŋ dɩaŋ dɩ yɩa tɩ tama.
45005005	Ta tamaka mi dɩ ka vasa tɩ die viivi, dama Ŋmɩŋ nagɩ wa choti dieke ʊ yalla a yi tɩ sʊgɩtɩ ma, ʊ Halɩkasɩka ʊ nagɩna a yɩ tɩ wa wɩa.
45005006	Dama saŋŋa dieke tɩ wone suŋŋiŋ wo, ta Masia dɩ tuo tɩnɩŋ vuobɩatɩ kuŋ a kpi, die ka yiwo saŋŋa dieke Ŋmɩŋ dɩ vʊarɩna a zieŋ.
45005007	Dɩ hagɩrɩ mɩŋ dɩ vuoŋ tuo vuodieke dɩ mɩŋŋɩna dɩɩsa mɩra kuŋ a kpi, ama vuoŋ zɩɩ, vuoŋ nan tuo vuovɩɩnʊ kuŋ a kpi.
45005008	Ama dɩ dagɩ tɩ wa ʊ chone tɩ dene, dama die tɩ yene yi tʊmbɩatɩtielibe Masia dɩ tuo tɩ kuŋ a kpi.
45005009	Ʊ zɩmbʊ wɩa, Ŋmɩŋ dɩ baarɩ dɩ tɩ yiwo vuovɩɩna; die wɩa gbaŋ ʊ nan vʊarɩ tɩ a nyɩŋ tɩbɩdatɩ dieke dɩ kienene tɩ ma wa.
45005010	Die tɩ yiwo Ŋmɩŋ dataasɩ, ama ʊ wa yi tɩ wo ʊ zʊalɩŋ, ʊ Bʊa wa kumbu wɩa. Lele tɩ wana a yi Ŋmɩŋ zʊalɩŋ naa, chɩɩlɩŋ bɩ wori dɩ ʊ nan gbatɩ tɩ a taaŋ Masia miivoli wɩa.
45005011	Daa die nyɩɩna ma, tɩ bɩ yaa wa sʊgɩfɩalɩŋ Ŋmɩŋ ma tɩ Yɔmʊtieŋ Yisa Masia wɩa, dama ʊ wɩa Ŋmɩŋ dɩ yi tɩ ʊ zʊalɩŋ.
45005012	Vuobalɩmɩŋ nyɩɩna ma bɩaŋ dɩ daagɩ a juu tɩŋgbaŋka gie me, ta bɩabʊ wɩa kuŋ dɩ beri. Die wɩa kuŋ dɩ kʊa vuota mana, dama vuota mana yiwo bɩaŋ.
45005013	Die bɩaŋ wɔŋ bie wo tɩŋgbaŋka gie me ta Ŋmɩŋ dɩ ye keŋ yɩ tɩ Mosisi mɩraha; ama dɩɩ yi mɩra dɩ wori, vuoŋ kaaŋ bɩagɩ balɩ vuoŋ dɩ ʊ chʊʊsɩ mɩraha mɩŋ.
45005014	Ama a nyɩŋ Adami saŋka a keŋ tʊgɩ Mosisi saŋka, kuŋ yaa wa vuota mana yiko, ta kʊa vuodiekemba bɩaŋ dɩ kana ka tʊgɩ Adami bɩabʊ. Adami die yiwo vuodieke dɩ bala ʊ keŋ ʊ kʊaŋ chaaŋ nɩasɩŋ.
45005015	Ama ba bale wo ka yi bʊnyɩ, dama Ŋmɩŋ piini dieke ʊ nagɩna a yɩ tɩ yɔrɩ wa ka sɩɩ sɩba Adami bɩabʊ. Dɩ yiwo wusie dɩ vuosi pam kpiye mɩŋ vuobalɩŋka tʊmbɩatɩ wɩa. Ama Ŋmɩŋ zɔɔlɩnchɩgɩla faasɩ dala mɩŋ, ta ʊ piini dieke ʊ yɩnana vuosi pam, aŋ ka yi vuobalɩŋka Yisa Masia zɔɔlɩnchɩgɩla wɩa gbaŋ dala mɩŋ.
45005016	Ŋmɩŋ piinike aŋaŋ Adami bɩabʊ ka yi bʊnyɩ. Kanɩŋ bɩabʊ mi die yaa wa tɩbɩdatɩŋ a keŋ, ama Ŋmɩŋ piini dieke ʊ yɩna tɩ yɔrɩ wa yiwo tɩ wʊbɩatɩ naachaala tɩ tʊmbɩatɩ pam kʊaŋ chaaŋ.
45005017	Vuobalɩŋka tʊmbɩatɩ wɩa kuŋ dɩ kʊa vuoŋ mana, wʊnɩŋ vuobalɩŋka mi wɩa. Ama wudieke dɩ dɩna ka kʊaka, vuobalɩŋka Yisa Masia tʊʊmaha tɩaŋ die. Ŋmɩŋ chɩgɩ tɩ wa zɔɔlɩŋ pam ta tuo tɩ Yisa Masia wɩa, die wɩa tɩ nan ye nyaŋŋɩŋ aŋaŋ miivoli dieke dɩ wone kpatɩŋ Yisa Masia ma.
45005018	Die vuoŋ mana die baa ʊ ye wo tɩbɩdatɩŋ Adami bɩabʊ wɩa. Ama wʊvɩɩŋ dieke Masia dɩ yine wo wɩa Ŋmɩŋ tuo tɩ mɩŋ ta yɩ tɩ piini dieke dɩ yine miivoli.
45005019	Adami die zeti wo Ŋmɩŋ nʊaŋ ta yi vuosi pam dɩ yi tʊntʊmbɩatɩ tieliŋ, ama Yisa tuo wo Ŋmɩŋ nʊaŋ, ta nan yi vuosi pam bɩrɩŋ vuovɩɩna Ŋmɩŋ jigiŋ.
45005020	Mɩraha keŋye dɩ ka dagɩ bɩaŋ dɩ dala dene, ama bɩaŋ dɩ dala dene wo, Ŋmɩŋ zɔɔlɩnchɩgɩla faasɩ dala mɩŋ pam a tɩaŋ die.
45005021	Die wɩa, bɩaŋ dieke dɩ yine vuota dɩ kpie die wo, die gbaŋ gbaŋ Ŋmɩŋ zɔɔlɩnchɩgɩla wɩa ʊ baarɩ dɩ ba yi vuovɩɩna ʊ jigiŋ, ta yɩ ba miivoli dieke dɩ wone kpatɩŋ, tɩ Yɔmʊtieŋ Yisa Masia ma.
45006001	Die wɩa, bɩa tɩ baa tɩ balɩ? Tɩ nan dɩ bie tɩ tʊmbɩatɩ ma amʊ Ŋmɩŋ zɔɔlɩnchɩgɩla gʊtɩ yaa?
45006002	Aayɩ, daa die. Yaa gamma bɩaŋ wɩa, tɩ sɩɩ sɩba tɩ kpiye mɩŋ, ta bɩaŋ dɩ bɩ wo tɩ hagɩrɩŋ. Die wɩa tɩ kaaŋ wɩarɩ tʊmbɩatɩ ma.
45006003	Tɩnɩŋ vuodiekemba ba sɩna tɩ aŋaŋ Ŋmɩŋ nyaaŋ Yisa Masia saaŋ ma wa, tɩ sɩɩ sɩba tɩ lagɩŋ a kpi mɩŋ aŋaŋ wa.
45006004	Die wɩa, die tɩ lagɩŋ a kpi mɩŋ aŋaŋ Yisa Masia ta ba guu tɩ aŋaŋ wa Ŋmɩŋ nyaaŋ sɩɩla ma; ta ʊ Chɔɔŋ Ŋmɩŋ dɩ nagɩ ʊ hagɩrɩŋ a sʊgɩrɩ wa a nyɩŋ kuŋ me, die gbaŋ gbaŋ tɩ gbaŋ dɩ hagɩ dɩ tɩ bemme miivoli haalɩkʊ ma.
45006005	Dɩɩ yi tɩnɩŋ aŋaŋ Masia die dɩ lagɩŋ a kpi, die gbaŋ gbaŋ tɩ baa tɩ lagɩŋ a hagɩ kuŋ me sɩba die ʊ hagɩna die wo.
45006006	Tɩ sɩba a baarɩ dɩ tɩ berikʊʊrɩ die lagɩŋ a kpi mɩŋ aŋaŋ Yisa ʊ dagarɩkʊ ma, dɩ tɩ berikʊʊrɩ daa bɩ yallɩma tɩ hagɩrɩŋ, ta tɩ kaaŋ bɩ yi yɔŋɩsɩ bɩaŋ hagɩrɩŋ ma,
45006007	dama dɩɩ yi vuoŋ dɩ kpi ʊ bɩ wo bɩaŋ hagɩrɩŋ ma.
45006008	Tɩ dene kpi aŋaŋ Masia wa, tɩ yaa yada dɩ tɩ nan dɩ yallɩ miivoli aŋaŋ wa.
45006009	Tɩ sɩba a baarɩ Ŋmɩŋ sʊgɩrɩ wa Masia a nyɩŋ kuŋ me ta ʊ kaaŋ bɩ kpi; kuŋ bɩ wo ʊ hagɩrɩŋ.
45006010	Die ʊ kpiye mɩŋ bʊnyɩ tɩ tʊntʊmbɩatɩ wɩa, ama ʊ wana bie miivoli me wo, wʊnɩŋ aŋaŋ Ŋmɩŋ lagɩŋ na a beri mɩŋ.
45006011	Die wɩa, nɩ gbaŋ nɩ nagɩ nɩ gbaŋ sɩba nɩ kpiye mɩŋ ta bɩaŋ dɩ bɩ wo nɩ hagɩrɩŋ, ama Yisa Masia wɩa nɩ bie wo nɩ miivoli me Ŋmɩŋ jigiŋ.
45006012	Die wɩa, nɩ daa vaa bɩaŋ pɔgɩlɩ nɩ nyɩŋgbanɩŋ ta vasa nɩ yime bɩaŋ choti.
45006013	Nɩ daa yɩma nɩ nyɩŋgbanɩŋ lʊgɩŋ kaanɩ hagɩrɩŋ aŋ ka tʊma tʊmbɩatɩ, ama nɩ nagɩ nɩ gbaŋ a yɩ Ŋmɩŋ, ta sɩɩ sɩba nɩ nyɩŋ wa kuŋ me ta juu miivoli me; nɩ nagɩ nɩ nyɩŋgbanɩŋ mana a yɩ Ŋmɩŋ aŋ ʊ nagɩ nɩ a tʊŋ sʊgɩfɩalɩŋ tʊʊma.
45006014	Bɩaŋ da yallɩma dɩ hagɩrɩŋ, dama mɩraha ka sɩ nɩ, ama Ŋmɩŋ zɔɔlɩnchɩgɩlaha sɩna nɩ.
45006015	Mɩraha dɩ kana ka sɩ tɩ wa, ama ta Ŋmɩŋ zɔɔlɩnchɩgɩlaha dɩ sɩ tɩ naa, tɩ nan wɩarɩ tʊmbɩatɩ yiile me yaa? Aayɩ, tɩ kaaŋ yi die.
45006016	Nɩ ka sɩba a baarɩ yiwo yɔmʊ a yɩ vuodieke fʊ tuosinene ʊ nʊarɩ? Dɩɩ yi fʊ saagɩ a yie tʊmbɩatɩ, yiwo bɩaŋ yɔmʊ, ta ka kpatɩŋ yiwo kuŋ, ama fʊ saagɩ Ŋmɩŋ nʊaŋ, die nan vaa fʊ yi vuovɩɩnʊ Ŋmɩŋ jigiŋ.
45006017	Saŋŋa kaanɩ, bɩaŋ die yalla nɩ hagɩrɩŋ, ama lele nɩŋ n waasa Ŋmɩŋ nɩ faasɩna a tuo wusie dagɩkʊ dieke n dagɩna nɩ wa.
45006018	Ŋmɩŋ die vʊarɩ nɩ a nyɩŋ bɩaŋ yɔŋɩsɩ ma, amʊ nɩ yi wudieke dɩ baaŋ nan fɩalɩ ʊ sʊŋ.
45006019	(Nɩnɩŋ vuota dɩ kana ka mɩŋŋa Ŋmɩŋ wɩa lagɩ lagɩ wa wɩa, maŋ yaala n balɩ aŋaŋ vuota yɩaŋ a dagɩ nɩ ʊ wɩa.) Sɩba die nɩ ŋaana a naga nɩ gbaŋ a tʊma tʊmbɩatɩ a gʊta die wo, lele nɩŋ nɩ nagɩ nɩ gbaŋ a tʊma Ŋmɩŋ tʊʊma amʊ nɩ nan seŋ yi ʊ sɩɩtɩ.
45006020	Saŋŋa dieke die nɩ yine bɩaŋ yɔŋɩsɩ wa, die dɩ ka yi fɔgɩmɩ dɩ nɩ fɩalɩ Ŋmɩŋ sʊŋ.
45006021	Tʊŋ dieke die nɩ tʊnna ta lele ka wa yaa viivi naa, bɩa nyʊarɩ nɩ ye? Hanɩŋ tʊʊmaha mi chanchaalɩŋ yaa kuŋ a kieŋ mɩŋ.
45006022	Ama lele nɩŋ nɩ wa nyɩŋ wa bɩaŋ yɔŋɩsɩ ma, ta bɩrɩŋ Ŋmɩŋ yɔŋɩsɩ. Naa nan vaa nɩ yi sʊgɩyɩalɩntieliŋ ta ye miivoli dieke dɩ wone kpatɩŋ.
45006023	Dama tʊntʊmbɩatɩ nyʊarɩ yiwo kuŋ, ama Ŋmɩŋ piini yiwo miivoli dieke dɩ wone kpatɩŋ, tɩ taasɩna aŋaŋ tɩ Yɔmʊtieŋ Yisa Masia wɩa.
45007001	N nɩmballɩ, nɩ mana sɩba mɩra, die wɩa nɩ nan bɩagɩ sɩba wudieke n bala n balɩ naa chɩaŋ. Mɩra yige vuodieke dɩ benne ʊ miivoli me mɩŋ.
45007002	Die wɩa mɩraha sʊŋ, dɩ yiwo talasɩ dɩ hɔgʊ lagɩma aŋaŋ ʊ chʊrʊ saŋŋa dieke ʊ chʊrʊ dɩ yene bie ʊ mɩsɩ ma, ama saŋŋa dieke ʊ chʊrʊ wa dɩ keŋ kpi, mɩraha ka bɩ yigi hɔgʊ wa.
45007003	Die wɩa, dɩɩ yi saŋŋa dieke ʊ chʊrʊ wa dɩ yene bie ʊ mɩsɩ ma, ta ʊ beri aŋaŋ dembigaaŋ, ba nan dɩ wasa wa daakpannagɩrʊ; ama dɩɩ yi ʊ chʊrʊ wa dɩ kpi, mɩraha kaaŋ bɩ yigi wo. Dɩɩ yi ʊ yallɩ dembigaaŋ ʊ chʊrʊ wa kuŋ kʊaŋ chaaŋ, ʊ ka yi daakpannagɩrʊ.
45007004	N nɩmballɩ, die gbaŋ die dɩ sɩɩ aŋaŋ nɩ, nɩ yiwo Masia nyɩŋgbanɩŋ lʊgɩŋ, ta die kpi ta mɩraha ka bɩ yige nɩ, ama lele nɩŋ nɩ taasɩya mɩŋ aŋaŋ Masia vuodieke die dɩ hagɩna kumbu me wo, nɩ yime wʊvɩɩna a yɩma Ŋmɩŋ.
45007005	Saŋŋa dieke dɩ tɩanna wa die tɩ yie tɩ nyɩŋgbanɩŋ choti ta mɩraha dɩ vaa tɩ yaa lɔlɩbɩatɩ ta a tʊma tɩ nyɩŋgbanɩŋ ma, ta yaa wudieke dɩ yine kuŋ a kieŋ tɩ ma.
45007006	Ama lele nɩŋ, mɩraha ka bɩ yigi tɩ, dama die tɩ kpiye mɩŋ ta mɩraha dɩ bɩ wo tɩ hagɩrɩŋ. Die wɩa, tɩ wa bɩagɩ a tʊma yɩa Ŋmɩŋ aŋaŋ miivoli haalɩ dieke Ŋmɩŋ Halɩkasɩka dɩ yɩna tɩ wa; tɩ ka bɩ tʊma aŋaŋ mɩrɩkʊraha die ba maagɩna gbaŋkʊ ma wa.
45007007	Die wɩa, bɩa tɩ baa tɩ balɩ? Tɩ nan balɩ dɩ mɩraha ka vɩɩna yaa? Aayɩ, tɩ kaaŋ balɩ die. Mɩraha dɩ tɩŋ wori, n tɩŋ kaaŋ dɩ sɩba bɩaŋ dɩ yine jadieke. Mɩraha dɩ tɩŋ ka dagɩya dɩ n daa yallɩma lɔla aŋaŋ n chanchaaŋ jaaŋ, n tɩŋ kaaŋ dɩ sɩba lɔla dɩ yine jadieke.
45007008	Ama bɩaŋ ye wo ka hagɩrɩŋ a nyɩŋ wa mɩraha sʊŋ, ta lɔla yiri yiri pam dɩ hagɩ n sʊŋ ma. Mɩraha dɩ tɩŋ wori, bɩaŋ tɩŋ nan yi jakpiikiŋ.
45007009	Saŋŋa dieke die n kana ka sɩba mɩraha, die n yaa miivoli mɩŋ; ama n kenne sɩba mɩraha, bɩaŋ dieke dɩ benne n sʊkʊ dɩ hagɩ,
45007010	ta maŋ kpi. Ta mɩra dieke dɩ tɩnna mʊ ka yaa miivoli a keŋ wo, die dɩ yaa kuŋ a keŋ.
45007011	Bɩaŋ die dɩ ye sieŋ mɩraha sʊŋ ta gaaŋ mɩŋ, ta kʊʊ mɩŋ.
45007012	Mɩraha aŋaŋ ka dagɩkʊ nɩŋ yiwo kasɩ, ta yi wusie ta bɩ vɩɩna.
45007013	Die nɩŋ, dɩ baaŋ dagɩ dɩ wudieke dɩ vɩɩna wa yalla kumbu a keŋ n ma wa? Aayɩ, daa die. Bɩaŋ dɩ wa wudieke dɩ vɩɩna a yaa kumbu a keŋ n ma, amʊ ka nan yuori dagɩ tɩ bɩaŋ dɩ sɩna dene. Die wɩa tɩ wa sɩba dɩ bɩaŋ faasɩ yiwo jabɩaŋ pam.
45007014	Tɩ sɩba a baarɩ dɩ mɩraha nyɩŋ wa Ŋmɩŋ jigiŋ, ama manɩŋ nɩŋ n yiwo vuota, ta yi bɩaŋ yɔmʊ.
45007015	N ka sɩba wudieke n yinene chɩaŋ; ta ka yie wʊvɩɩna dieke n yaalala dɩ n yi; ama ta yie tʊmbɩatɩ dieke n hana.
45007016	Dɩɩ yi maŋ yie tʊmbɩatɩ dieke n kana ka yaala dɩ n yi, dɩ dagɩya dɩ n saagɩya mɩŋ dɩ mɩraha vɩɩna mɩŋ.
45007017	Die wɩa, dɩ ka yi n gbaŋ n tʊnnanaha, ama dɩ yiwo bɩa dieke dɩ benne a ma wa vanana maŋ yie he.
45007018	N sɩba a baarɩ dɩ wʊvɩɩnɩŋ wo n sʊŋ ma, n yaala n yiwo wudieke dɩ vɩɩna, ama n ka bɩagɩ yie ke.
45007019	Wʊvɩɩŋ dieke n yaalala dɩ n yi wo, n ka bɩagɩ yie, ama ta tʊmbɩatɩ dieke n kana ka yaala dɩ n yiwo, kanɩŋ ma yie.
45007020	Die wɩa, dɩɩ yi maŋ yie wudieke n kana ka yaala dɩ n yiwo, dɩ dagɩya dɩ daa manɩŋ n gbaŋ n yinene he ama dɩ yiwo bɩa dieke dɩ benne n ma yinene he.
45007021	Wʊbalɩmɩŋ maŋ ye ta ka bie n ma saŋŋa mana, maŋ keŋ yaala dɩ n yi wudieke dɩ vɩɩna, bɩaŋ ŋaaŋ beri aŋaŋ mɩŋ.
45007022	Ŋmɩŋ mɩraha yɩnana mɩŋ sʊgɩfɩalɩŋ,
45007023	ta maŋ yese mɩrɩ dieke dɩ tʊnnana n nyɩŋgbanɩŋ ma a waga aŋaŋ mɩrɩ dieke n sʊŋ dɩ yaalala, ta bɔbɩ mɩŋ sɩba dansarɩka vuoŋ, dɩ n saagɩ a yi bɩa dieke dɩ benne n sʊŋ ma wa.
45007024	Aba, n yiwo sʊgɩchʊʊsɩŋ tieŋ. Mɩnɩa baaŋ gbatɩ mɩŋ a nyɩŋ nyɩŋgbaŋ dieke dɩ yalla mɩŋ a gara kuŋ me naa?
45007025	N bɩra Ŋmɩŋ vuodieke dɩ gbatɩna mɩŋ a taaŋ naa, tɩ Yɔmʊtieŋ Yisa Masia wɩa. Die wɩa, n dɩ wa Ŋmɩŋ mɩraha n sʊŋ ma, ama ta n nyɩŋgbanɩŋ dɩaŋ dɩ dɩ bɩaŋ sieku.
45008001	Die wɩa, lele Ŋmɩŋ kaaŋ dii vuodiekemba dɩ benne Yisa Masia ma wa sarɩya a baarɩ dɩ ba chʊʊsɩya.
45008002	Dama Ŋmɩŋ Halɩkasɩka nan yɩ ba miivoli dieke dɩ nyɩnna Yisa Masia jigiŋ ta gbatɩ ba a taaŋ yɔrɩ, a nyɩŋ bɩaŋ aŋaŋ kuŋ me.
45008003	Ŋmɩŋ tʊŋ wa ʊ gbaŋ gbaŋ ʊ Bʊa tɩŋgbaŋka gie me, ta ʊ keŋ aŋaŋ nyɩŋgbanɩŋ sɩba tɩnɩŋ vuobɩatɩ nyɩŋgbanɩŋ, ʊ keŋ tuo tɩ kuŋ a kpi. Ta ʊ kumbu wɩa Ŋmɩŋ dɩ chʊʊsɩ bɩa dieke die dɩ benne tɩnɩŋ vuota sʊgɩtɩ ma wa hagɩrɩŋ. Mosisi mɩraha ka bɩagɩ yi naa, dama tɩnɩŋ vuota ka bɩagɩ dɩ mɩraha vɩɩnɩŋ.
45008004	Ŋmɩŋ die yiwo naa amʊ tɩnɩŋ vuodiekemba beriŋ dɩ dɩna Ŋmɩŋ Halɩkasɩka daa vuota choti wo, nan saagɩ a dɩɩ wusie sieku sɩba mɩraha dɩ dagɩna dene wo.
45008005	Vuodiekemba beriŋ dɩ dɩna vuota choti wo, naga ba sʊŋanyile a yie vuota choti me mɩŋ, ama vuodiekemba beriŋ dɩ dɩna Ŋmɩŋ Halɩkasɩka dɩaŋ dɩ naga ba sʊŋanyile a yie Halɩkasɩka choti me mɩŋ.
45008006	Dɩɩ yi fʊ nagɩ fʊ yɩaŋ a taasɩ aŋaŋ vuota choti, dɩ yiwo kuŋ, ama dɩɩ yi fʊ nagɩ fʊ yɩaŋ a taasɩ aŋaŋ Ŋmɩŋ Halɩkasɩka choti, dɩ yiwo miivoli aŋaŋ sʊgɩdʊagɩŋ.
45008007	Dɩɩ yi fʊ nagɩ fʊ yɩaŋ a taasɩ aŋaŋ vuota choti, yiwo Ŋmɩŋ dataaŋ, ta ka dɩ Ŋmɩŋ mɩraha, ta kaaŋ seŋ a dɩ ha.
45008008	Vuodiekemba dɩ dɩna vuota choti kaaŋ bɩagɩ yi wɩɩŋ a fɩalɩ Ŋmɩŋ sʊŋ.
45008009	Lele nɩ ka bɩ beri sɩba nɩ nyɩŋgbanɩŋ dɩ yaalala nɩ bemme dene, ama nɩ beriŋ sɩɩ sɩba Halɩkasɩka dɩ dagɩna nɩ dene, dɩɩ yi Ŋmɩŋ Halɩkasɩka dɩ seŋ bie nɩ ma. Vuodieke nɩŋ mana dɩ wone Masia Halɩkasɩka ka yi ʊ sɩɩtɩ.
45008010	Dɩɩ yi Masia dɩ bie nɩ ma, Halɩkasɩka nan yɩ nɩ miivoli dama Ŋmɩŋ tuo nɩ mɩŋ dɩ nɩ yiwo vuovɩɩna ʊ nɩŋŋa ama nɩ nyɩŋgbanɩŋ nan kpi nɩ bɩaŋ wɩa.
45008011	Wʊnɩŋ Ŋmɩŋ vuodieke dɩ sʊgɩrɩna Yisa a nyɩŋ kuŋ me wo, dɩɩ yi ta ʊ Halɩkasɩka dɩ bie nɩ ma, wʊnɩŋ vuodieke dɩ sʊgɩrɩna Yisa a nyɩŋ kuŋ me wo, wʊnɩŋ ʊ balla ʊ yɩ nɩ nyɩŋgbanɩŋ miivoli haalɩŋ, ʊ Halɩkasɩka dɩ benne nɩ ma wɩa.
45008012	Die wɩa, n nɩmballɩ, nɩ sɩmma ta daa dɩa nɩ nyɩŋgbanɩŋ choti.
45008013	Dɩɩ yi nɩ dɩ nɩ nyɩŋgbanɩŋ choti nɩ baa nɩ kpi mɩŋ, ama dɩɩ yi nɩ kʊʊ nɩ nyɩŋgbanɩŋ choti Ŋmɩŋ Halɩkasɩka hagɩrɩŋ ma, nɩ nan ye miivoli.
45008014	Vuodiekemba Ŋmɩŋ Halɩkasɩka dɩ dagɩnana ba sieku, banɩŋ ba yine Ŋmɩŋ ballɩ.
45008015	Dama Halɩkasɩ dieke Ŋmɩŋ dɩ yɩna nɩ wa, ka yi nɩ bɩrɩŋ wa yɔŋɩsɩ aŋaŋ vuodiekemba dɩ chɩgɩnana ŋmaamɩŋ, ama ʊ yi nɩ bɩrɩŋ wa Ŋmɩŋ ballɩ, ta yɩ nɩ hagɩrɩŋ nɩ wasa Ŋmɩŋ dɩ, “Tɩ Chɔɔŋ.”
45008016	Ŋmɩŋ Halɩkasɩka vana tɩ gbaŋ gbaŋ haalɩtɩ dɩ sɩba dɩ tɩ yi wo Ŋmɩŋ ballɩ.
45008017	Tɩ senne a yi Ŋmɩŋ ballɩ naa wɩa, tɩ nan ye nyɩnvɩɩna diekemba ʊ nagɩna a dʊaŋ a gbarɩ ʊ vuosisi; tɩ nan keŋ gʊtɩ ye ʊ jɩlɩma. Dama dɩɩ yi tɩ die wahala Masia wɩa, ʊ nan keŋ kɔtɩ tɩ.
45008018	N sɩba dɩ wahala dieke tɩ dinene lele gie wo kaaŋ bɩagɩ nagɩ mɔgɩsɩ aŋaŋ sʊgɩfɩalɩ dieke Ŋmɩŋ dɩ bala ʊ yɩ tɩ wa.
45008019	Dʊnɩa nyinti mana Ŋmɩŋ dɩ naana chɩɩsa aŋaŋ nɩŋŋmɩna a gbarɩ saŋŋa dieke Ŋmɩŋ dɩ bala ʊ keŋ vʊarɩ ʊ ballɩ yeŋ me,
45008020	dama dʊnɩa nyinti mana die chʊʊsɩya mɩŋ ta die bɩ wo nyʊarɩ, die ka ka yi ka gbaŋ ka dʊŋŋʊ, die ka yiwo Ŋmɩŋ dʊŋŋʊ ʊ yi die, ama ʊ bɩ vaa ka yaa tama.
45008021	Daaŋ kaanɩ nan dɩ beri ta dʊnɩaka nyinti mana nan keŋ nyɩŋ kuŋ yɔŋɩsɩ ma, ta kuŋ kaaŋ bɩ pɔgɩlɩha, ta nan dɩ yaa sʊgɩfɩalɩ dieke Ŋmɩŋ ballɩ dɩ bala ba keŋ ye wo.
45008022	Tɩ sɩba a baarɩ dʊnɩa nyinti mana bie tʊaŋ ma ta ŋmuuse a keŋ tʊgɩ jinne sɩba hɔgʊ dɩ bala ʊ mɩɩrɩ ta ŋmuuse dene wo.
45008023	Ama daa dʊnɩa nyinti nyɩɩna ma ŋmuusinene, ama tɩnɩŋ vuodiekemba dɩ yalla Ŋmɩŋ Halɩkasɩka dɩ yine piini dieke Ŋmɩŋ dɩ wolinne a yɩ gbaŋ ŋmuuse mɩŋ tɩ sʊgɩtɩ ma ta chɩɩsa saŋŋa dieke Ŋmɩŋ dɩ bala ʊ wa tɩ ʊ ballɩ, a gbatɩ tɩ nyɩŋgbanɩŋ a nyɩŋ yɔŋɩsɩ ma.
45008024	Die tɩ yalla tama wɩa tɩ ye gbatɩtaanɩŋ. Dɩɩ yi tɩ ye jadieke tɩ yalla tama dɩ tɩ nan ye, die nɩŋ ka ka bɩ yi tama. Mɩnɩa baa ʊ yaa tama jadieke ʊ wone ye wɩa?
45008025	Ama dɩɩ yi tɩ yaa tama dɩ tɩ nan ye jadieke tɩ yene ka yeye, die nɩŋ tɩ nan chɩɩsɩ aŋaŋ suguru.
45008026	Die gbaŋ gbaŋ Ŋmɩŋ Halɩkasɩka dɩ suŋŋe tɩ tɩ gbalɩgɩsɩ ma. Tɩ ŋaaŋ ka sɩba tɩ mʊna tɩ jʊʊsɩ Ŋmɩŋ dene ama Halɩkasɩka ŋaaŋ jʊʊsa Ŋmɩŋ a yɩa tɩ aŋaŋ ŋmuusi dieke nʊawɩɩŋ dɩ kana kaaŋ bɩagɩ a balɩ.
45008027	Ta Ŋmɩŋ vuodieke dɩ sɩbɩna vuota sʊŋanyile sɩba Halɩkasɩka sʊŋanyile mɩŋ, dama Halɩkasɩka jʊʊsa Ŋmɩŋ a yɩa ʊ vuosi a dɩɩ sie dieke wʊnɩŋ Ŋmɩŋ dɩ yaala.
45008028	Vuodiekemba Ŋmɩŋ dɩ wana, ʊ wa ba wa wɩɩŋ wɩa, ta ba yaa choti aŋaŋ wa, ta tɩ sɩba dɩ wudieke mana dɩ yinene, ʊ vasa a yie wʊvɩɩna a yɩa ba.
45008029	Ta vuodiekemba Ŋmɩŋ dɩ wone a vʊarɩ wa, die ʊ vʊarɩ ba mɩŋ dɩ ba sɩmma ʊ Bʊa wa, amʊ ʊ Bʊa wa nan yi Bʊajakʊʊŋ ta yallɩ nɩmballɩ pam.
45008030	Ŋmɩŋ wa wa vuodiekemba ʊ vʊarɩna wa, ta yi banɩŋ vuodiekemba ʊ wana wa dɩ ba yi vuovɩɩna ʊ nɩŋŋa, ta vuodiekemba ʊ bala dɩ ba yiwo vuovɩɩna ʊ nɩŋŋa wa, ʊ kɔtɩ ba ŋmɩŋsikpeŋ.
45008031	Bɩa tɩ baa tɩ balɩ yaa gamma geŋ he mana ma? Dɩɩ yi Ŋmɩŋ dɩ bie tɩ chaaŋ, mɩnɩa baaŋ bɩagɩ a tuoli tɩ?
45008032	Ŋmɩŋ die ka mʊŋ tɩ ʊ Bʊa wa, ama die ʊ nagɩ wa mɩŋ a bɩrɩŋ kaaba tɩ wɩa. Dɩɩ yi die ʊ yɩ tɩ ʊ Bʊa, bɩa wɩa ʊ kaaŋ yɩ tɩ nyintɩalɩkaha mana.
45008033	Mɩnɩa baaŋ bɩagɩ a balɩ chʊʊsɩ Ŋmɩŋ vuovʊarɩka? Ŋmɩŋ gbaŋ baarɩ dɩ ba wo bɩaŋ ʊ jigiŋ.
45008034	Mɩnɩa benne a baaŋ bɩagɩ a dii ba sarɩya ta baarɩ dɩ ba chʊʊsɩya? Vuoŋ wori. Masia die kpiye mɩŋ ta Ŋmɩŋ dɩ sʊgɩrɩ wa a nyɩŋ kuŋ me, ta lele ʊ kalɩ Ŋmɩŋ nuudiigiŋ chaaŋ a jʊʊsa wa a yɩa tɩ.
45008035	Bɩa baaŋ bɩagɩ a vʊarɩ tɩ a nyɩŋ Masia choti me? Wumugisike yaa, wahala yaa mugisiŋ yaa kɔŋ yaa zɔɔlɩŋ yaa sʊgɩchʊʊsɩŋ yaa kuŋ?
45008036	Sɩba ba maagɩna Ŋmɩŋ gbaŋkʊ ma dɩ: “Fʊ wɩa vuosi yaala ba kʊʊ tɩ mɩŋ saŋŋa mana; ta tɩ sɩɩ sɩba yii diekemba ba yalla a gara dɩ ba kɔrɩgɩ wa.”
45008037	Ama wɩaha gie mana ma, tɩ yaa wa nyaŋŋɩŋ, Yisa Masia vuodieke dɩ chone tɩ wo ma.
45008038	Dama n seŋ a sɩba dɩ jaaŋ wori a baaŋ bɩagɩ vʊarɩ tɩ a nyɩŋ Masia choti me; kuŋ yaa, mɩsɩ yaa, malakasi yaa, jɩmbɩatɩ yaa, wudieke dɩ yinene lele yaa, wudieke dɩ bala ka yi saŋŋa dieke dɩ bala ka keŋ wo
45008039	yaa jadieke dɩ benne ŋmɩŋsikpeŋ, yaa tɩŋgbaŋka chɩaŋ, jaaŋ wori naamɩŋ mana mana ma a baaŋ bɩagɩ a vʊarɩ tɩ a nyɩŋ Ŋmɩŋ choti me, choti dieke dɩ nyɩna tɩ Yɔmʊtieŋ Yisa Masia ma wa.
45009001	N yiwo Masia sɩɩtɩ wɩa, wudieke n balala wa yiwo wusie, n ka chɩba ŋmɩnchɩbɩsɩ. Ta Ŋmɩŋ Halɩkasɩka dɩ dii n siara dɩ n ka chɩba ŋmɩnchɩbɩsɩ,
45009002	dɩɩ yi maŋ yaa sʊgɩchʊʊsɩ dieke dɩ wone kpatɩŋ
45009003	n gbaŋ gbaŋ buuriŋ wɩa. Dɩ tɩŋ nan yi mɩŋ nansɩŋ maŋ tɩŋ nan bɩagɩ a zie vuosi gie naŋ ma dɩ Masia chʊʊsɩ mɩŋ, n tɩŋ nan saagɩ.
45009004	Banɩŋ ba yiwo Izara vuosi, ta Ŋmɩŋ die dɩ vʊarɩ ba, ba yi ʊ ballɩ, ta dagɩ ba ʊ chaankpeŋkpɩɩŋ, ta saagɩ aŋaŋ ba, ta yɩ ba ʊ mɩraha, ta dagɩ ba wusie jɩamɩŋ, ta yɩ ba nʊa.
45009005	Ba chɔɔŋkʊʊlɩŋ die yiwo vuokpɩɩma, ta Masia die dɩ tarɩgɩna a yi vuota wa die yiwo ba wʊnyɩ. Ŋmɩŋ, vuodieke dɩ yalla yiko jaaŋ mana ma wa ye bɩrɩ dieke dɩ wone kpatɩŋ. Wusie.
45009006	N ka baarɩ Ŋmɩŋ nʊarɩ ka tʊma; dama daa Izara vuosi mana yine Ŋmɩŋ vuosi wusie.
45009007	Daa Abarahami haagɩsɩ mana yine ʊ haagɩsɩ wusie, dama Ŋmɩŋ die balɩ Abarahami dɩ, “Aziki maarɩŋ bala ba keŋ yi fʊ haagɩsɩ.”
45009008	Die wɩa, daa vuodiekemba Abarahami dɩ mɩɩrɩna vuota mɩɩrɩŋ yine Ŋmɩŋ ballɩ. Vuodiekemba dɩ yine Ŋmɩŋ nʊarɩ mɩɩrɩŋ ballɩ banɩŋ ba senne yi Ŋmɩŋ ballɩ.
45009009	Ŋmɩŋ die yɩ wa nʊarɩ gie dɩ, “Bɩŋ chaaŋ saŋka gie n nan yiŋŋi keŋ, ta Sara mɩɩrɩ wa Bʊadembiŋ.”
45009010	Ama daa a mana wonde. Rebeka die mɩɩrɩ wa yɩɩba ta ba yi dembisi ta yaa chɔɔŋ balɩmɩŋ, wʊnɩŋ ʊ yine tɩ chɔɔŋkʊʊŋ Aziki.
45009011	Ama saŋŋa dieke die ba yene ka mɩɩrɩ ba ta ba ye ka yi wudieke dɩ yine vɩɩnɩŋ yaa bɩaŋ, Ŋmɩŋ die dɩ balɩ Rebeka dɩ jakʊʊrɩ nan keŋ jɩaŋ bʊabike. Ŋmɩŋ die bala naa dɩ ʊ choti yi. Die ʊ choti yiwo dɩ ʊ vʊarɩ vuosi, daa ba tʊʊma wɩa; ama dɩ yiwo ʊ chone ta vʊarɩ dene.
45009013	Sɩba Ŋmɩŋ dɩ bala wudieke ʊ gbaŋkʊ ma dɩ, “N vʊarɩ wa Jakobu ama ta zeti Esɔɔ.”
45009014	Bɩa tɩ baa tɩ balɩ? Tɩ nan balɩ dɩ Ŋmɩŋ ka yie wudieke dɩ vɩɩna yaa? Aayɩ, daa die.
45009015	Ŋmɩŋ die balɩ wa Mosisi dɩ, “Vuodiekemba n yaalala n chɩgɩ zɔɔlɩŋ banɩŋ maŋ nan chɩgɩ zɔɔlɩŋ.”
45009016	Die wɩa, dɩ ka dɩ vuota dɩ yaalɩnana yaa a yie wudieke, ama dɩ yiwo Ŋmɩŋ zɔɔlɩnchɩgɩla wɩa.
45009017	Dɩ maagɩya Ŋmɩŋ gbaŋkʊ ma a balɩ yɩ Faaro dɩ, “Manɩŋ Ŋmɩŋ n yi fʊ wo naaŋ naa wɩa, dɩ n nagɩ fʊ a dagɩ n hagɩrɩŋ, ta vaa n saaŋ mʊʊlɩ a ga tɩŋgbaŋka gie lʊga mana.”
45009018	Die wɩa, ʊ chɩga vuodiekemba ʊ yaalala dɩ ʊ chɩgɩ zɔɔlɩŋ, ta yie bataŋ tɩba dɩ ka wʊmma wɩa sɩba ʊ yaala dene.
45009019	Nɩ wʊnyɩ nan pɩasɩ mɩŋ dɩ dɩɩ yi die, bɩa wɩa Ŋmɩŋ dɩ yese vuota chʊʊsɩŋ? Mɩnɩa baaŋ bɩagɩ a zeti Ŋmɩŋ choti?
45009020	Ama n zʊa, mɩnɩa yine fʊ dɩ fʊ yiŋŋi balɩ wɩɩŋ a yɩ Ŋmɩŋ? Kpagɩŋ nan bɩagɩ a pɩasɩ vuodieke dɩ wʊnsɩna ka wa dɩ, “Bɩa fʊ wʊnsɩ mɩŋ naa?”
45009021	Dama vuodieke dɩ wʊnsɩna kpaga yalla sieŋ dɩ ʊ nagɩ tɔgɩŋ a wʊnsɩ kpaga ale a nyɩŋ tɔgɩrɩ mi, ta kaanɩ dɩ vɩɩna ta kaanɩ dɩaŋ dɩ ka vɩɩna.
45009022	Die gbaŋ gbaŋ Ŋmɩŋ dɩ yi; Die ʊ yaala ʊ dagɩ wa ʊ sɩnyɩɩrɩŋ aŋ vuoŋ mana sɩmma ʊ hagɩrɩŋ. Ama die ʊ dii wo suguru aŋaŋ vuodiekemba ʊ jɩɩna sɩnyɩɩrɩŋ aŋaŋ ba wa ta dɩ mʊ dɩ ʊ chʊʊsɩ ba wa.
45009023	Die ʊ yiwo naa, dɩ ʊ dagɩ ʊ yalla hagɩrɩŋ pam dene, ta die chɩgɩ vuodiekemba ʊ vʊarɩna zɔɔlɩŋ dɩ ba gʊtɩ ye ʊ hagɩrɩbʊ a taaŋ.
45009024	Dama tɩ yine vuodiekemba ʊ wana daa Juu vuosi nyɩɩna ma, ama aŋaŋ vuodiekemba dɩ kana ka yi Juu vuosi gbaŋ.
45009025	Naa die yi sɩba Hosia die dɩ maagɩna dene, dɩ Ŋmɩŋ baarɩ dɩ, “Vuodiekemba die dɩ kana ka yi n vuosisi, banɩŋ maŋ nan nagɩ aŋ ba yi n vuosi; ta buuri dieke die n kana ka cho wo, banɩŋ maŋ nan wa ba n buuri choti.
45009026	Ta jigidieke die ba balɩ ba dɩ ba ka yi n vuosi wo, mi ba nan wa ba Miivolitieŋ Nabidie Ŋmɩŋ ballɩ.”
45009027	Ŋmɩŋ naazʊa Azaya die balɩ wa naa yaa gamma Izara vuosi ma dɩ, “Dɩɩ yi Izara vuosi dɩ dala sɩba mʊgɩŋ tambʊsɩŋ ama ba bɩta nan ye gbatɩtaanɩŋ;
45009028	dama Ŋmɩŋ nan datɩ tɩŋgbaŋka gie vuosi tɩba a kpatɩ lagɩ lagɩ sɩba ʊ bala die wo.”
45009029	Sɩba Ŋmɩŋ naazʊa Azaya die dɩ wolinne a balɩ wa dɩ, “Dɩɩ yi tɩ Yɔmʊtieŋ vuodieke dɩ yine hagɩrɩtieŋ wo die dɩ vaa tɩ buuriŋ bataŋ, dɩ tɩŋ nan haarɩ tɩ sɩba dɩ haarɩna Sodomi aŋaŋ Gomora tɩgɩsɩ vuosi dene wo.”
45009030	Ta lele, bɩa tɩ nan wa balɩ? Tɩ nan balɩ dɩ vuodiekemba dɩ kana ka yi Juu vuosi wo die ka mɩa dɩ ba yi vuovɩɩna Ŋmɩŋ jigiŋ, ama Ŋmɩŋ die dɩ baarɩ dɩ ba yiwo vuovɩɩna ʊ nɩŋŋa, ba yada wɩa.
45009031	Ama Izara vuodiekemba die dɩ mɩnana dɩ ba yi mɩrɩ diekemba dɩ baaŋ yi aŋ Ŋmɩŋ baarɩ dɩ ba yiwo vuovɩɩna ʊ nɩŋŋa wa dɩ waarɩ ka.
45009032	Bɩa wɩa die ba waarɩ ka? Die ba waarɩ ka mɩŋ dama die ba mɩa mɩŋ dɩ Ŋmɩŋ balɩ dɩ ba yiwo vuovɩɩna ʊ nɩŋŋa daa ba yada wɩa ama ba tʊʊma wɩa. Die wɩa, die ba gbiŋ taŋgbiŋkiri a nan,
45009033	taŋ dieke ba maagɩna ka wɩa Ŋmɩŋ gbaŋkʊ ma dɩ, “Ye, manɩŋ Ŋmɩŋ nagɩ wa taŋ a dʊaŋ Zayɔni tɩŋ ma, taŋ dieke dɩ baaŋ vaa vuosi gbiŋ aŋaŋ ba nagɩsɩ, ta yi taŋ dieke dɩ baaŋ vaa ba nan. Ama vuodieke dɩ yi wo yada kaaŋ dii viivi.”
45010001	N nɩmballɩ, n jʊʊsa Ŋmɩŋ aŋaŋ n sʊŋ mana dɩ ʊ vaa n gbaŋ gbaŋ n buuriŋ Juu vuosi ye gbatɩtaanɩŋ.
45010002	N nan bɩagɩ a dii ba siara dɩ ba dɩɩ wa Ŋmɩŋ aŋaŋ nɩŋŋmɩna; ama ba ka sɩba ʊ sieŋ aŋaŋ wusie.
45010003	Ba ka sɩba sie dieke Ŋmɩŋ dɩ daagɩnana a vasa vuosi dɩ yie vuovɩɩna ʊ jigiŋ, ama ta yaala ba gbaŋ gbaŋ sieŋ, die wɩa ba ka sʊʊna ba gbaŋ tɩŋgbaŋ a yɩa sie dieke Ŋmɩŋ dɩ daagɩnana a vasa vuosi dɩ yie vuovɩɩna ʊ nɩŋŋa wa.
45010004	Dama Mosisi mɩraha dɩɩsɩŋ kaaŋ bɩ bɩagɩ vaa Ŋmɩŋ baarɩ dɩ vuoŋ yiwo vuovɩɩnʊ ʊ nɩŋŋa; ama vuodieke nɩŋ mana dɩ yi Masia yada, Ŋmɩŋ nan baarɩ dɩ wʊnɩŋ vuoke yiwo vuovɩɩnʊ ʊ jigiŋ.
45010005	Mosisi die maagɩ wa naa yaa gamma Ŋmɩŋ dɩ bala ʊ vaa vuoŋ yi vuovɩɩnʊ ʊ nɩŋŋa dɩɩ yi ʊ dɩɩ mɩraha; die ʊ baarɩ dɩ, “Vuodieke nɩŋ mana dɩ yinene wudieke mɩraha dɩ dagɩna nan ye miivoli ka wɩa.”
45010006	Ama beri vɩɩŋ dieke dɩ nyɩnna yada ma balɩ wa naa Ŋmɩŋ gbaŋkʊ sʊŋ dɩ, “Da keŋ yile fʊ sʊŋ ma dɩ mɩnɩa baaŋ jʊalɩ ga arɩzanna?” (Ka chɩaŋ yiwo mɩnɩa baaŋ jʊalɩ a ga arɩzanna ta yaa Masia a keŋ sʊʊŋ?)
45010007	“Da keŋ bɩ yilime dɩ mɩnɩa baaŋ sʊʊŋ ga kpiile tigiŋ?” (Ka chɩaŋ yiwo mɩnɩa baaŋ sʊʊŋ ga a ga sʊgɩrɩ Masia a nyɩŋ kuŋ me?)
45010008	Wudieke Ŋmɩŋ gbaŋkʊ dɩ dagɩna yiwo naa, dɩ “Ŋmɩŋ wʊvɩɩnaha keŋ gbigi nɩ mɩŋ; ka bie nɩ nʊa ma aŋaŋ nɩ sʊgɩtɩ ma.” Wʊvɩɩnaha yiwo yada wudieke tɩ mʊʊlɩnana wa.
45010009	Dɩɩ yi fʊ yuori fʊ nʊaŋ a balɩ dɩ, “Yisa yiwo Yɔmʊtieŋ”, ta yi yada fʊ sʊŋ ma dɩ Ŋmɩŋ die sʊgɩrɩ wa mɩŋ a nyɩŋ kuŋ me, Ŋmɩŋ nan gbatɩ fʊ a taaŋ.
45010010	Dama tɩ yine Yisa yada tɩ sʊgɩtɩ ma wɩa, Ŋmɩŋ dɩ baarɩ dɩ tɩ yiwo vuovɩɩna ʊ nɩŋŋa, ta bɩ yuori tɩ nʊa a bala yadaka wɩa tɩ yese gbatɩtaanɩŋ.
45010011	Dɩ maagɩya Ŋmɩŋ gbaŋkʊ sʊŋ dɩ, “Vuodieke dɩ yine wo yada, ʊ kaaŋ wɔŋ dii viivi.”
45010012	Jaaŋ ka puo Juu vuosi aŋaŋ vuodiekemba dɩ kana ka yi Juu vuosi. Ŋmɩŋ balɩŋka yine tɩ mana Yɔmʊtieŋ ta suŋŋe vuodiekemba mana dɩ jʊʊsɩnana wa.
45010013	Dɩ maagɩya Ŋmɩŋ gbaŋkʊ sʊŋ dɩ, “Vuodieke nɩŋ mana dɩ jʊʊsɩnana tɩ Yɔmʊtieŋ ta yaala suŋŋiŋ, nan ye gbatɩtaanɩŋ.”
45010014	Dɩɩ yi vuosi dɩ ka yi wo yada, lalɩa ba baa ba jʊʊsɩ dɩ ʊ suŋŋi be? Ta dɩɩ yi ba ka wʊŋ wʊvɩɩnaha, lalɩa ba baa ba yi wo yada? Ta ba ka mʊʊlɩ wʊvɩɩnaha, lalɩa ba baa ba yi a wʊŋ ka wɩa?
45010015	Ta dɩɩ yi Ŋmɩŋ dɩ ka tʊŋ tʊntʊntʊ mi, lalɩa wʊvɩɩnaha dɩ baa a yi a mʊʊlɩ? Dɩ maagɩya Ŋmɩŋ gbaŋkʊ ma dɩ, “Vuodiekemba dɩ ganana a mʊʊla wʊvɩɩnaha keniŋ vɩɩna pam.”
45010016	Ama daa vuoŋ mana die tuone wʊvɩɩnaha. Azaya die maagɩya mɩŋ Ŋmɩŋ gbaŋkʊ sʊŋ dɩ, “Ŋmɩŋ, mɩnɩa tuosinene wʊvɩɩnaha gie.”
45010017	Die wɩa, dɩɩ yi vuoŋ dɩ wʊŋ wʊvɩɩnaha gie, die baaŋ vaa vuoke yi Yisa yada, ta dɩɩ yi vuosi dɩ mʊʊla Masia wʊvɩɩnaha die baaŋ vaa ba wʊŋ.
45010018	N yaala n pɩasɩ a ye dɩ vuosi ka wʊŋ wʊvɩɩnaha yaa? Wusie, ba wʊŋya. Dɩ maagɩya Ŋmɩŋ gbaŋkʊ sʊŋ dɩ, “Vuosi wʊŋ ba lɔlɩŋ aŋaŋ ba wʊbalɩka tɩŋgbaŋka gie lʊga mana mɩŋ.”
45010019	N yaala n bɩ pɩasɩ a ye dɩ Izara vuosi die ka sɩba ka chɩaŋ yaa? Mosisi gbaŋ gbaŋ die wolinne a yiŋŋi balɩ dɩ Ŋmɩŋ baarɩ dɩ, “N nan yi Izara vuosi yallɩma nɩnŋmaarɩŋ aŋaŋ vuodiekemba dɩ wone buuriŋ. Ta vaa ba jɩɩ sɩnyɩɩrɩŋ a yɩ buuri dieke dɩ yine gaatɩŋ.”
45010020	Azaya die dii wo dembisi, ta baarɩ dɩ Ŋmɩŋ baarɩ dɩ, “Vuodiekemba baga die dɩ wone n ma ye mɩŋ mɩŋ; Ta nagɩ n gbaŋ a dagɩ vuodiekemba dɩ kana ka pɩasa yaala n jigiŋ.”
45010021	Ama ʊ balɩ wa naa yaa gamma Izara vuosi ma dɩ, “N tɩɩrɩ wa n nuuŋ ŋmɩntʊasɩ aŋaŋ yuŋ dɩ n tuo be ama ba yiwo vuodiekemba dɩ kana ka wʊmma wɩa ta zeti n nʊaŋ.”
45011001	N bɩ yaala n pɩasɩ mɩŋ dɩ, Ŋmɩŋ zeti wo ʊ gbaŋ gbaŋ ʊ vuosi dɩ yine Izara vuosi yaa? Aayɩ, ʊ ka zeti be. Manɩŋ n gbaŋ gbaŋ n yiwo Izara vuoŋ, ta yi Abarahami haagɩŋ, ta nyɩŋ Benjamani buuriŋ ma.
45011002	Ŋmɩŋ ka zeti ʊ vuosi ʊ vʊarɩna a nyɩŋ piiliku me wo. Nɩ sɩba wudieke dɩ maagɩna Ŋmɩŋ gbaŋkʊ ma yaa gamma Elaja die dɩ fɔbɩlɩnana a yɩa Ŋmɩŋ yaa gamma Izara wɩa dene:
45011003	Die ʊ baarɩ dɩ, “N Yɔmʊtieŋ, ba kʊʊ fʊ naazʊalɩba mana ta chʊʊsɩ fʊ korititi, manɩŋ n nyɩɩna ma tɩala ta ba mɩa dɩ ba kʊʊ mɩŋ.”
45011004	Ŋmɩŋ die dɩ yiŋŋi a balɩ wa dɩ, “Manɩŋ n yaa wa dembisi tuse ayʊpɔyɩ vuodiekemba dɩ yene ka jɩaŋ buuŋ Baali.”
45011005	Die dɩ sɩɩ leleke gie gbaŋ: Izara vuosi bɩta ye beri ta Ŋmɩŋ dɩ vʊarɩ ba ʊ zɔɔlɩnchɩgɩla wɩa.
45011006	Dɩɩ yi Ŋmɩŋ dɩ vʊarɩ vuosi dɩ yi wo ʊ zɔɔlɩnchɩgɩla wɩa ʊ vʊarɩ ba daa ba tʊʊma wɩa. Ŋmɩŋ dɩ tɩŋ vʊara vuosi ba tʊʊma wɩa, die nɩŋ ʊ zɔɔlɩnchɩgɩlaha ka yi wusie zɔɔlɩnchɩgɩla.
45011007	Naa dagɩya dɩ Izara vuosi bɩta dieke Ŋmɩŋ dɩ vʊarɩna wa die yene jadieke ba mana die dɩ dɩna dɩdɩa a yaala wa. Ama vuotɩalɩkaha sikpeŋ die hagɩrɩ mɩŋ.
45011008	Naa die yi sɩba dɩ maagɩna Ŋmɩŋ gbaŋkʊ ma dɩ, “Bɩna dieke dɩ tɩanna a keŋ tʊgɩ jinne, Ŋmɩŋ die dɩ yi ba ka sɩba wɩa chɩasɩ, ta ka bɩ yese yaa wʊmma.”
45011009	Dɩ bɩ maagɩya Ŋmɩŋ gbaŋkʊ sʊŋ dɩ Davidi die baarɩ dɩ: “Ŋmɩŋ, vaa vuosi gie dʊʊga yi chachabɩsɩ a yigi be aŋ ba dii wahala;
45011010	ta vaa ba nine dɩ yɩɩŋ, amʊ ba kaaŋ dɩ yese, ta vaa ba sʊʊŋ a zʊʊrɩ ta daa bɩagɩ a tɩɩntɩ.”
45011011	N yaala n pɩasɩ a ye dɩ Juu vuosi die dɩ gbinne naŋ a nan wa, die ba nanya mɩŋ a chʊʊsɩ mana? Aayɩ, daa die. Die ba yine bɩaŋ wɩa, ta Ŋmɩŋ dɩ gbatɩ vuodiekemba dɩ kana ka yi Juu vuosi a taaŋ. Ŋmɩŋ die yi naa amʊ Juu vuosisi nan dɩ yaa nɩnŋmaarɩŋ aŋaŋ vuodiekemba dɩ kana ka yi Juu vuosisi.
45011012	Juu vuosi bɩaŋ wɩa dɩ yi tɩŋgbaŋka gie vuosi dɩ ye gbatɩtaanɩŋ; ta banɩŋ Juu vuosi dɩ kana ka yi Ŋmɩŋ choti wɩa yine vuodiekemba dɩ kana ka yi Juu vuosi dɩ ye gbatɩtaanɩŋ, die wɩa dɩɩ yi Juu vuosisi mana dɩaŋ dɩ vaa ba tʊmbɩatɩ ta ye gbatɩtaanɩŋ, tɩŋgbaŋka gie vuosi nan faasɩ ye alibarika a tɩaŋ naa.
45011013	N bala yɩa nɩnɩŋ vuodiekemba dɩ kana ka yi Juu vuosi, n yene yi Masia tʊntʊntʊ nɩ jigiŋ naa, n nan dɩ yaa nyʊʊŋ nɩgɩŋ n tʊʊma ma.
45011014	Dɩɩ yi maŋ tɩŋ nan bɩagɩ a yi n gbaŋ gbaŋ n vuosi dɩ yine Juu vuosisi yallɩma nɩnŋmaarɩŋ aŋaŋ vuodiekemba dɩ kana ka yi Juu vuosisi, vuoŋ zɩɩ dɩ tɩŋ nan yi bataŋ ye gbatɩtaanɩŋ.
45011015	Die Ŋmɩŋ dɩ zetine Juu vuosisi, die ʊ yiwo tɩŋgbaŋka gie vuosi ʊ zʊalɩŋ, ama dɩɩ yi Ŋmɩŋ dɩ saagɩ a tuo be ba yi ʊ vuosi bɩbra, dɩ nan dɩ sɩɩ lalɩa? Dɩ nan dɩ sɩɩ sɩba ba sʊgɩrɩna vuoŋ a nyɩŋ kuŋ me die wo.
45011016	Dɩɩ yi bʊmbʊŋaŋ paanʊkʊ dɩ yi Ŋmɩŋ sɩɩtɩ, nyintɩalɩkaha gbaŋ yiwo ʊ sɩɩtɩ. Dɩɩ yi tɩɩŋ nagɩrɩsɩ dɩ yi Ŋmɩŋ sɩɩtɩ, ka nagɩsɩsɩ gbaŋ yiwo ʊ sɩɩtɩ.
45011017	Juu vuosi sɩɩ sɩba tigiŋ tɩɩ dieke dɩ vɩɩna, ta Ŋmɩŋ die dɩ gobi tɩɩka nagɩsɩ ataŋ, ta nagɩ haagɩŋ tɩɩŋ nagɩsɩ a taasɩ aŋaŋ jadieke dɩ benne tigiŋ me wo, a taasɩ a bɩrɩŋ jabalɩmɩŋ. Nɩnɩŋ vuodiekemba dɩ kana ka yi Juu vuosi sɩɩ sɩba haagɩŋ tɩɩka naŋ, ta taasɩ Ŋmɩŋ wʊvɩɩna dieke dɩ nyɩnna Juu vuosi jigiŋ, ta sɩɩ sɩba haagɩŋ tɩɩka naŋ dieke dɩ taasɩna aŋaŋ javɩɩŋ dieke dɩ nyɩnna tigiŋ tɩɩka ma.
45011018	Die wɩa nɩ daa yilime dɩ nɩ tɩaŋ naŋ diekemba Ŋmɩŋ dɩ chɩana a taaŋ wa ta a sɩɩ sɩba tigiŋ tɩɩka nagɩsɩsɩ wa. Nɩ daa kuulime, dama nɩ yine tɩɩŋ naŋ, ta tɩɩka nagɩrɩsɩ dɩ yɩa nɩ suŋŋiŋ, daa nɩ suŋŋinene tɩɩka nagɩrɩsɩsɩ.
45011019	Ama nɩ nan baarɩ dɩ, “Wusie, Ŋmɩŋ chɩa nagɩsɩ mi a taaŋ mɩŋ ta yi manɩŋ vuodieke dɩ yine haagɩŋ naŋka sieŋ.”
45011020	Ka seŋ yiwo wusie, ba kana ka yi yada wa wɩa ʊ chɩa ba, ta fʊnɩŋ vuodieke dɩ yine yada wa wɩa ʊ nagɩ fʊ a taasɩ ka ma. Die wɩa, da kuulime ka wɩa, ama chɩgɩma ŋmaamɩŋ.
45011021	Juu vuosi vuodiekemba die dɩ sɩna sɩba tigiŋ tɩɩka, Ŋmɩŋ die datɩ wa ba tɩba, die wɩa nɩ da yilime dɩ ʊ kaaŋ bɩagɩ a datɩ nɩ tɩba dɩaŋ.
45011022	Tɩ ye Ŋmɩŋ dɩ chɩgɩnana zɔɔlɩŋ ta bɩ tʊa dene. Ʊ tʊa mɩŋ aŋaŋ vuodiekemba dɩ kana ka yi yada, ama ta nan dɩ chɩga nɩ zɔɔlɩŋ dɩɩ yi nɩ yie yada; ama nɩ ka yie yada ʊ nan chɩa nɩ gbaŋ a taaŋ.
45011023	Dɩɩ yi Juu vuosisi dɩ tarɩgɩ ba sʊŋanyile ta yiŋŋi a yi Yisa yada, Ŋmɩŋ nan nagɩ ba a taasɩ jigidieke die ba wone a beri wo, dama ʊ nan bɩagɩ yi die.
45011024	Nɩnɩŋ vuodiekemba dɩ kana ka yi Juu vuosi sɩɩ sɩba haagɩŋ tɩɩŋ nagɩsɩ, ta Ŋmɩŋ dɩ chɩa a taasɩ aŋaŋ tigiŋ tɩɩŋ. Dɩ kaaŋ dɩ hagɩrɩŋ dɩ Ŋmɩŋ nagɩ nagɩsɩ dieke ʊ chɩana a nyɩŋ tigiŋ tɩɩka ma, ta bɩ nagɩ ka taasɩ aŋaŋ ka gbaŋ gbaŋ tɩɩka.
45011025	N nɩmballɩ, n yaala nɩ sɩmma wʊlɔbɩrɩkɩŋ jaaŋ, ka nan yi aŋ nɩ daa yilime dɩ nɩ yaa sɩbɩŋ: Ka yiwo dɩ Juu vuosi bataŋ yaa sikpeŋ hagɩrɩŋ, dɩ nan dɩ sɩɩ die a ga tʊgɩ saŋŋa dieke vuodiekemba mana dɩ kana ka yi Juu vuosi ta Ŋmɩŋ dɩ vʊarɩ ba dɩ ba keŋ yi Yisa sɩɩtɩ dɩ keŋ Ŋmɩŋ jigiŋ.
45011026	Die Juu vuosi mana dɩ nan keŋ ye gbatɩtaanɩŋ. Sɩba dɩ maagɩna Ŋmɩŋ gbaŋkʊ ma dɩ, “Gbatɩtaantʊ wa nan nyɩŋ Zayɔni tɩŋ ma, a keŋ vʊarɩ Jakobu haagɩsɩ a nyɩŋ ba bɩaŋ mana ma.
45011027	N nan zieŋ nʊarɩ gie aŋaŋ ba, saŋŋa dieke maŋ keŋ vʊarɩ ba a nyɩŋ ba bɩaŋ ma.”
45011028	Juu vuosi die dɩ zetine Yisa wʊvɩɩnaha die yine ba yi Ŋmɩŋ dataasɩ, ta die wɩa nɩnɩŋ vuodiekemba dɩ kana ka yi Juu vuosi dɩ ye gbatɩtaanɩŋ. Ŋmɩŋ die dɩ vʊarɩna Juu vuosi buuriŋ ta cho be wo, die dɩ yiwo ba chɔɔŋkʊʊlɩba wɩa,
45011029	dama dɩɩ yi Ŋmɩŋ dɩ vʊarɩ vuosi a yɩ ʊ piini, ʊ ka tarɩga ʊ sʊŋanyile.
45011030	Nɩnɩŋ vuodiekemba dɩ kana ka yi Juu vuosi die zeti wo Ŋmɩŋ nʊaŋ saŋŋa dieke dɩ tɩanna wa, ama lele ʊ chɩgɩ nɩ wa zɔɔlɩŋ, dama Juu vuosisi dɩ zetine ʊ nʊaŋ wɩa.
45011031	Lele Juu vuosisi zeti wo Ŋmɩŋ sɩba nɩ gbaŋ die nɩ zetine die wo, Ŋmɩŋ die dɩ chɩgɩna nɩ zɔɔlɩŋ dene wo, die gbaŋ gbaŋ ʊ nan chɩgɩ ba zɔɔlɩŋ.
45011032	Ŋmɩŋ yaala vuosi mana sɩmma dɩ ba yiwo vuodiekemba dɩ zetine ʊ nʊaŋ, amʊ ʊ nan chɩgɩ ba zɔɔlɩŋ.
45011033	Ŋmɩŋ nyinti wo kpatɩŋ; ta ʊ yɩaŋ aŋaŋ ʊ sɩbɩŋ wo magɩsɩŋ. Mɩnɩa sɩbɩna Ŋmɩŋ sʊŋanyile ta nan bɩagɩ sɩba ʊ sieti?
45011034	Sɩba dɩ maagɩna Ŋmɩŋ gbaŋkʊ sʊŋ dɩ: “Mɩnɩa sɩbɩna Ŋmɩŋ sʊŋanyile, ta nan bɩagɩ a kpaaŋ wa?
45011035	Mɩnɩa yene yɩ Ŋmɩŋ jaaŋ, ta ʊ mʊ dɩ ʊ yiŋŋi tuŋ wo?”
45011036	Ŋmɩŋ die naana jaaŋ mana ta pɔgɩlɩ a mana ta ʊ wɩa a beri. Nɩ vaa ʊ ye bɩrɩŋ yaa gamma haahuu. Wusie.
45012001	Die wɩa, n nɩmballɩ, Ŋmɩŋ zɔɔlɩnchɩgɩla wɩa n jʊʊsa nɩ dɩ nɩ nagɩ nɩ nyɩŋgbanɩŋ a yɩ wa, aŋ ka yi kaabɩ dieke dɩ yalla miivoli, ta dɩɩ ʊ nyɩɩna ma, die ʊ yaala. Nɩ yi naa, nɩ nan dɩ jɩama wa ʊ yaala nɩ jɩama wa die wo.
45012002	Nɩ daa vaa nɩ beriŋ sɩmma sɩba tɩŋgbaŋka gie vuosi beriŋ dɩ sɩna die wo. Nɩ vaa aŋ Ŋmɩŋ tarɩgɩ nɩ sʊŋanyile aŋaŋ wusie, ta wʊnsɩ nɩ beriŋ vɩɩnɩŋ; die nɩ nan dɩ sɩba ta yie wudiekemba dɩ vɩɩna ta fɩala ʊ sʊŋ.
45012003	Ŋmɩŋ die dɩ chɩgɩna mɩŋ zɔɔlɩŋ wɩa maŋ bala nɩ mana dɩ vuoŋ da yilime dɩ ʊ yiwo vuokpɩɩŋ a tɩaŋ ʊ sɩna die; Nɩ vaa vuoŋ mana yilime ta sɩmma yada dieke Ŋmɩŋ dɩ yɩna wa magɩsɩŋ.
45012004	Vuota nyɩŋgbanɩŋ puoye mɩŋ, ta lʊgɩŋ mana yaa ka tʊʊma, ama ta lagɩŋ a yi nyɩŋgbaŋ balɩmɩŋ.
45012005	Die gbaŋ dɩ sɩɩ, sɩba tɩ dala die wo, ama tɩnɩŋ aŋaŋ Masia dɩ lagɩŋ a yiwo nyɩŋgbaŋ balɩmɩŋ, ta tɩ mana nyɩŋgbanɩŋ die dɩ lagɩŋ a yi nyɩŋgbaŋ balɩmɩŋ.
45012006	Ŋmɩŋ yɩ wa tɩ mana piini yiri yiri mɩŋ dɩ tɩ nagɩ a tʊŋ. Die wɩa, vuoŋ mana nagɩ ʊ piini dieke Ŋmɩŋ Halɩkasɩka dɩ yɩna wa wa a tʊŋ sɩba ʊ yɩna wa dene. Dɩɩ yi fʊ piini dɩ yi dɩ fʊ yiŋŋi bala Ŋmɩŋ wɩa, dɩ mʊ dɩ fʊ tʊma fʊ yada dɩ sɩna die,
45012007	ta dɩɩ yi fʊ piinike dɩ yi dɩ fʊ suŋŋime fʊ chanchaalɩŋ, dɩ vɩɩna dɩ fʊ suŋŋi, dɩɩ yi dɩ fʊ dagɩma fʊ chanchaalɩŋ, dɩ vɩɩna dɩ fʊ dagɩ.
45012008	Ta dɩ bɩ yi dɩ fʊ kpaŋŋɩsɩma fʊ chanchaalɩŋ, mʊ dɩ fʊ yiwo dene. Dɩɩ yi vuosi suŋŋiŋ, dɩ vɩɩna fʊ suŋŋime be aŋaŋ fʊ sʊŋ mana, ta dɩɩ yi fʊ yaa yiko vuosi me, fʊ tʊmma yikoke tʊʊma vɩɩnɩŋ; ta dɩɩ yi fʊ piinike dɩ yi dɩ fʊ chɩgɩma vuosisi zɔɔlɩŋ, dɩ mʊ fʊ chɩgɩma zɔɔlɩŋ aŋaŋ fʊ sʊŋ mana.
45012009	Vaa fʊ choti yi wusie choti, ta hama jadieke dɩ yine bɩaŋ, ta mɩŋŋɩ a pɔgɩlɩ jadieke dɩ vɩɩna.
45012010	Nɩ chome vɩɩnɩŋ sɩba vuoŋ aŋaŋ ʊ nɩmbʊa dɩ chone taŋ dene wo, ta yɩma taŋ jɩlɩma.
45012011	Nɩ tʊmma aŋaŋ nɩŋŋmɩna ta daa yallɩma walɩnkpɩasɩ, ta tʊmma tɩ Yɔmʊtieŋ tʊʊmaha aŋaŋ nɩ sʊŋ mana,
45012012	ta vaa nɩ tamaka yɩ nɩ sʊgɩfɩalɩŋ, ta dime suguru nɩ wahala ma, ta jʊʊsɩma Ŋmɩŋ saŋŋa mana,
45012013	ta vʊarɩ nɩ nyinti a yɩma nɩ nɩmballɩ diekemba dɩ wone wo, ta tuosime Ŋmɩŋ vuosi dɩ yine chaanɩŋ nɩ tige me ta yi ba chaantɩ.
45012014	Nɩ jʊʊsɩ Ŋmɩŋ dɩ ʊ yi alibarika a yi vuodiekemba mana dɩ mugisinene nɩ, nɩ yi naa, nɩ daa jʊʊsɩma Ŋmɩŋ dɩ ʊ kakaatɩ a yɩ ba.
45012015	Dɩɩ yi vuoŋ dɩ yaa sʊgɩfɩalɩŋ, nɩ gbaŋ nɩ yallɩma sʊgɩfɩalɩŋ aŋaŋ wa, ta vuodieke dɩaŋ dɩ yaa sʊgɩchʊʊsɩŋ, nɩ yallɩma sʊgɩchʊʊsɩŋ aŋaŋ wa.
45012016	Nɩ yallɩma sʊŋanyili balɩmɩŋ, ta daa yallɩma kalinbaani, ama nɩ lagɩma aŋaŋ wabɩtɩ, ta daa yilime dɩ nɩ yaa ninyuoriŋ.
45012017	Nɩ daa tʊmma bɩaŋ a yɩma vuodiekemba dɩ tʊnna bɩaŋ a yɩ nɩ; nɩ kpaŋŋɩ nɩ gbaŋ a yi wudieke vuoŋ mana dɩ sɩbɩna dɩ ka vɩɩna.
45012018	Nɩ kpaŋŋɩ nɩ gbaŋ a bemme aŋaŋ sʊgɩdʊagɩŋ aŋaŋ vuoŋ mana.
45012019	N nɩmballɩ choti, nɩ daa keŋ a yi bɩaŋ a yɩ vuodiekemba dɩ yine nɩ bɩaŋ, ama nɩ vaa Ŋmɩŋ tuŋ hanɩ mi. Dɩ maagɩya Ŋmɩŋ gbaŋkʊ ma dɩ, “Manɩŋ n nyɩɩna ma yalla yiko dɩ n datɩ vuosi tɩba; n balla n tuŋ hanɩ mi, Manɩŋ Ŋmɩŋ n balla naa.”
45012020	Ama nɩ yime sɩba dɩ maagɩna Ŋmɩŋ gbaŋkʊ ma dɩ, “Dɩɩ yi kɔŋ dɩ yallɩ fʊ dataaŋ, yɩ wa nyindiike, dɩɩ yi nyanyuule dɩ yallɩ wa yɩ wa nyaaŋ aŋ ʊ nyuu”; dama fʊ yie naa, yi wo wo viivi me.
45012021	Nɩ daa vaa bɩaŋ nyaŋŋɩ nɩ, ama nɩ nagɩ tʊnvɩɩna a nyaŋŋɩ bɩaŋ.
45013001	Vuoŋ mana mʊ ʊ tuosime tɩŋgbaŋka nyɩŋkʊraha nʊa; dama vuoŋ wori ta yaa ʊ gbaŋ gbaŋ ʊ yiko ta ka ka nyɩŋ Ŋmɩŋ jigiŋ. Ŋmɩŋ yine vuodiekemba dɩ yalla yikoke dɩ yallɩ yiko.
45013002	Die wɩa, vuodieke dɩ kana ka tuose nyɩŋkʊraha nʊa zeti wo wudieke Ŋmɩŋ dɩ yine, ta banɩŋ vuosi mi nan ye tɩbɩdatɩŋ.
45013003	Dɩ yi wo vuodiekemba dɩ yinene bɩabʊ chɩgɩnana tɩŋgbaŋka nyɩŋkʊraha ŋmaamɩŋ, ama vuodiekemba dɩ kana ka yie bɩabʊ ka chɩga ba ŋmaamɩŋ. Dɩɩ yi fʊ ka yaala fʊ chɩgɩma jakʊʊŋ ŋmaamɩŋ die nɩŋ yime wudieke dɩ vɩɩna ta ʊ nan bɩrɩ fʊ.
45013004	Dama ʊ yiwo Ŋmɩŋ tʊntʊntʊ a tʊma wudieke dɩ vɩɩna a yɩa nɩ, ama dɩɩ yi fʊ yie bɩaŋ, die nɩŋ chɩgɩma wa, dama ʊ yaa sieŋ dɩ ʊ datɩ fʊ tɩbɩŋ. Ʊ yiwo Ŋmɩŋ tʊntʊntʊ ta zie Ŋmɩŋ naŋ ma a data vuodiekemba dɩ yinene bɩaŋ tɩbɩŋ.
45013005	Die wɩa, dɩ vɩɩna nɩ tuosime nyɩŋkʊraha nʊa, daa nɩ faasɩna a chɩga tɩbɩdatɩŋ wɩa, ama dɩ yiwo wudieke dɩ vɩɩna.
45013006	Nɩ mʊ nɩ tumme lampo dama nyɩŋkʊraha yiwo Ŋmɩŋ tʊntʊntɩŋ, ta dɩ yi ba tʊʊma dɩ ba nagɩ lampoke a mɩŋŋɩ daansɩma tɩŋgbaŋka.
45013007	Die wɩa, nɩ yɩ ba jadieke dɩ yine ba sɩɩtɩ, dɩɩ yi saŋŋa dɩ keŋ tʊgɩ dɩ nɩ tuŋ vuota lampo, yaa nyindiekemba dɩ mʊna dɩ fʊ tuŋ a lampo; ta yɩma ba mana jɩlɩma ta jɩama ba.
45013008	Nɩ daa yallɩma vuoŋ hamɩŋ. Hamɩŋ dieke nɩ mʊna nɩ yallɩma yine, nɩ chome taŋ. Vuodieke dɩ chone ʊ chanchaalɩŋ, ʊ yiwo wudiekemba mana mɩraha dɩ dagɩna wa.
45013009	Dama mɩraha dagɩya dɩ, “Da keŋ tʊŋ hɔgʊkpana yaa daakpana tʊʊma, da keŋ a kʊʊ vuoŋ; da keŋ a gaarɩ; da keŋ yaalɩma lɔla aŋaŋ fʊ chanchaaŋ jaaŋ” ta mɩraha ataŋ dɩ tɩalɩ a gʊtɩ naa ma ta a mana dɩ lagɩŋ a baarɩ dɩ, “Chome fʊ chanchaaŋ sɩba fʊ chone fʊ gbaŋ gbaŋ die wo.”
45013010	Dɩɩ yi fʊ cho fʊ chanchaaŋ, kaaŋ yiwo bɩaŋ; dama fʊ yaa choti dɩ dagɩya dɩ dɩ wa Ŋmɩŋ mɩraha mana.
45013011	Dɩ mʊ wa nɩ yime naa dama nɩ sɩba saŋŋa dieke tɩ benne wo dɩ sɩna dene. Saŋŋa tʊgɩya mɩŋ dɩ nɩ hagɩ nɩ gbɩɩŋ ma. Dama tɩ gbatɩtaanɩŋ saŋŋa gbigiye mɩŋ, ka ka yʊa sɩba die tɩ piiline a yi Yisa Masia yada wa.
45013012	Yuku tɩanna mɩŋ, ta tʊŋ dɩ vʊʊna. Die wɩa, nɩ vaa tɩ vaa lɩmɩŋ ma tʊʊmaha, ta nagɩ tɩ chaanɩŋ ma tɔŋ taala nyinti.
45013013	Nɩ vaa aŋ tɩ tʊʊma vɩɩŋ ma sɩba vuodiekemba dɩ benne chaanɩŋ ma tʊʊma, ta da nyume daaŋ a bugime, yaa a tʊmma hɔgʊkpana yaa daakpana tʊʊma, yaa ta tʊmma dɩgɩntɩ tʊʊma, yaa a tʊmma tʊntʊmbɩatɩ yiri yiri, yaa ta waga waagɩŋ yaa ta yaa nɩnŋmaarɩŋ aŋaŋ taŋ.
45013014	Nɩ vaa tɩ Yɔmʊtieŋ Yisa Masia kagɩ nɩ, ama ta vaa nɩ nyɩŋgbanɩŋ lɔlɩbɩatɩ, ta da yilime a wɩa.
45014001	Nɩ tuo vuodiekemba yada dɩ kana ka dala ta daa nɩgɩma nɩnhagɩrɩŋ aŋaŋ ba, ba yada wɩa.
45014002	Vuoŋ wʊnyɩ yada nan vaa ʊ dii jaaŋ mana, ama vuodieke yada dɩ kana ka dala wa chʊarɩ wa nɔŋ.
45014003	Ama nɩ daa galɩma taŋ ba dine yaa ba kana ka die jaaŋ wɩa, dama Ŋmɩŋ tuo nɩ mana mɩŋ.
45014004	Mɩnɩa yine fʊ, fʊ baaŋ bɩagɩ a balɩ chʊʊsɩ vuoŋ tʊntʊntʊ? Dɩ yiwo ʊ gbaŋ gbaŋ ʊ Yɔmʊtieŋ wo baaŋ balɩ dɩ ʊ tʊʊmaha vɩɩna yaa dɩ ka vɩɩna. Ama ʊ tʊʊma nan dɩ vɩɩna dama ʊ Yɔmʊtieŋ wo nan bɩagɩ a yi aŋ ʊ tʊʊma dɩ vɩɩna.
45014005	Vuosi bataŋ yile dɩ daraa ataŋ vɩɩna a tɩaŋ daraa ataŋ, ta bataŋ dɩaŋ dɩ yile dɩ daaŋ mana vɩɩna mɩŋ. Vuoŋ mana pɔgɩlɩ wudieke ʊ yine yada wa.
45014006	Vuodiekemba dɩ yilinene dɩ daaŋ kaanɩ vɩɩna a tɩaŋ daraa a taŋ wa, tʊmma die a yɩma tɩ Yɔmʊtieŋ jɩlɩma; ta vuodieke dɩaŋ dɩ dine nyindiike mana, ʊ gbaŋ ʊ yi die ta yɩma tɩ Yɔmʊtieŋ jɩlɩma; dama ʊ waasa Ŋmɩŋ ka ma; ta vuodieke dɩaŋ dɩ chʊarɩna nyindiikehe a taŋ wa yiye die a yɩa tɩ Yɔmʊtieŋ jɩlɩma ta ʊ gbaŋ ʊ waasa Ŋmɩŋ.
45014007	Dɩɩ yi tɩ yaa miivoli yaa tɩ kpi, ka yiwo Ŋmɩŋ wɩa daa tɩ gbaŋ gbaŋ wɩa.
45014008	Dɩɩ yi tɩ yaa miivoli, tɩ Yɔmʊtieŋ wɩa yine tɩ yaa miivolike; dɩɩ yi ta tɩ kpi, ʊ choti wɩa ta tɩ kpi. Die wɩa, dɩɩ yi tɩ kpi yaa tɩ yaa miivoli tɩ yiwo tɩ Yɔmʊtieŋ sɩɩtɩ.
45014009	Masia die kpiye mɩŋ ta hagɩ kuŋ me dɩ ʊ yi vuodiekemba dɩ yalla miivoli aŋaŋ kunti Yɔmʊtieŋ.
45014010	Ta fʊnɩŋ nɩŋ bɩa yine fʊ bala chʊʊsa fʊ nɩmbʊa? Yaa bɩa yine fʊ ka yɩa fʊ nɩmballɩ jɩlɩma? Tɩ mana nan daansɩ keŋ a zie Ŋmɩŋ nɩŋŋa aŋ ʊ dii tɩ sarɩya.
45014011	Dɩ maagɩya Ŋmɩŋ gbaŋkʊ ma dɩ, “N senne beri naa, buuriŋ mana nan gbirigi n nɩŋŋa, ta vuoŋ mana nan balɩ dɩ n seŋ yiwo Ŋmɩŋ. Manɩŋ Nabidie Ŋmɩŋ bala naa.”
45014012	Die wɩa, vuoŋ mana nan keŋ balɩ a yɩ Ŋmɩŋ ʊ wuyiike.
45014013	Die wɩa, tɩ daa chʊʊsɩma tɩ chanchaalɩŋ sara, ama ta sɩmma tɩ sʊgɩtɩ ma dɩ tɩ kaaŋ yi wudieke dɩ baaŋ vaa tɩ nɩmbʊa nan.
45014014	Tɩ Yɔmʊtieŋ Yisa vaa maŋ sɩba a baarɩ dɩ nyindiike wori ta yaa dɩgɩntɩ ta ka vɩɩna aŋaŋ diile. Ama dɩɩ yi vuoŋ dɩ yi yada dɩ nyindiike ataŋ chʊarɩ, die nɩŋ ʊ vaa aŋ ka chʊarɩma ʊ jigiŋ.
45014015	Dɩɩ yi fʊ nɩmbʊa sʊŋ dɩ chʊʊsɩ jadieke fʊ dine wɩa, die nɩŋ ka bɩ tʊma choti tʊʊma. Da vaa nyindiike dieke fʊ dine wo chʊʊsɩ fʊ nɩmbʊa dieke Masia dɩ kpine ʊ wɩa wa.
45014016	Jadieke fʊ yilinene dɩ ka vɩɩna wa, daa vaa vuosi balɩ wʊbɩaŋ yaa gamma ka ma.
45014017	Dama Ŋmɩŋ naarɩ wʊbalɩka ka yi diile yaa nyuule wʊbalɩka, ama ka yiwo sʊgɩyɩalɩŋ aŋaŋ sʊgɩdʊagɩŋ aŋaŋ sʊgɩfɩalɩ dieke Ŋmɩŋ Halɩkasɩka dɩ yɩnana wa.
45014018	Vuodieke dɩ dɩna Masia die, Ŋmɩŋ nan dɩ yaa sʊgɩfɩalɩŋ aŋaŋ wa, ta vuosi nan dɩ yɩa wa jɩlɩma.
45014019	Die wɩa, nɩ vaa tɩ kpaŋŋɩ tɩ gbaŋ a yime wudieke dɩ baaŋ yaa sʊgɩdʊagɩŋ a keŋ aŋaŋ wudieke tɩ baaŋ yi a suŋŋi taŋ.
45014020	Nɩ daa keŋ chʊʊsɩ Ŋmɩŋ tʊʊma nyindiike wɩa. Nyindiike mana vɩɩna mɩŋ, ama dɩ ka vɩɩna dɩ fʊ dii nyindiike dieke dɩ baaŋ yi fʊ nɩmbʊa yi bɩaŋ.
45014021	Wudieke dɩ mʊna dɩ nɩ yi yiwo naa, dɩ kpɩa dɩ nɩ vaa nɔŋ ŋɔbɩŋ aŋaŋ daaŋ nyuule yaa nɩ baaŋ dɩ yie wudieke dɩ baaŋ yi nɩ nɩmbʊa yi bɩaŋ.
45014022	Nɩ yine yada die yaa gamma nyindiike diile die wo, nɩ vaa ka bemme nɩ aŋaŋ Ŋmɩŋ sʊnsʊŋ. Wudieke vuoŋ dɩ yine ta yile dɩ dɩ vɩɩna ta ka chɩɩlɩya, sʊgɩfɩalɩŋ yiwo ʊ sɩɩtɩ.
45014023	Ama dɩɩ yi ʊ chɩɩlɩ yaa gamma jadieke ʊ dinene me, ama ta dii, die nɩŋ ʊ yiwo bɩaŋ, dama ʊ ka dii ke aŋaŋ yada. Dɩɩ yi vuoŋ dɩ ka yi yada dɩ jaaŋ vɩɩna, ama ta keŋ yi die, dɩ yiwo bɩaŋ.
45015001	Tɩnɩŋ vuodiekemba yada dɩ hagɩrɩna wa, mʊ tɩ suŋŋi wo vuodiekemba yada dɩ kana ka dala wa, ta daa tʊmma tɩ gbaŋ gbaŋ choti nyɩɩna ma.
45015002	Nɩ vaa tɩ mana baga bemme tɩ nɩmballɩ ma ta suŋŋi be aŋ ba dɩa Yisa Masia sieku vɩɩnɩŋ.
45015003	Wʊnɩŋ Masia die ka yaala ʊ yi ʊ gbaŋ gbaŋ ʊ choti. Dɩ maagɩya Ŋmɩŋ gbaŋkʊ ma dɩ, “Vuodiekemba dɩ zanana fʊnɩŋ Ŋmɩŋ, zɩa wa manɩŋ.”
45015004	Wudieke mana dɩ maagɩna Ŋmɩŋ gbaŋkʊ ma wa, maagɩya mɩŋ dɩ tɩ bʊgɩrɩ a nyɩŋ ka ma. Ʊ gbaŋkʊ yɩa tɩ wa suguru ta bɩ yɩa tɩ kpaadensiŋ dɩ tɩ yallɩma tama.
45015005	Ŋmɩŋ vuodieke dɩ yɩnana suguru aŋaŋ kpaadensiŋ yɩ nɩ sʊgɩbalɩmɩŋ sɩba Yisa Masia dɩ yaala die wo,
45015006	amʊ nɩ mana nan lagɩsɩ aŋaŋ sʊgɩbalɩmɩŋ a bɩrɩ Ŋmɩŋ vuodieke dɩ yine tɩ Yɔmʊtieŋ Yisa Masia Chɔɔŋ wa.
45015007	Nɩ tuosime taŋ sɩba Masia dɩ tuone nɩ dene wo amʊ Ŋmɩŋ saaŋ nan ye bɩrɩŋ.
45015008	Dama Masia die bɩrɩŋ wa Juu vuosisi tʊntʊntʊ, dɩ ʊ dagɩ dɩ Ŋmɩŋ yiwo wusietieŋ, ta vaa nʊa diekemba Ŋmɩŋ dɩ yɩna nɩ chɔɔŋkʊʊlɩba keŋ yi wusie,
45015009	ta bɩ vaa vuodiekemba dɩ kana ka yi Juu vuosi dɩ bɩrɩ Ŋmɩŋ ʊ zɔɔlɩnchɩgɩlaha wɩa. Dɩ maagɩya Ŋmɩŋ gbaŋkʊ ma dɩ Davidi die baarɩ dɩ: “N nan bɩrɩ fʊ vuodiekemba dɩ kana ka yi Juu vuosi jigiŋ; ta chɩa yɩla a bɩrɩ fʊ saaŋ.”
45015010	Dɩ bɩ maagɩ dɩ: “Nɩnɩŋ vuodiekemba dɩ kana ka yi Juu vuosi nɩ yallɩma sʊgɩfɩalɩŋ, nɩnɩŋ aŋaŋ Ŋmɩŋ vuosi.”
45015011	Ka bɩ maagɩ dɩ: “Nɩnɩŋ vuodiekemba dɩ kana ka yi Juu vuosi mana bɩrɩma Ŋmɩŋ, buuriŋ mana bɩrɩma wa.”
45015012	Azaya gbaŋ die maagɩya Ŋmɩŋ gbaŋkʊ ma dɩ: “Jeesi haagɩŋ nan daansɩ keŋ, ʊ nan keŋ daansa vuodiekemba dɩ kana ka yi Juu vuosi, ta ba nan dɩ yaa tama ʊ ma.”
45015013	Ŋmɩŋ vuodieke dɩ yɩna nɩ tamaka, nɩ yine wo yada wɩa, suuli nɩ aŋaŋ sʊgɩfɩalɩŋ aŋaŋ sʊgɩdʊagɩŋ amʊ nɩ tamaka nan dɩ gʊta aŋaŋ wʊnɩŋ ʊ Halɩkasɩka hagɩrɩŋ wɩa.
45015014	N nɩmballɩ, n sɩba n sʊŋ ma dɩ nɩ beriŋ vɩɩna, ta nɩ sɩba Ŋmɩŋ wɩaha vɩɩnɩŋ ta bɩagɩ kpaama taŋ.
45015015	N maagɩnana gbaŋkʊ n dii wo dembisi dɩ n tɩɩnsɩ nɩ nɩ wɩa a taŋ, dama Ŋmɩŋ die chɩgɩ wa n zɔɔlɩŋ,
45015016	ta vaa maŋ yi Yisa Masia tʊntʊntʊ, dɩ n mʊʊlɩma wʊvɩɩnaha a yɩma vuodiekemba dɩ kana ka yi Juu vuosisi, ta ba yi sɩba piini a yɩa wa, ta ʊ Halɩkasɩka nan vaa ba yi vuovɩɩna ta fɩala ʊ sʊŋ.
45015017	Yisa Masia wɩa n nan bɩagɩ kuule aŋaŋ n tʊnnana tʊŋ dieke a yɩa Ŋmɩnnɩ.
45015018	N yaala n dagɩ nɩ tʊŋ dieke Masia dɩ vana maŋ yi, ama n kaaŋ bɩagɩ a balɩ yaa gamma vuogaasɩ tʊʊma ma, ʊ vaa maŋ balɩ ʊ wʊvɩɩnaha a yɩ vuodiekemba dɩ kana ka yi Juu vuosi, ta tʊŋ mamachi tʊnkpɩɩma diekemba dɩ vana ba yi yada.
45015019	Ŋmɩŋ Halɩkasɩka hagɩrɩŋ die vana maŋ tʊŋ mamachi tʊʊmaha gie, die wɩa n dene nyɩŋ Jerusalemi a dɩ dɩa tɩgɩsɩ a keŋ tʊgɩ Yilirikumi tɩŋ ma wa, ta die a mʊʊlɩ Masia wʊvɩɩnaha jigiŋ mana.
45015020	Die wɩa, die n dɩ dɩa mɩŋ aŋaŋ nɩŋŋmɩna ta mʊʊla Masia wʊvɩɩnaha a yɩa vuodiekemba dɩ yene ka wʊŋya; n ka yaala n ga jigidieke vuoŋ dɩ wone a mʊʊlɩ wɩaha,
45015021	dama dɩ maagɩya Ŋmɩŋ gbaŋkʊ ma dɩ; “Vuodiekemba ba yene ka mʊʊlɩ ʊ wɩaha a yɩ ba nan ye ke, ta vuodiekemba dɩ yene ka wʊŋ ʊ wɩaha nan sɩba a chɩasɩ.”
45015022	Wɩa pam die kagɩna mɩŋ sieŋ maŋ ka bɩagɩ keŋ a kaagɩ nɩ.
45015023	Ama lele n kpatɩna n tʊʊmaha tɩŋgbaŋka gie chaakʊ naa, ta dɩ yi bɩna pam wʊnna n yaalala dɩ n keŋ a kaagɩ nɩ,
45015024	ama lele n nan kaagɩ nɩ, maŋ kaagɩ nɩ kʊaŋ chaaŋ dɩ kaaŋ yʊasɩ pam, n nan dɩ yaala dɩ nɩ suŋŋi mɩŋ aŋ n ga Speeni tɩŋgbaŋ ma.
45015025	Ama lele nɩŋ, n gara Jerusalemi dɩ n ga suŋŋi Ŋmɩŋ vuosi mi.
45015026	Dama Yisa dɩdɩɩsɩrɩŋ diekemba dɩ benne Masedonia aŋaŋ Akaya tɩŋgbaŋɩsɩ ma wa saŋya mɩŋ dɩ ba chɩasɩ ligire a suŋŋi Ŋmɩŋ vuosi diekemba dɩ benne Jerusalemi ma ta yi zɔɔlɩntielibe.
45015027	Dɩ yiwo wusie dɩ, dɩ yiwo ba gbaŋ gbaŋ ba choti ba yɩa ba piinike mi. Dɩ vɩɩna dɩ ba yɩ ba, dama Ŋmɩŋ wʊvɩɩnaha die nyɩŋ wa Jerusalemi vuosi jigiŋ a keŋ ba jigiŋ. Die wɩa dɩ vɩɩna dɩ ba yɩ ba piinisi gie.
45015028	Maŋ keŋ Jerusalemi a nagɩ piinisi a yɩ ba n nan nyɩŋ mi a ga Speeni tɩŋgbaŋ ma ta kaagɩ nɩ maŋ keŋ gara mi.
45015029	N sɩba a baarɩ maŋ keŋ keŋ nɩ jigiŋ, Masia suŋŋiŋ nan dɩ bie tɩ ma pam.
45015030	N nɩmballɩ, tɩ Yɔmʊtieŋ Yisa Masia saaŋ ma aŋaŋ Ŋmɩŋ Halɩkasɩka choti wɩa, nɩ jʊʊsɩma Ŋmɩŋ aŋaŋ nɩŋŋmɩna n wɩa ta suŋŋi mɩŋ.
45015031	Nɩ jʊʊsɩ Ŋmɩŋ dɩ ʊ kagɩ mɩŋ a nyɩŋ vuodiekemba dɩ kana ka yi Yisa Masia yada ta bie Judia tɩŋgbaŋ ma wa nuusi me, ta bɩ jʊʊsɩma dɩ piini dieke n bala n nagɩ yɩ Ŋmɩŋ vuosisi, ba nan tuoke aŋaŋ sʊgɩfɩalɩŋ.
45015032	Nɩ jʊʊsɩ Ŋmɩŋ a yɩ mɩŋ naa, ʊ saagɩ, n nan dɩ yaa sʊgɩfɩalɩŋ, ta keŋ voosi bɩta nɩ jigiŋ.
45015033	Ŋmɩŋ vuodieke dɩ yɩnana tɩ sʊgɩdʊakʊ bemme aŋaŋ nɩ mana. Wusie.
45016001	N yaala n balɩ nɩ yaa gamma tɩ taa Fiibi wɩa, ʊ yiwo vuodieke dɩ yine Yisa dɩdɩɩsɩrɩba susuŋŋiru Senkiria tɩŋ ma.
45016002	Ʊ keŋ keŋ nɩ mɩŋŋɩ tuo wo tɩ Yɔmʊtieŋ saaŋ ma sɩba Ŋmɩŋ vuosi dɩ mʊna ba tuo chaanʊ dene. Ta suŋŋi wo ʊ yaalɩnana suŋŋi dieke mana a nyɩna nɩ jigiŋ, dama ʊ suŋŋi wo vuosi pam, aŋaŋ n gbaŋ.
45016003	N waasa Pirisila aŋaŋ ʊ chʊrʊ Akuyila, vuodiekemba dɩ yine n chanchaalɩŋ tʊntʊntɩŋ Yisa Masia tʊʊma ma.
45016004	Die ba nagɩ wa ba mɩsɩ a gbatɩ n miivoli, die wɩa maŋ waasa ba, daa n nyɩɩna ma waasɩnana ba, ama manɩŋ aŋaŋ vuodiekemba dɩ kana ka yi Juu vuosi ama ta yi Yisa dɩdɩɩsɩrɩba wa.
45016005	N bɩ waasa Yisa dɩdɩɩsɩrɩŋ diekemba dɩ lagɩnanna ba tigiri me ta jɩama Ŋmɩnnɩ. Ta waasa n zʊavɩɩnʊ Epanetusi, vuodieke die dɩ wolinne a yi Yisa dɩdɩɩsɩrʊ Asia tɩŋgbaŋ ma.
45016006	Ta waasa Meri, vuodieke die dɩ faasɩna a tʊŋ a yɩ nɩ;
45016007	ta waasa Andironikusi aŋaŋ Juniasi vuodiekemba dɩ yine n buuriŋ, ta die maŋ ŋaŋ ba die dɩ lagɩŋ a bie dansarɩka ma wa; ta Masia tʊntʊntɩba dɩ sɩba vɩɩnɩŋ, banɩŋ ba wolinne a yi Masia dɩdɩɩsɩrɩŋ n ma.
45016008	Ta waasa n zʊavɩɩnʊ Ampiliatusi, vuodieke n chone tɩ Yɔmʊtieŋ sieŋ me.
45016009	Ta bɩ waasa Hubanusi, vuodieke dɩ yine tɩ chanchaaŋ tʊntʊntʊ Masia tʊʊmaha ma, aŋaŋ n zʊavɩɩnʊ Sitakisi.
45016010	Ta waasa Apilisi, vuodieke dɩ yene magɩsɩŋ ama ta bɩ dɩ Masia aŋaŋ wusie wo, ta waasa Arisitobulusi tigiŋ vuosi mana.
45016011	Ta bɩ waasa Herodoni, vuodieke dɩ yine n buuriŋ, aŋaŋ vuodiekemba dɩ benne Nasisusi tigiŋ me wo ta yi tɩ Yɔmʊtieŋ dɩdɩɩsɩrɩba wa.
45016012	Ta bɩ waasa Tirifaana aŋaŋ Tirifosa, vuodiekemba dɩ tʊnnana tɩ Yɔmʊtieŋ tʊʊmaha, aŋaŋ n zʊavɩɩnʊ Pesisi, vuodieke dɩ faasɩna a tʊŋ tʊʊma a yɩa tɩ Yɔmʊtieŋ wo.
45016013	N bɩ waasa Rufusi, vuodieke dɩ faasɩna a tʊma a yɩa tɩ Yɔmʊtieŋ wo, aŋaŋ ʊ nuŋ, vuodieke dɩ nagɩna mɩŋ a bɩrɩŋ ʊ bʊa wa.
45016014	Ta waasa Asikiritusi aŋaŋ Feligoni aŋaŋ Hemisi aŋaŋ Patorobasi aŋaŋ Hemasi aŋaŋ tɩ nɩmballɩ diekemba mana dɩ yine Masia dɩdɩɩsɩrɩba mi wo.
45016015	N bɩ waasa Filologusi aŋaŋ Julia aŋaŋ Nerusi aŋaŋ ʊ taa wa aŋaŋ Olimpasi aŋaŋ Ŋmɩŋ vuodiekemba mana dɩ bene ba jigiri.
45016016	Nɩ waasɩ taŋ vɩɩnɩŋ vɩɩnɩŋ. Masia dɩdɩɩsɩrɩba dɩ benne jigiŋ mana waasa nɩ.
45016017	N nɩmballɩ n kpaama nɩ mɩŋ, dɩ nɩ sɩmma vuodiekemba dɩ puonene Yisa dɩdɩɩsɩrɩŋ ta kaga ba ʊ sieŋ me, ta ka bɩ dɩ dagɩ dieke nɩ tuone wo, nɩ vʊarɩ nɩ gbaŋ ta va ba.
45016018	Dama vuosi mi ka jɩama tɩ Yɔmʊtieŋ Masia ama ba dɩ wa ba gbaŋ gbaŋ ba lɔla. Ba yaa nʊanansɩŋ a gaama vuodiekemba dɩ kana ka sɩba wa.
45016019	Vuoŋ mana wʊŋya mɩŋ nɩ dɩna Masia wʊvɩɩnaha dene, die wɩa n yaa wa sʊgɩfɩalɩŋ pam aŋaŋ nɩ. Ta yaala nɩ yallɩma yɩaŋ yaa gamma jadieke dɩ vɩɩna ma, ama nɩ da tuosime jabɩaŋ.
45016020	Dɩ kaaŋ yʊasɩ aŋ Ŋmɩŋ vuodieke dɩ yɩnana tɩ sʊgɩdʊagɩŋ wa nan vaa aŋ nɩ tɩbɩ tɩbɩ Sitaani sikpeŋ me. Tɩ Yɔmʊtieŋ Yisa Masia suŋŋi nɩ.
45016021	N tʊntʊŋ chanchaalɩŋ Timoti waasa nɩ; ta n nɩmballɩ Lususi aŋaŋ Jasoni aŋaŋ Sosipata dɩaŋ dɩ waasa nɩ.
45016022	Manɩŋ Tesusi vuodieke dɩ maagɩna wudieke Pɔɔli dɩ bala naa waasa nɩ, tɩ Yɔmʊtieŋ Yisa saaŋ ma.
45016023	Gayusi, vuodieke dɩ yine manɩŋ Pɔɔli tigiŋ tieŋ wo, ta Masia dɩdɩɩsɩrɩŋ dɩ jɩama ʊ tigiri me gbaŋ waasa nɩ. Erasitusi, vuodieke dɩ yine tɩka gie ligire gbɩgbarɩtʊ wa, wʊnɩŋ aŋaŋ tɩ nɩmbʊa Kositusi gbaŋ waasa nɩ. ((
45016024	Tɩ Yɔmʊtieŋ Yisa Masia suŋŋi nɩ mana.))
45016025	Nɩ vaa tɩ bɩrɩ Ŋmɩŋ, dama ʊ bɩagɩna vaa nɩ ye yigi nɩ yadaka a yallɩ keŋ keŋ, aŋaŋ die n mʊʊlɩna wʊvɩɩna yaa gamma Yisa Masia ma wa, ka yuori a dagɩ nɩ wusie dieke die dɩ lɔbɩrɩna wa bɩna bɩna die dɩ tɩanna wa.
45016026	Wʊnɩŋ Ŋmɩŋ naazʊalɩba die tuohe mɩŋ a maagɩha a yi gbanɩŋ ma ta yuori wusieke; ta Ŋmɩŋ vuodieke dɩ benne saŋŋa mana wa dɩ yɩ nʊaŋ dɩ buuriŋ mana nan dɩ sɩba ka, amʊ ba nan yi Masia yada ta dɩɩ ʊ nʊaŋ.
45016027	Wʊnɩŋ ʊ nyɩɩna ma ʊ yine Ŋmɩŋ ta yi yɩantieŋ, vuoŋ mana bɩrɩma wa yaa gamma haahuu, Yisa Masia saaŋ ma. Wusie.
46001001	Manɩŋ Pɔɔli vuodieke Yisa Masia die dɩ wana dɩ n yi ʊ tʊntʊntʊ Nabidie Ŋmɩŋ choti ma, manɩŋ aŋaŋ tɩ nɩmbʊa Sosenesi maagɩnana gbaŋkʊ gie
46001002	a yɩa nɩnɩŋ vuodiekemba dɩ dɩna Ŋmɩŋ a bie Korinti tɩŋ ma, nɩnɩŋ vuodiekemba Ŋmɩŋ dɩ vʊarɩna dɩ nɩ yi ʊ vuokasɩmba ba, ta yi ʊ sɩɩtɩ a lagɩŋ aŋaŋ Yisa, aŋaŋ vuodiekemba mana dɩ benne jige mana ta jɩama tɩ Yɔmʊtieŋ Yisa Masia; wʊnɩŋ ʊ yine ba Yɔmʊtieŋ, ta bɩ yi tɩnɩŋ tɩ Yɔmʊtieŋ wo.
46001003	Tɩ Chɔɔŋ Nabidie Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ ta bɩ yɩ nɩ sʊgɩdʊagɩŋ.
46001004	Manɩŋ n waasa Ŋmɩŋ saŋŋa mana nɩ wɩa aŋaŋ ʊ chɩgɩna nɩ zɔɔlɩŋ ta suŋŋe nɩ Yisa Masia wɩa,
46001005	dama nɩ yese jaaŋ mana Yisa Masia ma mɩŋ, ta mɩŋŋɩ bala wɩa ta bɩ mɩŋŋɩ sɩba wudieke mana ʊ bala nɩ chɩasɩ.
46001006	Masia wudieke die tɩ dagɩna nɩ, nɩ mɩŋŋɩ tuohe mɩŋ a pɔgɩlɩ.
46001007	Die wɩa nɩ ka waarɩ Ŋmɩŋ Halɩkasɩka piini kaanɩ gbaŋ aŋaŋ nɩ gbarɩna aŋaŋ nɩŋŋmɩna daa dieke tɩ Yɔmʊtieŋ Yisa Masia dɩ bala ʊ keŋ wo.
46001008	Ʊ nan mɩŋŋɩ gbarɩ nɩ amʊ nɩ nan dɩ hagɩrɩ a ga tʊgɩ daa dieke tɩ Yɔmʊtieŋ dɩ bala ʊ keŋ wo ta nɩ kaaŋ dɩ yallɩ wʊbɩaŋ nɩ ma.
46001009	Wudieke Ŋmɩŋ dɩ baarɩ ʊ nan yi, kanɩŋ ʊ yie. Ʊ vʊarɩna nɩ dɩ nɩnɩŋ aŋaŋ ʊ Bʊa Yisa Masia yi nʊabalɩmɩŋ a bemme.
46001010	N nɩmballɩ, n jʊʊsa nɩ tɩ Yɔmʊtieŋ Yisa Masia saaŋ ma dɩ nɩ mana lagɩŋ aŋaŋ nʊabalɩmɩŋ, ta nɩnhagɩrɩŋ daa bemme nɩ sʊnsʊŋ, ta nɩ yi nʊabalɩmɩŋ aŋaŋ sʊŋanyilibalɩmɩŋ.
46001011	N nɩmballɩ, Kilowo tigiŋ vuosi balɩ mɩŋ mɩŋ dɩ nɩ yallɩ wa nɩnhagɩrɩŋ aŋaŋ taŋ.
46001012	Ba balɩ mɩŋ mɩŋ dɩ nɩ bataŋ baarɩ ba dɩ wa manɩŋ, ta bataŋ dɩaŋ dɩ baarɩ dɩ ba dɩ wa Apolosi, bataŋ dɩaŋ dɩ baarɩ dɩ ba dɩ wa Piita, ta bataŋ dɩaŋ dɩ baarɩ dɩ ba dɩ wa Masia.
46001013	Masia wa puo puo mɩŋ? Die ba kpaasɩ mɩŋ mɩŋ dagarɩkʊ ma nɩ wɩa? Yaa die ba sɩwa nɩ Ŋmɩŋ nyaabʊ manɩŋ Pɔɔli saaŋ ma?
46001014	N waasa Ŋmɩŋ dɩ n ka sɩɩ nɩ wʊnyɩ mana Ŋmɩŋ nyaaŋ ntaala Kirisipusi aŋaŋ Gayusi.
46001015	Die wɩa nɩ wʊnyɩ mana kaaŋ bɩagɩ a baarɩ ba sɩɩ nɩ wa Ŋmɩŋ nyaabʊ n saaŋ ma dɩ nɩ dɩa mɩŋ.
46001016	N bɩ sɩwa Sitifanasi aŋaŋ ʊ deŋ Ŋmɩŋ nyaabʊ, ama n ka bɩ tɩɩnsɩ dɩ n bɩ sɩɩ vuoŋ bɩbra.
46001017	Dama Masia ka tʊŋ mɩŋ dɩ n keŋ sɩma vuosi nyaabʊ; Ʊ tʊŋ mɩŋ mɩŋ dɩ n keŋ mʊʊlɩma ʊ wʊvɩɩnaha a yɩma vuosi. Daa n nagɩma vuota sɩbɩŋ a balɩma yɩma ba; die maŋ tɩŋ yie die, dɩ tɩŋ nan yi Masia vuodieke dɩ kpine dagarɩkʊ ma wa kumbu waarɩ ka hagɩrɩŋ.
46001018	Vuodiekemba dɩ bana Ŋmɩŋ sieku banɩŋ ba yile dɩ Masia dagarɩkʊ ma kumbu yiwo wʊtɔgʊ; ama tɩnɩŋ vuodiekemba dɩ yene gbatɩtaaŋkʊ sɩba a baarɩ ka yiwo Ŋmɩŋ hagɩrɩŋ.
46001019	Dɩ maagɩya Ŋmɩŋ gbaŋkʊ sʊŋ dɩ Ŋmɩŋ baarɩ dɩ, “N nan chʊʊsɩ yɩantieliŋ sɩbɩŋ ta vaa sɩsɩbɩrɩŋ chɔrɩŋ.”
46001020	Die wɩa, tɩŋgbaŋka gie yɩantieliŋ aŋaŋ sɩsɩbɩrɩŋ aŋaŋ nɩnhagɩrɩ nɩgɩrɩba bie wo sɩa? Ŋmɩŋ vaa wa tɩŋgbaŋka gie yɩantieliŋ dɩ yi gaantɩŋ.
46001021	Ŋmɩŋ, vuodieke dɩ yalla yɩabʊ yine tɩŋgbaŋka gie vuosi yɩaŋ dɩ kaaŋ bɩagɩ yi ta vuosi sɩmma wa. Die wɩa ʊ yi vuodiekemba dɩ yine Yisa yada wa dɩ ye gbatɩtaanɩŋ, dama wudiekemba tɩ mʊʊlɩnana a yɩa vuosi ta vuosi dɩ bala dɩ a yiwo gaantɩ wʊbalɩkaha wɩa.
46001022	Juu vuosi yaala ba ye mamachi wɩa ta ye yi yada; ta Giriiki vuosi dɩaŋ dɩ yaala yɩaŋ wɩa.
46001023	Ama tɩnɩŋ nɩŋ tɩ mʊʊla ta daga ba Yisa dɩ kpine die dagarɩkʊ ma, ta wɩɩrɩ gie dɩ yie Juu vuosisi sɩnyɩɩrɩŋ dɩ haga, ta bɩ yi wʊtɔgʊ a yɩ vuodiekemba dɩ kana ka yi Juu vuosisi.
46001024	Ama Juu vuodiekemba Ŋmɩŋ dɩ vʊarɩna aŋaŋ vuodiekemba dɩ kana ka yi Juu vuosi ta Ŋmɩŋ dɩ vʊarɩ ba wa nɩŋ sɩba a baarɩ Masia kumbu wɩaha yiwo Ŋmɩŋ hagɩrɩŋ aŋaŋ ʊ yɩaŋ.
46001025	Wudieke Ŋmɩŋ dɩ yine ta vuota dɩ nagɩka dɩ ka yiwo gaaŋ wuyiikiŋ, kanɩŋ ka yaa yɩaŋ a tɩaŋ vuota yɩaŋ; ta wudieke Ŋmɩŋ dɩ yine ta vuota dɩ yile dɩ ka wo hagɩrɩŋ, ama ka yaa hagɩrɩŋ a tɩaŋ vuota hagɩrɩŋ mɩŋ.
46001026	N nɩmballɩ, nɩ yilime die nɩ sɩna die saŋŋa dieke Ŋmɩŋ dɩ wa nɩ. Vuota jigiŋ die nɩ vuosi bɩta die yalla yɩaŋ ta die yi vuokpɩɩma yaa a yi naballɩ.
46001027	Ama Ŋmɩŋ vʊarɩ wa gaantɩŋ tɩŋgbaŋka gie vuosi jigiŋ, dɩ ʊ yi aŋ yɩantieliŋ dii viivi; ta bɩ vʊarɩ wabɩtɩ tɩŋgbaŋka gie vuosi jigiŋ, dɩ ʊ yi aŋ hagɩrɩtieliŋ dii viivi.
46001028	Ŋmɩŋ vʊarɩ wa tɩŋgbaŋka gie wabɩtɩ, aŋaŋ vuotɔgɩtɩ aŋaŋ vuodiekemba dɩ kana ka yi jaaŋ, dɩ ʊ yi wudieke vuosi dɩ yilinene dɩ ka yaa nyʊarɩ wa yɔrɩ.
46001029	Naa daga dɩ vuoŋ wori a baaŋ bɩagɩ a kuuli Ŋmɩŋ nɩŋŋa.
46001030	Wʊnɩŋ Ŋmɩŋ taasɩna tɩ aŋaŋ Yisa Masia ta ʊ yine tɩ yɩaŋ. Ʊ wɩa Ŋmɩŋ dɩ vʊarɩ tɩ a nyɩŋ bɩaŋ ma, ta baarɩ tɩ yiwo vuovɩɩna ʊ jigiŋ, ta bɩ yi ʊ vuosi.
46001031	Die wɩa nɩ yime wudieke dɩ maagɩna Ŋmɩŋ gbaŋkʊ sʊŋ dɩ, “Vuodieke nɩŋ mana dɩ yaalɩnana ʊ kuuli, ʊ kuulime yaa gamma wudieke tɩ Yɔmʊtieŋ dɩ yine.”
46002001	N nɩmballɩ, die n kenne nɩ jigiri die n ka mʊʊla Ŋmɩŋ wɩaha a yɩa nɩ aŋaŋ nʊanansɩŋ yaa vuota sɩbɩŋ.
46002002	Dama saŋŋa dieke die n benne aŋaŋ nɩ wa, die n wo sʊŋanyile a gʊtɩ Yisa Masia aŋaŋ ʊ dagarɩkʊ ma kumbu wɩa.
46002003	Die wɩa die n kenne nɩ jigiri, die n bɩrɩŋ wa wabʊ ta cheele aŋaŋ ŋmaamɩŋ,
46002004	ta die n ka dagɩ ta mʊʊlɩ wɩaha aŋaŋ vuota sɩbɩŋ die dɩ baaŋ nan yi vuosi nansɩŋ ta ba ye tuoke, ama die n mʊʊlɩya mɩŋ, ta Ŋmɩŋ Halɩkasɩka die dɩ dagɩ aŋaŋ ka hagɩrɩŋ dɩ a yiwo wusie.
46002005	Die wɩa dɩ ka yi vuota sɩbɩŋ vana nɩ yi Yisa Masia yada ama dɩ yiwo Ŋmɩŋ hagɩrɩŋ.
46002006	Wusie, tɩ bala aŋaŋ yɩaŋ a yɩa vuodiekemba dɩ mɩŋŋɩna a sɩba Ŋmɩŋ wɩaha. Ama daa tɩŋgbaŋka gie vuosi yɩaŋ yaa tɩŋgbaŋka gie naakpɩɩma, vuodiekemba dɩ bala ba waarɩ ba hagɩrɩbʊ.
46002007	Yɩaŋ dieke n balala naa yiwo Ŋmɩŋ yɩaŋ lɔbɩrɩkɩŋ ʊ nagɩna a lɔbɩrɩ vuota, yɩaŋ dieke Ŋmɩŋ die dɩ wolinne a vʊarɩ ta ye ka naaŋ dʊnɩa dɩ ka nan vaa tɩ ye jɩlɩma ka.
46002008	Tɩŋgbaŋka gie naakpɩɩmaha wʊnyɩ wori a ye sɩba yɩabʊ gie. Ba tɩŋ sɩbaka ba tɩŋ kaaŋ kpaasɩ tɩ Yɔmʊtieŋ dagarɩkʊ ma, wʊnɩŋ ʊ sɩna bɩrɩŋ mana.
46002009	“Dɩ maagɩya Ŋmɩŋ gbaŋkʊ ma dɩ: Jadieke vuota dɩ yene ka yeye yaa ta wʊŋ, ta ka bɩ yile dɩ ka nan bɩagɩ a yi, kanɩŋ ka yine jadieke Ŋmɩŋ dɩ yine siri a zieŋ vuodiekemba dɩ chone wo.”
46002010	Kanɩŋ Ŋmɩŋ Halɩkasɩka dɩ yi tɩ sɩbaka, dama Halɩkasɩka sɩba jaaŋ mana aŋaŋ Ŋmɩŋ wʊlɔbɩrɩka wɩa gbaŋ.
46002011	Vuota haalɩbʊ dieke dɩ benne ʊ sʊkʊ kasɩŋ sɩbɩna vuota sʊŋanyile. Die gbaŋ dɩ sɩɩ, vuoŋ ka sɩba Ŋmɩŋ sʊŋanyile sie Ŋmɩŋ Halɩkasɩka kasɩŋ.
46002012	Haalɩbʊ dieke tɩ tuone wo, ʊ ka yi tɩŋgbaŋka gie haalɩbʊ, ama ʊ yiwo Ŋmɩŋ Halɩkasɩka dieke dɩ baaŋ nan vaa tɩ sɩmma piini dieke ʊ yɩna tɩ wa.
46002013	Die wɩa, tɩ ka bala wudieke dɩ yine vuota yɩaŋ dagɩŋ; ama tɩ bala wudieke Ŋmɩŋ Halɩkasɩka dɩ dagɩna tɩ, ta bɩ daga Ŋmɩŋ wusieke a yɩa vuodiekemba dɩ yalla Halɩkasɩka.
46002014	Ama vuodieke dɩ wone Halɩkasɩka nɩŋ, die vuoke ka tuose Halɩkasɩka wɩaha, dama ka yiwo wʊtɔgʊ a yɩ wa ta ʊ kaaŋ dɩ sɩba a chɩasɩ, dama Halɩkasɩka suŋŋinene vuosi ba sɩba a chɩasɩ.
46002015	Ama vuodieke dɩ yalla Halɩkasɩka sɩba jaaŋ mana dɩ sɩna dene, ama vuoŋ kaaŋ bɩagɩ sɩba ʊ sɩna dene.
46002016	Sɩba a maagɩna Ŋmɩŋ gbaŋkʊ sʊŋ die wo, dɩ “Mɩnɩa baaŋ nan bɩagɩ mɩŋŋɩ Ŋmɩŋ sʊŋanyile ta kpaaŋ wa?”  Ama tɩnɩŋ tɩ sɩba Yisa Masia sʊŋanyile mɩŋ.
46003001	N nɩmballɩ, ka yiwo wusie, die n ka bɩagɩ a balɩ a yɩ nɩ sɩba n tɩŋ nan balɩ a yɩ vuodiekemba dɩ yalla Halɩkasɩka, ama die n balɩ a yɩ nɩ sɩba n ŋaana bala a yɩa tɩŋgbaŋka gie vuosi die wo, ta nɩ beriŋ sɩɩ sɩba ballɩ beriŋ Masia sieŋ me.
46003002	Biisiŋ die maŋ yɩ nɩ daa nyindiiki dʊnsa, dama die nɩ ka tʊgɩ die. Leleke gie gbaŋ nɩ ka tʊgɩ die,
46003003	dama nɩ beriŋ ye sɩɩ sɩba tɩŋgbaŋka gie vuosi beriŋ; dama dɩɩ yi sʊgɩbɩaŋ aŋaŋ nɩnhagɩrɩŋ dɩ bie nɩ sʊnsʊŋ, daa tɩŋgbaŋka gie vuosi beriŋ nɩ dɩ?
46003004	Dɩɩ yi nɩ wʊnyɩ dɩ baarɩ dɩ ʊ dɩ wa Pɔɔli, ta wʊnyɩ dɩaŋ dɩ baarɩ dɩ ʊ dɩ wa Apolosi, die nɩŋ nɩ ka beri wo sɩba tɩŋgbaŋka gie vuosi?
46003005	Manɩa yine Apolosi, ta manɩa yine Pɔɔli? Tɩ mana ko yiwo Ŋmɩŋ tʊntʊntʊ diekemba die dɩ suŋŋine nɩ nɩ yi Yisa yada. Tɩ wʊnyɩ mana tʊma tʊŋ dieke tɩ Yɔmʊtieŋ dɩ yɩnana wa dɩ ʊ tʊŋ.
46003006	Manɩŋ die n bʊrɩna nyɩnbʊrɩkaha, ta Apolosi dɩ jaasɩha nyaaŋ, ama Ŋmɩŋ die vana a nyuuŋ ta bɩrɩŋ.
46003007	Vuodieke dɩ bʊrɩnana aŋaŋ vuodieke dɩ jasɩnana nyaaŋ ka yi wɩɩŋ, ama Ŋmɩŋ yine wɩɩŋ, dama wʊnɩŋ ʊ vana a bɩrɩŋ.
46003008	Jaaŋ wori a puo vuodieke dɩ bʊrɩnana aŋaŋ vuodieke dɩ jasɩnana nyaaŋ, Ŋmɩŋ nan tʊŋ ba wʊnyɩ mana yaa gamma ʊ tʊnna mʊ dene.
46003009	Dama tɩ lagɩsɩ tʊma mɩŋ a yɩa Ŋmɩŋ. Nɩ sɩɩ sɩba Ŋmɩŋ kʊaŋ, ta bɩ sɩɩ sɩba Ŋmɩŋ juoŋ.
46003010	N nagɩ wa sɩbɩŋ dieke Ŋmɩŋ dɩ yɩna mɩŋ wa, manɩŋ sɩɩ sɩba mɩmɩɩrɩvɩɩnʊ wa, a piili a dʊaŋ juoku nyabɩlɩŋ, ta vuogaaŋ dɩ keŋ mɩa ka sikpeŋ. Ama vuodieke nɩŋ dɩ keŋ mɩa ka sikpeŋ ʊ sɩmma ʊ mɩnana die.
46003011	Ŋmɩŋ wɔŋ nagɩ wa Yisa Masia a yi juoku nyabɩlɩŋ, ta nyabɩlɩŋ bɩ wori ta vuoŋ dɩ baaŋ piili a dʊaŋ.
46003012	Vuosi bataŋ nan nagɩ salɩma yaa kʊʊtɩ yaa tannyɩgɩsa a mɩa juoku chɩaka ba dʊana wa sikpeŋ; bataŋ dɩaŋ nan nagɩ daatɩ yaa hʊʊtɩ yaa kʊnchɩaga a kpii ka ma.
46003013	Masia keniŋ daarɩ ta vuoŋ mana tʊʊma dɩ sɩna die nan daansɩ a nyɩŋ yaalɩŋ ma. Boliŋ bala ka magɩsɩ vuoŋ mana tʊʊma ta yuori dagɩ ka sɩna dene.
46003014	Dɩɩ yi ta bolibu ka dii jadieke vuoke dɩ mɩna a zieŋ juoku nyabɩlɩkʊ ma wa, die nɩŋ ʊ nan ye tune.
46003015	Vuodieke jaaŋ dɩ dine bolibu, ʊ kaaŋ ye ka tune, ama ʊ gbaŋ gbaŋ ʊ nan ye gbatɩtaanɩŋ ama ka nan sɩɩ sɩba ʊ chɩgɩ nyɩŋ wa boliŋ me.
46003016	Nɩ mana sɩba a baarɩ nɩ yine Ŋmɩŋ juoŋ ta Ŋmɩŋ Halɩkasɩka bie nɩ ma, daa die?
46003017	Die wɩa vuodieke dɩ chʊʊsa Ŋmɩŋ juoku, Ŋmɩŋ nan chʊʊsɩ die vuoke. Dama Ŋmɩŋ juoŋ yiwo kasɩ, ta nɩnɩŋ nɩ yine kanɩŋ juoku mi.
46003018	Vuoŋ daa gaama ʊ gbaŋ. Dɩɩ yi vuoŋ dɩ bie nɩ ma a yile dɩ ʊ yiwo yɩantieŋ sɩba tɩŋgbaŋka gie vuosi dɩ yilinene die, dɩ vɩɩna ʊ nagɩ ʊ gbaŋ a bɩrɩŋ gaamʊ amʊ ʊ nan seŋ bɩrɩŋ yɩantieŋ.
46003019	Jadieke tɩŋgbaŋka gie vuosi dɩ yilinene dɩ ka yiwo yɩaŋ, ka yine wʊtɔgʊ Ŋmɩŋ jigiŋ, sɩba ka maagɩna Ŋmɩŋ gbaŋkʊ sʊŋ die wo, dɩ, “Ŋmɩŋ yige yɩantieliŋ ba yɩaŋ wuyiike me”,
46003020	ta bɩ maagɩ jigiŋ kaanɩ bɩbra dɩ, “Tɩ Yɔmʊtieŋ sɩba dɩ yɩantielibe sʊŋanyile yiwo yɔrɩ.”
46003021	Die wɩa, vuoŋ daa keŋ kuulime yaa gamma wudieke vuota dɩ baaŋ bɩagɩ yi. Jaaŋ mana yiwo nɩ sɩɩtɩ,
46003022	manɩŋ Pɔɔli aŋaŋ Apolosi aŋaŋ Piita aŋaŋ tɩŋgbaŋka gie aŋaŋ miivoli aŋaŋ kuŋ, aŋaŋ saŋka gie aŋaŋ saŋŋa dieke dɩ bala ka keŋ wo mana yiwo nɩ sɩɩtɩ.
46003023	Ta Masia dɩaŋ dɩ sɩɩ nɩ, ta Ŋmɩŋ dɩaŋ dɩ sɩɩ Masia.
46004001	Die wɩa nɩ nagɩ tɩ a yi Masia tʊntʊntʊ diekemba Ŋmɩŋ dɩ vʊarɩna tɩ ta nagɩ ʊ wusie wʊlɔbɩrɩkɩrɩ wʊbalɩkaha a yi tɩ nuusi me.
46004002	Die wɩa, wudieke dɩ yine nɩŋŋmɩna wʊnna, dɩ vɩɩna dɩ tʊntʊntʊ tʊma aŋaŋ wusie.
46004003	Ama n baga wori dɩɩ yi nɩ die mɩŋ sarɩya yaa vuoŋ dɩ dii n sarɩya sɩba vuota dɩ ŋaana die ba chanchaalɩŋ sarɩya die wo; dama n ka dii n gbaŋ gbaŋ n sarɩya.
46004004	N sʊŋ yɩantɩya mɩŋ, ama dɩ ka dagɩ sɩba n ka tʊma chʊʊsa, ama tɩ Yɔmʊtieŋ yine vuodieke dɩ dinene n sarɩya.
46004005	Die wɩa, nɩ da dime vuoŋ sarɩya lele gie, ama nɩ chɩsɩma saŋŋa dieke tɩ Yɔmʊtieŋ dɩ bala ʊ keŋ wo, wʊnɩŋ ʊ bala ʊ nagɩ jadieke dɩ benne lɩmɩŋ ma a dagɩ yaalɩŋ ma, ta yuori sʊgɩtɩ sʊŋ wɩa yaalɩŋ ma; saŋka mi vuoŋ mana nan ye ʊ bɩrɩŋ dɩ sɩna die Ŋmɩŋ jigiŋ.
46004006	N nɩmballɩ, nɩ wɩa maŋ nagɩ n gbaŋ aŋaŋ Apolosi a yi dagɩtɩ amʊ nɩ nan bʊgɩrɩ a nyɩŋ tɩ jigiŋ amʊ nɩ nan dɩ sɩba ba keŋ baarɩ dɩ, “Da keŋ yi poli wudieke dɩ maagɩna wa chɩaŋ.” Ta nɩ wʊnyɩ mana da keŋ kɔtɩma ʊ gbaŋ vuoŋ wʊnyɩ wɩa a tɩaŋ vuogaaŋ.
46004007	Manɩa yɩna nɩ nyɩŋkʊrɩtɩ nɩ chanchaalɩŋ sʊŋ? Da Ŋmɩŋ yɩna nɩ jadieke mana nɩ yalla wa? Ta dɩɩ yi Ŋmɩŋ yɩna nɩ, bɩa wɩa nɩ kuule sɩba ka ka yiwo piini?
46004008	Nɩ wɔŋ ye jadieke mana nɩ yaalala mɩŋ? Nɩ wɔŋ yiwo nyintitieliŋ? Nɩ yile dɩ nɩ wɔŋ yiwo naalɩŋ ta vaa tɩ? Dɩ tɩŋ nan yi mɩŋ nansɩŋ pam dɩɩ yi nɩ seŋ yi naalɩŋ amʊ tɩnɩŋ aŋaŋ nɩ tɩŋ nan lagɩŋ a yi naara.
46004009	Manɩŋ n jigiŋ n yile dɩ Ŋmɩŋ vʊarɩ wa tɩnɩŋ vuodiekemba dɩ yine ʊ tʊntʊntɩŋ a vaa tɩ yi wabɩtɩ, ta vaa tɩ sɩɩ sɩba vuodiekemba ba bala ba kʊʊ yaalɩŋ ma, ta malakasi aŋaŋ tɩŋgbaŋka gie vuosi dɩ vʊara tɩ fala.
46004010	Tɩ yiwo gaantɩŋ Masia wɩa, ama nɩnɩŋ nɩŋ nɩ nagɩ nɩ gbaŋ a yi yɩantieliŋ Masia sieŋ me. Tɩnɩŋ tɩ yiwo wabɩtɩ ama nɩnɩŋ nɩ nagɩ nɩ gbaŋ a yi hagɩrɩtieliŋ, ta vuosi dɩ yɩa nɩ jɩlɩma ama ta tɩnɩŋ nɩŋ ba nine ka suuli tɩ.
46004011	Saŋŋa kaanɩ a keŋ tʊgɩ jinne, tɩ dɩ dɩa mɩŋ aŋaŋ kɔŋ aŋaŋ nyanyuule ta bɔba gachɔɔtɩ, ta ba nɩga tɩ, ta tɩ dɩ dɩa ta wo jigiberisikiŋ.
46004012	Tɩ faasɩ tʊma mɩŋ a die a nyɩna tɩ walɩŋ ma, ba keŋ zɩa tɩ, tɩ ŋaaŋ yiŋŋi balɩ wa wʊvɩɩna a yɩ ba, ta ba keŋ mugise tɩ tɩ ŋaaŋ dii wo suguru;
46004013	ba balɩ a chʊʊsɩ tɩ saara, tɩ ŋaaŋ yiŋŋi balɩ ba aŋaŋ choti. Tɩ bɩrɩŋ wa wabɩtɩ, ta sɩɩ sɩba tɩŋgbaŋka taŋgɔɔŋ jagɩma, ta bɩ sɩɩ sɩba tɩŋgbaŋka gie dɩgɩntɩ a keŋ tʊgɩ jinne.
46004014	N ka maaga naa a yɩa nɩ dɩ n yi nɩ viivi, ama n maaga dɩ n kpaaŋ nɩ nɩ yine n ballɩchoti wɩa.
46004015	Nɩ taasɩna aŋaŋ Masia wa wɩa, dɩɩ yi ta nɩ yallɩ nɩŋŋandɩɩsɩrɩŋ tuse baŋ, ama nɩ yallɩ wa chɔɔŋ balɩmɩŋ dama Yisa Masia ma maŋ bɩrɩŋ nɩ chɔɔŋ dama manɩŋ n nagɩna wʊvɩɩnaha a keŋ balɩ nɩ.
46004016	N jʊʊsa nɩ, nɩ dɩa n beriŋ.
46004017	Wɩɩrɩ gie wɩa maŋ tʊma Timoti nɩ jigiŋ, vuodieke dɩ yine n bʊachoti ta yi wusietieŋ tɩ Yɔmʊtieŋ wɩa ma; ʊ nan tɩɩnsɩ nɩ yaa gamma n beriŋ Masia ma, aŋaŋ wudieke n dɩna dɩ dɩa a daga Masia dɩdɩɩsɩrɩba jigiŋ mana.
46004018	Nɩ bataŋ wa yaa wa kalinbaani, ta yile dɩ n kaaŋ keŋ a kaagɩ nɩ.
46004019	Ama dɩɩ yi ta tɩ Yɔmʊtieŋ dɩ yɩ mɩŋ sieŋ, n nan keŋ kaagɩ nɩ daraa ale wo gie nʊaŋ, ta ye kalinbaantielibe gie, daa ba wʊbalɩka wɩa, ama n yaala n ye dɩ ba seŋ yaa hagɩrɩŋ yaa ba ka yallɩ.
46004020	Ŋmɩŋ naarɩ ka yiwo nʊaŋ wʊbalɩka, ama ka yiwo hagɩrɩŋ wɩa.
46004021	Bɩa nɩ yaala? Nɩ yaala n keŋ nɩ jigiŋ aŋaŋ nɩŋŋmɩna yaa n keŋ sɔmm aŋaŋ choti.
46005001	Ka seŋ yiwo wusie ba bala dɩ dɩgɩntɩ bie nɩ ma, wudieke vuodiekemba dɩ kaabɩnana bugile gbaŋ kaaŋ yi. N wʊŋya dɩ wʊnyɩ benne nɩ sʊnsʊŋ ta dʊaga aŋaŋ ʊ nɩsa.
46005002	Ama nɩ yaa kalinbaani ta ka chɩga viivi ka wɩa. Nɩ tɩŋ mʊ nɩ yallɩma sʊgɩchʊʊsɩŋ ta vuodieke dɩ yine die wo nɩ tɩŋ vʊarɩ wa a nyɩŋ nɩ lagɩŋkʊ ma.
46005003	Aŋaŋ n yʊana aŋaŋ nɩ wa, ama n sʊŋanyile bie aŋaŋ nɩ, ta n wɔŋ yile a dii daa wa sarɩya, ta dɩ sɩɩ sɩba n lagɩŋ beri mɩŋ aŋaŋ nɩ.
46005004	Nɩ keŋ lagɩŋ tɩ Yɔmʊtieŋ Yisa saaŋ ma, ta n sʊŋanyile dɩ beri aŋaŋ nɩ, ta tɩ Yɔmʊtieŋ Yisa hagɩrɩŋ dɩ beri aŋaŋ nɩ
46005005	nɩ vʊarɩ daa dieke dɩ yine wʊbɩakʊ gie wo a yi Sitaani nuusi me aŋ ʊ chʊʊsɩ ʊ nyɩŋgbanɩŋ, ta naa nan yi aŋ ʊ haalɩŋ keŋ ye gbatɩtaanɩŋ tɩ Yɔmʊtieŋ keniŋ daraaŋ.
46005006	Dɩ ka vɩɩna dɩ nɩ yallɩma kalinbaani. Nɩ ka sɩba a baarɩ dɩ dabɔtɩ bɩta ŋaana yie paanʊ zɔŋ dɩ yire?
46005007	Die wɩa, nɩ vʊarɩ dembike gie a nyɩŋ nɩ ma, amʊ nɩ nan seŋ yi kasɩ, ta sɩɩ sɩba paanʊ zɔŋ haalɩŋ dɩ wone dabɔtɩ, wusie n sɩba mɩŋ dɩ die nɩ seŋ sɩɩ, dama Yisa Masia vuodieke dɩ yine tɩ gasɩtɩaŋkʊ dʊʊga yiipɔlɩka wɔŋ tuo tɩ kuŋ a kpi mɩŋ.
46005008	Die wɩa, tɩ dɩna ʊ sieku die wo, nɩ vaa tɩ vaa berikʊʊrɩ, ta vaa sʊŋanyilibɩatɩ aŋaŋ bɩaŋ yiile, ta wa yi ʊ sʊgɩyɩalɩŋ dɩdɩɩsɩrɩŋ aŋaŋ wusie, amʊ bɩaŋ kaaŋ dɩ bie tɩ ma.
46005009	N wɔŋ maagɩ gbanɩŋ a yɩ nɩ dɩ nɩ da dɩma daakpana aŋaŋ hɔgʊkpana tieliŋ.
46005010	Ama n ka daga dɩ nɩ vʊarɩ nɩ gbaŋ a nyɩŋ tɩŋgbaŋka gie hɔgʊkpana aŋaŋ daakpana ma yaa halɩtieliŋ yaa gaarɩŋ yaa vuodiekemba dɩ kaabɩnana bugile, dɩɩ yi die, die nɩŋ sie nɩ nyɩŋ tɩŋgbaŋka gie me.
46005011	N maaga bala nɩ dɩ nɩ daa chʊmma aŋaŋ vuodieke dɩ bala dɩ wʊnɩŋ ʊ dɩ wa Masia ama ta yie hɔgʊkpana aŋaŋ daakpana tʊʊma, yaa a yi halɩtieŋ yaa ta kaaba bugile yaa a yi kʊagaarʊ yaa a yi vuodieke dɩ nyunene daaŋ a buge, yaa a yi gaarʊ; nɩ daa keŋ kala aŋaŋ wa gbaŋ a dii nyindiike.
46005012	Ka ka yi n tʊʊma dɩ n dime vuodiekemba dɩ kana ka dɩɩ Masia sarɩya. Da nɩnɩŋ vuodiekemba dɩ dɩna Masia wa mʊna nɩ dii nɩ chanchaalɩŋ sarɩya?
46005013	Ŋmɩŋ bala ʊ dii vuodiekemba dɩ kana ka dɩ Masia wa sarɩya. Ka wɔŋ maagɩ mɩŋ Ŋmɩŋ gbaŋkʊ sʊŋ dɩ, “Yagɩma wʊbɩatɩtieŋ a nyɩŋ nɩ jigiŋ.”
46006001	Dɩɩ yi nɩ wʊnyɩ dɩ yaa wɩɩŋ aŋaŋ ʊ chanchaaŋ vuodieke dɩaŋ dɩ yine Masia dɩdɩɩsɩrʊ, ta ka nagɩ wɩarɩ a ga Masia dɩdɩɩsɩrʊ jigiŋ dɩ ba ga wʊnsɩ, ama ta nagɩ ka a ga vuodiekemba dɩ kana ka dɩ Masia wa sarɩya diile jigiŋ, ka wo viivi?
46006002	Nɩ ka sɩba a baarɩ dɩ Masia dɩdɩɩsɩrɩba bala ba keŋ dii tɩŋgbaŋka gie vuosi sarɩya? Ta dɩɩ yi nɩ nan daansɩ dii tɩŋgbaŋka gie vuosi sarɩya die nɩnɩŋ nɩ kaaŋ bɩagɩ a dii sarɩyabɩsɩ lele gie?
46006003	Nɩ ka sɩba dɩ tɩ bala tɩ keŋ dii malakasi sarɩya? Dɩɩ yi die, bɩa yine tɩ kaaŋ bɩagɩ a dii lele gie beriŋ sarɩya?
46006004	Dɩɩ yi nɩ yaa wɩa, bɩa wɩa nɩ yaa gara vuodiekemba Masia dɩdɩɩsɩrɩŋ bataŋ dɩ yilinene dɩ ba ka yi jaaŋ jigiŋ?
46006005	Naa yiwo viivi a yɩ nɩ. Dɩɩ yi nɩnhagɩrɩŋ dɩ nan nɩ sʊnsʊŋ, vuoŋ wori nɩ sʊŋ a yaa yɩaŋ a baaŋ bɩagɩ wʊnsɩ ka?
46006006	Ama nɩ bataŋ naga taŋ a gara sarɩyadiiliŋ diekemba dɩ kana ka yi Masia yada wa jigiŋ ba die nɩ sarɩya.
46006007	Nɩ wone yaa wɩa aŋaŋ nɩ nɩmballɩ gbaŋ, dagɩya dɩ nɩ wɔŋ chʊʊsɩya. Dɩɩ yi fʊ nɩmbʊa dɩ chʊʊsɩ fʊ yaa a nyɩrɩ fʊ ta fʊ saagɩ, dɩ ka kpɩa?
46006008	Ama nɩnɩŋ nɩ yine vuodiekemba dɩ nyɩrɩnana ta gbata vuosi aŋaŋ nɩ Masia dɩdɩɩsɩrɩŋ chanchaalɩŋ gbaŋ.
46006009	Nɩ ka sɩba baarɩ dɩ vuobɩatɩ kaaŋ ye Ŋmɩŋ naarɩ a juu? Nɩ gaama nɩ gbaŋ, vuodiekemba dɩ yine dɩgɩntɩ tʊʊma yaa ta kaaba bugile yaa hɔgʊkpana aŋaŋ daakpana tʊʊma yaa dembiŋ diekemba dɩ yaa lɔla a dʊaga aŋaŋ ba dembiŋ chanchaalɩŋ,
46006010	yaa gbɩgbatɩrɩŋ yaa halɩtieliŋ yaa vuodiekemba dɩ nyunene daaŋ a buge yaa kʊagaarɩŋ yaa gaarɩŋ, genbe mana wʊnyɩ kaaŋ juu Ŋmɩŋ naarɩ ma
46006011	Nɩ bataŋ die sɩɩwa dene; ama ta Ŋmɩŋ dɩ sugiri nɩ wʊbɩatɩ a taaŋ, ta nɩ wa yi ʊ vuosi ta bɩ yi sʊgɩyɩalɩntieliŋ ʊ jigiŋ, tɩ Yɔmʊtieŋ Yisa Masia aŋaŋ Ŋmɩŋ Halɩkasɩka wɩa.
46006012	Nɩ bataŋ bala dɩ, “Wɩɩŋ ka chʊarɩ.” Dɩ yiwo wusie, ama daa jaaŋ mana vɩɩna a yɩ tɩ. Nɩ bala dɩ jaaŋ ka chʊarɩ, ka yiwo wusie, ama manɩŋ n kaaŋ vaa jaaŋ yalla mɩŋ a tʊmma.
46006013	Nɩ bataŋ baarɩ dɩ, “Nyindiike yiwo nyuuti sɩɩtɩ, ta nyuuti dɩaŋ yiwo nyindiike sɩɩtɩ.” Ka yiwo wusie, ama Ŋmɩŋ nan chʊʊsɩ a mana. Ŋmɩŋ ka naaŋ tɩ nyɩŋgbanɩŋ dɩ tɩ yaa tʊma dɩgɩntɩ tʊʊma, ama dɩ tɩ yaa jɩama tɩ Yɔmʊtieŋ. Tɩ Yɔmʊtieŋ sɩna tɩ nyɩŋgbanɩŋ.
46006014	Ŋmɩŋ die sʊgɩrɩ wa tɩ Yɔmʊtieŋ a nyɩŋ kuŋ me, die gbaŋ ʊ nan daansɩ a sʊgɩrɩ tɩ aŋaŋ ʊ hagɩrɩbʊ.
46006015	Nɩ ka sɩba a baarɩ nɩ nyɩŋgbanɩŋ taasɩ wa aŋaŋ Masia nyɩŋgbanɩŋ? Die wɩa, nɩ nan nagɩ nyɩŋgbaŋ dieke dɩ taasɩna aŋaŋ Masia nyɩŋgbaŋka a nagɩ taasɩ aŋaŋ vuodieke dɩ yinene hɔgʊkpana tʊʊma? Die kaaŋ wɔŋ yi, naada.
46006016	Nɩ ka sɩba a baarɩ dɩ vuodieke dɩ nagɩna ʊ gbaŋ a lagɩma aŋaŋ vuodieke dɩ yinene hɔgʊkpana tʊʊma, wʊnɩŋ aŋaŋ vuoke mi bɩrɩŋ wa nyɩŋgbaŋ balɩmɩŋ? Dɩ maagɩya Ŋmɩŋ gbaŋkʊ sʊŋ dɩ, “Dembiŋ aŋaŋ hɔgʊ nan lagɩŋ taŋ a yi nyɩŋgbaŋ balɩmɩŋ.”
46006017	Ama vuodieke dɩ nagɩna ʊ gbaŋ a lagɩŋ aŋaŋ tɩ Yɔmʊtieŋ, tɩ Yɔmʊtieŋ aŋaŋ wa lagɩŋ yiwo haalɩbalɩmɩŋ.
46006018	Nɩ chɩgɩ nyɩŋ daakpana aŋaŋ hɔgʊkpana tʊʊma ma. Da tʊmbɩatɩ mana yinene vuota nyɩŋgbanɩŋ ma; ama vuodiekemba dɩ yinene daakpana aŋaŋ hɔgʊkpana tʊʊma nɩŋ tʊma bɩaŋ a yɩa ba gbaŋ gbaŋ ba nyɩŋgbanɩŋ.
46006019	Nɩ ka sɩba a baarɩ nɩ nyɩŋgbaŋɩsɩ yine Halɩkasɩ dieke nɩ tuone nyɩŋ Ŋmɩŋ jigiŋ juoŋ, ta ʊ bie mi? Nɩ ka sɩ nɩ gbaŋ, Ŋmɩŋ sɩna nɩ;
46006020	dama ʊ nagɩ wa Masia zɩmbʊ a daa nɩ mɩŋ, die wɩa nɩ nagɩ nɩ nyɩŋgbanɩŋ a yime wudiekemba dɩ baaŋ bɩrɩ ʊ saaŋ.
46007001	Lele, n yaala n yiŋŋi wʊpɩasɩ diekemba nɩ maagɩna a pɩasɩ mɩŋ wa mɩŋ. Die nɩ pɩasɩya dɩ, “Dɩ vɩɩna mɩŋ dɩɩ yi vuoŋ dɩ ka faarɩ hɔgʊ yaa a yallɩ chʊrʊ?”
46007002	Daakpana aŋaŋ hɔgʊkpana tʊʊma dɩ faasɩna dala wɩa, dɩ vɩɩna dɩ dembiŋ mana yallɩma ʊ gbaŋ gbaŋ hɔgʊ, ta hɔgʊ mana dɩaŋ yallɩma ʊ gbaŋ gbaŋ chʊrʊ.
46007003	Dɩ vɩɩna dɩ dembiŋ nagɩ ʊ gbaŋ a yɩ ʊ hɔgʊ ta hɔgʊ dɩaŋ nagɩ ʊ gbaŋ a yɩ ʊ chʊrʊ.
46007004	Hɔgʊ wa ka sɩɩ ʊ gbaŋ gbaŋ nyɩŋgbanɩŋ, ʊ chʊrʊ sɩna. Dembiŋ dɩaŋ ka sɩɩ ʊ gbaŋ gbaŋ nyɩŋgbanɩŋ ʊ hɔgʊ sɩna.
46007005	Nɩ daa zetime taŋ nɩ nyɩŋgbanɩŋ choti, sie saŋŋa dieke nɩ keŋ yi nʊabalɩmɩŋ dɩ nɩ jʊʊsɩ Ŋmɩŋ; ta a kʊaŋ chaaŋ nɩ bɩ lagɩma taŋ, amʊ Sitaani kaaŋ bɩagɩ magɩsɩ nɩ, ta nyaŋŋɩ nɩ nɩ kana kaaŋ bɩagɩ yigi nɩ gbaŋ wɩa.
46007006	Dɩ yiwo wʊbalɩka maŋ balɩ ama daa mɩra.
46007007	N tɩŋ nan yaala dɩ vuoŋ mana bemme sɩba n benne die wo ta ka faarɩ hɔgʊ, ama vuoŋ mana yaa wa wudieke ʊ bɩagɩna yie ka yi piini yiri yiri a nyɩŋ Ŋmɩŋ jigiŋ.
46007008	N kpaamɩŋ wʊnna a yɩa vuodiekemba dɩ yene ka faarɩ hɔɔŋ yaa ye ka yallɩ chʊrʊ aŋaŋ kpihɔgʊba. Nɩ bemme nɩ nyɩɩna ma sɩba n benne dene wo.
46007009	Ama dɩɩ yi nɩ kaaŋ bɩagɩ yigi nɩ gbaŋ, die nɩŋ dembisi faarɩma hɔɔŋ ta hɔɔŋ yallɩma chʊllɩŋ, dama nɩ faarɩ hɔɔŋ yaa yallɩ chʊllɩŋ dɩ kpana aŋaŋ nɩ baaŋ dɩ yaa ka lɔla ama nɩ kaaŋ bɩagɩ kʊʊ ka.
46007010	Vuodiekemba dɩ faarɩna hɔɔŋ aŋaŋ vuodiekemba dɩ yalla chʊllɩŋ, n yɩa nɩ mɩra, daa manɩŋ n zienneke, ama dɩ yiwo tɩ Yɔmʊtieŋ zienneke, dɩ hɔgʊ da keŋ nyɩŋ ta vaa ʊ chʊrʊ,
46007011	ama dɩɩ yi ʊ yi die, dɩ mʊ ʊ bemme ʊ nyɩɩna ma yaa ʊ yiŋŋi ga ʊ chʊrʊ wa jigiŋ, ta dembiŋ dɩaŋ da keŋ zeti ʊ hɔgʊ.
46007012	N bala naa a yɩa vuotɩalɩkaha dɩaŋ, (Manɩŋ n balala naa daa tɩ Yɔmʊtieŋ) dɩ, dɩɩ yi Masia dɩdɩɩsɩrʊ dɩ yaa hɔgʊ, ta hɔgʊ wa dɩ ka yi Masia dɩdɩɩsɩrʊ ama ta saagɩ dɩ ʊ aŋaŋ wa nan dɩ beri, dembike daa keŋ zeti wo.
46007013	Ta hɔgʊ dieke dɩaŋ dɩ yine Masia dɩdɩɩsɩrʊ ta yaa daa dieke dɩ kana ka yi Masia dɩdɩɩsɩrʊ, ama ta daa wa dɩ saagɩ dɩ ʊ nan dɩ beri aŋaŋ wa, hɔgʊ wa da keŋ nyɩŋ ʊ jigiŋ.
46007014	Dembiŋ dieke dɩ kana ka yi Masia dɩdɩɩsɩrʊ ama ta ʊ hɔgʊ dɩ yi, hɔgʊ wa wɩa Ŋmɩŋ daansa chʊrʊ wa sɩba wʊnɩŋ Ŋmɩŋ gbaŋ gbaŋ ʊ vuosi; ta dɩɩ yi ta hɔgʊ wa dɩaŋ dɩ ka yi Masia dɩdɩɩsɩrʊ ama ta ʊ chʊrʊ wa dɩ yi, Ŋmɩŋ daansa hɔgʊ wa sɩba wʊnɩŋ Ŋmɩŋ gbaŋ gbaŋ ʊ vuosi. Dɩ daa die ba ballɩ tɩŋ nan dɩ sɩɩ sɩba vuodiekemba dɩ kana ka jɩama wusie Ŋmɩnnɩ ballɩ, ama dɩ sɩna die wo, Ŋmɩŋ tuo be mɩŋ.
46007015	Ama dɩɩ yi ta vuodieke dɩ kana ka yi Masia dɩdɩɩsɩrʊ wa dɩ yaala ʊ zeti vuodieke dɩ yine Masia dɩdɩɩsɩrʊ wa ʊ vaa wa aŋ ʊ ga. Dama die nɩŋ mɩraha ka bɩ bɔbɩ ba wʊnyɩ mana. Ŋmɩŋ wa tɩ dɩ tɩ bemme aŋaŋ sʊgɩfɩalɩŋ.
46007016	Fʊnɩŋ hɔgʊ dieke dɩ yine Masia dɩdɩɩsɩrʊ wa, lalɩa fʊ baa fʊ yi a sɩmma dɩ kaaŋ bɩagɩ a gbatɩ fʊ chʊrʊ a taaŋ? Ta fʊnɩŋ daa dieke dɩ yine Masia dɩdɩɩsɩrʊ wa, lalɩa fʊ baa fʊ yi a sɩmma dɩ kaaŋ bɩagɩ a gbatɩ fʊ hɔgʊ a taaŋ?
46007017	Nɩ wʊnyɩ mana bemme beri dieke tɩ Yɔmʊtieŋ dɩ ziene fʊ wo aŋaŋ fʊ sɩna die wo ta Ŋmɩŋ dɩ vʊarɩna fʊ wa. Naa maŋ daga Masia dɩdɩɩsɩrɩŋ lagɩŋkʊ jigiŋ mana dɩ ba dɩa.
46007018	Vuodieke dɩ gobine ʊ kɔlɩ ta Ŋmɩŋ dɩ ye a wa wa, ʊ bemme die; ta vuodieke dɩaŋ dɩ kana ka gobi ʊ kɔlɩ ta Ŋmɩŋ dɩ wa wa ʊ dɩaŋ ʊ bemme die.
46007019	Vuodieke dɩ gobi aŋaŋ vuodieke dɩ kana ka gobiye a mana yiwo nyʊarɩ. Wudieke dɩ yine nɩŋŋmɩna yine nɩ dɩma Ŋmɩŋ mɩraha vɩɩnɩŋ.
46007020	Vuoŋ mana bemme die ʊ sɩna die ta Ŋmɩŋ dɩ keŋ wa wa.
46007021	Dɩɩ yi ta die yiwo yɔmʊ ta Ŋmɩŋ dɩ keŋ vʊarɩ fʊ, daa vaa ka mugisi fʊ, ama dɩɩ yi fʊ tieŋ dɩ yɩ fʊ sieŋ dɩ fʊ ga yɔrɩ nan bɩagɩ yi die.
46007022	Vuodieke die yine yɔmʊ ta Ŋmɩŋ dɩ keŋ vʊarɩ wa ʊ wa bɩrɩŋ wa tɩ Yɔmʊtieŋ sɩɩtɩ ta bie ʊ dʊŋŋʊ; die gbaŋ vuodieke dɩ sɩna ʊ gbaŋ ta Masia dɩ keŋ vʊarɩ wa, ʊ wa bɩrɩŋ wʊnɩŋ Masia yɔmʊ.
46007023	Ŋmɩŋ daa nɩ mɩŋ, die wɩa nɩ daa bɩrɩŋ vuosi yɔŋɩsɩ.
46007024	N nɩmballɩ, nɩ bemme aŋaŋ Ŋmɩŋ sɩba nɩ benne die saŋŋa dieke die nɩ bɩrɩna Masia dɩdɩɩsɩrɩba.
46007025	Lele nɩŋ, n bala yɩa vuodiekemba dɩ yene ka faarɩŋ hɔɔŋ yaa dɩ yene ka yallɩ chʊllɩŋ, ama daa tɩ Yɔmʊtieŋ yɩna mɩŋ sieŋ dɩ n balɩ naa; ama n bala n sʊŋanyile dɩ dagɩna mɩŋ dene; dama tɩ Yɔmʊtieŋ dɩ chɩgɩna mɩŋ zɔɔlɩŋ wɩa ʊ suŋŋi mɩŋ maŋ yi wusie bɩbalɩtʊ.
46007026	Saŋka gie dɩ tʊana wɩa, n yile dɩ dɩ vɩɩna dɩ vuoŋ bemme ʊ wone beri die wo.
46007027	Dɩɩ yi fʊ yaa hɔgʊ, die nɩŋ daa keŋ zeti wo. Ta dɩɩ yi fʊ ye ka faarɩŋ hɔgʊ, daa keŋ faarɩ hɔgʊ bɩbra.
46007028	Dɩɩ yi fʊ faarɩ wa hɔgʊ yaa a yallɩ chʊrʊ, ka ka yi bɩaŋ, ta dɩɩ yi hɔgʊ dieke dɩ yene ka yallɩ chʊrʊ dɩ yallɩ ka ka yi bɩaŋ; ama n yaala n kagɩ nɩ a nyɩŋ wa mugisi dieke vuodiekemba dɩ yalla hɔɔŋ aŋaŋ vuodiekemba dɩ yalla chʊllɩŋ dɩ yesinene tɩŋgbaŋka gie me wo ma mɩŋ.
46007029	N nɩmballɩ, tɩ Yɔmʊtieŋ keniŋ gbigiye mɩŋ, die wɩa a nyɩŋ jinne yaa gamma dɩ vɩɩna dɩ vuodiekemba dɩ yalla hɔɔŋ bemme sɩba ba ka faarɩ hɔɔŋ,
46007030	ta vuodiekemba dɩ kʊnana wa bemme sɩba ba wo sʊgɩchʊʊsɩŋ; ta vuodiekemba dɩ lalana bemme sɩba ba wo sʊgɩfɩalɩŋ; ta vuodiekemba dinene nyʊŋ bemme sɩba ba wo jaaŋ mana;
46007031	ta wudiekemba vuoŋ mana dɩ yinene tɩŋgbaŋka gie me daa vaa ba baga faasɩ bemme a ma. Dama tɩŋgbaŋka gie dɩ sɩna die lele gie wo, ka kaaŋ yʊasɩ aŋ ka tɩaŋ ga.
46007032	N ka yaala dɩ jaaŋ mugisi nɩ. Daakpaŋ nɩŋ daansa ʊ baaŋ yi die a tʊŋ tɩ Yɔmʊtieŋ tʊʊma aŋ ka fɩalɩ tɩ Yɔmʊtieŋ sʊŋ.
46007033	Ama vuodieke dɩ yalla hɔgʊ nɩŋ baga bie tɩŋgbaŋka gie nyinti ma, dama ʊ yaala ʊ yi mɩŋ aŋ ʊ hɔgʊ sʊŋ fɩalɩ.
46007034	Die wɩa ʊ yallɩ wa sʊŋanyile bule. Hɔgʊ dieke dɩ bɩna wo chʊrʊ yaa hɔgʊlɩa baga gbaŋ bie tɩ Yɔmʊtieŋ tʊʊma ma aŋaŋ ʊ baaŋ yi die a nagɩ ʊ wɩɩŋ mana a bɩrɩŋ Ŋmɩŋ sɩɩtɩ, wudieke ʊ yinene aŋaŋ ʊ yilinene wudieke wo; ama hɔgʊ dieke dɩ yalla chʊrʊ nɩŋ baga bie tɩŋgbaŋka gie nyinti ma, dama ʊ yaala ʊ yi mɩŋ aŋ ʊ chʊrʊ sʊŋ fɩalɩ.
46007035	N bala naa dama n yaala n suŋŋi nɩ mɩŋ, n ka yaala n kagɩ nɩ, ama n yaala nɩ bemme vɩɩnɩŋ, ta nagɩ nɩ gbaŋ a yi tɩ Yɔmʊtieŋ tʊʊma ma ta daa vasɩma.
46007036	Dɩɩ yi dembiŋ dɩ yaa bandaa ta ba keŋ saŋ dɩ ba kaaŋ faarɩ taŋ, ta dɩɩ yi dembike dɩ yile yi dɩ ka mɩŋŋɩ yi bandaa wa, ta ʊ yile dɩ ʊ kaaŋ bɩagɩ yigi ʊ gbaŋ, dɩ vɩɩna dɩ ʊ yime wudieke ʊ yaalala aŋ ba faarɩ taŋ dama bɩaŋ wo a ma.
46007037	Ama vuodieke sʊŋ dɩ hagɩrɩŋ, ta ʊ sɩba a baarɩ wɩɩŋ kaaŋ mugisi wo, ta ʊ nan bɩagɩ yigi ʊ gbaŋ, ta yile ʊ sʊŋ ma daa vuoŋ mugisine wo dɩ ʊ kaaŋ faarɩ hɔgʊlɩa wa, die vɩɩŋ na.
46007038	Vuodieke faarɩna ʊ bandaa wa, dɩ vɩɩna; vuodieke dɩaŋ dɩ kana ka faarɩ ʊ bandaa wa, yiwo wudieke dɩ faasɩna a vɩɩna tɩaŋ vuodieke dɩ faarɩna ʊ bandaa wa.
46007039	Dɩɩ yi hɔgʊ dɩ yaa chʊrʊ ta ʊ ye bie ʊ mɩsɩ ma, ʊ mʊ ʊ bemme aŋaŋ wa mɩŋ, ama dɩɩ yi ʊ chʊrʊ wa dɩ keŋ kpi, die nɩŋ ʊ yaa sieŋ dɩ ʊ yallɩ daa dieke ʊ yaalala ama dɩ mʊ ʊ daa wa yi Masia dɩdɩɩsɩrʊ.
46007040	Ama manɩŋ n jigiŋ ʊ nan yaa sʊgɩfɩalɩŋ pam dɩɩ yi ʊ beri ʊ nyɩɩna ta ka yallɩya; manɩŋ n sʊŋanyile wonde, ama n sɩba a baarɩ n gbaŋ n yaa wa Ŋmɩŋ Halɩkasɩka mɩŋ.
46008001	Tɔ, lele n wa yaala n balɩ mɩŋ yaa gamma bugile nɔŋ ŋɔbɩŋ ma, tɩ sɩba a baarɩ tɩ mana yaa sɩbɩŋ, aŋ ka seŋ yi wusie. Sɩbɩŋ vasa vuota dɩ kɔta ʊ gbaŋ, ama choti vasa tɩ kpaŋŋɩsa tɩ chanchaalɩŋ.
46008002	Vuodieke dɩ yilinene dɩ ʊ sɩba jaaŋ, wʊnɩŋ vuoke mi ye ka sɩba ʊ tɩnna mʊ ʊ sɩmma dene.
46008003	Ama vuodieke dɩ chone Ŋmɩŋ, wʊnɩŋ Ŋmɩŋ dɩ sɩba ʊ wɩa.
46008004	Tɔ, yaa gamma nɔŋ dieke ba kaabɩna a yɩ bugile ŋɔbɩŋ wɩa; tɩ sɩba a baarɩ buuŋ yiwo jadieke dɩ wone mɩsɩ, ta tɩ bɩ sɩba a baarɩ dɩ Ŋmɩŋ balɩmɩŋ nyɩɩna benne.
46008005	Dɩɩ yi ta bugile dɩ beri gbaŋ, ta bie ŋmɩŋsikpeŋ yaa tɩŋgbaŋka gie me (dama nyinti pam benne ta vuota dɩ jɩama ta wasaha ba yɔmʊtieliŋ)
46008006	ama tɩnɩŋ tɩ jigiŋ nɩŋ Ŋmɩŋ balɩmɩŋ nyɩɩna ma benne; Wʊnɩŋ ʊ yine tɩ Chɔɔŋ Ŋmɩŋ vuodieke dɩ naanna jaaŋ mana, ʊ ma tɩ yaa miivoli; ta Yɔmʊtieŋ balɩmɩŋ nyɩɩna ma benne, wʊnɩŋ ʊ yine Yisa Masia. Ʊ ma die jaaŋ mana dɩ naaŋ; ta ʊ ma tɩ bɩ yaa miivoli.
46008007	Daa vuoŋ mana sɩbɩna wusieke gie. Vuosi bataŋ kaabɩ wa bugile a yʊasɩ, die wɩa ba keŋ dii nyindiike me, ba ŋaaŋ yile dɩ a yiwo buuŋ nyindiike. Ba yada ka hagɩrɩ, die wɩa ba ŋaaŋ yile dɩ ba yaa bɩaŋ.
46008008	Daa nyindiike diekemba tɩ dinene baaŋ vaa tɩ gbigi Ŋmɩŋ; tɩ kaaŋ waarɩ jaaŋ dɩɩ yi ta tɩ ka dii nyindiikehe, yaa tɩ kaaŋ ye jaaŋ dɩɩ yi tɩ diihe.
46008009	Dɩɩ yi nɩ ka chʊarɩ bugile nyindiike diile ama nɩ sɩmma ta daa vaa a diile gaaŋ Masia dɩdɩɩsɩrɩŋ diekemba yada dɩ kana ka dala wa.
46008010	Ta vuodieke yada dɩ kana ka dala wa dɩ ye nɩnɩŋ vuodiekemba dɩ bala dɩ nɩ yaa sɩbɩŋ ta nɩ bie buuŋ juoŋ me a die jadieke ba kaabɩna yɩ bugilehe, naa nan vaa ʊ gbaŋ ʊ ga dii nyindiike diekemba dɩ yine buuŋ nyindiike.
46008011	Fʊnɩŋ vuodieke dɩ yine sɩbɩŋtieŋ wo, fʊ sɩbɩkʊ nan chʊʊsɩ fʊ nɩmbʊa dieke yada dɩ kana ka dala wa, vuodieke Masia die dɩ kpine a gbatɩ wa a taaŋ wa.
46008012	Fʊ yie naa a yie bɩaŋ a yɩa fʊ nɩmballɩ, ta chʊʊsa ba yada dieke dɩ kana ka dala wa, ka daga dɩ yie bɩaŋ yɩa Masia mɩŋ.
46008013	Die wɩa, dɩɩ yi nyindiike dieke n dinene wa dɩ vasa n nɩmbʊa dɩ yie bɩaŋ, die nɩŋ n kaaŋ bɩ ŋɔbɩ nɔŋ bɩbra amʊ n kaaŋ vaa ʊ yi bɩaŋ.
46009001	N ka sɩɩ n gbaŋ? N ka yi Masia tʊntʊntʊ? N ka ye tɩ Yɔmʊtieŋ Yisa? Daa n tʊʊma dieke n tʊnnana a yɩa tɩ Yɔmʊtieŋ Yisa wɩa nɩ keŋ yi yada?
46009002	Dɩɩ yi ta vuosi bataŋ dɩ ka saagɩ dɩ n yiwo Masia tʊntʊntʊ, ama nɩnɩŋ nɩŋ dɩ yiwo talasɩ nɩ saagɩ! Dama nɩ nagɩna nɩ gbaŋ a taasɩ aŋaŋ tɩ Yɔmʊtieŋ wo dagɩna dɩ n seŋ yiwo Masia tʊntʊntʊ.
46009003	Dɩɩ yi vuosi dɩ bala a chʊʊsa n saaŋ, n nan yiŋŋi balɩ naa a vʊarɩ n gbaŋ:
46009004	Tɩ wo sieŋ dɩ tɩ dime ta nyume tɩ tʊʊma wɩa?
46009005	Tɩ bɩ wo sie dieke tɩ baaŋ nan nagɩ tɩ hɔgʊba diekemba dɩ yine Masia yada wa a dɩ dɩa aŋaŋ ba sɩba Masia tʊntʊntɩŋ bataŋ aŋaŋ tɩ Yɔmʊtieŋ nɩmballɩ aŋaŋ Piita die dɩ yi die wo?
46009006	Yaa nɩ yile dɩ manɩŋ aŋaŋ Banabasi nyɩɩna ma mʊna tɩ tʊma tɩ nyuuti wɩa?
46009007	Soja bɩa tʊnnana tʊʊma ta bɩ tune ʊ gbaŋ? Ta mɩnɩa bala ʊ suone tɩɩsɩ ama ta ka dii a biehe? Yaa mɩnɩa bala ʊ yagɩma dɔŋɩsɩ ama ta kaaŋ nyu a biisiŋ?
46009008	N nagɩna vuota beriŋ a balɩ naa; daa die gbaŋ Mosisi mɩraha dɩ balɩ?
46009009	Dɩ maagɩya Mosisi mɩraha ma dɩ, “Dɩɩ yi fʊ nagɩ naakʊakɩŋ a tʊma fʊ kʊaŋ tʊʊma, daa bɔbɩ ka nʊaŋ ma dɩ ka daa ŋɔbɩma.” Ŋmɩŋ baga bie wo niige nyɩɩna ma?
46009010	Daa tɩ wɩa die ʊ balɩ naa? Wusie, die a maagɩ wa tɩ wɩa. Vuodieke dɩ kʊanana aŋaŋ vuodieke dɩ gobinene tʊma ba tʊʊmaha ta yaa tama dɩ ba nan keŋ puo zaaha mɩŋ.
46009011	Die tɩ suo wo Ŋmɩŋ Halɩkasɩ nyinti nɩ ma, dɩ ka mʊ dɩ tɩ tuo nyɩŋgbanɩŋ nyinti a nyɩŋ nɩ jigiŋ?
46009012	Dɩɩ yi vuosi bataŋ dɩ yaa sieŋ dɩ ba tuo suŋŋiŋ gie a nyɩŋ nɩ jigiŋ, dɩ ka mʊ dɩ tɩnɩŋ tɩ faasɩ tuoke? Ama die tɩ ka nagɩ tɩ yalla sieku gie a tuo nyinti a nyɩŋ nɩ jigiŋ, ama die tɩ die wahala jaaŋ mana ma; dama die tɩ ka yaala tɩ vaa Masia wʊvɩɩnaha gie wɩarɩ kʊaŋ.
46009013	Nɩ ka sɩba a baarɩ dɩ vuodiekemba dɩ tʊnnana Ŋmɩŋ jɩamɩŋ juokpeŋkpɩɩkʊ sʊŋ yese ba nyindiike me, ta vuodiekemba dɩaŋ dɩ tʊnnana kaabɩŋ koriŋ jigiŋ yese ba nyindiike a nyɩna kaabɩkʊ ma?
46009014	Die gbaŋ gbaŋ Ŋmɩŋ dɩ yi nʊaŋ dɩ vuodiekemba dɩ mʊʊlɩnana ʊ wʊvɩɩnaha yesime ba nyindiike a nyɩnna ka ma.
46009015	Ama manɩŋ n ka nagɩ sieti gie kaanɩ mana a tʊŋ tʊʊma, ta n ka bɩ maaga naa dɩ nɩ yɩ mɩŋ jaaŋ. Maŋ kpi dɩ kpɩa aŋaŋ wudieke wɩa n yalla nyʊʊŋ nɩgɩŋ baaŋ nyɩŋ n nuusi me.
46009016	N ka yaa nyʊʊŋ nɩgɩŋ yaa gamma wʊvɩɩna dieke n mʊʊlɩnana wɩa, dama dɩ yiwo talasɩ dɩ n mʊʊlɩma ha. Wʊbɩaŋ nan dɩ bie n ma dɩɩ yi maŋ ka mʊʊlɩ wʊvɩɩnaha.
46009017	Dɩɩ yi maŋ tɩŋ vʊarɩ wa tʊʊmaha n gbaŋ gbaŋ, n tɩŋ nan ye tune, ama n ka vʊarɩ ka n gbaŋ gbaŋ, Ŋmɩŋ die nagɩna a yi n nuusi me dɩ n tʊma.
46009018	Bɩa yine n tune? N tune yine n mʊʊlɩnana wʊvɩɩnaha yɔrɩ wa, ta ka naga sie dieke n yalla wʊvɩɩnaha tʊʊma ma wa a tuose jaaŋ wa.
46009019	N bie wo n dʊŋŋʊ, n ka yi vuoŋ yɔmʊ, ama n nagɩ wa n gbaŋ a bɩrɩŋ vuoŋ mana yɔmʊ dɩ n vaa vuosi pam keŋ Yisa Masia jigiŋ.
46009020	Juu vuosi jigiŋ, n nagɩ n gbaŋ a yi sɩba banɩŋ dɩ n yi aŋ ba ye gbatɩtaanɩŋ. Vuodiekemba dɩaŋ dɩ dɩna Mosisi mɩraha, n nagɩ wa n gbaŋ a yi sɩba ba wʊnyɩ mɩŋ, ama n gbaŋ mɩraha ka yigi mɩŋ, ta yaala dɩ vuodiekemba dɩ dɩna mɩraha ye gbatɩtaanɩŋ
46009021	Vuodiekemba dɩ kana ka dɩ mɩraha, n nagɩ wa n gbaŋ a yi sɩba ba wʊnyɩ dɩ ba ye gbatɩtaanɩŋ. Naa ka dagɩ sɩba n ka dɩɩsa Ŋmɩŋ mɩraha; n dɩa Masia mɩraha mɩŋ.
46009022	Vuodiekemba ba yada dɩ kana ka dala wa n tarɩgɩya mɩŋ sɩba ba wʊnyɩ dɩ ba ye gbatɩtaanɩŋ. N tarɩgɩ wa n gbaŋ sɩba vuoŋ mana mɩŋ a yi vuoŋ mana dɩ dɩ sɩɩ die mana bataŋ nan ye gbatɩtaanɩŋ.
46009023	N yie wɩaha gie mana wʊvɩɩnaha wɩa, dɩ n keŋ gʊtɩ a ye ka nyʊarɩ.
46009024	Nɩ sɩba a baarɩ chɩgɩla ma vuosi ŋaana chɩga ama vuobalɩmɩŋ nyɩɩna ma ŋaana dii, ta tuo ka tune. Die wɩa, nɩ chɩgɩma a dii ta tuo ka tune.
46009025	Chɩchɩgɩla mana mɩa mɩŋ ta yige ba gbaŋ dɩ ba keŋ tuo tune dieke dɩ kana ka yʊasa aŋaŋ kpatɩŋ, ama tɩnɩŋ tɩ tʊma dɩ tɩ keŋ tuo tune dieke dɩ wone kpatɩŋ haahuu.
46009026	Die wɩa maŋ chɩga ta n nine dɩ bie ka kpatɩŋ ma ta ka chɩga yɔrɩ yɔrɩ; die wɩa maŋ sɩɩ sɩba nuuguŋnɩgɩrʊ dieke dɩ kana ka viise n nuugume yɔrɩ yɔrɩ.
46009027	N ka yaala manɩŋ vuodieke dɩ mʊʊlɩnana wʊvɩɩnaha a yɩa vuosi keŋ waarɩ ka tune. Die wɩa maŋ mugise n nyɩŋgbanɩŋ aŋ ka saaga a yɩa mɩŋ.
46010001	N nɩmballɩ, n yaala nɩ sɩmma dɩ nɩɩŋmaaŋ die lige tɩ chɔɔŋkʊʊlɩba mana mɩŋ, ta ba mana die dɩ garɩsɩ mʊgɩkpɩɩrɩ mɩŋ.
46010002	Die ba mana die lagɩsɩna a sɩɩ Ŋmɩŋ nyaabʊ nɩɩŋmaakʊ aŋaŋ mʊgɩkpɩɩrɩ sʊŋ, ta die bɩrɩŋ Mosisi kʊaŋandɩɩsɩrɩŋ.
46010003	Ba mana die lagɩsɩya mɩŋ a dii nyindiike dieke Ŋmɩŋ Halɩkasɩka dɩ yɩna ba,
46010004	ta die mana dɩ bɩ lagɩŋ a nyuu nyaaŋ dieke Ŋmɩŋ Halɩkasɩka dɩ yɩna ba wa; dama ba mana die lagɩsɩna a nyuu nyaaŋ dieke die dɩ nyɩna Ŋmɩŋ haalɩbʊ taŋ dieke die dɩ beline be wo. Tannɩ die yiwo Masia.
46010005	Aŋaŋ die mana, Ŋmɩŋ sʊŋ die ka fɩalɩya aŋaŋ ba jʊsʊ, die wɩa die ʊ vaa ba kpi kpi, ta ba vɔrɩtɩ die dɩ jaasɩ a dʊa dʊa hagɩrɩ ma.
46010006	Die wɩa, wɩaha gie yiwo dagɩtɩ a kpaana tɩ dɩ tɩ daa yaalɩma bɩaŋ sɩba die ba yaalɩnana die wo,
46010007	yaa tɩ jɩama bugile sɩba ba bataŋ die dɩ yine die wo, ka maagɩya Ŋmɩŋ gbaŋkʊ sʊŋ dɩ, “Ta vuosisi die dɩ sʊʊŋ kalɩ a dii ta nyuu ta die hagɩ mi a sie ta jɩama bugile.”
46010008	Tɩ tʊma dɩgɩntɩ tʊʊma sɩba bataŋ die dɩ tʊma die wo, ta dabalɩmɩŋ ba vuosi tuse baŋɩsɩ-le aŋaŋ ba taa dɩ kpi wo.
46010009	Tɩ daa magɩsɩma tɩ Yɔmʊtieŋ sɩba bataŋ die dɩ yine die, ta die nyinvuuke die dɩ dʊŋ ba a kʊʊ wa.
46010010	Tɩ da vʊʊma sɩba bataŋ die dɩ yine die wo ta kuŋ malaka die dɩ keŋ kʊʊ ba wa.
46010011	Naa mana die yiye mɩŋ a yi ba dɩ ka yi dagɩtɩ, ta ba maagɩ ha a dʊaŋ dɩ a yi kpaamɩŋ a yi tɩnɩŋ vuodiekemba dɩ benne saŋŋa dieke dʊnɩa dɩ bala ka kpatɩ wa naa.
46010012	Die wɩa, vuodieke dɩ yilinene dɩ ʊ mɩŋŋɩ zie, sɩmma ta daa keŋ nan.
46010013	Magɩsɩ dieke mana dɩ kenne nɩ ma yiwo magɩsɩ dieke dɩ ŋaana a kieŋ vuosi ma. Ama Ŋmɩŋ yiwo wusietieŋ ta kaaŋ vaa nɩ juu magɩsɩ dieke dɩ hagɩrɩna a tɩaŋ nɩ; ama saŋŋa dieke magɩsɩŋ dɩ keŋ juu nɩ ʊ nan yɩ nɩ hagɩrɩ dieke nɩ baaŋ bɩagɩ a nyaŋŋɩ ka a nyɩŋ ka ma.
46010014	Die wɩa, n nɩmballɩ, nɩ vʊarɩ nɩ gbaŋ a nyɩŋ bugile yiri yiri kaabɩŋ ma.
46010015	N bala yɩa nɩ dama nɩ yiwo yɩantieliŋ, nɩ gbaŋ nɩ yilime yaa gamma wudieke n bala naa wa.
46010016	Daa dieke tɩ ŋaana bɩra Ŋmɩŋ ta nyuo wo wo dagɩya dɩ tɩ mana lagɩŋ a tɩɩnsa Masia zɩmbʊ mɩŋ; ta paanʊ dieke tɩ ŋaana gbieri gbieri a ŋɔba wa, dagɩya dɩ tɩ mana lagɩŋ a tɩɩnsa Masia nyɩŋgbaŋka mɩŋ.
46010017	Ka yine paanʊ gɔlɩŋ balɩmɩŋ, ta tɩnɩŋ nɩŋ tɩ dala mɩŋ ta lagɩŋ a yi nyɩŋgbaŋ balɩmɩŋ, dama tɩ mana lagɩŋya a ŋɔba paanʊ gɔlɩŋ balɩŋka.
46010018	Daansɩma, Juu vuosisi. Ba vuodiekemba dɩ dinene jadieke ba kaabɩna a yɩ Ŋmɩnnɩ lagɩŋya mɩŋ aŋaŋ taŋ a yie kaabaha koriku me.
46010019	Manɩŋ n balala wudieke wo, dɩ dagɩya mɩŋ dɩ buubu aŋaŋ nɔŋ dieke ba kaabɩna a yi ka wa yaa nyʊarɩ? Aayɩ, ka wo nyʊarɩ.
46010020	N bala mɩŋ dɩ vuodiekemba dɩ kaabɩna kaaba a yɩa bugile, ba kaaba yɩa jɩmbɩatɩ mɩŋ, daa Ŋmɩŋ. Die wɩa n ka yaala nɩ lagɩma aŋaŋ jɩmbɩatɩ.
46010021	N ka saagɩya dɩ nɩ lagɩŋ a nyume tɩ Yɔmʊtieŋ Masia nyinnyuuke, ta bɩ nyume jɩmbɩatɩ nyinnyuuke. N ka saagɩya dɩ nɩ dime a nyɩŋ ma tɩ Yɔmʊtieŋ kpalɩ ma ta bɩ dime a nyɩŋ ma jɩmbɩatɩ kpalɩ ma.
46010022	Tɩ mɩa mɩŋ dɩ tɩ Yɔmʊtieŋ yallɩma nyantaatɩ? Tɩ hagɩrɩ a tɩaŋ wa mɩŋ?
46010023	Vuosi bataŋ baarɩ dɩ, “Tɩ yaa sieŋ dɩ tɩ yi wɩɩŋ mana.” Wusie; ama daa jaaŋ mana vɩɩna. “Tɩ yaa sieŋ dɩ tɩ yi wɩɩŋ mana.” Ama daa wɩɩŋ mana yalla nyʊarɩ.
46010024	Da yilime fʊ nyɩɩna ma fʊ wɩa, ama yilime fʊ chanchaalɩŋ wɩa.
46010025	Nɩ ŋɔbɩma nɔŋ dieke ba yalla daa nyʊŋ ma, ta daa pɩasɩma wʊpɩasɩka diekemba nan mugisi nɩ sʊŋanyile,
46010026	dama dɩ maagɩya Ŋmɩŋ gbaŋkʊ ma dɩ, “Tɩŋgbaŋka gie aŋaŋ ka nyinti mana yiwo Ŋmɩŋ sɩɩtɩ.”
46010027	Vuodieke dɩ kana ka yi Masia dɩdɩɩsɩrʊ ama ta keŋ bɔmɩsɩ fʊ nyindiike ta fʊ yaala fʊ ga, die nɩŋ dime nyindiike dieke mana ʊ nagɩna zieŋ fʊ ta daa pɩasɩma wʊpɩasɩka diekemba dɩ baaŋ mugisi fʊ sʊŋanyile.
46010028	Ama dɩɩ yi vuoŋ dɩ balɩ fʊ dɩ “Ba kaabɩ wa buuŋ, die nɩŋ da keŋ dii nyindiikehe vuoke mi sʊŋanyile wɩa.
46010029	Daa fʊ sʊŋanyile ama vuodieke dɩ balɩ fʊ wa sʊŋanyile.” “Lalɩa vuoŋ sʊŋanyile dɩ baa ka chʊʊsɩ n dʊŋŋʊ beriŋ?
46010030	Dɩɩ yi maŋ bɩrɩ Ŋmɩŋ n nyindiike ma ta ye dii, lalɩa vuoŋ dɩ baa ʊ galɩŋ mɩŋ yaa gamma nyindiike dieke n bɩrɩna Ŋmɩŋ a wɩa?”
46010031	Tɔ, dɩɩ yi diiŋ yaa nyɩŋnyuule, wudieke mana nɩ yinene, nɩ yime wudieke dɩ balla a bɩrɩ Ŋmɩŋ saaŋ.
46010032	Daa yime wudieke dɩ baaŋ vaa aŋ vuoŋ nan, dɩɩ yi ʊ yi Juu vuoŋ, yaa Giriiki, yaa Ŋmɩŋ vuosi.
46010033	Nɩ yime sɩba n yinene die wo; n mɩa mɩŋ dɩ yi aŋ vuoŋ mana sʊŋ fɩalɩ n yinene wudieke wo, ta ka yile yaa gamma n gbaŋ beri vɩɩnɩŋ wɩa, ama vuoŋ mana vɩɩnɩŋ, amʊ ba nan keŋ ye gbatɩtaanɩŋ.
46011001	Die wɩa nɩ dɩa n beriŋ sɩba n dɩna Masia beriŋ dene wo.
46011002	N bɩra nɩ saŋŋa mana nɩ tɩɩnsɩnana n wɩa ta dɩ n dagɩkʊ n nagɩna a yɩ nɩ wa.
46011003	Ama wɩɩŋ kaanɩ maŋ yaala nɩ sɩmma, dɩ Masia yiwo dembiŋ mana sikpeŋ tieŋ, ta dembiŋ mana dɩ yi ʊ hɔgʊ sikpeŋ tieŋ, ta Ŋmɩŋ dɩaŋ dɩ yi Masia sikpeŋ tieŋ.
46011004	Die wɩa dembiŋ dieke dɩ jʊʊsɩnana Ŋmɩŋ yaa a bala Ŋmɩŋ wɩa yaalɩŋ ma ta ligi ʊ sikpeŋ aŋaŋ jaaŋ ka yɩa Masia jɩlɩma.
46011005	Hɔgʊ dieke dɩaŋ dɩ jʊʊsɩnana Ŋmɩŋ yaa a bala Ŋmɩŋ wɩa ama ta ka ligi ʊ sikpeŋ aŋaŋ jaaŋ, ʊ chʊrʊ wa ʊ yie viivi me, ka nan dɩ sɩɩ sɩba ʊ wʊŋ wa ʊ sikpeŋ.
46011006	Ama dɩɩ yi hɔgʊ wa dɩ ka ligi ʊ sikpeŋ, die nɩŋ dɩ vɩɩna dɩ ʊ chɩa ʊ sikpeŋ zoosi. Ama ka ŋaana yi viivi dɩ hɔgʊ wʊŋ ʊ sikpeŋ yaa chɩa ʊ sikpeŋ zoosi wo, ʊ mʊ ʊ ligi wo ʊ sikpeŋ.
46011007	Dɩ ka mʊ dɩ dembiŋ ligi ʊ sikpeŋ dama Ŋmɩŋ die naanna wa ʊ nɩasɩ wa ta bɩ yi Ŋmɩŋ bɩrɩŋ, ama hɔgʊ nɩnɩŋ yiwo dembiŋ bɩrɩŋ.
46011008	Dama dembiŋ ka naaŋ nyɩŋ hɔgʊ ma, ama hɔgʊ naanna nyɩŋ dembiŋ me.
46011009	Ŋmɩŋ die ka naaŋ wa dembiŋ a yɩ hɔgʊ ama die ʊ naaŋ wa hɔgʊ a yɩ dembiŋ.
46011010	Ta malakasi wɩa, dɩ vɩɩna dɩ hɔgʊ ligi ʊ sikpeŋ aŋ ka yi dagɩtɩ dɩ ʊ chʊrʊ wa yiwo ʊ sikpeŋ tieŋ.
46011011	Ama tɩ Yɔmʊtieŋ jigiŋ nɩŋ, dɩɩ yi dembiŋ dɩ wori, hɔgʊ kaaŋ dɩ beri, ta dɩɩ yi hɔgʊ dɩaŋ dɩ wori, dembiŋ dɩaŋ kaaŋ dɩ beri,
46011012	dama Ŋmɩŋ die nagɩ wa dembiŋ gambiŋ a naaŋ hɔgʊ, ta hɔgʊ dɩaŋ dɩ mɩra dembiŋ, ama jaaŋ mana nyɩŋ wa Ŋmɩŋ jigiŋ.
46011013	Nɩ pɩasɩ nɩ gbaŋ sɩba dɩ vɩɩna dɩ hɔgʊ jʊʊsɩma Ŋmɩŋ ta ka ligi ʊ sikpeŋ?
46011014	Ama tɩ beriŋ ma dagɩya dɩ dɩɩ yi ta dembiŋ dɩ yaa sikpeŋ zoowagɩtɩ ka yiwo viivi a yɩ wa;
46011015	ama dɩɩ yi hɔgʊ dɩ yaa zoowagɩtɩ ka yɩa wa vɩɩnɩŋ, hɔgʊ zoosi yiwo ʊ sibubiŋ.
46011016	Ama dɩɩ yi vuoŋ dɩ yaala ʊ nɩgɩ nɩnhagɩrɩŋ yaa gamma ka ma, n nan balɩ dɩ tɩnɩŋ yaa Masia dɩdɩɩsɩrɩ chanchaalɩŋ die dɩ benne mana wo chʊara a gʊtɩ naa ma.
46011017	Wudieke n yaala n balɩ naa nɩŋ, n ka bɩra nɩ ka wɩa, dama nɩ ŋaana lagɩma aŋaŋ taŋ wa a yie wudieke wo, wo nyʊarɩ a yɩa nɩ ama ka chʊʊsa nɩ mɩŋ.
46011018	Bʊmbʊŋaŋ wɩɩŋ yiwo, n wʊŋya mɩŋ ba balala dɩ nɩ ŋaana lagɩma tamba wa, lugiŋ ŋaana bie nɩ sʊnsʊŋ, ta maŋ tuo a taŋ dii dɩ a yiwo wusie.
46011019	Dɩ yiwo wusie dɩ lugiŋ nan dɩ beri, dama kanɩŋ ka bala ka dagɩ vuodiekemba dɩ senne dɩ wusie sieku yaalɩŋ ma.
46011020	Nɩ ŋaana keŋ lagɩma wa daa tɩ Yɔmʊtieŋ nyindiike nɩ ŋaaŋ die.
46011021	Dama nɩ ŋaana lagɩŋ wa, vuoŋ mana ŋaaŋ die ʊ diile ta ka chɩɩsa ʊ chanchaalɩŋ, ta bataŋ kʊma kɔŋ ta bataŋ dɩaŋ dɩ die a chaga, ta bataŋ dɩ nyuo a buge, ta bataŋ dɩaŋ dɩ ka yese a nyuo.
46011022	Nɩ wo tige a baaŋ nyuu ta dii mi? Yaa nɩ ka yɩa Ŋmɩŋ vuosi jɩlɩma ta yie zɔɔlɩntielibe dɩ die viivi? Bɩa nɩ yaala n bala nɩ yaa gamma wɩɩrɩ gie mi? N nan bɩrɩ nɩ wɩaha gie ma? Aayɩ, n kaaŋ bɩrɩ nɩ.
46011023	N tuo wo dagɩkʊ gie a nyɩŋ tɩ Yɔmʊtieŋ jigiŋ ta nagɩ yɩa nɩ: dɩ yuŋ dieke ba posine tɩ Yɔmʊtieŋ Yisa chɩaŋ, die ʊ nagɩ paanʊkʊ,
46011024	a waasɩ Ŋmɩŋ, a yi ke gbieri gbieri a nagɩha a yɩ ʊ kʊaŋandɩɩsɩrɩba dɩ ba ŋɔbɩ, ta baarɩ dɩ, “N nyɩŋgbanɩŋ wʊnna maŋ baa n nagɩ aŋ ba kʊʊ mɩŋ nɩ wɩa. Nɩ yime naa a tɩɩnsɩma n wɩa.”
46011025	Nyindiikehe kʊaŋ, ta ʊ bɩ nagɩ daaŋ aŋaŋ nyaaŋchibiŋ a baarɩ dɩ, “Daabʊ gie yiwo n zɩŋ dagɩtɩ a daga dɩ Ŋmɩŋ yɩ wa nʊahaalɩŋ a yɩ vuota, saŋŋa dieke nɩ yaala nɩ nyu, nɩ nyume a tɩɩnsɩma n wɩa.”
46011026	Saŋŋa dieke mana nɩ keŋ ŋɔba tɩ Yɔmʊtieŋ paanʊ gulimiŋ ta nyuo daabʊ gie, nɩ bala vuosi dɩ tɩ Yɔmʊtieŋ die kpiye mɩŋ a ga tʊgɩ saŋŋa dieke ʊ bala ʊ yiŋŋi keŋ.
46011027	Die wɩa, vuodieke nɩŋ mana dɩ keŋ ŋɔbɩ tɩ Yɔmʊtieŋ paanʊkʊ ta nyu daabʊ, sie dieke ʊ kana ka mʊ dɩ ʊ yi die, die vuoke mi yiwo bɩaŋ a yi tɩ Yɔmʊtieŋ nyɩŋgbanɩŋ aŋaŋ ʊ zɩmbʊ mɩŋ.
46011028	Vuoŋ mana mɩŋŋɩ wʊnsɩ ʊ gbaŋ, ta ye ŋɔbɩ paanʊkʊ ta nyu a daabʊ.
46011029	Vuodieke nɩŋ dɩ kenne ŋɔbɩ paanʊkʊ ta nyu daabʊ ta ka sɩba dɩ ka zie tɩ Yɔmʊtieŋ nyɩŋgbaŋka naŋ ma, ʊ nan ye tɩbɩdatɩ dieke dɩ yine bɩaŋ ʊ ŋɔbɩna ta nyuo wɩa.
46011030	Die yine nɩ pam dɩ yʊagɩ ta yi wabɩtɩ, ta bataŋ dɩ kpi kpi.
46011031	Ama dɩɩ yi tɩ nan woliŋ a wʊnsɩ tɩ gbaŋ ta ye ŋɔbɩ ta nyu, tɩ kaaŋ ye tɩbɩdatɩŋ.
46011032	Tɩ Yɔmʊtieŋ die tɩ sarɩya ta data tɩ tɩbɩdatɩŋ, amʊ ʊ kaaŋ chʊʊsɩ tɩ saŋŋa dieke ʊ bala ʊ chʊʊsɩ tɩŋgbaŋka gie vuosi wo.
46011033	Die wɩa, n nɩmballɩ, dɩɩ yi nɩ keŋ lagɩsɩ taŋ dɩ nɩ dii tɩ Yɔmʊtieŋ nyindiikehe, nɩ chɩɩsɩma taŋ.
46011034	Ama vuodieke nɩŋ kɔŋ dɩ yalla, ta ʊ kaaŋ bɩagɩ a chɩɩsɩ, die nɩŋ ʊ woliŋ dii ʊ tigiŋ me, ta ye keŋ, die kaaŋ dɩ yaa tɩbɩdatɩŋ a keŋ ʊ ma saŋŋa dieke nɩ kenne lagɩŋ tamba wa. Wʊtɩalɩkaha nɩŋ maŋ keŋ keŋ, n nan balɩ nɩ.
46012001	N nɩmballɩ, yaa gamma Ŋmɩŋ Halɩkasɩka, n yaala nɩ sɩmma ka piinisi dɩ sɩna die aŋaŋ wusie.
46012002	Nɩ sɩba a baarɩ saŋŋa dieke nɩ yene ka yi Masia yada wa, die nɩ jɩama bugile, jadieke dɩ kana ka bala wɩa, ta die yaa nɩ gaama sieti pam ma.
46012003	N yaala nɩ sɩmma dɩ dɩɩ yi Ŋmɩŋ Halɩkasɩka dɩ bie vuodieke ma, die vuoke kaaŋ bɩagɩ yuori ʊ nʊaŋ a chʊʊsɩ Yisa saaŋ; ta vuoŋ dɩaŋ kaaŋ bɩagɩ a balɩ dɩ Yisa yine tɩ Yɔmʊtieŋ, sie Ŋmɩŋ Halɩkasɩka bie ʊ ma.
46012004	Ŋmɩŋ Halɩkasɩka piinisi yiri yiri benne, ama Halɩkasɩ balɩŋka yɩnana a mana.
46012005	Ŋmɩŋ jɩamɩŋ yiri yiri benne, ama Yɔmʊtieŋ balɩŋka tɩ jɩama.
46012006	Tʊʊma yiri yiri dɩaŋ benne, ama Ŋmɩŋ balɩŋka vasɩnana vuoŋ mana dɩ tʊma ʊ tʊʊma.
46012007	Ŋmɩŋ yɩ Masia dɩdɩɩsɩrɩŋ mana hagɩrɩŋ yiri yiri mɩŋ dɩ a dagɩ dɩ Halɩkasɩka bie ba ma, dɩ tɩ suŋŋi Masia dɩdɩɩsɩrɩŋ mana.
46012008	Halɩkasɩka nan yɩ vuoŋ yɩaŋ wʊbalɩka; ta bɩ yɩ wʊnyɩ dɩaŋ sɩbɩŋ ta ʊ bala sɩbɩŋ wʊbalɩka, ama a mana nyɩnna Halɩkasɩ balɩŋka jigiŋ.
46012009	Halɩkasɩka yɩa vuoŋ yada, ta bɩ yɩa wʊnyɩ dɩaŋ hagɩrɩ dieke dɩ vasɩnana yʊagɩtieliŋ dɩ yese gbaamɩŋ;
46012010	ta bɩ yɩa wʊnyɩ dɩaŋ hagɩrɩŋ ʊ bɩagɩ tʊma mamachi tʊʊma; ta bɩ yɩa ʊ wʊnyɩ dɩaŋ yɩaŋ ʊ bɩagɩ a yiŋŋi bala Ŋmɩŋ wɩa; ta bɩ yɩa wʊnyɩ dɩaŋ yɩaŋ dieke ʊ bɩagɩ a sɩba piini dieke dɩ nyɩnna Ŋmɩŋ Halɩkasɩka jigiŋ aŋaŋ jadieke dɩ kana ka nyɩŋ Halɩkasɩka jigiŋ; ta bɩ yɩa wʊnyɩ dɩaŋ yɩaŋ ʊ bɩagɩ bala jabalɩkɩ yiri yiri diekemba ba kana ka wʊmma; ta bɩ yɩa wʊnyɩ dɩaŋ yɩaŋ ʊ bɩagɩ yiŋŋi bala jabalɩkɩ dieke ʊ kana ka wʊmma ha chɩaŋ.
46012011	Naa yiwo Halɩkasɩka tʊʊma, ta ʊ yɩa vuoŋ mana die piini sɩba wʊnɩŋ Halɩkasɩka dɩ yaalala die.
46012012	Masia sɩɩ sɩba nyɩŋgbanɩŋ; nyɩŋgbanɩŋ yiwo nyɩŋgbaŋ balɩmɩŋ ama ta puo puo lʊga lʊga, ama ka puone puo die mana ka ye yiwo nyɩŋgbaŋ balɩmɩŋ.
46012013	Tɩ mana vuodiekemba dɩ yine Juu vuosi aŋaŋ vuodiekemba dɩ kana ka yi Juu vuosi, aŋaŋ yɔŋɩsɩ, aŋaŋ vuodiekemba dɩ sɩna ba gbaŋ, ba sɩɩ tɩ mana Ŋmɩŋ nyaaŋ aŋaŋ Halɩkasɩ balɩŋka mɩŋ dɩ tɩ lagɩŋ a yi nyɩŋgbaŋ balɩmɩŋ; ta Halɩkasɩ balɩŋka dɩ suuli tɩ mana.
46012014	Nyɩŋgbaŋka ka yi chɩbɩbalɩmɩŋ, ama a dala mɩŋ.
46012015	Dɩɩ yi naŋ dɩ baarɩ dɩ, “N kana ka yi nuuŋ wɩa n ka gʊtɩ nyɩŋgbaŋka ma” daa die naŋ dɩ baa ka yi aŋ ka kaaŋ gʊtɩ nyɩŋgbaŋka ma.
46012016	Ta dɩɩ yi ta tɩbɩŋ dɩ baarɩ dɩ, “Manɩŋ n ka yi nimbiŋ die wɩa n ka gʊtɩ nyɩŋgbaŋka ma”, daa die tɩbɩŋ dɩ baa ka yi aŋ ka kaaŋ gʊtɩ nyɩŋgbaŋka ma.
46012017	Dɩɩ yi ta nyɩŋgbaŋka mana dɩ lagɩŋ a yi nimbiŋ, lalɩa ka baa ka yi a wʊmma wɩa? Ta dɩɩ yi ka lagɩŋ yi tɩbɩŋ, lalɩa ka baa ka yi a wʊŋ nyuugiŋ?
46012018	Ama Ŋmɩŋ lagɩŋ wa nyɩŋgbaŋka gie lʊga lʊga mana a yi nyɩŋgbaŋ balɩmɩŋ ʊ yaalala dene.
46012019	Dɩɩ yi a mana dɩ lagɩŋ yi jabalɩmɩŋ, ka tɩŋ nan yi nyɩŋgbanɩŋ?
46012020	Dɩ sɩna die wo, nyindiekemba dɩ taasɩna nyɩŋgbaŋka dala mɩŋ, ama a mana yiwo nyɩŋgbaŋ balɩmɩŋ.
46012021	Die wɩa, nimbiŋ kaaŋ bɩagɩ balɩ yɩ nuuŋ dɩ, “N ka yaala fʊ”, yaa sikpeŋ balɩ yɩ naŋ dɩ, “N ka yaala fʊ.”
46012022	Ta tɩ nyɩŋgbaŋ lʊga lʊga diekemba dɩ taasɩna nyɩŋgbanɩŋ ma ta sɩɩ sɩba a wo hagɩrɩbʊ, dɩɩ yi a wori nyɩŋgbaŋka kaaŋ bɩagɩ a yi wɩɩŋ.
46012023	Nyɩŋgbaŋ lʊga diekemba ta tɩ daansɩna ta ka faasɩ wo jɩlɩma wa, hanɩŋ tɩ mɩŋŋɩ daansa aŋaŋ nɩŋŋmɩna. Die wɩa tɩ mɩŋŋɩ lige vuosi nine me tɩ lʊga diekemba dɩ kana ka mʊ dɩ vuosi ye,
46012024	ta lʊga diekemba dɩ mʊna vuosi yesime tɩ ka ligihe. Ŋmɩŋ lagɩŋ wa tɩ nyɩŋgbaŋka sie dieke me lʊga diekemba dɩ wone jɩlɩma wa tɩ faasɩ daansa.
46012025	Ʊ yiwo naa dɩ nyɩŋgbaŋka lʊga mana lagɩŋ a tʊma vɩɩnɩŋ, ta lʊga mana baga bemme hanɩŋ ba ma.
46012026	Dɩɩ yi nyɩŋgbaŋka lʊgɩbalɩmɩŋ dɩ die wahala nyɩŋgbaŋka mana dinene wahala dene; ta dɩɩ yi nyɩŋgbaŋka lʊgɩbalɩmɩŋ dɩ ye jɩlɩma nyɩŋgbaŋka mana yaa wa sʊgɩfɩalɩŋ mɩŋ.
46012027	Nɩnɩŋ nɩ lagɩŋ yiwo Masia nyɩŋgbaŋka, ta nɩ wʊnyɩ mana yiwo ʊ nyɩŋgbanɩŋ lʊgɩŋ.
46012028	Die wɩa Ŋmɩŋ dɩ vʊarɩ Masia tʊntʊntɩba Masia dɩdɩɩsɩrɩŋ ma, ta ba yi nɩŋŋandɩɩsɩrɩŋ; a bɩ gʊtɩ vʊarɩ naazʊalɩŋ; ta vʊarɩ dɩdagɩrɩŋ; a bɩ gʊtɩ vʊarɩ vuodiekemba dɩ tʊnnana mamachi wɩa; a bɩ gʊtɩ vʊarɩ vuodiekemba dɩ ʊ yɩna ba hagɩrɩŋ ba bɩagɩ gbaama yʊagɩtieliŋ; ta vʊarɩ susuŋŋiriŋ; a bɩ vʊarɩ vuodiekemba ʊ yɩna ba yɩaŋ ba bɩagɩ daansa tʊʊmaha; ta bɩ gʊtɩ vʊarɩ vuodiekemba dɩ bɩagɩ balala nyɩŋbalɩkɩ yiri yiri diekemba ba kana ka wʊmma.
46012029	Daa vuoŋ mana yine Masia tʊntʊntʊ, yaa naazʊa, yaa dɩdagɩrʊ yaa vuodiekemba dɩ yalla hagɩrɩŋ a bɩagɩ tʊma mamachi tʊʊma.
46012030	Daa vuoŋ mana yalla hagɩrɩŋ a bɩagɩ gbaama yʊagɩtieliŋ, yaa a bɩagɩ bala nyɩŋbalɩkɩ gaasɩ diekemba ba kana ka wʊmma, yaa daa vuoŋ mana nan bɩagɩ a yiŋŋi a balɩ nyɩŋbalɩkɩ gaasɩ diekemba ba kana ka wʊmma a chɩasɩ.
46012031	Nɩ yaalɩma piini diekemba dɩ yine piinikpɩɩma aŋaŋ nɩŋŋmɩna. N nan dagɩ nɩ sie dieke dɩ tɩanna a mana.
46013001	Tɔ, Dɩɩ yi maŋ bɩagɩ bala nyɩŋbalɩkɩ gaasɩ mana, yaa a bɩagɩ bala malakasi jabalɩkɩŋ, ama ta wo choti aŋaŋ vuosi, n sɩɩ sɩba gɩŋgaŋ yaa bimbilimiŋ watɩ mɩŋ.
46013002	Dɩɩ yi maŋ yaa piini dieke a baaŋ bɩagɩ yiŋŋi bala Ŋmɩŋ wɩa, yaa ta yaa sɩbɩŋ mana yaa ta bɩagɩ sɩba wʊlɔbɩrɩka wɩa mana, yaa ta yaa yada dieke dɩ baaŋ bɩagɩ a yi ta tankpeŋkpɩɩŋ vʊʊ jigiŋ kaanɩ a ga jigigaaŋ, ama ta wo choti aŋaŋ vuosi, n yiwo yɔrɩ.
46013003	Dɩɩ yi maŋ nagɩ n nyinti diekemba n yalla mana a yi zɔɔlɩntieliŋ, ta nagɩ n gbaŋ a yɩ dɩ ba juo boliŋ Masia wɩa, ama ta wo choti aŋaŋ vuosi, ka wo nyʊarɩ a yɩ mɩŋ.
46013004	Vuodieke dɩ yaa choti, yaa wa suguru ta bɩ chɩga vuosi zɔɔlɩŋ, ʊ wo sʊgɩbɩaŋ, yaa kuuliŋ yaa kɔtɩŋ-n gbaŋ,
46013005	ʊ wo kalinbaani, choti ka yie ʊ chanchaalɩŋ yɔrɩ yɔrɩ, yaa ta faasɩna yaala ʊ kasɩŋ ma vɩɩnɩŋ, yaa ta jɩa sɩnyɩɩrɩŋ yɔrɩ yɔrɩ, ʊ ka naga bɩaŋ dieke ba yinene wo a yie ʊ sʊŋ ma.
46013006	Vuodieke dɩ yalla choti ka yaa sʊgɩfɩalɩŋ yaa gamma bɩaŋ ma, ama ta yaa sʊgɩfɩalɩŋ aŋaŋ wusieke.
46013007	Vuodieke dɩ yalla choti ka gbalɩga; ʊ yada aŋaŋ ʊ tama aŋaŋ ʊ suguru wo kpatɩŋ.
46013008	Choti wo kpatɩŋ. Ama dɩɩ yi Ŋmɩŋ wɩa yiŋŋi balɩkʊ ka nan keŋ kpatɩ, ta dɩɩ yi wʊbalɩkɩ gaasɩ balɩŋ ka nan keŋ kpatɩ, ta dɩɩ yi sɩbɩŋ ka nan keŋ kpatɩ.
46013009	Lele nɩŋ, tɩ sɩba wa bɩta ta Ŋmɩŋ wɩa yiŋŋi balɩkʊ piinike gbaŋ dɩ yuori a dagɩtɩ bɩta mɩŋ.
46013010	Ama saŋŋa dɩ keŋ tʊgɩ ta Ŋmɩŋ dɩ dagɩtɩ a mana, wudieke dɩ benne bɩta wa nan kpatɩ.
46013011	Saŋŋa dieke die n yine bʊabiŋ die n bala sɩba bʊabiŋ, ta die yie nyinti sɩba bʊabiŋ, ta die yile sɩba bʊabiŋ, ama wana lʊa naa, n vaa wa balɩbɩsɩŋaŋ wɩa.
46013012	Wudieke tɩ sɩbɩna lele wo yayaa mɩŋ, ta sɩɩ sɩba tɩ ŋaana daansa dige me ta ka yese vɩɩnɩŋ; ama tɩ nan keŋ ye he yaalɩŋ ma. Wudieke n sɩbɩna lele gie wo yayaa mɩŋ, ama n nan keŋ sɩbaha vɩɩnɩŋ sɩba Ŋmɩŋ dɩ sɩbɩna mɩŋ vɩɩnɩŋ die wo.
46013013	Tɔ, yada aŋaŋ tama aŋaŋ choti, nyinti ataa wa gie benne; ama choti tɩaŋ a mana.
46014001	Nɩ yaalɩma choti a tɩaŋ jaaŋ mana; ama ta bɩ yaalɩma Ŋmɩŋ Halɩkasɩka piini aŋaŋ nɩŋŋmɩna, a tɩaŋ a mana nɩ faasɩ yaalɩma piini dieke dɩ yine Ŋmɩŋ wɩa yiŋŋi balɩkʊ.
46014002	Vuodieke dɩ balala nyɩŋbalɩkɩ gaasɩ diekemba ʊ kana ka wʊmma ta Ŋmɩŋ Halɩkasɩka dɩ yɩ wa wa, ʊ bala yɩa Ŋmɩŋ daa vuota, dama vuoŋ ka sɩba a chɩasɩ, ʊ ŋaana bala lɔbɩrɩŋ wɩa Halɩkasɩka hagɩrɩŋ ma wa.
46014003	Ama vuodieke dɩ yiŋŋine bala Ŋmɩŋ wɩa, bala yɩa vuota ta suŋŋe be ta kpaŋŋɩsa ba ta yɩa ba sʊgɩfɩalɩŋ.
46014004	Vuodieke dɩ balala wʊbalɩkɩ gaasɩ dieke ʊ kana ka wʊmma suŋŋe ʊ gbaŋ nyɩɩna; ama vuodieke dɩ yiŋŋine bala Ŋmɩŋ wɩa suŋŋe Masia dɩdɩɩsɩrɩba mana.
46014005	N tɩŋ yaala nɩ mana balɩma nyɩŋbalɩkɩ gaasɩ diekemba nɩ kana ka wʊmma, ama a tɩaŋ ka n tɩŋ yaala nɩ mana yiŋŋi balɩma Ŋmɩŋ wɩa mɩŋ. Vuodieke dɩ yiŋŋi bala Ŋmɩŋ wɩa, ka yaa nyʊarɩ a tɩaŋ vuodieke dɩ balala wʊbalɩkɩ gaasɩ dieke ʊ kana ka wʊmma, sie vuoŋ bie mi ta nan bɩagɩ yiŋŋi balɩ wɩaha a dagɩ Masia dɩdɩɩsɩrɩŋ aŋ ka suŋŋi be.
46014006	N nɩmballɩ, dɩɩ yi maŋ keŋ nɩ jigiŋ a bala wʊbalɩkɩ gaasɩ diekemba n kana ka wʊmma, bɩa suŋŋiŋ maŋ yɩa nɩ? Sie maŋ keŋ a yuori nyindieke dɩ nyɩna Ŋmɩŋ jigiŋ a dagɩ nɩ, yaa yɩaŋ, yaa a yiŋŋi balɩ Ŋmɩŋ wɩa a yɩ nɩ, yaa dagɩkʊ a taŋ.
46014007	Dɩɩ yi nyindiekemba dɩ wone mɩsɩ ba yaa laala dɩ ka tarɩga a kpaŋ, lalɩa vuosi dɩ baa ba yi a sɩmma a kpaŋ chɩaŋ?
46014008	Dɩɩ yi vuodieke wɩɩnana kantana dɩ ka mɩŋŋɩ wɩɩ nɩŋŋmɩna wɩɩla, mɩnɩa baaŋ yi siri aŋaŋ tɔŋ?
46014009	Die gbaŋ gbaŋ dɩ sɩɩ, dɩɩ yi fʊ bala yɩa vuosi aŋaŋ jabalɩkɩ dieke ba kana ka wʊmma, lalɩa ba baa ba yi a sɩmma wudieke fʊ balala chɩaŋ? Dɩ nan dɩ sɩɩ sɩba bala yɩa wa bʊlɔgɩsɩŋ.
46014010	Nyɩŋbalɩka yiri yiri pam benne dʊnɩa ma, ta a mana dɩ yaa a chɩasɩ.
46014011	Ama dɩɩ yi maŋ ka sɩba jabalɩkɩ dieke vuoŋ dɩ bala yɩa mɩŋ, vuodieke dɩ balala a yɩa mɩŋ nan dɩ yi chaanʊ n jigiŋ ta n dɩaŋ yi chaanʊ ʊ jigiŋ.
46014012	Nɩ senne yaalala Halɩkasɩka piini wo, nɩ yaalɩma piini dieke dɩ baaŋ suŋŋi Masia dɩdɩɩsɩrɩŋ mana.
46014013	Vuodieke dɩ balala nyɩŋbalɩkɩ gaasɩ diekemba ʊ kana ka wʊmma, mʊ ʊ jʊʊsɩ wa Ŋmɩŋ a ye piini dieke ʊ baaŋ bɩagɩ a daga a chɩasɩ.
46014014	Dɩɩ yi maŋ jʊʊsa Ŋmɩŋ aŋaŋ wʊbalɩkɩ dieke n kana ka wʊmma, n haalɩŋ jʊʊsɩnana ama n ka sɩba wudieke n balɩnana chɩasɩ.
46014015	Lalɩa maŋ baa yi? N nan jʊʊsɩ Ŋmɩŋ aŋaŋ n haalɩŋ, ta bɩ jʊʊsɩ wa aŋaŋ n sʊŋanyile; ta chɩa yɩla a yɩ Ŋmɩŋ aŋaŋ n haalɩŋ; ta bɩ chɩa yɩla aŋaŋ n sʊŋanyile.
46014016	Dama fʊ bɩra Ŋmɩŋ ta waasa wa aŋaŋ fʊ haalɩbʊ nyɩɩna ma, lalɩa vuodiekemba dɩ kana ka sɩba a chɩasɩsɩ dɩ baa ba gʊtɩ fʊ a bɩrɩ Ŋmɩŋ? Dɩɩ yi ba ka sɩba a chɩasɩsɩ, lalɩa ba baa ba sɩmma dɩ fʊ bɩrɩŋ yiwo wusie?
46014017	Dɩɩ yi fʊ Ŋmɩŋ bɩrɩkʊ dɩ vɩɩna gbaŋ, ama ka kaaŋ suŋŋi vuoŋ.
46014018	N waasa Ŋmɩŋ dɩ n bɩagɩ bala wʊbalɩkɩ dieke n kana ka wʊmma a tɩaŋ nɩ wʊnyɩ mana.
46014019	Ama maŋ bie Masia dɩdɩɩsɩrɩŋ lagɩmɩŋ sʊŋ, n nan dɩ yaala dɩ n balɩ nʊawɩɩŋ anʊ diekemba dɩ yalla chɩasɩ aŋ ka suŋŋi n chanchaalɩŋ, a tɩaŋ n baa bala nʊawɩɩŋ tuse tuse jabalɩkɩ dieke n kana ka wʊmma ma.
46014020	N nɩmballɩ, nɩ daa yilime sɩba ballɩbɩsɩsɩ, ama bɩaŋ yiile nɩŋ nɩ sɩmma sɩba ballɩbɩsɩ, ama nɩ yilime sɩba nyɩŋkʊra.
46014021	Dɩ maagɩya Ŋmɩŋ gbaŋkʊ sʊŋ dɩ, Ŋmɩŋ baarɩ, N nan daansɩ vaa chaanɩŋ diekemba dɩ balala jabalɩkɩ gaasɩ aŋ ba balɩ wɩa a yɩ n vuosi. Ba nan balɩ a yɩ ba tɩŋgbaŋ gaaŋ nyɩŋbalɩka ma die mana yɔrɩ n vuosi kaaŋ wʊŋ a yɩ mɩŋ.
46014022	Die wɩa, wʊbalɩkɩ gaasɩ yiwo Ŋmɩŋ hagɩrɩŋ dagɩtɩ a yɩa vuodiekemba dɩ kana ka yi Masia yada wa, daa vuodiekemba dɩ yine wo yada wa. Ama Ŋmɩŋ wɩa yiŋŋi balɩkʊ yiwo dagɩtɩ a yi yada tieliŋ, daa vuodiekemba dɩ kana ka yi Masia yada wa.
46014023	Dɩɩ yi Masia dɩdɩɩsɩrɩŋ mana dɩ lagɩŋ taŋ, ta vuoŋ mana dɩ bala jabalɩkɩ gaasɩ diekemba ba kana ka wʊmma, ta vuodiekemba dɩ kana ka yi Masia dɩdɩɩsɩrɩŋ yaa vuodiekemba dɩ kana ka sɩba a wɩa dɩ keŋ juu, ba kaaŋ balɩ dɩ nɩ juo yɩɩŋyaatɩ?
46014024	Ama dɩɩ yi ta Masia dɩdɩɩsɩrɩŋ dɩ lagɩŋ taŋ, ta tuose Ŋmɩŋ wɩa a yiŋŋi bala yɩa taŋ ta vuodiekemba dɩ kana ka yi Masia dɩdɩɩsɩrɩŋ yaa vuodiekemba dɩ kana ka sɩba a wɩa dɩ keŋ juu, ba nan mɩŋŋɩ dɩ ba yiwo tʊntʊmbɩatɩ tieliŋ yaa gamma wudieke ba wʊnna wa ta dii ba gbaŋ gbaŋ sarɩya.
46014025	Ta yuori balɩ wudieke dɩ benne ba sʊgɩtɩ ma, ta sʊʊŋ gbigiri a bɩrɩ Ŋmɩŋ ta baarɩ dɩ, “Wusie, Ŋmɩŋ seŋ bie nɩ jigiŋ.”
46014026	N nɩmballɩ, n balɩkʊ gie chɩaŋ? Dɩɩ yi nɩ keŋ lagɩsɩ taŋ dɩ nɩ jɩama Ŋmɩŋ, ta wʊnyɩ ŋaaŋ yaa wa yɩlɩ, ta wʊnyɩ dɩaŋ dagɩŋ, ta wʊnyɩ dɩaŋ wudieke Ŋmɩŋ dɩ yuorine a dagɩ wa, ta wʊnyɩ dɩaŋ wʊbalɩkɩ gaasɩ diekemba ʊ kana ka wʊmma, ta wʊnyɩ dɩaŋ dɩ bɩagɩ bala wʊbalɩkɩ gaasɩ diekemba ʊ kana ka wʊmma a chɩasɩ, nɩ yime genhe mana sie dieke dɩ mʊna a suŋŋime Masia dɩdɩɩsɩrɩŋ.
46014027	Dɩɩ yi ba yaala ba balɩ wʊbalɩkɩ gaasɩ diekemba ba kana ka wʊmma ba daa tɩaŋ vuosi bale yaa bataa, ba balɩma wʊnyɩ wʊnyɩ, ta vuoŋ dɩaŋ bemme mi a daga a chɩasɩ kaanɩ kaanɩ.
46014028	Ama dɩɩ yi ta vuodieke dɩ baaŋ bɩagɩ a dagɩ a chɩasɩ dɩ wori, die nɩŋ vuodieke dɩ balala wʊbalɩkɩ gaasɩ diekemba ʊ kana ka wʊmma tarɩ ta balɩma yɩma ʊ nyɩɩna ma aŋaŋ Ŋmɩŋ.
46014029	Nɩ vaa naazʊalɩŋ bale yaa bataa balɩma Ŋmɩŋ wɩaha, ta vuotɩalɩkaha jɩɩma wudiekemba ba balala wa.
46014030	Ama dɩɩ yi ta vuoŋ dɩ kalɩ nɩ sʊŋ ta Ŋmɩŋ dɩ yuori ʊ wɩaha a dagɩ wa, ta ʊ yaala ʊ yiŋŋi balɩ Ŋmɩŋ wɩaha, vuodieke dɩ balala wa tarɩ.
46014031	Nɩ mana nan bɩagɩ yiŋŋi balɩ Ŋmɩŋ wɩa wʊnyɩ wʊnyɩ aŋ ka yi vuoŋ mana bʊgɩrɩ aŋ ka kpaŋŋɩsɩ vuoŋ mana.
46014032	Vuodieke dɩ yalla piini dieke dɩ yine Ŋmɩŋ wɩa yiŋŋi balɩkʊ nan bɩagɩ yigi ʊ gbaŋ a chɩɩsɩ ʊ saŋŋa,
46014033	dama Ŋmɩŋ ka wa tɩ dɩ tɩ yime wɩa tɔra tɔra, ama ʊ wa tɩ dɩ tɩ bemme sɔmm. Die dɩ mʊ dɩ sɩmma saŋŋa dieke Ŋmɩŋ vuosi dɩ keŋ lagɩŋ.
46014034	Hɔgʊba mʊ ba mʊʊ ba nʊa sɔmm Masia dɩdɩɩsɩrɩŋ lagɩmɩŋ jigiŋ, ama ba mʊ ba sʊʊŋ ba gbaŋ tɩŋgbaŋ ta wʊmma sɩba Ŋmɩŋ mɩraha dɩ dagɩna die wo.
46014035	Dɩɩ yi ba yaala ba sɩmma wɩɩŋ, ba pɩasɩ ba chʊllɩŋ tige me, dama ka yiwo viivi dɩ hɔgʊ balɩ wɩa Masia dɩdɩɩsɩrɩŋ lagɩmɩŋ jigiŋ.
46014036	Ŋmɩŋ wɩaha gie die ka woliŋ piili wo nɩ jigiŋ, yaa daa nɩ nyɩɩna ma jigiŋ ka keŋ tʊgɩ.
46014037	Vuodieke dɩ sɩba dɩ ʊ yiwo Ŋmɩŋ naazʊa yaa ʊ yaa Halɩkasɩka piini, ʊ sɩmma a baarɩ wudieke n maagɩnana yɩa nɩ naa yiwo tɩ Yɔmʊtieŋ mɩra mɩŋ.
46014038	Ama vuodieke dɩ zeti wɩaha gie, nɩ gbaŋ daa tuosime ʊ wɩa.
46014039	Die wɩa n nɩmballɩ, nɩ yaalɩma Ŋmɩŋ wɩa yiŋŋi balɩkʊ aŋaŋ nɩŋŋmɩna, ama nɩ da kagɩma vuodiekemba dɩ yaala wʊbalɩkɩ gaasɩ diekemba ba kana ka wʊmma balɩŋ.
46014040	Nɩ yime wɩɩŋ mana vɩɩnɩŋ vɩɩnɩŋ aŋ a dɩa taŋ.
46015001	N nɩmballɩ, n yaala n tɩɩnsɩ nɩ mɩŋ yaa gamma wʊvɩɩna dieke die n mʊʊlɩna a yɩ nɩ wa, ta nɩ tuo a mɩŋŋɩ pɔgɩlɩha wa.
46015002	Dɩɩ yi nɩ mɩŋŋɩ pɔgɩlaha nɩ nan ye gbatɩtaanɩŋ, daa die nɩ yadaka nan yi yɔrɩ.
46015003	Wudieke n tuone wo kanɩŋ maŋ nagɩ a yɩ nɩ wa, ta ka yine wʊkpɩɩŋ a tɩaŋ wɩɩŋ mana; dɩ Masia die tuo wo tɩnɩŋ wʊbɩayiiriŋ kuŋ a kpi, sɩba dɩ maagɩna Ŋmɩŋ gbaŋ ma dene wo;
46015004	dɩ die ba guu wo mɩŋ, ta ʊ hagɩ kumbu me ka daraa ataa daraaŋ sɩba dɩ maagɩna Ŋmɩŋ gbaŋkʊ ma dene wo,
46015005	ta die nyɩŋ Piita jigiŋ, ta ka kʊaŋ chaaŋ ʊ bɩ nyɩŋ ʊ tʊntʊntɩŋ baŋ aŋaŋ bale wo jigiŋ.
46015006	Ka kʊaŋ chaaŋ die ʊ nyɩŋ bʊnyɩ ʊ dɩdɩɩsɩrɩŋ dɩ tɩanna vuosi kɔbɩsɩ-nʊ wa jigiŋ, bataŋ pam ye bie ba mɩsɩ ma ta bataŋ dɩaŋ dɩ kpi.
46015007	Naa kʊaŋ chaaŋ die ʊ nyɩŋ Jemisi jigiŋ, ta die keŋ nyɩŋ ʊ tʊntʊntɩba mana jigiŋ.
46015008	Ka kʊaŋ kʊaŋ die ʊ keŋ nyɩŋ n gbaŋ n jigiŋ, manɩŋ vuodieke die dɩ sɩna sɩba n daaŋ ka tʊgɩya ta ba mɩɩrɩ mɩŋ wa.
46015009	Masia tʊntʊntɩba mana ma manɩŋ n yine vuodieke dɩ wɩarɩna ba kʊaŋ, ta die ka mʊ dɩ ba wasɩma mɩŋ Masia tʊntʊntʊ, dama die n vaa Masia dɩdɩɩsɩrɩŋ dɩ dii wahala pam.
46015010	Ama Ŋmɩŋ die chɩgɩma mɩŋ zɔɔlɩŋ ta suŋŋi mɩŋ maŋ yi vuodieke n yine jinne naa, ta die ʊ yɩna mɩŋ suŋŋi dieke wo dɩ ka yi yɔrɩ. Dama n ŋmɩntɩ wa niŋ a tʊŋ a tɩaŋ tʊntʊntɩ banɩŋ ba mana, ama dɩ ka yi manɩŋ n tʊna naa, ama Ŋmɩŋ suŋŋi dieke die dɩ benne n ma wa tʊna die.
46015011	Dɩɩ yi manɩŋ yaa banɩŋ ba mʊʊlɩnana wɩaha, wʊbalɩŋka tɩ mana dɩ mʊʊla, ta kanɩŋ nɩ yi yada wa.
46015012	Dɩɩ yi tɩ mʊʊla dɩ Masia die hagɩ kuŋ me, lalɩa nɩ bataŋ dɩ baarɩ dɩ kunti ka daansɩ hagɩ kuŋ me?
46015013	Dɩɩ yi kunti dɩ kaaŋ daansɩ hagɩ kuŋ me, die nɩŋ Masia gbaŋ die ka hagɩya kuŋ me.
46015014	Ta dɩɩ yi Masia die dɩ ka hagɩ kuŋ me, die nɩŋ tɩ wo wɩɩŋ a baaŋ mʊʊlɩ a yɩ nɩ, ta nɩ dɩaŋ dɩ wo wɩɩŋ a baaŋ tuo dii.
46015015	A bɩ gʊtɩ, tɩ bɩ chɩba wɩa a yɩa Ŋmɩŋ dama tɩ baarɩ dɩ ʊ sʊgɩrɩna Masia a nyɩŋ kuŋ me, ama dɩɩ yi kuŋ hagɩŋ dɩ wori die nɩŋ die ʊ ka sʊgɩrɩ wa a nyɩŋ kuŋ me.
46015016	Dɩɩ yi wusie dɩ kunti dɩ ka haga kʊŋ me, die nɩŋ Ŋmɩŋ die ka sʊgɩrɩ Masia a nyɩŋ kuŋ me.
46015017	Dɩɩ yi Masia dɩ ka hagɩ kuŋ me, die nɩŋ nɩ yadaka yiwo yɔrɩ, ta nɩ tʊntʊmbɩatɩ ye bie nɩ ma.
46015018	Ta ka nan bɩ dagɩ dɩ vuodiekemba die dɩ yine Masia yada wa ta kpi wo baya mɩŋ.
46015019	Tɩ yine Masia yada wa, dɩɩ yi ka yaa nyʊarɩ tɩŋgbaŋka gie beriŋ nyɩɩna ma, die nɩŋ tɩ wɩa tɩŋ nan dɩ yaa zɔɔlɩŋ a tɩaŋ vuoŋ mana.
46015020	Ama ka yiwo wusie dɩ Ŋmɩŋ die seŋ sʊgɩrɩ wa a nyɩŋ kuŋ me mɩŋ. Wʊnɩŋ Masia yiwo vuodieke die dɩ woliŋ hagɩ kuŋ me, ta ka dagɩ dɩ vuodiekemba die dɩ kpine gbaŋ nan daansɩ hagɩ kuŋ me.
46015021	Vuota die yaa kuŋ a keŋ tɩŋgbaŋka gie me; die gbaŋ gbaŋ vuota dɩ bɩ yaa kuŋ hagɩŋ a keŋ.
46015022	Dama Adami wɩa ta vuota mana dɩ kpie, die gbaŋ gbaŋ Masia wɩa vuota nan hagɩ kuŋ me.
46015023	Vuoŋ mana yaa ʊ kuŋ hagɩŋ saŋŋa mɩŋ; Masia die woliŋ hagɩ, ta vuodiekemba dɩ yine ʊ vuosisi nan daansɩ hagɩ ʊ keniŋ daraaŋ.
46015024	Ka kʊaŋ chaaŋ kpatɩŋ nan keŋ, Masia nan daansɩ a nyaŋŋɩ ŋmɩŋsikpeŋ naara aŋaŋ yikotieliŋ aŋaŋ hagɩrɩtieliŋ, ta nagɩ naarɩ a yɩ ʊ Chɔɔŋ Ŋmɩŋ nuusi me.
46015025	Masia nan daansɩ yi naaŋ a ga tʊgɩ saŋŋa dieke Ŋmɩŋ dɩ bala ʊ nyaŋŋɩ ʊ dataasɩ mana a nagɩ ba yi ʊ nuusi me.
46015026	Dataaŋ dieke Ŋmɩŋ dɩ bala ʊ wɩarɩ kʊaŋ a chʊʊsɩ yine kuŋ.
46015027	Dɩ maagɩya Ŋmɩŋ gbaŋkʊ sʊŋ dɩ, “Ʊ nan nagɩ jaaŋ mana a yi ʊ nuusi me”, ama ka ka dagɩ sɩba Ŋmɩŋ gbaŋ gʊtɩ wa jaaŋ mana wa ma, dama wʊnɩŋ Ŋmɩŋ bala ʊ nagɩ jaaŋ mana a yi Masia nuusi me.
46015028	Ta jaaŋ mana dɩ keŋ a bie Masia nuusi me saŋŋa dieke wo, ʊ gbaŋ ʊ nan daansɩ bie Ŋmɩŋ nuusi me, vuodieke dɩ yine ta nyinti mana dɩ bie ʊ nuusi me wo; ta Ŋmɩŋ dɩ sɩɩ jaaŋ mana.
46015029	Dɩɩ yi kunti dɩ ka haga kuŋ me, bɩa wɩa vuosi bataŋ dɩ ziele vuodiekemba dɩ kpine naŋ ma a sɩa Ŋmɩŋ nyaabʊ? Dɩɩ yi kunti dɩ ka haga, bɩa wɩa ba yie die?
46015030	Dɩɩ yi kunti dɩ ka haga kuŋ me, bɩa yine ta tɩnɩŋ tɩ juo wʊkpɩɩma ma saŋŋa mana?
46015031	N nɩmballɩ, n tuole kuŋ daaŋ mana mɩŋ! N yaa nyʊʊŋ nɩgɩŋ nɩ ma aŋaŋ nɩ taasɩna aŋaŋ Yisa Masia tɩ Yɔmʊtieŋ wo, naa wɩa maŋ bala die.
46015032	Dɩɩ yi wudiekemba Efesusi tɩŋ vuosisi die yine mɩŋ aŋ ka sɩɩ sɩba n waga aŋaŋ dɔmbɩatɩ naa, bɩa nyʊarɩ maŋ nan ye aŋaŋ n waga aŋaŋ ba wa dɩɩ yi kunti dɩ ka haga kuŋ me? Dɩɩ yi dɩ kunti dɩ ka haga kuŋ me die nɩŋ, “Nɩ vaa tɩ dime ta nyume, ta sɩmma a baarɩ soriŋ tɩ nan kpi.”
46015033	Nɩ da vaa vuoŋ gaaŋ nɩ. Dɩɩ yi vuovɩɩna aŋaŋ vuobɩatɩ dɩ lagɩsɩŋ chʊŋ, ka chʊʊsa vuovɩɩnaha beriŋ mɩŋ.
46015034	Nɩ yiŋŋi ye yɩaŋ ta vaa nɩ tʊmbɩatɩ. Nɩ bataŋ ka sɩba Ŋmɩŋ, die wɩa maŋ maaga naa dɩ n yi nɩ viivi.
46015035	Vuoŋ nan pɩasɩ dɩ, “Lalɩa kunti dɩ baa ka hagɩ kuŋ me? Ba nyɩŋgbanɩŋ baa ka sɩmma lalɩa?”
46015036	Gaamʊ wa gie, dɩɩ yi fʊ keŋ bʊrɩ jaaŋ tɩŋgbaŋ ma ka ka nyuune ntaala ka hʊʊgɩya.
46015037	Fʊ keŋ bʊra, daa tɩɩka gbaŋ gbaŋ fʊ ŋaaŋ nagɩ a bʊrɩ, ama ka bie fʊ ŋaaŋ nagɩ a bʊrɩ sɩba zaa yaa jadieke mana.
46015038	Ama Ŋmɩŋ nan vaa bini mi nyuuŋ ta sɩɩ sɩba ʊ yaala ka sɩmma die, ta biŋ mana yaa ka tɩɩŋ dɩ sɩna die.
46015039	Nyɩŋgbaŋɩsɩ mana ka yi bʊnyɩ, vuota yaa nyɩŋgbaŋ balɩmɩŋ, ta dɔŋɩsɩ yaa nyɩŋgbaŋ balɩmɩŋ, ta nembisi dɩaŋ dɩ yaa nyɩŋgbaŋ balɩmɩŋ, ta zaasɩŋ dɩaŋ dɩ yaa nyɩŋgbaŋ balɩmɩŋ.
46015040	Ŋmɩŋ sikpeŋ nyinti yaa a nyɩŋgbanɩŋ ta tɩŋgbaŋ ŋaŋ nyinti dɩaŋ dɩ yaa a nyɩŋgbanɩŋ. Ŋmɩŋsikpeŋ nyinti yaa a tʊaŋ vɩɩnɩŋ ta tɩŋgbaŋ ŋaŋ nyinti dɩaŋ dɩ yaa a tʊaŋ vɩɩnɩŋ.
46015041	Ŋmɩnnɩ yaa ka tʊaŋ chaanɩŋ, ta chɩɩkʊ dɩaŋ dɩ yaa ka tʊaŋ chaanɩŋ, ta chɩŋmarɩsɩsɩ dɩaŋ dɩ yaa a tʊaŋ chaanɩŋ. Ta chɩŋmarɩsɩ sʊŋ a mana dɩ yaa chaanɩŋ tɔra tɔra.
46015042	Die dɩ vaa dɩ sɩmma kunti dɩ keŋ hagɩ kuŋ me. Vuota nyɩŋgbanɩŋ ŋaaŋ kpie mɩŋ, ta ba guohe, ama a hagɩ kuŋ me a nan tarɩgɩ, dama ka kaaŋ daansɩ kpi.
46015043	Ba ka guo tɩ aŋaŋ vɩɩnɩŋ, ama tɩ nan keŋ hagɩ aŋaŋ vɩɩnɩŋ, ba bɩ ka guo tɩ aŋaŋ hagɩrɩŋ, ama tɩ nan keŋ hagɩ aŋaŋ hagɩrɩŋ.
46015044	Ba guo tɩ aŋaŋ tɩŋgbaŋka gie nyɩŋgbanɩŋ mɩŋ, ama tɩ keŋ hagɩ tɩ nan ye nyɩŋgbaŋ dieke dɩ yine Haalɩbʊ nyɩŋgbanɩŋ. Nyɩŋgbaŋ dieke dɩ yine tɩŋgbaŋka gie nyɩŋgbanɩŋ beri mɩŋ ta nyɩŋgbaŋ dieke dɩ yine Haalɩbʊ nyɩŋgbanɩŋ dɩaŋ dɩ beri.
46015045	Dama dɩ maagɩya Ŋmɩŋ gbaŋkʊ sʊŋ dɩ, “Bʊmbʊŋaŋ vuoŋ Adami die yiwo vuota”; ama vuodieke dɩ kenne kʊaka yiwo Haalɩ dieke dɩ yɩna tɩ miivoli wo.
46015046	Daa nyɩŋgbaŋ dieke dɩ yine Haalɩbʊ die wolinne keŋ, tɩŋgbaŋka gie nyɩŋgbanɩŋ die wolinne keŋ, ta ka kʊaŋ chaaŋ ta Haalɩbʊ tʊaŋ dɩ keŋ.
46015047	Bʊmbʊŋaŋ vuoke die nyɩŋ wa tantɩ ma, ta vuodieke dɩ diisine bule wo dɩ nyɩŋ ŋmɩŋsikpeŋ.
46015048	Vuodiekemba dɩ yine tɩŋgbaŋka gie sɩɩtɩ sɩɩ sɩba vuodieke dɩ nyɩna tantɩ ma mɩŋ, ta vuodiekemba dɩ yine arɩzanna sɩɩtɩ dɩ sɩɩ sɩba vuodieke dɩ nyɩna arɩzanna ma wa.
46015049	Ta tɩ mana nyɩŋgbanɩŋ dɩ nɩasɩna Adami vuodieke die nyɩna tantɩ ma wa, die gbaŋ gbaŋ daaŋ kaanɩ tɩ arɩzanna nyɩŋgbanɩŋ nan sɩɩ sɩba Masia nyɩŋgbanɩŋ.
46015050	N nɩmballɩ, n bala nɩ dɩ nyɩŋgbaŋ dieke dɩ yine nɔŋ aŋaŋ zɩŋ kaaŋ bɩagɩ juu Ŋmɩŋ naarɩ ma; ta nyɩŋgbaŋ dieke dɩ hʊʊgɩna kaaŋ bɩagɩ ye miivoli dieke dɩ wone kpatɩŋ.
46015051	N yaala n balɩ nɩ wʊlɔbɩrɩkɩrɩ gie mɩŋ, tɩ bataŋ nan kpi, ta tɩ bataŋ dɩaŋ nan dɩ bie ba mɩsɩ ma; ama tɩ mana nan tarɩgɩ.
46015052	Dɩnɩŋ daarɩ mi kantaŋ dɩ kʊŋ, tɩ mana nan tarɩgɩ bʊnyɩ lagɩ lagɩ sɩba ninkamɩsɩŋ. Kantana dɩ kʊŋ, kunti nan hagɩ kuŋ me aŋaŋ nyɩŋgbanɩŋ dieke dɩ kana kaaŋ kpi, ta tɩnɩŋ vuodiekemba dɩ benne tɩ miivoli mi dɩnɩŋ daarɩ mi wo, nyɩŋgbanɩŋ nan tarɩgɩ.
46015053	Dɩ yiwo talasɩ dɩ nyɩŋgbaŋ dieke dɩ hʊʊgɩnana keŋ tarɩgɩ nyɩŋgbaŋ dieke dɩ kana ka hʊʊga, ta nyɩŋgbaŋ dieke dɩ kpinene keŋ tarɩgɩ a yi nyɩŋgbaŋ dieke dɩ kana ka kpiye.
46015054	Die wɩa naa dɩ keŋ yi, ta nyɩŋgbaŋ dieke dɩ hʊʊgɩnana dɩ keŋ tarɩgɩ a yi nyɩŋgbaŋ dieke dɩ kana ka hʊʊga, ta nyɩŋgbaŋ dieke dɩ kpinene keŋ tarɩgɩ a yi nyɩŋgbaŋ dieke dɩ kana ka kpiye, saŋka mi wudieke dɩ maagɩna Ŋmɩŋ gbaŋkʊ sʊŋ nan suuli, dɩ, “Ʊ nyaŋŋɩ wa kuŋ a kpatɩ.” Dɩ bɩ maagɩ dɩ,
46015055	“Kuŋ sɩa fʊ nyaŋŋɩkʊ dɩ beri bɩbra? Kuŋ, lalɩa fʊ baa fʊ yi a nagɩ tɩ yi wahala ma bɩbra?”
46015056	Bɩaŋ vasa kuŋ dɩ ŋaaŋ yɩa tɩ wahala, ta bɩaŋ dɩ yese ka hagɩrɩŋ a nyɩna mɩraha ma.
46015057	Ama tɩ waasa Ŋmɩŋ aŋaŋ ʊ yɩna tɩ nyaŋŋɩŋ tɩ Yɔmʊtieŋ Yisa Masia ma.
46015058	Die wɩa n nɩmballɩ, nɩ mɩŋŋɩ zie keŋ keŋ ta daa vaa jaaŋ vʊarɩ nɩ a nyɩŋ Masia kʊaŋ dɩɩsɩŋ ma. Nɩ nagɩ nɩ gbaŋ a tʊma tɩ Yɔmʊtieŋ tʊʊma saŋŋa mana, dama nɩ sɩba a baarɩ tʊʊma diekemba nɩ tʊnnana a yɩa tɩ Yɔmʊtieŋ wo, kaaŋ daansɩ nan yɔrɩ.
46016001	Lele, n yaala n dagɩ nɩ yaa gamma ligire dieke nɩ chɩasɩnana dɩ nɩ suŋŋi Ŋmɩŋ vuodiekemba dɩ benne Judia ma wa wɩa, n yaala nɩ yime sɩba n dagɩna Masia dɩdɩɩsɩrɩŋ diekemba dɩ benne Galasia tɩŋ ma mɩŋ.
46016002	Alasiri daaŋ mana, vuoŋ mana vʊarɩ ligire ʊ baaŋ bɩagɩ dene a nyɩŋ ʊ tʊnna a ye ligire dieke wo a dʊaŋ, amʊ maŋ keŋ keŋ nɩ kaaŋ bɩ chɩasɩ bɩbra.
46016003	Maŋ keŋ keŋ n nan maagɩ gbaŋtɩ a tʊŋ vuodiekemba nɩ vʊarɩna aŋ ba yaa nɩ piinisisi a ga Jerusalemi.
46016004	Dɩɩ yi dɩ mʊ dɩ n ga n gbaŋ, die nɩnɩŋ tɩ nan lagɩsɩ ga.
46016005	N saŋya dɩ n daagɩ Masedonia tɩŋgbaŋ ma; ta a kʊaŋ chaaŋ n nan keŋ nɩ jigiŋ a kaagɩ nɩ, dama dɩ mʊ dɩ n ga Masedonia tɩŋgbaŋ ma.
46016006	Fʊ zɩ n nan dɩ bie nɩ jigiŋ daraa ale yaa n nan wɩarɩ nɩ jigiŋ wʊyaalɩka gie mana; ta nɩ nan keŋ suŋŋi mɩŋ aŋ n tɩaŋ ga jigidieke n yaala n ga.
46016007	N ka yaala dɩ n keŋ kaagɩ nɩ daraa ŋmɩna ta tɩaŋ ga, ama dɩɩ yi tɩ Yɔmʊtieŋ dɩ yi sieŋ, n nan yʊasɩ nɩ jigiŋ.
46016008	N nan wɩarɩ Efesusi gie a ga tʊgɩ Pentikosi dʊʊga saŋŋa,
46016009	dama sieŋ yuori yɩ mɩŋ mɩŋ dɩ n mɩŋŋɩ tʊŋ Masia tʊʊmaha, ama dataasɩ pam dɩaŋ benne.
46016010	Dɩɩ yi Timoti dɩ keŋ keŋ nɩ kpaŋŋɩ nɩ gbaŋ a mɩŋŋɩ tuo wo chaantɩ, dama ʊ gbaŋ ʊ tʊma tɩ Yɔmʊtieŋ tʊʊmaha sɩba n tʊnnana die.
46016011	Nɩ sɩmma dɩ vuoŋ keŋ daansɩ wa yɔrɩ, ama nɩ suŋŋi wo ta vaa aŋ ʊ nyɩŋ nɩ jigiŋ aŋaŋ sʊgɩfɩalɩŋ amʊ ʊ nan viiri keŋ n jigiŋ, dama n daansa wa aŋaŋ tɩ nɩmballɩlɩ sieŋ me.
46016012	Yaa gamma tɩ nɩmbʊa Apolosi, n jʊʊsa wa dɩ wʊnɩŋ aŋaŋ tɩ nɩmballɩ keŋ kaagɩ nɩ, ama ʊ ka yaala ʊ keŋ lele gie, ama ʊ keŋ ye sieŋ ʊ nan keŋ.
46016013	Nɩ gbara ta mɩŋŋɩ zie keŋ keŋ nɩ yadaka ma, ta yallɩma dembisi aŋaŋ hagɩrɩŋ.
46016014	Yime jaaŋ mana aŋaŋ choti.
46016015	Nɩ wɔŋ sɩba Sitifanasi aŋaŋ ʊ deŋ, die ba yine vuodiekemba dɩ wolinne yi Masia yada Akaya tɩŋgbaŋ ma, ta die nagɩ ba gbaŋ a tʊma yɩa Ŋmɩŋ vuosi. N jʊʊsa nɩ n nɩmballɩ,
46016016	dɩ nɩ saagɩ a yɩma vuosi gie chanchaalɩŋ aŋaŋ vuodiekemba mana dɩ gʊtɩna ba ma a tʊma pam a yɩa Ŋmɩŋ vuosi.
46016017	N sʊŋ fɩalɩya mɩŋ aŋaŋ Sitefanatusi aŋaŋ Fotunatusi aŋaŋ Akayisi keniŋ wɩa, dama die nɩ wone n jigiri, die n yaa wa sʊgɩchʊʊsɩŋ, ama ba kenne wo n bɩ wo sʊgɩchʊʊsɩŋ.
46016018	Die ba kpaŋŋɩsɩ mɩŋ sɩba die ba kpaŋŋɩsɩna nɩ die wo, nɩ yɩma vuosi gie chanchaalɩŋ jɩlɩma.
46016019	Masia dɩdɩɩsɩrɩ diekemba dɩ benne Asia tɩŋgbaŋ mana waasa nɩ. Akuyila aŋaŋ Pirisila Masia dɩdɩɩsɩrɩba dɩ lagɩsɩnana jɩama Ŋmɩŋ ba tigiri me wo waasa nɩ vɩɩnɩŋ tɩ Yɔmʊtieŋ saaŋ ma.
46016020	Tɩ nɩmballɩ mana dɩ benne giena waasa nɩ. Nɩ waasɩ taŋ vɩɩnɩŋ vɩɩnɩŋ.
46016021	Manɩŋ Pɔɔli maagɩna waasɩkʊ gie giena aŋaŋ n nuuŋ.
46016022	Vuodieke mana dɩ kana ka cho tɩ Yɔmʊtieŋ, kaatɩ bie ʊ ma! |iMaranata|r; ka chɩaŋ yiwo, “Tɩ Yɔmʊtieŋ, keŋ.”
46016023	Tɩ Yɔmʊtieŋ Yisa suŋŋi nɩ.
46016024	N cho nɩ mana aŋaŋ wusie Yisa Masia saaŋ ma.
47001001	Manɩŋ Pɔɔli vuodieke Ŋmɩŋ dɩ vʊarɩna dɩ n yi Yisa Masia tʊntʊntʊ aŋaŋ tɩ nɩmbʊa Timoti maagɩnana gbaŋkʊ gie, a yɩa nɩnɩŋ Ŋmɩŋ vuodiekemba dɩ benne Korinti tɩŋ ma aŋaŋ Ŋmɩŋ vuodiekemba dɩ benne Akaya tɩŋgbaŋ mana.
47001002	Tɩ Chɔɔŋ Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ ta bɩ yɩ nɩ sʊgɩdʊagɩŋ.
47001003	Nɩ vaa tɩ waasɩ Ŋmɩŋ, vuodieke dɩ yine tɩ Yɔmʊtieŋ Yisa Masia Chɔɔŋ wa, ta bɩ yi vuodieke dɩ chɩgɩnana tɩ zɔɔlɩŋ pam wa ta tɩ suŋŋiŋ mana dɩ nyɩna ʊ jigiri.
47001004	Ʊ suŋŋe tɩ mɩŋ tɩ wumugisike me, amʊ tɩ nan bɩagɩ a suŋŋi vuodiekemba dɩ benne wumugisike yiri yiri me wo aŋaŋ suŋŋi dieke tɩ tuone a nyɩŋ wʊnɩŋ Ŋmɩŋ jigiri.
47001005	Tɩ wahala diile Masia wɩa dɩ dala die wo, die gbaŋ gbaŋ tɩ suŋŋiŋ nan dɩ dala wʊnɩŋ Masia wɩa.
47001006	Dɩɩ yi tɩ die wahala, dɩ yiwo nɩ suŋŋiŋ aŋaŋ nɩ gbatɩtaanɩŋ wɩa. Dɩɩ yi tɩ ye suŋŋiŋ, dɩ yiwo nɩ wɩa, dɩ tɩ suŋŋi nɩ, ta nɩ gbaŋ nɩ ye suguru ta bɩagɩ a dii wahala sɩba tɩ dine dene wo.
47001007	Die wɩa, tɩ ka chɩga ŋmaamɩŋ nɩ wɩa, dama tɩ sɩba a baarɩ nɩ dine wahala sɩba tɩ dine die wo, die gbaŋ gbaŋ nɩ nan dɩ yese suŋŋiŋ sɩba tɩ yesinene die wo.
47001008	Tɩ nɩmballɩ, tɩ yaala tɩ balɩ nɩ mɩŋ yaa gamma wahala dieke tɩ dine Asia tɩŋgbaŋ ma. Die wahalɩka die faasɩ dala mɩŋ a tɩaŋ tɩ hagɩrɩŋ ta die tɩ bɩ wo tama dɩ tɩ nan dɩ bie tɩ miivoli me,
47001009	ta die yile dɩ tɩ baa tɩ kpi mɩŋ. Naa die yiye mɩŋ dɩ ka dagɩ tɩ dɩ tɩ daa yallɩma tama tɩ gbaŋ gbaŋ tɩ ma, ama tɩ nagɩma tɩ yada a yi Ŋmɩŋ nyɩɩna ma ma, vuodieke dɩ sʊgɩrɩnana kunti a nyɩna kuŋ me wo.
47001010	Wʊnɩŋ die ʊ gbatɩna tɩ a nyɩŋ kuŋ daampɔyɩ ma, ta ʊ nan bɩ a gbatɩ tɩ a taaŋ; tɩ yaa wa tama ʊ ma ta sɩba dɩ ʊ nan dɩ gbata tɩ saŋŋa mana mɩŋ.
47001011	Nɩ suŋŋi tɩ aŋaŋ Ŋmɩŋ jʊʊsɩŋ, amʊ Ŋmɩŋ nan tuo vuosi pam dɩ jʊʊsɩnana a yɩa tɩ wa jʊʊsɩŋ, ta nan suŋŋi tɩ, aŋ vuosi pam nan waasɩ wa tɩ wɩa.
47001012	Wudieke tɩ yalla kuule yiwo naa: dɩ tɩ bɩagɩ bala dɩ wudieke mana tɩ yine tɩŋgbaŋka gie me die tɩ yiye mɩŋ aŋaŋ ŋmɩŋchɩgɩla aŋaŋ sʊgɩyɩalɩŋ dieke dɩ nyɩnna Ŋmɩŋ jigiŋ, die die dɩ faasɩ yi saŋŋa dieke tɩ bene nɩ jigiri. Ŋmɩŋ suŋŋiŋ wɩa die vana tɩ beri die wo daa vuota yɩaŋ.
47001013	Tɩ maaga wudieke nɩ baaŋ bɩagɩ a karɩŋ ta sɩba a chɩasɩ a yɩa nɩ, ama ta yaa tama dɩ nɩ nan keŋ sɩba ha vɩɩnɩŋ,
47001014	sɩba nɩ wone sɩba tɩ wɩaha bɩta die wo, dɩ nɩ nan keŋ a sɩba a mana ta kuule tɩ wɩa sɩba tɩ gbaŋ tɩ bala tɩ kuule nɩ wɩa wa daa dieke tɩ Yɔmʊtieŋ Yisa Masia dɩ bala ʊ keŋ wo.
47001015	Die n wɔŋ sɩba naa wɩa ta die saŋ dɩ n yiŋŋi keŋ kaagɩ nɩ, amʊ nɩ nan ye suŋŋiŋ bule.
47001016	Dama die n saŋya mɩŋ dɩ n keŋ kaagɩ nɩ maŋ keŋ tɩaŋ gara Masedonia tɩŋgbaŋ ma, ta bɩ keŋ a kaagɩ nɩ maŋ keŋ yiŋŋi kieŋ, aŋ nɩ suŋŋi mɩŋ aŋ n ga Judia tɩŋgbaŋ ma.
47001017	Die n sɩŋsaŋkaha die yiwo laalɩŋ? Yaa wudieke die n sana dɩ n yiwo die yiwo sɩba tɩŋgbaŋka gie vuosi dɩ ŋaana bala dɩ, “Wa, wa” ta kʊaŋ chaaŋ ba bɩ bala dɩ, “Aayɩ, aayɩ ” die wo?
47001018	Ama Ŋmɩŋ vuodieke dɩ yine wusietieŋ wo yiwo n daansɩatieŋ, dɩ nʊa dieke die n yɩ nɩ wa ka yi “Wa” aŋaŋ “Aayɩ.”
47001019	Dama Yisa Masia vuodieke dɩ yine Ŋmɩŋ Bʊa, vuodieke manɩŋ aŋaŋ Salasi aŋaŋ Timoti die dɩ mʊʊlɩ ʊ wɩa a yɩ nɩ wa, ʊ ka bala dɩ, “Wa” ta yiŋŋi bala dɩ, “Aayɩ”, ama ʊ ma jaaŋ mana yiwo “Wa.”
47001020	Dama ʊ yine “Wa” Ŋmɩŋ nʊa mana ma. Naa wɩa tɩ bala dɩ, “Wusie” Yisa Masia ma, amʊ Ŋmɩŋ ye bɩrɩŋ.
47001021	Ŋmɩŋ die vʊarɩna tɩ aŋaŋ nɩ dɩ tɩ tʊmma tʊʊma, ta ʊ mɩŋŋɩ a zieŋ tɩnɩŋ Masia ma,
47001022	wʊnɩŋ ʊ magɩlɩna tɩnɩŋ dɩ tɩ yiwo ʊ sɩɩtɩ, ta ʊ woliŋ yi ʊ Halɩkasɩka tɩ sʊgɩtɩ ma aŋ ka dagɩ dɩ ʊ nan keŋ yɩ tɩ wudieke mana ʊ yɩna nʊaŋ dɩ ʊ nan yɩ tɩ wa.
47001023	Ŋmɩŋ yine n daansɩatieŋ dɩ wudieke die dɩ yine ta maŋ ka keŋ Korinti nɩ jigiŋ yiwo die n ka yaala n datɩ nɩ tɩbɩŋ wɩa.
47001024	Tɩ kaaŋ bɩagɩ a mugisi nɩ ta dagɩ nɩ nɩ mʊna nɩ yi yada die, dama tɩ sɩba dɩ nɩ yaa yada ta mɩŋŋɩ zie vɩɩnɩŋ, ama tɩ tʊma aŋaŋ nɩ dɩ tɩ dagɩ nɩ, nɩ baaŋ yi die ta yallɩma sʊgɩfɩalɩŋ.
47002001	N saŋya mɩŋ dɩ n kaaŋ bɩ yiŋŋi keŋ nɩ jigiŋ a yi nɩ sʊŋ chʊʊsɩ.
47002002	Dama dɩɩ yi maŋ chʊʊsɩ nɩ sʊŋ, mɩnɩa bala ʊ tɩalɩ a yɩ mɩŋ sʊgɩfɩalɩŋ? Daa nɩnɩŋ?
47002003	Naa wɩa die maŋ maagɩ gbanɩŋ dama die n ka yaala n keŋ aŋ vuodiekemba dɩ tɩnna mʊ ba yɩma mɩŋ sʊgɩfɩalɩkʊ, chʊʊsɩ n sʊŋ. Dama n yaa tama dɩ n sʊgɩfɩalɩŋ yiwo nɩ gbaŋ gbaŋ nɩ sʊgɩfɩalɩŋ mɩŋ.
47002004	Die n maagɩ gbaŋkʊ a yɩ nɩ mɩŋ aŋaŋ sʊgɩchʊʊsɩŋ pam aŋaŋ nɩntaantɩ; dɩ ka sɩɩ sɩba dɩ n yaala nɩ sʊŋ chʊʊsɩ mɩŋ ama die n yaala nɩ sɩmma n faasɩna cho nɩ dene.
47002005	Dɩɩ yi nɩ wʊnyɩ dɩ yi wɩɩŋ ta n sʊŋ dɩ chʊʊsɩ, ʊ ka yi a chʊʊsɩ wa n nyɩɩna ma, ama ʊ yi chʊʊsɩ wa nɩ mana mɩŋ, dɩɩ yi ʊ ka chʊʊsɩ nɩ mana ama nɩ jʊsʊ, n bala die dama n ka yaala n faasɩ nagɩ nɩŋŋmɩna aŋaŋ wa wa wɩa.
47002006	Nɩ mana die lagɩŋya mɩŋ a datɩ ʊ tɩbɩŋ die wɩa dɩ mʊ.
47002007	Ama lele dɩ mʊ mɩŋ dɩ nɩ nagɩ chaa wa ta kpaŋŋɩsɩ wa, amʊ ʊ kaaŋ dɩ yaa sʊgɩchʊʊsɩŋ pam ta nan.
47002008	N jʊʊsa nɩ, nɩ vaa ʊ sɩmma dɩ nɩ seŋ cho wo mɩŋ.
47002009	Wudieke wɩa die n maagɩna nɩ gbaŋkʊ gie yiwo naa, die n yaala n magɩsɩ nɩ mɩŋ a ye dɩ nɩ tuose n nʊaŋ jaaŋ mana ma mɩŋ?
47002010	Dɩɩ yi nɩ nagɩ vuoŋ tʊmbɩatɩ a chaa wa, n gbaŋ n nagɩ a chaa wa mɩŋ, dɩɩ yi vuoke dɩ yi wudieke dɩ mʊ dɩ n nagɩ chaa, n nagɩ chaa wa mɩŋ nɩ wɩa Masia nɩŋŋa,
47002011	amʊ Sitaani da yesime sieŋ a gaaŋ tɩ, dama tɩ sɩba ʊ sieti dɩ sɩna die mɩŋ.
47002012	Die n gana a tʊgɩ Tirosi tɩŋgbaŋ ma wa dɩ n mʊʊlɩ Yisa wʊvɩɩnaha die maŋ mɩŋŋɩ dɩ Ŋmɩŋ yuori wa ʊ tʊʊma sieŋ mi mɩŋ a yɩ mɩŋ.
47002013	Ama die dɩ faasɩ mugisi mɩŋ mɩŋ die n kana ka ye n nɩmbʊa Tatusi mi wo wɩa. Die wɩa, maŋ taaŋ vuosi mi, ta tɩaŋ ga Masedonia tɩŋgbaŋ ma.
47002014	Tɩ mʊ tɩ bɩrɩma Ŋmɩŋ, dama tɩ taasɩna aŋaŋ Masia wa wɩa die vana tɩ nyaŋŋa jaaŋ mana ma. Ŋmɩŋ vʊarɩna tɩ dɩ tɩ yuori Masia dagɩ jigiŋ mana; ta ʊ wʊvɩɩnaha sɩbɩŋ sɩɩ sɩba tulaari dieke nyʊʊgɩŋ dɩ faasɩna vɩɩna ta nyʊʊgɩ jigiŋ die wo.
47002015	Dama tɩ sɩɩ sɩba tulaari dieke nyʊʊgɩŋ dɩ vɩɩna Masia dɩ nagɩna tɩ a yɩ Ŋmɩŋ, ta nyʊʊgɩbʊ dɩ juo vuodiekemba dɩ yesinene gbatɩtaanɩŋ aŋaŋ vuodiekemba dɩ kana ka yese gbatɩtaanɩŋ ma.
47002016	Vuodiekemba dɩ kana ka yese gbatɩtaaŋkʊ nɩŋ jigiŋ, tɩ sɩɩ sɩba nyʊʊgɩ dieke dɩ yalla kuŋ a kieŋ, ama vuodiekemba dɩ yesinene gbatɩtaaŋkʊ nɩŋ jigiŋ, tɩ sɩɩ sɩba nyʊʊgɩ dieke dɩ yalla miivoli a kieŋ. Vuoŋ wori a baaŋ bɩagɩ tʊŋ tʊʊmaha gie.
47002017	Tɩ ka sɩɩ sɩba vuodiekemba dɩ nagɩna Ŋmɩŋ wɩaha a bɩrɩŋ nyʊŋ diilehe, ama tɩnɩŋ nɩŋ tɩ bala wusie dama wʊnɩŋ Ŋmɩŋ tʊnna tɩ; die wɩa tɩ bie ʊ nɩŋŋa, ta mʊʊla ʊ wɩaha Yisa yiko me.
47003001	Naa bɩ dagɩ mɩŋ dɩ tɩ daga tɩ gbaŋ mɩŋ? Dɩ yiwo talasɩ dɩ vuoŋ maagɩ tɩ siara gbaŋtɩ a yɩ nɩ? Yaa tɩ tuo tɩ siara gbaŋtɩ nɩ jigiŋ sɩba vuosi bataŋ dɩ yinene wo mɩŋ? Aayɩ.
47003002	Nɩnɩŋ nɩ yine tɩ siara gbanɩŋ ta marɩ tɩ sʊgɩtɩ ma dɩ vuoŋ mana karɩŋ a sɩmma.
47003003	Dɩ bie wo yaalɩŋ ma dɩ nɩnɩŋ nɩ yine Masia gbaŋkʊ mi ta ʊ maagɩ a tʊŋ tɩ aŋaŋ ka, dɩ ka yi gbaŋ dieke vuota dɩ maagɩna aŋaŋ jamaakɩŋ nyaaŋ a dɩɩsɩ tanteelikiŋ me, ama Masia die maagɩna ha aŋaŋ miivolitieŋ Nabidie Ŋmɩŋ Halɩkasɩka vuota sʊgɩtɩ ma.
47003004	Wudieke wɩa n bala naa, yiwo tɩ yaa wa kpaadensiŋ Ŋmɩŋ nɩŋŋa Masia suŋŋiŋ wɩa.
47003005	Tɩ ka daga tɩ gbaŋ dɩ tɩ nan bɩagɩ yi wɩɩŋ aŋaŋ tɩ gbaŋ gbaŋ tɩ hagɩrɩŋ, ama Ŋmɩŋ suŋŋiŋ wɩa tɩ bɩagɩ tʊma tʊʊmaha.
47003006	Wʊnɩŋ ʊ vana tɩ mʊ aŋaŋ ʊ nʊahaalɩkʊ wɩaha tʊʊma; ta nʊahaalɩkʊ ka yi Mosisi mɩrɩ diekemba die ʊ maagɩna wa, dɩ yiwo Halɩkasɩka sɩɩtɩ. Mɩraha die yaa wa kuŋ a kieŋ ama Ŋmɩŋ Halɩkasɩka yɩa tɩ miivoli dieke dɩ wone kpatɩŋ.
47003007	Saŋŋa dieke Ŋmɩŋ die dɩ maagɩna ʊ mɩraha a diisi tanteelikiri me wo, saŋka mi die ʊ chuulikpeŋkpɩɩŋ die sʊʊŋ a vaa Mosisi nine dɩ chaaŋ; chaaŋkʊ wɩa Izara vuosisi die ka bɩagɩ a daansa wʊnɩŋ Mosisi nine chaaŋ aŋaŋ ka chaaŋkʊ dɩ banana mana. Dɩɩ yi mɩrɩ dieke dɩ yalla kuŋ a kieŋ wo dɩ keŋ aŋaŋ chuulikpeŋkpɩɩŋ,
47003008	die nɩŋ Halɩkasɩka tʊʊma sieŋ nɩŋ nan faasɩ dala pam a tɩaŋ die.
47003009	Dɩɩ yi mɩrɩ dieke dɩ dagɩna vuosi dɩ ba yaa bɩabʊ die dɩ keŋ aŋaŋ chuulikpeŋkpɩɩŋ, Ŋmɩŋ Halɩkasɩka tʊʊma sie dieke dɩ vana vuosi dɩ bɩrɩŋ vuovɩɩnaha Ŋmɩŋ nɩŋŋa nan dɩ beri aŋaŋ chuulikpeŋkpɩɩŋ a faasɩ tɩaŋ die.
47003010	Wusie, mɩraha die dɩ keŋ waarɩ ka chuulikpeŋkpɩɩŋ dama chuulikpeŋkpɩɩŋ dieke dɩ tɩanna ka kenne.
47003011	Dɩɩ yi ta mɩrɩ dieke dɩ tɩaŋ gara die dɩ keŋ aŋaŋ chuulikpeŋkpɩɩŋ, die nɩŋ Halɩkasɩka tʊʊma sie dieke dɩ bala ka bemme yaa gamma haahuu wo nan dɩ yaa chuulikpeŋkpɩɩŋ a faasɩ tɩaŋ die.
47003012	Tama ka gie wɩa tɩ faasɩ yaa sikimiŋ dene.
47003013	Ama tɩnɩŋ nɩŋ tɩ ka sɩɩ sɩba Mosisi, die dɩ ŋaana naga garɩŋ a ligi ʊ nine ta ka yaala Izara vuosi ye chuuli dieke dɩ benne ʊ nine chaaŋ ta tɩaŋ gara wa.
47003014	Ama ba sʊŋanyile die ka yuoriye; saŋŋa dieke ba keŋ karɩŋ Ŋmɩŋ nʊakʊʊrɩ gbaŋkʊ, dɩ ŋaaŋ sɩɩ sɩba garɩkʊ ye ligi wo ba sʊŋanyile a keŋ tʊgɩ jinne. Garɩkʊ ŋaaŋ vʊarɩ mɩŋ dɩɩ yi vuoŋ dɩ nagɩ ʊ gbaŋ a taasɩ aŋaŋ Masia nyɩɩna ma.
47003015	A keŋ tʊgɩ jinne ba keŋ karɩŋ Mosisi mɩraha, garɩkʊ ŋaaŋ ligi ba sʊgɩtɩ mɩŋ.
47003016	Ama dɩɩ yi vuoŋ dɩ yiŋŋi a dɩɩ tɩ Yɔmʊtieŋ, garɩkʊ ŋaaŋ vʊarɩ mɩŋ.
47003017	Ta lele tɩ Yɔmʊtieŋ wo yine Halɩkasɩka, ta jigidieke tɩ Yɔmʊtieŋ Halɩkasɩka dɩ bene, dʊŋŋʊ beriŋ beri mɩŋ.
47003018	Die wɩa tɩnɩŋ nɩŋ garɩkʊ ka bɩ ligi tɩ nine, ta tɩ mana dɩ yese tɩ Yɔmʊtieŋ dɩ yalla chuulikpeŋkpɩɩŋ pam dene, ta a tarɩga tɩ ta tɩ nɩasa wa, ta tɩ chuuliŋ bɩ gʊta saŋŋa mana, ta chuuliku dɩ nyɩna wʊnɩŋ tɩ Yɔmʊtieŋ vuodieke dɩ yine Halɩkasɩka jigiŋ.
47004001	Ŋmɩŋ zɔɔlɩnchɩgɩla wɩa ʊ nagɩ tʊʊmaha gie a yɩ tɩ nuusi me, die wɩa tɩ ka chɩga ŋmaamɩŋ.
47004002	Die wɩa tɩ zeti lɩmɩŋ ma tʊʊma aŋaŋ tʊmbɩatɩ diekemba dɩ yalla viivi a kieŋ wo, ta tʊma ta ka lɔbɩra vuosisi, ta tɩ ka tarɩga Ŋmɩŋ wɩaha dɩ tɩ gaama vuosi, ama tɩ gbaŋ tɩ bie wo Ŋmɩŋ nɩŋŋa ta mʊʊla ʊ wɩaha yaalɩŋ ma aŋaŋ wusie, dɩ vuoŋ da yallɩma sʊŋanyilibɩatɩ yaa gamma tɩ tʊʊma ma.
47004003	Die wɩa, dɩɩ yi Ŋmɩŋ wʊvɩɩnaha dɩ lɔbɩrɩ, dɩ lɔbɩrɩ wa vuodiekemba dɩ faasɩna bɩa ta kpie jigiŋ nyɩɩna ma mɩŋ.
47004004	Ba ka yi Yisa yada dama Sitaani vuodieke tɩŋgbaŋka gie vuosi dɩ jɩanna ligi wo ba sʊŋanyile mɩŋ. Wʊnɩŋ ʊ ligine ba nine dɩ ba daa yesime chaaŋkʊ dɩ kenne ba jigiri. Chaaŋkʊ nyɩŋ wa wʊvɩɩŋ dieke dɩ dagɩna Masia chuuliŋ wa jigiŋ; wʊnɩŋ ʊ yine Ŋmɩŋ nɩasɩŋ dee dee.
47004005	Tɩ ka mʊʊla wɩaha yaa gamma tɩ ma, ama tɩ mʊʊla yaa gamma Yisa Masia ma mɩŋ, wʊnɩŋ ʊ yine tɩ Yɔmʊtieŋ wo, ama ta daga dɩ tɩnɩŋ tɩ yiwo ʊ tʊntʊntɩŋ a yi nɩ, ʊ saaŋ wɩa.
47004006	Ŋmɩŋ die dɩ balɩ kʊrɩŋ ma wa dɩ, “Chaanɩŋ chaaŋ lɩmɩŋ ma”, wʊnɩŋ ʊ vana chaaŋkʊ dɩ chaaŋ tɩ sʊgɩtɩ ma, dɩ tɩ sɩmma ʊ chuulikpeŋkpɩɩŋ dɩ sɩna die; kanɩŋ chuulikpeŋkpɩɩŋ chaannana Yisa Masia nine me.
47004007	Ama tɩnɩŋ vuodiekemba dɩ yalla nyindiekemba dɩ yalla nyʊarɩ gie sɩɩ sɩba tɔgɩŋ kpaga, dɩ a dagɩ dɩ hagɩrɩ dieke dɩ tɩanna hagɩrɩŋ mana yiwo Ŋmɩŋ sɩɩtɩ ama daa tɩnɩŋ.
47004008	Tɩ die wahala pam saŋŋa mana, ama a ka nyaŋŋa tɩ; saŋŋa a taŋ tɩ ŋaaŋ ka sɩba tɩ baaŋ yi die, ama tɩ ŋaaŋ yaa wa tama,
47004009	ba mugise tɩ mɩŋ, ama Ŋmɩŋ ka vasa tɩ, ba ŋaaŋ nagɩ tɩ taana ama ba ka bɩagɩ kʊa tɩ.
47004010	Wɩaha gie tɩ yesinene dagɩya dɩ tɩ saaga saŋŋa mana mɩŋ dɩ tɩ kpi kuŋ dieke chanchaaŋ Yisa dɩ kpine amʊ vuosi nan ye ta sɩmma dɩ tɩ yaa wa ʊ miivoli mi.
47004011	Tɩ yene bie tɩ mɩsɩ ma naa tɩ bie wo kuŋ nuusi me Yisa wɩa, amʊ ʊ miivoli dieke dɩ benne tɩ nyɩŋgbanɩŋ dieke dɩ balla ka keŋ kpi wo keŋ nyɩŋ yaalɩŋ ma.
47004012	Naa dagɩya dɩ kuŋ yigi wo tɩ nuusi a yallɩ, dɩ nɩnɩŋ nɩ ye miivoli haalɩŋ.
47004013	Dɩ maagɩya Ŋmɩŋ gbaŋkʊ sʊŋ dɩ, “N yalla yada wɩa maŋ balɩ wɩa”, tɩ gbaŋ tɩ yaa wa Halɩkasɩ dieke dɩ vana vuoke mi dɩ yi yada wa, die wɩa tɩ gbaŋ dɩ yi yada ta bala naa.
47004014	Dama tɩ sɩba dɩ Ŋmɩŋ die sʊgɩrɩ wa tɩ Yɔmʊtieŋ Yisa Masia a nyɩŋ kuŋ me, wʊnɩŋ ʊ nan daansɩ sʊgɩrɩ tɩnɩŋ aŋaŋ nɩnɩŋ vuodiekemba dɩ dɩna Masia wa kuŋ me, a yaa tɩ keŋ ʊ jigiŋ.
47004015	Wɩaha mana beri mɩŋ dɩ a suŋŋi nɩ, dɩɩ yi vuosi dɩ yie Ŋmɩŋ zɔɔlɩnchɩgɩlaha yada dɩ keŋ dala ta gʊta, aŋwaasɩ dieke Ŋmɩŋ dɩ bala ʊ tuo a nyɩŋ ba jigiŋ nan faasɩ dala, amʊ ʊ nan ye jɩlɩma.
47004016	Naa wɩa tɩ yaa wa tama ta gbalɩga; aŋaŋ tɩ kʊrɩnnana ta tɩ nyɩŋgbanɩŋ dɩ gbalɩga naa, ama Ŋmɩŋ yɩa tɩ haalɩtɩ hagɩrɩŋ daaŋ mana mɩŋ.
47004017	Die wɩa, wahala bɩta dieke tɩ dinene ta kaaŋ yʊasɩ wa, nan dɩ yaa sʊgɩfɩalɩ dieke dɩ dala ta wo kpatɩŋ a yɩ tɩ, ta sʊgɩfɩalɩkʊ nan tɩaŋ wahalaka pam.
47004018	Dama tɩ baga ka bie nyindieke tɩ yesinene me, ama tɩ baga bie wo nyindieke tɩ kana ka yese me mɩŋ. Jadieke tɩ yesinene kaaŋ yʊasɩ ta tɩaŋ ga, ama jadieke tɩ kana ka yese wo nɩŋ nan dɩ beri yaa gamma haahuu.
47005001	Tɩ sɩba a baarɩ dɩ nyɩŋgbaŋ dieke tɩ yalla lele naa sɩɩ sɩba tɩ tɩŋgbaŋka gie tigiŋ mɩŋ, dɩɩ yi a keŋ kpi, tɩ yaa wa tigi dieke Ŋmɩŋ dɩ nan yɩ tɩ arɩzanna ma, daa vuota mɩna tigiri mi, ka nan dɩ beri yaa gamma haahuu.
47005002	Tɩ fɔbɩla mɩŋ aŋaŋ tɩ nyɩŋgbaŋka gie, ta chɩɩsa daa dieke Ŋmɩŋ dɩ balla ʊ wuri tɩ tɩŋgbaŋka gie nyɩŋgbaŋka ta yɩ tɩ arɩzanna ma nyɩŋgbanɩŋ.
47005003	Dama tɩ keŋ ye tɩ nyɩŋgbaŋ haalɩkʊ tɩ haalɩtɩ kaaŋ wɔŋ a waarɩ jigiberisikiŋ.
47005004	Ama tɩ haalɩtɩ dɩ yene suu nyɩŋgbaŋka gie me wo, tɩ ŋmuuse mɩŋ. Daa tɩ ka bɩ yaala nyɩŋgbaŋka gie beriŋ, ama tɩ yaala arɩzanna nyɩŋgbaŋka mɩŋ, dɩ dɩnɩŋ daarɩ mi miivolike nan keŋ nyii kuŋ aŋ a kpatɩ.
47005005	Ŋmɩŋ yine vuodieke dɩ wʊnsɩna tɩ ta vaa tɩ yi siri yaa gamma tarɩgɩkʊ wɩa, ta yɩ tɩ ʊ Halɩkasɩka aŋ ka daga dɩ ʊ nan keŋ yi wudieke ʊ balla dɩ ʊ nan keŋ yiwo mana.
47005006	Die wɩa, tɩ yallɩ wa kpaadensiŋ saŋŋa mana mɩŋ, ta tɩ wɔŋ sɩba dɩ dɩɩ yi tɩ haalɩtɩ dɩ bie tɩŋgbaŋka gie nyɩŋgbanɩŋ ma, tɩ wo tɩ Yɔmʊtieŋ jigiŋ,
47005007	dama tɩ dɩa yada sieŋ mɩŋ daa jadieke tɩ nine dɩ yesinene.
47005008	Tɩ yallɩ wa kpaadensiŋ sɩba a wone balɩ wa, dama dɩ mʊ dɩ tɩ vaa nyɩŋgbaŋka gie ta ga tɩ Yɔmʊtieŋ jigiŋ.
47005009	Die wɩa, dɩɩ yi tɩ bie tɩŋgbaŋka gie me yaa tɩ keŋ bie ʊ jigiŋ, wudieke tɩ faasɩna yaala yiwo dɩ tɩ fɩalɩma ʊ sʊŋ.
47005010	Dama tɩ mana nan keŋ nyɩŋ yaalɩŋ ma Masia nɩŋŋa sarɩya diile daraaŋ, aŋ vuoŋ mana nan keŋ tuo ʊ tune sɩba ʊ tʊʊma dɩ sɩna dene tɩŋgbaŋka gie me, ka vɩɩna yaa dɩ ka vɩɩna dɩ mʊ wa dɩ tieŋ.
47005011	Tɩ chɩgɩnana Ŋmɩŋ dene wo, die wɩa tɩ kpaŋŋɩsa vuosi dɩ ba yiŋŋi keŋ ʊ jigiŋ. Tɩ beriŋ dʊa wa yaalɩŋ ma mɩŋ a yɩ Ŋmɩŋ, ta n gbaŋ dɩ yaa tama dɩ ka bɩ dʊa wa yaalɩŋ ma a yɩ nɩ.
47005012	Tɩ ka bɩ kuule nɩ jigiŋ, ama tɩ yaala tɩ yɩ nɩ sieŋ mɩŋ aŋ nɩ bɩagɩ a nɩgɩ nɩ nyʊa tɩ wɩa, amʊ nɩ nan bɩagɩ a yaa wɩɩŋ dɩ nɩ yiŋŋi balɩ vuodiekemba dɩ kuulinene yaa gamma wudieke ba yene vuota dɩ yinene, ama ta da wudieke dɩ benne ʊ sʊŋ ma.
47005013	Dɩɩ yi tɩ juo yɩɩŋyaatɩ, dɩ yiwo Ŋmɩŋ wɩa, ta dɩɩ yi ta tɩ bie tɩ sʊŋanyile me, dɩ yiwo nɩ wɩa.
47005014	Masia choti pɔgɩlɩna tɩ; tɩ wana sɩba dɩ vuobalɩmɩŋ die tuo vuoŋ mana kuŋ a kpi wo, dɩ dagɩya dɩ vuoŋ mana kpiye mɩŋ aŋaŋ wa.
47005015	Wʊnɩŋ die ʊ tuone vuoŋ mana kuŋ a kpi dɩ vuodiekemba dɩ yene bie ba miivoli me daa bemme a yɩma ba gbaŋ ama ba bemme a yɩ wʊnɩŋ vuodieke die dɩ tuone ba kuŋ a kpi wo, ta bɩ hagɩ kumbu me wo.
47005016	Die wɩa, tɩ ka bɩ daansa vuota sʊŋanyile dɩ sɩna die ta die vuosi sarɩya; die tɩ daansɩ wa Masia aŋaŋ vuota sʊŋanyile dɩ sɩna dene ta dii ʊ sarɩya, ama lele tɩ ka bɩ daansa dene.
47005017	Die wɩa, dɩɩ yi vuoŋ dɩ taasɩ aŋaŋ Masia die vuoke yiwo vuohaalʊ, ʊ berikʊʊrɩ gaya mɩŋ ta berihaalɩŋ dɩ keŋ ʊ jigiŋ.
47005018	Naa mana nyɩŋ wa Ŋmɩŋ jigiŋ. Wʊnɩŋ ʊ tarɩgɩna tɩ Masia wɩa, dɩ tɩ daa bɩ yi ʊ dataasɩ, ama ta yi ʊ zʊalɩŋ, ta bɩ yɩ tɩ ʊ tʊʊma dɩ tɩ vaa vuosi gbaŋ yi ʊ zʊalɩŋ.
47005019	Naa dagɩya dɩ Masia die dɩ kpine wo die yɩna Ŋmɩŋ sieŋ dɩ ʊ yi tɩŋgbaŋka gie vuosi ʊ zʊalɩŋ, ta nagɩ ba tʊmbɩatɩ a chaa ba, ama ta nagɩ ʊ wʊvɩɩna dieke dɩ dagɩna ba ʊ yine be ʊ zʊalɩŋ dene, a yi tɩ nuusi me.
47005020	Die wɩa tɩ yiwo Masia tʊntʊntɩŋ ta Ŋmɩŋ dɩ vana tɩ wasa vuosi. Masia naŋ ma tɩ zie ta jʊʊsa nɩ dɩ nɩ saagɩ ta yi Ŋmɩŋ zʊalɩŋ.
47005021	Dama tɩ wɩa ta Ŋmɩŋ dɩ yi Masia, vuodieke dɩ kana ka yi bɩaŋ, dɩ zie tɩnɩŋ tʊmbɩatɩtieliŋ jigizielikiŋ ta chii tɩ tʊntʊmbɩatɩ amʊ tɩ nan yi vuovɩɩna Ŋmɩŋ jigiŋ wʊnɩŋ Masia wɩa.
47006001	Die wɩa, tɩnɩŋ vuodiekemba dɩ tʊnnana Ŋmɩŋ tʊʊmaha ʊ suŋŋiŋ wɩa naa, n jʊʊsa nɩ dɩ nɩ daa vaa ʊ zɔɔlɩnchɩgɩlaha yi yɔrɩ.
47006002	Dama Ŋmɩŋ baarɩ dɩ: “Die saŋŋa dɩ tʊgɩna dɩ n chɩgɩ nɩ zɔɔlɩŋ, die n wʊŋ nɩ jʊʊsɩŋ mɩŋ; ta saŋŋa dɩ tʊgɩna dɩ n gbatɩ nɩ a taaŋ wa, die n gbatɩ nɩ mɩŋ.”  Nɩ wʊmma! Saŋka keŋye mɩŋ dɩ Ŋmɩŋ chɩgɩ nɩ zɔɔlɩŋ. Daarɩ gie nɩ baa nɩ ye gbatɩtaanɩŋ.
47006003	Tɩnɩŋ nɩŋ tɩ ka yie wudieke dɩ baaŋ kagɩ vuoŋ Yisa Masia sieku me, amʊ vuoŋ keŋ baarɩ dɩ tɩ tʊʊmaha ka vɩɩna.
47006004	Ama tɩ beriŋ dagɩya dɩ tɩ seŋ yiwo Ŋmɩŋ tʊntʊntɩŋ, dama tɩ yese wahala, aŋaŋ mugisiŋ, aŋaŋ wɩa, ama tɩ dii suguru a mana ma mɩŋ.
47006005	Vuosi die tɩba tɩ aŋaŋ kpaasa, ta naga tɩ a yie dansarɩka juoŋ me, ta tɩ wɩa kpɩkpaaŋ dɩ ŋaaŋ lagɩsa a yaa watɩ, ta tɩ bɩ tʊma tʊʊmaha a gbalɩgɩ, ta ka gʊʊra yuŋ a taŋ, ta ka die saŋŋa a taŋ gbaŋ.
47006006	Tɩ yiwo sʊgɩyɩalɩntieliŋ, ta sɩba Ŋmɩŋ wɩaha, ta yaa suguru aŋaŋ burichini ta suuli aŋaŋ Ŋmɩŋ Halɩkasɩka ta cho vuosi aŋaŋ wusie,
47006007	ta bala ba Ŋmɩŋ wudieke dɩ yine wusie wo, ta yallɩ wʊnɩŋ Ŋmɩŋ hagɩrɩbʊ, ta bɩ yaa chaanɩŋ beri dieke dɩ yine tɩ dembisiŋaŋ jaaŋ tɩ yaa waga ta bɩ yaa gbarɩ tɩ gbaŋ.
47006008	Ta vuosi bataŋ dɩ yɩa tɩ jɩlɩma ta bataŋ dɩaŋ zɩa tɩ, ta bataŋ dɩ chʊʊsa tɩ saara, ta bataŋ dɩaŋ dɩ bɩra tɩ. Bataŋ dɩa gaama vuosi ama ta tɩ bala wusie.
47006009	Tɩ wo saaŋ vuota jigiŋ, ama ta yaa saaŋ Ŋmɩŋ jigiŋ, ta vuosi dɩ yile dɩ tɩ baa tɩ kpi mɩŋ ama ta tɩ ko bie tɩ mɩsɩ ma, ta nɩga tɩ pam ama tɩ ka kpiye;
47006010	ta tɩ sʊgɩchʊʊsɩŋ nɩŋ tɩ ŋaaŋ yaa wa sʊgɩfɩalɩŋ saŋŋa mana. Tɩ yiwo zɔɔlɩntieliŋ ama ta yi vuosi dɩ bɩrɩŋ nyintitieliŋ Ŋmɩŋ jigiŋ; ta wo nyinti ama ta sɩɩ nyinti mana.
47006011	Tɩ zʊalɩŋ Korinti vuosi, tɩ wɔŋ balɩ nɩ tɩ sʊŋ wɩa mana a yɩ nɩ, tɩ cho nɩ pam.
47006012	Daa tɩnɩŋ tɩ zetine dɩ tɩ kaaŋ cho nɩ, ama dɩ yiwo nɩnɩŋ nɩ zetine dɩ nɩ kaaŋ dɩ cho tɩ.
47006013	Lele n wa bala a yɩa nɩ sɩba nɩ yiwo n ballɩ: nɩ cho tɩ aŋaŋ nɩ sʊgɩtɩ mana sɩba tɩ chone nɩ dene wo.
47006014	Nɩ daa yi jabalɩmɩŋ aŋaŋ vuodiekemba dɩ kana ka yi Masia yada! Vuovɩɩnʊ aŋaŋ vuobɩaŋ nan bɩagɩ yi nʊabalɩmɩŋ? Ta chaanɩŋ aŋaŋ lɩmɩŋ nan bɩagɩ bie aŋaŋ taŋ?
47006015	Masia aŋaŋ Sitaani nan bɩagɩ yi nʊabalɩmɩŋ? Vuodieke dɩ yine Masia dɩdɩɩsɩrʊ aŋaŋ vuodieke dɩ kana ka yi Masia dɩdɩɩsɩrʊ nan bɩagɩ yi nʊabalɩmɩŋ?
47006016	Bugile nan bɩagɩ bie Ŋmɩŋ jɩamɩŋ juoŋ me? Tɩnɩŋ tɩ yine Nabidie Ŋmɩŋ jɩamɩŋ juoku, dama tɩnɩŋ die Ŋmɩŋ die baarɩ dɩ: “Manɩŋ aŋaŋ n vuosi nan lagɩŋ a beri ta n nan dɩ bie aŋaŋ ba; n nan dɩ yi ba Ŋmɩŋ, ta ba dɩaŋ dɩ yi n vuosi.”
47006017	Die wɩa ta Ŋmɩŋ dɩ bɩ baarɩ dɩ, “Nɩ vʊarɩ nɩ gbaŋ, a nyɩŋ tɩŋgbaŋka gie vuosi sʊnsʊŋ, ta vaa bɩaŋ mana yiile, ta n nan tuo nɩ.
47006018	N nan yi nɩ Chɔɔŋ, ta nɩ yi n nahaalɩŋ aŋaŋ n hɔgʊlɩasɩ. Manɩŋ Hagɩrɩtieŋ Ŋmɩŋ bala naa.”
47007001	N nɩmballɩ, tɩ yene nʊaha gie a nyɩŋ Ŋmɩŋ jigiŋ naa wɩa, nɩ vaa tɩ vʊarɩ tɩ gbaŋ a nyɩŋ jadieke nɩŋ mana dɩ nan bɩagɩ a yi tɩ nyɩŋgbanɩŋ aŋaŋ sʊgɩtɩ dɩgɩntɩ, ama ta chɩgɩma Ŋmɩŋ, ta yi sʊgɩyɩalɩntieliŋ aŋaŋ wusie.
47007002	Nɩ yuori nɩ sʊgɩtɩ a yɩ tɩ. Tɩ ye ka yi nɩ wʊnyɩ mana bɩaŋ, yaa a yi wɩɩŋ a chʊʊsɩ nɩ wʊnyɩ, yaa a nyɩrɩ vuoŋ.
47007003	N ka bala naa dɩ n galɩŋ nɩ. Dama die n wɔŋ balɩ nɩ mɩŋ dɩ tɩ faasɩ cho nɩ pam. Dɩɩ yi tɩ kpi yaa tɩ bie tɩ mɩsɩ ma, tɩ nan dɩ beri aŋaŋ nɩ.
47007004	N yaa wa tama pam nɩ ma, ta nɩga nyʊʊŋ nɩ wɩa. Nɩ kpaŋŋɩsɩ mɩŋ pam, ta tɩ wahala diile me mana ama n yaa wa sʊgɩfɩalɩŋ pam mɩŋ.
47007005	Die tɩ kenne a tʊgɩ Masedonia tɩŋgbaŋ ma wa, die tɩ ka bɩagɩ voosi. Die tɩ ye mugisiŋ pam a nyɩŋ lʊga mana; vuosi die waga aŋaŋ tɩ Ŋmɩŋ wɩaha gie wɩa; ta tɩ sʊgɩtɩ dɩ suuli aŋaŋ ŋmaamɩŋ.
47007006	Ama Ŋmɩŋ vuodieke dɩ kpaŋŋɩsɩnana vuodiekemba sʊŋ dɩ chʊʊsɩna wa die vaa Tatusi dɩ keŋ tɩ jigiŋ a keŋ a kpaŋŋɩsɩ tɩ.
47007007	Daa ʊ keŋku nyɩɩna ma die kpaŋŋɩsɩna tɩ, ama die ʊ bɩna a balɩ tɩ nɩ kpaŋŋɩsɩna wa dene wo. Ta balɩ tɩ nɩ bɩna faasɩ yaala nɩ ye mɩŋ dene, dɩ nɩ faasɩ yaa wa sʊgɩchʊʊsɩŋ nɩ tʊmbɩatɩ wɩa, ta bɩ balɩ nɩ nine dɩ ŋmɩntɩ dene dɩ nɩ tuo n nʊarɩ, naa die vaa n sʊŋ dɩ faasɩ fɩalɩ.
47007008	Dɩɩ yi gbaŋ dieke die n maagɩna a yɩ nɩ wa dɩ yi nɩ yaa sʊgɩchʊʊsɩŋ, ama n sʊŋ ka chʊʊsɩya n maagɩna ka. Die n yaa sʊgɩchʊʊsɩŋ bɩta die n mɩŋŋɩna dɩ ka vaa nɩ sʊŋ dɩ chʊʊsɩŋ saŋŋa bɩta wa.
47007009	Ama lele n yaa wa sʊgɩfɩalɩŋ, daa n yine nɩ sʊŋ dɩ chʊʊsɩ wɩa, ama nɩ sʊgɩchʊʊsɩkʊ dɩ vana nɩ vaa nɩ tʊntʊmbɩatɩ wɩa. Ŋmɩŋ die vaa nɩ ye sʊgɩchʊʊsɩŋ nɩ tʊmbɩatɩ wɩa, die dɩ yine kanɩŋ gbaŋkʊ dɩ yaa nyʊarɩ a yɩ nɩ.
47007010	Dama dɩɩ yi Ŋmɩŋ dɩ yi vuoŋ dɩ yaa sʊgɩchʊʊsɩŋ ʊ tʊmbɩatɩ wɩa, kanɩŋ sʊgɩchʊʊsɩkʊ mi nan yi ʊ vaa ʊ tʊmbɩatɩ ta ye gbatɩtaanɩŋ, ta kaaŋ chʊʊsɩ ʊ sʊŋ bɩbra; ama tɩŋgbaŋka gie sʊgɩchʊʊsɩŋ nɩŋ yaa kuŋ kieŋ.
47007011	Ŋmɩŋ dɩ vana nɩ sʊŋ dɩ chʊʊsɩ wa, nɩ gbaŋ nɩ ye ka yɩna nɩ nyʊarɩ; nɩ baga bie Ŋmɩŋ wɩa ma, ta nɩ bɩ faasɩ yaala nɩ dagɩ dɩ nɩ wo bɩaŋ; ta nɩ sɩnyɩɩrɩŋ dɩ hagɩ aŋaŋ bɩaŋ, ta bɩ chɩga Ŋmɩŋ; nɩ bɩ yaala nɩ ye mɩŋ; nɩ yaala nɩ yi choti; nɩ wɔŋ yi lagɩ a datɩ vuodieke dɩ yine bɩabʊ tɩbɩŋ mɩŋ. Nɩ yine naa wa wɩa, ka seŋ dagɩ dɩ nɩ wo bɩaŋ wɩɩrɩ ma.
47007012	Die wɩa, daa vuodieke dɩ yine bɩabʊ wɩa die maŋ maagɩ gbaŋkʊ mi yaa vuodieke ʊ yine bɩabʊ. Ama die n maagɩ ka mɩŋ dɩ nɩ sɩba Ŋmɩŋ jigiŋ nɩ baga die dɩ bemme tɩ ma dene.
47007013	Lele nɩŋ tɩ sʊgɩchʊʊsɩŋ kpatɩya mɩŋ. Ta die tɩ bɩ yaa sʊgɩfɩalɩŋ pam dama die nɩ vaa Tatusi sʊŋ dɩ dʊa ta die yiwo sʊgɩfɩalɩŋ pam, die wɩa tɩ gbaŋ tɩ yaa sʊgɩfɩalɩŋ.
47007014	Die n wɔŋ bɩrɩ nɩ mɩŋ a yɩ wa ta nɩ ka vaa maŋ dii viivi. Die tɩ ŋaana bala nɩ wudieke wo yiwo wusie. Die gbaŋ gbaŋ wudieke tɩ bala a yɩ Tatusi yaa gamma nɩ ma wa dɩ keŋ yi wusie.
47007015	Die wɩa ʊ keŋ tɩɩnsɩ nɩ tuone wo chaantɩ dene aŋaŋ jɩlɩma, ta tuo wudieke ʊ bala nɩ wa aŋaŋ jɩlɩma dene ʊ ŋaaŋ faasɩ cho nɩ mɩŋ.
47007016	N yaa wa sʊgɩfɩalɩŋ pam dɩ n nan bɩagɩ nagɩ n tama a yi nɩ ma.
47008001	Tɩ nɩmballɩ, tɩ yaala nɩ sɩmma Ŋmɩŋ zɔɔlɩnchɩgɩla dɩ vana Yisa dɩdɩɩsɩrɩba dɩ benne Masedonia tɩŋgbaŋ ma dɩ yine wudieke.
47008002	Die ba ye wahala aŋaŋ mugisiŋ aŋaŋ zɔɔlɩŋ pam, ama die mana yɔrɩ, die ba yaa wa sʊgɩfɩalɩŋ pam ta dagɩ burichini ta yi Ŋmɩŋ piini pam.
47008003	N nan bɩagɩ dii ba siara dɩ ba yɩya mɩŋ a tʊgɩ ba hagɩrɩŋ nʊaŋ, die ba yɩ a tɩaŋ ba tɩnna mʊ ba yɩ dene gbaŋ. Die dɩ yiwo ba dʊŋŋʊ ba yɩa,
47008004	ta die faasɩ jʊʊsɩ tɩ mɩŋ, dɩ tɩ yɩ ba sieŋ aŋ ba suŋŋime Ŋmɩŋ vuodiekemba dɩ benne Judia tɩŋgbaŋ ma.
47008005	Die ba yi a tɩaŋ tɩ tɩŋ nan yile dɩ ba nan yi dene wo. Die ba woliŋ nagɩ wa ba gbaŋ a yɩ tɩ Yɔmʊtieŋ, ka kʊaŋ chaaŋ ba nagɩ ba gbaŋ a yɩ tɩ, sɩba Ŋmɩŋ dɩ yaalɩnana dene wo.
47008006	Die Tatusi die yine vuodieke dɩ yine nɩ piili tʊʊmaha, die wɩa tɩ jʊʊsɩ wa mɩŋ dɩ ʊ suŋŋi nɩ aŋ nɩ kpatɩ nɩ choti tʊŋ vɩɩŋ dieke nɩ piiline wo.
47008007	Sɩba nɩ yine Yisa yada, ta mɩŋŋɩ yie jaaŋ mana vɩɩnɩŋ vɩɩnɩŋ wa, ta sɩba ʊ wɩa vɩɩnɩŋ, ta bɩagɩ bala taŋ ʊ wɩaha, ta dɩ wa aŋaŋ nɩŋŋmɩna, ta bɩ cho tɩ dene wo, tɩ yaala nɩ yime tʊnvɩɩnaha mi gbaŋ dene aŋaŋ nɩŋŋmɩna.
47008008	Wudieke n bala nɩ naa ka yi mugisiŋ dɩ nɩ yime, n wɔŋ balɩ nɩ mɩŋ Ŋmɩŋ vuosi bataŋ nine dɩ ŋmɩntɩ dene dɩ ba yɩ piini, dɩ nɩ yi aŋ n ye nɩ senne cho be dene.
47008009	Nɩ sɩba tɩ Yɔmʊtieŋ Yisa Masia zɔɔlɩnchɩgɩla dɩ sɩna dene. Die ʊ yiwo nyintitieŋ, ama nɩ wɩa die ʊ bɩrɩŋ wa zɔɔlɩntieŋ, ʊ bɩrɩna zɔɔlɩntieŋ amʊ nɩ nan bɩrɩŋ nyintitieliŋ.
47008010	Kpaaŋ dieke n yaala dɩ n yɩ nɩ wʊnna: Die bɩnɩ ma, die nɩ yine vuodiekemba die dɩ wolinne yaala nɩ yɩ piinike, ta yi vuodiekemba dɩ wolinne a yɩ. Nɩ kpaŋŋɩ nɩ gbaŋ a tʊŋ ka a kpatɩ.
47008011	Nɩ nine die ŋmɩntɩya mɩŋ aŋaŋ piinike yɩla. Die wɩa nɩ vaa nɩ nine bɩ ŋmɩntɩ aŋ nɩ yɩ kpatɩ, nɩ yɩma sɩba nɩ baaŋ bɩagɩ a yɩ dene.
47008012	Dɩɩ yi vuoŋ dɩ yaala ʊ yɩ Ŋmɩŋ piini, ta yɩ ʊ yalla dene, Ŋmɩŋ nan tuoke. Ŋmɩŋ ka yaala vuoŋ yɩ wa piini a tɩaŋ ʊ yalla dene.
47008013	N ka yaala nɩ yɩma nɩ chanchaalɩŋ ta dime wahala ka ma. N yaala nɩ mʊʊma taŋ.
47008014	Wudieke n balala wʊnna: Sɩba nɩ yalla pam lele gie wo, dɩ vɩɩna dɩ nɩ suŋŋi wo vuodiekemba dɩ wone wo, ta dɩɩ yi nɩ keŋ wo saŋŋa dieke, ama ta ba yallɩ pam, ba nan suŋŋi yɩ nɩ gbaŋ. Naa nan vaa nɩ mʊ taŋ,
47008015	sɩba dɩ maagɩna Ŋmɩŋ gbaŋkʊ sʊŋ dene wo dɩ, “Vuodiekemba die dɩ lagɩsɩna maana pam wa die dɩ ka dii ta tɩala, ta vuodiekemba dɩaŋ die dɩ kana ka lagɩsɩna pam wa, die ka waarɩ jaaŋ.”
47008016	Tɩ bɩra Ŋmɩŋ aŋaŋ ʊ ŋaana yi Tatusi baga dɩ bie nɩ ma sɩba tɩ baga dɩ benne nɩ ma dene wo.
47008017	Die tɩ jʊʊsɩna Tatusi dɩ ʊ kaagɩ nɩ wa, die ʊ saagɩya mɩŋ, ʊ gbaŋ gbaŋ ʊ yine nɩŋŋmɩna dɩ ʊ keŋ nɩ jigiŋ; ʊ kieŋ mɩŋ aŋaŋ ʊ gbaŋ gbaŋ ʊ choti.
47008018	Tɩ nan vaa tɩ nɩmballɩ wʊnyɩ aŋaŋ wa keŋ nɩ jigiŋ. Tɩ nɩmbʊa wa gie dɩ mʊʊlɩnana Masia wʊvɩɩnaha dene wɩa die wɩa vana Masia dɩdɩɩsɩrɩba mana dɩ bɩra wa.
47008019	A bɩ gʊtɩ, Yisa dɩdɩɩsɩrɩba mana vʊarɩna wa dɩ ʊ beeli tɩ aŋ tɩ nagɩ piinisisi a ga suŋŋi Ŋmɩŋ vuosi dɩ yine zɔɔlɩntielibe ta bie Judia tɩŋgbaŋ ma. Naa nan kɔtɩ tɩ Yɔmʊtieŋ saaŋ, ta bɩ dagɩ dɩ tɩ faasɩ yaala tɩ suŋŋime tɩ chanchaalɩŋ dene.
47008020	Tɩ nan nagɩ ligirehe pam a ga suŋŋi be, tɩ yaala wɩɩŋ mana tʊgɩsɩ mɩŋ amʊ vuoŋ kaaŋ ye sieŋ a balɩ a chʊʊsɩ tɩ saaŋ yaa gamma tɩ pɔgɩlɩna ligirikpɩɩmaha gie dene wo.
47008021	Tɩ yaala tɩ yiwo wudieke dɩ mʊna Ŋmɩŋ aŋaŋ vuota nɩŋŋa mɩŋ.
47008022	Tɩ nan bɩ vaa tɩ nɩmbʊa wʊnyɩ gʊtɩ ʊ ma a keŋ nɩ jigiŋ. Saŋŋa mana tɩ yese tɩ nɩmbʊa wa beriŋ dɩ sɩna dene, ta sɩba a baarɩ ʊ nine ŋmɩntɩya mɩŋ dɩ ʊ tʊŋ Ŋmɩŋ tʊʊmaha. Ta lele ʊ yalla tama pam nɩ ma wa wɩa, ʊ nine dɩ faasɩ ŋmɩntɩ dɩ ʊ suŋŋi nɩ.
47008023	Tatusi nɩŋ, ʊ yiwo n tʊntʊŋ chanchaaŋ ta gʊta suŋŋe mɩŋ maŋ suŋŋe nɩ. Ta tɩ nɩmballɩ diekemba dɩ kenne aŋaŋ Tatusi wa nɩŋ ba zene Masia dɩdɩɩsɩrɩba naŋ ma, ta ba beriŋ dɩ vasa vuosi dɩ bɩra Masia saaŋ.
47008024	Nɩ dagɩma tɩ nɩmballɩ mi nɩ choti amʊ Masia dɩdɩɩsɩrɩba mana nan dɩ sɩba dɩ tɩ yaa wusie tɩ nɩgɩna nyʊʊŋ yaa gamma nɩ ma wa.
47009001	Dɩ ka bɩ yi talasɩ dɩ n maagɩ gbanɩŋ a balɩ nɩ yaa gamma Ŋmɩŋ vuosisi dɩ bene Judia tɩŋgbaŋ ma wa suŋŋiŋ wɩa.
47009002	N wɔŋ sɩba a baarɩ nɩ yiwo nɩŋŋmɩna dɩ nɩ suŋŋi, ta nɩ wɩa maŋ kuule a yɩa Masedonia tɩŋgbaŋ vuosisi, ta balɩ ba dɩ bɩŋ ma mana nɩnɩŋ Masia dɩdɩɩsɩrɩ diekemba dɩ benne Akaya tɩŋgbaŋ ma dɩ yi siri dɩ nɩ suŋŋi be. Nɩ yalla chotike mi dɩ nɩ suŋŋi wo wɩa, Masedonia vuosi jusu gbaŋ yiwo siri dɩ ba nan dɩ suŋŋe.
47009003	Die wɩa n tʊma tɩ nɩmballɩ gie nɩ jigiŋ amʊ nɩ nan yi siri aŋaŋ nɩ suŋŋiŋ aŋ n kuuline dene yaa gamma nɩ ma wa kaaŋ yi yɔrɩ.
47009004	Dɩ daa die, dɩɩ yi Masedonia tɩŋgbaŋ vuosi dɩ dɩ n kʊaŋ a keŋ nɩ jigiŋ, ta nɩ ka yi siri, tɩ nan dii viivi, dama die tɩ bɩrɩ nɩ ba jigiŋ mɩŋ.
47009005	Die wɩa, maŋ yile dɩ dɩ vɩɩna n tʊŋ tɩ nɩmballɩ gie aŋ ba woliŋ keŋ n ma ta suŋŋi nɩ aŋ nɩ lagɩsɩ piini dieke nɩ yine nʊaŋ dɩ nɩ nan yɩ wa. Amʊ maŋ keŋ keŋ a nan yi siri aŋ ka dagɩ dɩ nɩ yɩ wa aŋaŋ nɩ gbaŋ gbaŋ nɩ choti, daa vuoŋ mugisine nɩ.
47009006	Nɩ tɩɩnsɩ balɩkʊ gie: vuodieke dɩ bʊrɩna bɩta nan gobi bɩta, ta vuodieke dɩaŋ dɩ bʊrɩna pam nan gobi pam.
47009007	Vuoŋ mana yɩ ʊ sanna ʊ sʊŋ ma dɩ ʊ nan yɩ dene, ta daa yɩ aŋaŋ sʊgɩchʊʊsɩŋ yaa mugisiŋ, dama Ŋmɩŋ yaala vuodieke dɩ yɩnana piini aŋaŋ sʊgɩfɩalɩŋ mɩŋ.
47009008	Ŋmɩŋ nan bɩagɩ yɩ nɩ jaaŋ mana ta nɩ kaaŋ waarɩ jaaŋ. Nɩ nan dɩ yallɩ nyindiekemba mana nɩ yaalala saŋŋa mana, ta nan ye a tɩaŋ nɩ yaalala dene, ta nɩ nan bɩagɩ a suŋŋe vuodiekemba dɩ wone,
47009009	sɩba dɩ maagɩna dene Ŋmɩŋ gbaŋkʊ sʊŋ dene wo dɩ, “Vuodieke nuuŋ dɩ tɩɩrɩnana a yɩa zɔɔlɩntieliŋ, ʊ burichini wo kpatɩŋ.”
47009010	Ŋmɩŋ vuodieke dɩ yɩnana kpaarʊ nyɩmbʊrɩkaha, ta yɩa wa vuoŋ mana nyindiikehe, wʊnɩŋ ʊ nan yɩ nɩ jaaŋ mana nɩ yaalala aŋ a dalɩma, ta nɩ nan faasɩ a suŋŋe vuosi.
47009011	Ʊ nan vaa nɩ yallɩma nyinti pam saŋŋa mana, amʊ nɩ nan bɩagɩ suŋŋe vuosi saŋŋa mana, amʊ vuosi pam nan bɩrɩ Ŋmɩŋ yaa gamma nɩ piini dieke ba tuone a nyɩŋ tɩ jigiri.
47009012	Dɩɩ yi nɩ suŋŋe Ŋmɩŋ vuosi a yɩa ba jadieke ba wone, naa nan vaa vuosi pam bɩrɩ Ŋmɩŋ.
47009013	Dɩɩ yi nɩ suŋŋe be, die nan dagɩ ba dɩ nɩ seŋ a tuo Masia wʊvɩɩnaha mɩŋ ta dɩ ha, ta vuosi pam bɩrɩ Ŋmɩŋ die wɩa ta bɩ bɩrɩ wa aŋaŋ nɩ suŋŋine be aŋaŋ vuoŋ mana dene wo.
47009014	Die wɩa ba keŋ jʊʊsa Ŋmɩŋ a yɩa nɩ, ba nan jʊʊsɩ aŋaŋ choti, dama ba ye dɩ Ŋmɩŋ bie nɩ sʊgɩtɩ ma pam ta suŋŋe nɩ pam.
47009015	Nɩ vaa tɩ waasɩ Ŋmɩŋ, dama wʊnɩŋ ʊ yɩna tɩ ʊ Bʊadembiŋ vuodieke dɩ tɩanna piini mana.
47010001	Nɩ bataŋ baarɩ dɩ dɩɩ yi maŋ bie nɩ jigiŋ, n wo sikimiŋ, ama maŋ keŋ a ga jigaasɩ n yaa wa sikimiŋ. Manɩŋ Pɔɔli gbaŋ gbaŋ n jʊʊsa nɩ Yisa Masia vuodieke die dɩ benne sɔmm ta yaa suguru wo saaŋ ma.
47010002	Nɩ da vaa n tʊama a yɩ nɩ dɩɩ yi maŋ keŋ keŋ nɩ jigiŋ; dama n sɩba a baarɩ maŋ keŋ keŋ n nan datɩ vuodiekemba dɩ balala dɩ tɩ dɩwa wudieke tɩŋgbaŋka gie vuosisi dɩ dɩnana wa tɩba.
47010003	Dɩ yiwo wusie dɩ tɩ yiwo vuota, ama tɩ ka waga waagɩ dieke dɩ sɩna sɩba vuota waagɩŋ,
47010004	die wɩa tɩ ka naga vuota hagɩrɩŋ a waga die waagɩŋ, ama tɩ naga Ŋmɩŋ hagɩrɩ dieke dɩ nan chʊʊsɩ Sitaani hagɩrɩŋ mana wa a waga. Tɩ bala a nyaŋŋa vuodiekemba dɩ kana ka tuose Ŋmɩŋ wɩaha,
47010005	ta nyaŋŋa yɩaŋ dieke vuosi bataŋ dɩ yilinene dɩ ba yallɩ ta yaa kalinbaani aŋaŋ nɩnhagɩrɩŋ ka ma, amʊ vuosi kaaŋ dɩ sɩba Ŋmɩŋ, dɩ tɩ vaa vuoŋ mana sʊŋanyile saagɩ a yɩ Masia.
47010006	Tɩ tɩŋ sɩba dɩ nɩ saagɩ a tuo Masia nʊaŋ a kpatɩ, tɩ tɩŋ nan yi siri dɩ tɩ datɩ vuodieke nɩŋ mana dɩ zetine ʊ nʊarɩ tɩbɩŋ.
47010007	Nɩnɩŋ nɩ daansa vuota nine me nyɩɩna ma. Dɩɩ yi vuoŋ dɩ bie giena a baarɩ dɩ ʊ yiwo Masia sɩɩtɩ, dɩ tieŋ sɩmma dɩ tɩ gbaŋ tɩ yiwo Masia sɩɩtɩ sɩba ʊ yine die wo.
47010008	N ka chɩga viivi dɩɩ yi maŋ kuule pam yaa gamma tɩ Yɔmʊtieŋ dɩ yɩna tɩ yiko dieke wo. Ʊ yɩ tɩ mɩŋ dɩ tɩ nagɩ a suŋŋi nɩ daa tɩ nagɩ a chʊʊsɩ nɩ.
47010009	N ka yaala nɩ yilime dɩ n yaala ŋmaamɩŋ yigi nɩ aŋaŋ n gbaŋtɩtɩ n maagɩnana a yɩa nɩ wa.
47010010	Vuoŋ nan baarɩ dɩ, “Pɔɔli gbaŋtɩtɩ paalɩ tʊa mɩŋ, ama ʊ keŋ bie tɩ jigiŋ nɩŋ ʊ ŋaŋ wo hagɩrɩŋ ta ʊ wʊbalɩka dɩaŋ dɩ yi yɔrɩ.”
47010011	N yaala banɩŋ vuosi mi sɩmma dɩ jaaŋ ka puo wudieke tɩ maagɩnana tɩ gbaŋtɩ ma wa dɩɩ yi tɩ wo nɩ jigiŋ aŋaŋ wudieke tɩ bala tɩ yi dɩɩ yi tɩ bie nɩ jigiŋ.
47010012	Wusie, tɩ ka wɔŋ yaala tɩ nagɩ tɩ gbaŋ a magɩsɩ aŋaŋ vuodiekemba dɩ kɔtɩna ba gbaŋ ŋmɩŋsikpeku. Ba wo yɩaŋ, dama ba naga ba gbaŋ a magɩsa aŋaŋ ba chanchaalɩŋ beriŋ dɩ sɩna die.
47010013	Tɩnɩŋ tɩ kaaŋ kuule yaa gamma jadieke tɩ kana ka mʊ dɩ tɩ kuulime, ama tɩ nan kuuli yaa gamma tʊŋ dieke Ŋmɩŋ dɩ nagɩna a yɩ tɩ dɩ tɩ tʊŋ wa ma. Tɩ bala nɩ Ŋmɩŋ wɩaha yiwo tʊʊmaha a taŋ.
47010014	Nɩ benne buuŋbu mi wo wɩa, die tɩ ka garɩsɩ buuŋbu die tɩ kenne aŋaŋ Masia wʊvɩɩnaha a balɩ a yɩ.
47010015	Tɩ ka kuule aŋaŋ wudiekemba vuogaasɩ dɩ yine a tɩaŋ tɩ buuŋbu a daga sɩba tɩ gbaŋ gbaŋ tɩ yine he. Ama tɩ yaa tama dɩ nɩ yada nan gʊtɩ pam, aŋ nɩ suŋŋi tɩ aŋ tɩ faasɩ tʊŋ Ŋmɩŋ tʊʊmaha nɩ jigiŋ sɩba ʊ nagɩna a yɩ tɩ dɩ tɩ tʊmma dene wo,
47010016	amʊ tɩ nan bɩagɩ ga tɩŋgbaŋɩsɩ diekemba dɩ benne nɩ nɩŋŋa wa a ga mʊʊlɩ Masia wʊvɩɩnaha mi. Tɩ kaaŋ ga jigidieke vuogaaŋ dɩ wone a tʊŋ, tɩ ka yaala tɩ kuuli vuogaaŋ tʊʊma wɩa.
47010017	Sɩba dɩ maagɩna Ŋmɩŋ gbaŋkʊ ma dɩ, “Vuodieke nɩŋ mana dɩ yaalɩnana dɩ ʊ kuuli, kuuli yaa gamma wudieke Ŋmɩŋ dɩ yine.”
47010018	Dama vuodieke dɩ bɩrɩnana ʊ gbaŋ ka dagɩ dɩ Ŋmɩŋ nine suuli wo mɩŋ, ama tɩ Yɔmʊtieŋ dɩ bɩrɩna vuodieke, die dagɩna dɩ Ŋmɩŋ nine suuli wo mɩŋ.
47011001	Maŋ bala gaatɩŋ wʊbalɩka, nɩ dii suguru aŋaŋ mɩŋ.
47011002	N sʊŋ bie nɩ ma pam sɩba Ŋmɩŋ sʊŋ dɩ bene nɩ ma dene wo. Nɩ sɩɩ sɩba hɔgʊlɩa dieke dɩ kana ka sɩba dembiŋ maŋ yaala n nagɩ a yɩ Masia aŋ nɩ dɩa wʊnɩŋ ʊ nyɩɩna.
47011003	Ŋmaamɩŋ yallɩ mɩŋ mɩŋ nɩ wɩa dɩ vuoŋ nan keŋ a gaaŋ nɩ sɩba Sitaani die dɩ gaana Evi dene wo aŋaŋ ʊ yɩaŋ, aŋ nɩ kaaŋ bɩ dɩ Masia aŋaŋ sʊgɩyɩalɩŋ aŋaŋ wusie.
47011004	Dama dɩɩ yi vuogaaŋ dɩ keŋ a mʊʊla Yisa gaaŋ wɩa a yɩa nɩ, ta ka mʊʊla Yisa dieke wɩa die tɩ wone a mʊʊlɩ a yɩ nɩ wa, ta nɩ tuose haalɩgaaŋ dagɩŋ aŋaŋ wʊvɩɩŋ gaaŋ dagɩŋ ta a ka yi Ŋmɩŋ Haalɩ dieke aŋaŋ wʊvɩɩŋ dieke die nɩ tuone a nyɩŋ tɩ jigiri, die nɩŋ nɩ saagɩ a yɩ wa mɩŋ aŋaŋ sʊgɩfɩalɩŋ dene.
47011005	N ka yile dɩ vuodiekemba dɩ gaana nɩ dɩ ba yiwo Yisa tʊntʊntɩba naa, yiwo Yisa tʊntʊntɩba a tɩaŋ mɩŋ.
47011006	Dɩ nan bɩagɩ yi dɩ n ka bɩagɩ bala vɩɩnɩŋ, ama n sɩba Ŋmɩŋ wɩaha vɩɩnɩŋ ta saŋŋa mana tɩ ŋaaŋ yuori daga nɩ mɩŋ.
47011007	Die n ka tuo jaaŋ a nyɩŋ nɩ jigiŋ saŋŋa dieke die n mʊʊlɩna Ŋmɩŋ wʊvɩɩnaha a yɩ nɩ wa. Ta bɩ sʊʊŋ n gbaŋ tɩŋgbaŋ dɩ n kɔtɩ nɩ, die n yiwo bɩaŋ n yine naa wa?
47011008	Die n bala nɩ Ŋmɩŋ wʊbalɩkaha, die n tuose suŋŋiŋ a nyɩna Masia dɩdɩɩsɩrɩ gaasɩ jigiŋ aŋ ka sɩɩ sɩba n gaara ba nyinti mɩŋ, amʊ n nan bɩagɩ a suŋŋi nɩ aŋaŋ Ŋmɩŋ wɩaha.
47011009	Ta die n benne nɩ jigiri die n ka mugisi nɩ dɩ nɩ yɩ mɩŋ jaaŋ, tɩ nɩmballɩ diekemba die dɩ nyɩnna Masedonia tɩŋgbaŋ a keŋ wo, die yalla jadieke nɩŋ mana n yaalala a keŋ a yɩ mɩŋ. Die n kana ka mugisi nɩ wo, die gbaŋ gbaŋ n kaaŋ mugisi nɩ yaa gamma.
47011010	Wusie maŋ bala naa Masia saaŋ ma, dɩ vuoŋ wori Akaya tɩŋgbaŋ lʊga mana a baaŋ bɩagɩ balɩ dɩ n vaa n kuuliku gie dɩ n tuone jaaŋ a nyɩŋ ba jigiŋ wɩa.
47011011	Dɩ ka sɩɩ sɩba dɩ n ka cho nɩ. Ŋmɩŋ gbaŋ gbaŋ sɩba n chone nɩ dene.
47011012	N nan dɩ yie naa, amʊ banɩŋ tʊntʊntɩba mi kaaŋ ye sieŋ a kuule dɩ ba gbaŋ ba yiwo Yisa tʊntʊntɩba sɩba tɩ gbaŋ tɩ tʊmma die wo.
47011013	Banɩŋ tʊntʊntɩba mi yiwo gɩgaantɩba, ta chɩba ŋmɩnchɩbɩsɩ ba tʊʊmaha ma ta nagɩ ba gbaŋ a bɩrɩŋ sɩba Masia tʊntʊntɩŋ.
47011014	Ba tʊma die wo, nɩ da vaa ka yi nɩ mamachi, dama die gbaŋ Sitaani dɩ mɩa ta naga ʊ gbaŋ a bɩrɩma sɩba chaanɩŋ malaka.
47011015	Die wɩa dɩɩ yi wʊnɩŋ Sitaani tʊntʊntɩŋ dɩ gaama vuosi dɩ ba yiwo Ŋmɩŋ tʊntʊntɩŋ diekemba dɩ dagɩnana vuosi dɩ ba dɩa Ŋmɩŋ sieŋ, nɩ da vaa a yi nɩ mamachi. Ŋmɩŋ nan keŋ datɩ ba tɩba sɩba ba tʊʊma dɩ mʊna dene.
47011016	N bɩ balɩ nɩ mɩŋ: Vuoŋ daa yilime dɩ n yiwo gaamʊ, ama dɩɩ yi nɩ yile dɩ n yiwo gaamʊ, nɩ tuo mɩŋ sɩba nɩ baaŋ tuo gaamʊ dene wo amʊ n nan bɩagɩ a kuuli bɩta.
47011017	Wudieke n yaalala dɩ n balɩ nɩ naa ka yi tɩ Yɔmʊtieŋ wʊbalɩka. Manɩŋ n balɩnana n gbaŋ gbaŋ wʊbalɩka, n seŋ bala sɩba gaamʊ.
47011018	Ama vuosi pam dɩ kuulinene yaa gamma wudieke ba bɩagɩna yi ba yine vuota wɩa, n gbaŋ n nan bɩagɩ kuuli.
47011019	Nɩ yile dɩ nɩ yaa wa yɩaŋ, ta die wɩa nɩ yaa wa suguru ta wʊmma yɩa gaantɩŋ aŋaŋ sʊgɩfɩalɩŋ.
47011020	Nɩ vasa vuosi dɩ pɔgɩlɩna nɩ sɩba yɔŋɩsɩ, ta nyɩra nɩ ta bɩ gbata nɩ. Ta daansa nɩ yɔrɩ ta bɩ fala nɩ.
47011021	Die tɩ kana ka yi nɩ naa wɩa nɩ yile dɩ die tɩ wo hagɩrɩŋ yaa? Ama dɩɩ yi vuoŋ dɩ yaa sikimiŋ ta nan bɩagɩ a kuuli, n gbaŋ n nan bɩagɩ a kuuli. N seŋ bala sɩba gaamʊ.
47011022	Dɩɩ yi gɩgaantɩba dɩ wasa ba gbaŋ Hiiburu vuosi, n gbaŋ n yiwo Hiiburu vuoŋ. Ta dɩɩ yi ba wasa ba gbaŋ Izara vuosi, n gbaŋ n yiwo Izara vuoŋ. Ta dɩ bɩ yi ba yi Abarahami haagɩsɩ, n gbaŋ n yiwo ba wʊnyɩ.
47011023	Dɩɩ yi ba wasa ba gbaŋ Masia tʊntʊntɩŋ, manɩŋ n tɩaŋ ba mɩŋ, dama n tʊŋ a yɩ Masia pam a tɩaŋ ba. N faasɩ a tʊŋ mɩŋ pam, ta die ba naga mɩŋ a yie dansarɩka ma bʊ wo nʊaŋ. Ta die ba tɩba mɩŋ aŋaŋ kpaasɩŋ pam ta die saŋŋa pam die maŋ ye daŋŋa ta gbigi kuŋ. Lele n wa bala sɩba gaamʊ.
47011024	Bʊnʊ die n gbaŋ gbaŋ n vuosi die dɩ tɩbɩ mɩŋ aŋaŋ kpaasɩŋ nʊaŋ baŋɩsɩ-taa aŋaŋ awayɩ.
47011025	Romi vuosisi dɩaŋ die dɩ nɩgɩ mɩŋ aŋaŋ daaŋ die jigiŋ bʊtaa, ta saŋŋa kaanɩ die n dataasɩ die dɩ taa mɩŋ aŋaŋ tana. Ta die haarɩsɩ die dɩ ŋmabɩ a chʊʊsɩ ta bubi aŋaŋ mɩŋ nyaaŋ ma bʊtaa, ta saŋŋa kaanɩ ŋmɩntʊasɩ aŋaŋ yuŋ die maŋ bie dakʊʊlɩŋ sikpeŋ mʊgɩkpɩɩrɩ ma.
47011026	Die n ŋaana dɩa wa, die n bie wo mʊga daanpɔyɩ ma aŋaŋ gbɩgbatɩrɩŋ daanpɔyɩ ma aŋaŋ n gbaŋ gbaŋ n vuosi jigiŋ. Ta die bɩ bie daanpɔyɩ ma tɩŋgbaŋ gaasɩ vuosi jigiŋ, aŋaŋ tɩgɩkpɩɩma ma aŋaŋ haagɩŋ ma aŋaŋ mʊgɩkpɩɩma ma, aŋaŋ vuodiekemba dɩ gaanana vuosi dɩ ba yiwo Masia dɩdɩɩsɩrɩŋ jigiŋ.
47011027	N seŋ tʊŋ mɩŋ aŋaŋ nɩŋŋmɩna ta dii wahala, ta ka gʊʊra saŋŋa a taŋ, ta die beri saŋŋa a taŋ aŋaŋ kɔŋ aŋaŋ nyanyuule ta beri saŋŋa a taŋ ta ka die nyindiike, ta watɩ dɩ yige mɩŋ saŋŋa ataŋ ta maŋ wo garɩŋ.
47011028	A bɩ gʊtɩ, saŋŋa mana dɩ ŋaaŋ mugise mɩŋ mɩŋ yaa gamma Masia dɩdɩɩsɩrɩba mana ma.
47011029	Dɩɩ yi vuoŋ yada dɩ ka dala, n sʊŋ ŋaaŋ chʊʊsɩ mɩŋ, ta dɩɩ yi ba gaaŋ vuoŋ ʊ yi bɩaŋ, n ŋaaŋ yaa wa sʊgɩchʊʊsɩŋ.
47011030	Dɩɩ yi maŋ baa n kuuli, n nan kuuli yaa gamma n wabɩna dene.
47011031	Tɩ Yɔmʊtieŋ Yisa Chɔɔŋ Ŋmɩŋ, vuodieke dɩ mʊna aŋaŋ bɩrɩŋ yaa gamma haahuu wo, wʊnɩŋ ʊ sɩba dɩ n bala wusie.
47011032	Die n yene bie Damasikusi ma wa, naaŋ Aritasi saŋka mi wo, die tɩka jakʊʊŋ die yaala ʊ yigi mɩŋ mɩŋ, ta die vaa gbɩgbarɩtɩŋ dɩ gbarɩ tɩka gaamɩŋ sanʊaha.
47011033	Ama die n zʊalɩŋ die dɩ nagɩ mɩŋ a yi kparɩŋ ma a nagɩ mɩŋ a daagɩ toli dieke dɩ benne tɩŋgbaŋka gaamɩŋ ma a sʊʊŋ zieŋ tɩŋgbaŋ, maŋ chɩgɩ nyɩŋ daa wa nuusi me.
47012001	N mʊ dɩ n kuulime mɩŋ, ama ka wo nyʊarɩ nɩŋ. Ama lele n wa yaala n balɩ mɩŋ yaa gamma wudiekemba tɩ Yɔmʊtieŋ dɩ yuorine a dagɩ mɩŋ saŋŋa dieke n kana ka gʊʊra ta daansa wa.
47012002	N sɩba Masia dɩdɩɩsɩrʊ wʊnyɩ Ŋmɩŋ die dɩ nagɩna wa a jʊalɩ arɩzanna ma gbaŋ gbaŋ bɩna baŋ aŋaŋ anɩɩsa dɩ tɩanna wa. N ka sɩba dɩ die ka seŋ yi yaa die ka yiwo daansa, Ŋmɩŋ nyɩɩna ma sɩbɩna.
47012003	Sɩba n wone a bala wa, Ŋmɩŋ nyɩɩna ma sɩbɩna dɩ daa wa gie die bie wo ʊ nyɩŋgbanɩŋ ma saŋka mi yaa die ʊ ka jʊalɩ aŋaŋ ʊ nyɩŋgbanɩŋ.
47012004	Die ʊ jʊalɩ a ga paradasi, ta die ʊ wʊŋ wudiekemba ʊ kaaŋ bɩagɩ a balɩ vuoŋ, dama Ŋmɩŋ kaaŋ saagɩ aŋ ʊ balɩ.
47012005	Die wɩa n nan kuuli yaa gamma daa wa gie ma, ama n kaaŋ kuuli yaa gamma n gbaŋ gbaŋ n ma, ntaala n wabɩŋ wɩa.
47012006	Dɩɩ yi maŋ yaala n kuuli ama n kaaŋ dɩ sɩ sɩba gaamʊ, dama n nan dɩ bala wusie; ama n kaaŋ wɔŋ kuuli. Manɩŋ n ka yaala vuoŋ bɩrɩ mɩŋ a tɩaŋ n bɩrɩŋ dɩ mʊna die. N yaala ba daansɩma n beriŋ dɩ sɩna die, ta wʊmma n balala dene, ta ka kʊaŋ chaaŋ ba sɩmma n yine vuodieke.
47012007	Ama die Ŋmɩŋ die dɩ kana ka yaala dɩ n kuuli yaa gamma mamachi wʊkpɩɩŋ dieke n yene wo wɩa, die Ŋmɩŋ dɩ vaa maŋ ye mugisiŋ a nyɩŋ Sitaani jigiŋ. Kanɩŋ mugisiku mi dɩ yʊagɩ mɩŋ sɩba haŋgɔɔŋ dɩ ŋaana tɔbɩ vuoke.
47012008	Die maŋ jʊʊsɩ tɩ Yɔmʊtieŋ bʊtaa dɩ ʊ vʊarɩ kanɩŋ mugisiku a nyɩŋ n jigiŋ.
47012009	Ama die ʊ yiŋŋi balɩ mɩŋ dɩ, “N suŋŋiŋ nyɩɩna ma nan mɔgɩsɩ fʊ kanɩŋ mugisiku mi, dama vuodieke dɩ wone ʊ gbaŋ gbaŋ ʊ hagɩrɩŋ, nan seŋ ye n hagɩrɩŋ.” Die wɩa n nan faasɩ kuuli yaa gamma n wabɩtɩ ma aŋaŋ sʊgɩfɩalɩŋ, amʊ Masia hagɩrɩŋ nan keŋ n ma.
47012010	Die wɩa n yaa wa sʊgɩfɩalɩŋ dɩɩ yi maŋ keŋ wabɩgɩ, yaa ta vuosi dɩ bɩ zɩa mɩŋ, yaa maŋ keŋ die wahala, yaa maŋ keŋ bie mugisiŋ me, yaa ta yese wɩa Masia wɩa, dama maŋ keŋ wo n gbaŋ gbaŋ n hagɩrɩŋ, saŋka mi maŋ yese Masia hagɩrɩŋ.
47012011	Nɩ vana maŋ bala sɩba gaamʊ, dama nɩnɩŋ nɩ tɩnna mʊ nɩ bɩrɩma mɩŋ. Dɩɩ yi maŋ ka yi vuoŋ, ama vuodiekemba dɩ gaanana vuosi dɩ ba yiwo Masia tʊntʊntɩba ka tɩaŋ mɩŋ jaaŋ mana ma.
47012012	Die n benne nɩ jigiri ta tʊma mamachi tʊnkpɩɩma aŋaŋ dagɩtɩ, ta dii suguru saŋŋa mana wa, die dagɩya mɩŋ dɩ n yiwo Masia tʊntʊntʊ.
47012013	Lalɩa Masia dɩdɩɩsɩrɩŋ banɩŋ ba dɩ tɩaŋ nɩ? Manɩŋ n kana ka pɩasɩ nɩ dɩ nɩ suŋŋi mɩŋ wo, kanɩŋ ka vana ba tɩaŋ nɩ? Dɩɩ yi die dɩ vaa maŋ yi chʊʊsɩ, nɩ nagɩ n taalɩ a chaa mɩŋ.
47012014	Bʊtaa ma wʊnna maŋ kieŋ dɩ n kaagɩ nɩ, ama n ka kieŋ ta yaala jaaŋ nɩ jigiŋ, dɩ yiwo nɩnɩŋ maŋ yaala ama daa nɩ ligire. Daa ballɩ yallɩnana nyinti a yɩa ba tieliŋ, ama dɩ yiwo ba tielibe yallɩnana nyinti a yɩa ba. Nɩnɩŋ nɩ yine n ballɩ.
47012015	Die wɩa n yaa sʊgɩfɩalɩŋ dɩ n nagɩ jadieke mana n yalla a yɩ nɩ halɩ n gbaŋ gbaŋ. N faasɩna cho nɩ wɩa, die wɩa nɩ cho mɩŋ bɩta?
47012016	Dɩ yiwo wusie dɩ die n ka mugisi nɩ dɩ nɩ yɩ mɩŋ jaaŋ, ama nɩ bataŋ nan dɩ bala dɩ die n gaaŋ nɩ mɩŋ ta gbatɩ nɩ. Lalɩa die maŋ gbatɩ nɩ?
47012017	Die vuodiekemba n tʊnna nɩ jigiri, wʊnyɩ die nyɩrɩ nɩ mɩŋ?
47012018	Die n jʊʊsɩ wa Tatusi dɩ ʊ keŋ nɩ jigiŋ, ta die vaa tɩ nɩmballɩ wʊnyɩ dɩ dɩ wa a keŋ nɩ jigiŋ. Tatusi ye a nyɩrɩ nɩ mɩŋ? Tɩnɩŋ tɩ wo die sʊŋanyile. N tʊnnana aŋaŋ sʊŋanyile dieke wo, die gbaŋ gbaŋ sʊŋanyile ʊ yallɩ. Sie dieke n dɩna wa, ka gbaŋ gbaŋ ʊ gbaŋ ʊ dɩ.
47012019	Nɩ yile dɩ saŋŋa mana dɩ tɩ bala a gbata tɩ gbaŋ wɩa ma nɩ jigiŋ mɩŋ? Aayɩ. Tɩ bie wo Ŋmɩŋ nɩŋŋa ta bala wudieke Masia dɩ yaalala. Tɩ nɩmballɩ choti, tɩ yaala tɩ suŋŋi nɩ mɩŋ aŋ nɩ mɩŋŋɩ dɩa Ŋmɩŋ sieku, die wɩa tɩ bala naa.
47012020	N sɩkpaaŋ nɩga nɩ wɩa dɩ maŋ keŋ keŋ n nan keŋ haarɩ nɩ ta nɩ tarɩgɩya mɩŋ ta sɩɩ sɩba n tɩnna a yaala nɩ bemme dene wo, ta nɩ dɩaŋ nɩ nan ye ta n gbaŋ n tarɩgɩya mɩŋ ta ka sɩɩ sɩba nɩnɩŋ nɩ tɩnna yaala n bemme dene wo. N sɩkpaaŋ nɩga mɩŋ dɩ n nan keŋ ye nɩ ta waagɩŋ, aŋaŋ sʊgɩbɩaŋ, aŋaŋ sɩnyɩɩrɩŋ yɔrɩ yɔrɩ aŋaŋ halɩ aŋaŋ taŋ chʊʊsɩŋ aŋaŋ kʊagaarɩŋ aŋaŋ kalinbaani aŋaŋ watɩ yɔrɩ yɔrɩ bie nɩ sʊnsʊŋ.
47012021	N sɩkpaaŋ nɩga mɩŋ dɩ Ŋmɩŋ nan vaa n dii viivi maŋ keŋ kaagɩ nɩ bɩbra. Dɩ nan dɩ sɩɩ sɩba n kʊmma dama dɩɩ yi nɩ jusu dɩ ye ka vaa nɩ tʊmbɩatɩtɩ die nɩ wone a yie wo. Nɩ ye yiye dɩgɩntɩ tʊʊma sɩba daakpana aŋaŋ hɔgʊkpana ta ka chɩga viivi.
47013001	N nan keŋ a kaagɩ nɩ n bʊtaa ma. Dɩɩ yi nɩ balɩ dɩ vuoŋ yiwo taalɩ sɩba dɩ maagɩna Ŋmɩŋ gbaŋkʊ sʊŋ dene wo dɩ, “Sie daansɩa vuosi bale yaa bataa balɩ a chʊʊsɩ wa.”
47013002	Die n kenne nɩ jigiri bule wo ma die n wɔŋ kpaaŋ nɩnɩŋ vuodiekemba dɩ wone a yi bɩabʊ aŋaŋ nɩ chanchaalɩŋ mana mɩŋ. N yaala n bɩ kpaaŋ nɩ n wone nɩ jigiri dɩ, maŋ keŋ yiŋŋi keŋ n nan datɩ vuodiekemba die dɩ yine bɩabʊ tɩba.
47013003	Die nan dagɩ dɩ Masia vana maŋ bala. Ʊ ka yi wabʊ nɩ sʊnsʊŋ, ʊ yaa hagɩrɩŋ nɩ jigiŋ mɩŋ.
47013004	Die ʊ nagɩ wa ʊ hagɩrɩbʊ a dʊaŋ lʊgɩŋ ta vaa ba kpaasɩ wa dagarɩkʊ ma. Lele nɩŋ, Ŋmɩŋ hagɩrɩŋ wɩa ʊ bie ʊ mɩsɩ ma. Tɩnɩŋ vuodiekemba dɩ lagɩŋna a bie ʊ ma wa wo hagɩrɩŋ sɩba Masia die dɩ wone hagɩrɩŋ dene, ama tɩ nan dɩ beri Ŋmɩŋ hagɩrɩŋ wɩa sɩba Masia dɩ benne dene wo aŋ nɩ ye.
47013005	Nɩ daansɩ nɩ gbaŋ gbaŋ beriŋ ta ye dɩ nɩ seŋ yi Yisa Masia yada yaa nɩ ka yi wo; dɩ yiwo talasɩ dɩ nɩ daansɩma nɩ gbaŋ beriŋ dɩ sɩna dene. Nɩ ka sɩba a baarɩ dɩ Yisa Masia bie nɩ ma? Ʊ seŋ bie nɩ ma, dama dɩɩ yi ta ʊ ka bie nɩ ma, die nɩŋ nɩ ka yi ʊ vuosi wusie.
47013006	N yaa tama dɩ nɩ nan dɩ sɩba a baarɩ dɩ manɩŋ nɩŋ n yiwo ʊ vuoŋ aŋaŋ wusie.
47013007	Tɩ jʊʊsa Ŋmɩŋ dɩ nɩ daa keŋ yi bɩaŋ. Tɩ ka jʊʊsa naa dɩ vuosi ye dɩ tɩ yiwo wusie vuosi mɩŋ; aŋaŋ vuosi bataŋ dɩ yilinene dɩ tɩ ka mɩŋŋɩ a tʊŋ Masia tʊʊmaha mana yɔrɩ, ama tɩ jʊʊsa Ŋmɩŋ mɩŋ dɩ nɩ tʊma tʊnvɩɩna,
47013008	Dama tɩ kaaŋ bɩagɩ yi wɩɩŋ a chʊʊsɩ wusieke, ama tɩ zie wusieke kʊaŋ mɩŋ.
47013009	Dɩɩ yi tɩ sɩɩ sɩba wabɩtɩ ta nɩ hagɩrɩŋ tɩ ŋaaŋ yaa sʊgɩfɩalɩŋ mɩŋ. Die wɩa tɩ Ŋmɩŋ jʊʊsɩŋ yiwo dɩ nɩ yi vuovɩɩna a kpatɩ.
47013010	Die wɩa, maŋ maaga nɩ gbaŋkʊ gie n wone nɩ jigiri amʊ maŋ keŋ keŋ a tʊgɩ nɩ jigiŋ, dɩ kaaŋ bɩ yi nɩŋŋmɩna dɩ n datɩ nɩ tɩbɩŋ ta dagɩ nɩ n yiko. Tɩ Yɔmʊtieŋ yɩ mɩŋ yikoke mɩŋ dɩ n suŋŋi nɩ aŋ nɩ mɩŋŋɩ ʊ sieŋ daa n chʊʊsɩ nɩ.
47013011	N nɩmballɩ wudieke dɩ tɩalɩna yiwo n taaŋ nɩ mɩŋ. Nɩ kpaŋŋɩ nɩ gbaŋ ta yi vuovɩɩna a kpatɩ, ta tuo n kpaaŋkʊ, ta yallɩma nʊabalɩmɩŋ, ta bemme aŋaŋ sʊgɩfɩalɩŋ aŋaŋ taŋ. Ta Ŋmɩŋ vuodieke dɩ chone tɩ ta yɩa tɩ sʊgɩdʊagɩkʊ nan dɩ beri aŋaŋ nɩ.
47013012	Nɩ waasɩ taŋ vɩɩnɩŋ vɩɩnɩŋ.
47013013	Ŋmɩŋ vuosi mana dɩ benne giena wa waasa nɩ.
47013014	Tɩ Yɔmʊtieŋ Yisa Masia suŋŋiŋ, aŋaŋ Ŋmɩŋ choti, aŋaŋ Halɩkasɩka nʊabalɩmɩŋ bemme aŋaŋ nɩ mana.
48001001	Gbaŋkʊ gie nyɩŋ wa manɩŋ Pɔɔli, vuodieke dɩ yine Yisa Masia tʊntʊntʊ jigiŋ. Daa vuota die yine mɩŋ Masia tʊntʊntʊ, daa vuota tʊnna mɩŋ, ama tɩ Chɔɔŋ Ŋmɩŋ aŋaŋ Yisa Masia vuodieke die ʊ sʊgɩrɩna a nyɩŋ kumbu me wo die tʊnna mɩŋ.
48001002	Manɩŋ Pɔɔli aŋaŋ tɩ nɩmballɩ diekemba dɩ benne giena mana waasa Masia dɩdɩsɩɩrɩba dɩ benne Galasia ma.
48001003	Tɩ Chɔɔŋ Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ ta yɩ nɩ sʊgɩfɩalɩŋ.
48001004	Yisa Masia yine vuodieke die dɩ saagɩna tɩ Chɔɔŋ Ŋmɩŋ nʊaŋ ta kpi tɩ tʊntʊmbɩatɩ wɩa, dɩ ʊ gbatɩ tɩ a nyɩŋ tɩŋgbaŋka gie bɩaŋ yɔŋɩsɩ ma.
48001005	Wʊnɩŋ Ŋmɩŋ nyɩɩna ma mʊna bɩrɩŋ yaa gamma haahuu. Wusie.
48001006	Nɩ wɩa yi mɩŋ mɩŋ mamachi pam aŋaŋ nɩ kana ka yʊasɩya ta vaa Ŋmɩŋ vuodieke dɩ wana nɩ Masia zɔɔlɩnchɩgɩla wɩa wa ta ga dɩɩ wʊbalɩgaakʊ.
48001007	Vuosi bataŋ bene a mɩa dɩ ba tarɩgɩ Masia wʊvɩɩnaha ta chɔrɩma nɩ, ama wusie wʊbalɩkɩgaaŋ bɩ wori.
48001008	Ama dɩɩ yi n gbaŋ gbaŋ yaa Ŋmɩŋ malaka dɩ keŋ mʊʊlɩ wʊbalɩvɩɩŋ gaasɩ a yɩ nɩ ta a ka yi die tɩ mʊʊlɩna wudiekemba a yɩ nɩ wa, Ŋmɩŋ nan seŋ chʊʊsɩ dɩ tieŋ.
48001009	Tɩ wɔŋ balɩ nɩ mɩŋ, ta maŋ bɩ baaŋ n balɩ nɩ bɩbra; dɩɩ yi vuoŋ dɩ mʊʊlɩ wʊbalɩkɩ gaasɩ a yɩ nɩ ta a bie a tʊaŋ a nyɩŋ die nɩ wolinne a tuo wudiekemba ba, Ŋmɩŋ nan seŋ chʊʊsɩ wa.
48001010	N ka mɩa dɩ n tuo bɩrɩŋ a nyɩŋ vuota jigiŋ, ama Ŋmɩŋ bɩrɩŋ maŋ yaala, dama maŋ tɩŋ bɩ yaala vuota bɩrɩŋ, n tɩŋ kaaŋ yi Masia yɔmʊ.
48001011	N nɩmballɩ, n yaala nɩ sɩmma dɩ wʊvɩɩna diekemba n mʊʊlɩnana a yɩa nɩ naa ka nyɩŋ wa vuota jigiŋ.
48001012	N ka tuohe a nyɩŋ wa vuota jigiŋ, yaa dɩ yiwo vuoŋ dagɩna mɩŋ ama dɩ yiwo Yisa Masia gbaŋ gbaŋ yuorinehe a dagɩ mɩŋ.
48001013	Nɩ wɔŋ wʊŋ mɩŋ die n tʊʊma dɩ sɩna die saŋŋa dieke die n dɩna Juu vuosi jɩaŋkʊ, die n mugise Masia dɩdɩɩsɩrɩŋ pam, ta die mɩa dɩ n chʊʊsɩ ba ta ka chɩgɩ ba zɔɔlɩŋ.
48001014	Tɩnɩŋ Juu vuosi jɩamɩŋ sieŋ me, die n tɩaŋ n chanchaalɩba pam, ta die nagɩ n sʊŋ mana a yi wo tɩ chɔɔŋkʊʊlɩba chʊaraha ma.
48001015	Ama Ŋmɩŋ die dɩ chɩgɩna mɩŋ zɔɔlɩŋ ta vʊarɩ mɩŋ ta ba ye mɩɩrɩ mɩŋ wa, dɩ wa mɩŋ dɩ keŋ tʊmma a yɩma wa. Ta die saŋ,
48001016	ta nagɩ ʊ Bʊa wa a dagɩ mɩŋ, amʊ n nan mʊʊlɩ wʊvɩɩnaha a yɩ buurigaasɩsɩ. Saŋka mi die n ka ga vuoŋ jigiŋ dɩ ʊ kpaaŋ mɩŋ.
48001017	Die n ka bɩ ga Jerusalemi dɩ n ye vuodiekemba dɩ wolinne a yi Masia tʊntʊntɩba n ma wa, ama die n woliŋ ga wa Arabia tɩŋgbaŋ ma ta wa viiri keŋ Damasikusi tɩŋ ma.
48001018	Die ka bɩna ataa kʊaŋ chaaŋ die maŋ yiŋŋi ga Jerusalemi a ga waasɩ Piita, ta die bie ʊ jigiŋ daraa baŋ aŋaŋ anʊ nyɩɩna ma.
48001019	Die n ka ye Masia tʊntʊntɩba wʊnyɩ mana a gʊtɩ Piita ma ntaala Jemisi tɩ Yɔmʊtieŋ nɩmbʊa wa.
48001020	Ŋmɩŋ gbaŋ sɩba dɩ wudieke n maagɩna yiwo wusie ta ŋmɩnchɩbɩsɩ dɩ wo ka ma.
48001021	Ka kʊaŋ chaaŋ die maŋ ga Siria aŋaŋ Silisia tɩŋgbaŋɩsɩ ma.
48001022	Saŋka mi Yisa dɩdɩɩsɩrɩba die dɩ benne Judia ma wa die ka sɩba mɩŋ.
48001023	Wudieke die ba sɩbɩna yine wudieke ba chanchaalɩba dɩ balala dɩ, “Daa dieke die dɩ mugisinene tɩ gbaŋ yaa wa wʊvɩɩŋ dieke die ʊ yaala ʊ chʊʊsɩ wa ta mʊʊla yɩa vuosi.”
48001024	Die wɩa ba bɩra Ŋmɩŋ n wɩa.
48002001	Ka bɩna baŋ aŋaŋ anɩɩsa kʊaŋ chaaŋ die manɩŋ aŋaŋ Banabasi die dɩ yiŋŋi ga Jerusalemi, ta die nagɩ Tatusi a gʊtɩ.
48002002	Die n gaya mɩŋ dama Ŋmɩŋ die yuorine a dagɩ mɩŋ dɩ n gamma. Mi die maŋ lagɩsɩ ba nɩŋŋandɩɩsɩrɩba nyɩɩna ma, a balɩ ba n mʊʊlɩna wʊvɩɩnaha dene a yɩa vuodiekemba dɩ kana ka yi Juu vuosi. Die n ka yaala tʊŋ dieke n tʊnna aŋaŋ tʊŋ dieke dɩ tɩalɩna keŋ yi yɔrɩ.
48002003	N chanchaaŋ Tatusi die yiwo Giriiki vuoŋ ama vuoŋ die ka mugisi wo dɩ ʊ gobi ʊ kɔlɩ.
48002004	Ama vuodiekemba dɩ chɩbɩnana ŋmɩnchɩbɩsɩ dɩ ba gbaŋ ba yiwo Masia dɩdɩɩsɩrɩba nɩŋ, tɩŋ yaala Tatusi yime die. Banɩŋ vuosi mi die lɔbɩrɩ a bie wo tɩ sʊŋ, dɩ ba ye tɩ sɩna tɩ gbaŋ dene tɩ taasɩna aŋaŋ Yisa Masia wa. Ba yaala tɩ yiwo Mosisi mɩraha yɔŋɩsɩ.
48002005	Ama die tɩ yaala tɩ pɔgɩlɩ wʊvɩɩnaha aŋaŋ ka wusie sieŋ a yɩ nɩ wɩa, die tɩ ka saagɩ a yɩ ba bɩta gbaŋ.
48002006	Ama vuodiekemba nɩŋ ba wasɩna ba nyɩŋkʊraha nɩŋ (ba yiwo vuokpɩɩma yaa ba ka yi, dɩ ka yi talasɩ n jigiŋ, dama Ŋmɩŋ ka daansa vuosi nine ta die sarɩya); banɩŋ vuodiekemba ba wasɩnana vuokpɩɩmaha die ka yɩ mɩŋ dagɩhaalɩŋ.
48002007	Ama die ba yeye mɩŋ dɩ Ŋmɩŋ vʊarɩna mɩŋ dɩ n mʊʊlɩma wʊvɩɩnaha a yɩma vuodiekemba dɩ kana ka yi Juu vuosisi, sɩba ʊ vʊarɩna Piita dɩ ʊ mʊʊlɩma wʊvɩɩnaha a yɩma Juu vuosisi.
48002008	Dama Ŋmɩŋ hagɩrɩŋ wɩa, Piita die dɩ yi tʊntʊntʊ a yɩ Juu vuosisi dene, die gbaŋ gbaŋ maŋ yi tʊntʊntʊ a yɩ vuodiekemba dɩ kana ka yi Juu vuosisi.
48002009	Jemisi aŋaŋ Piita aŋaŋ Jɔɔn, vuodiekemba ba wasɩnana nɩŋŋandɩɩsɩrɩba wa, ama ba gbaŋ die sɩba a baarɩ Ŋmɩŋ yɩna mɩŋ tʊʊmaha gie dɩ n tʊŋ, die wɩa manɩŋ aŋaŋ Banabasi aŋaŋ banɩŋ die dɩ waasɩ taŋ ta yigi taŋ nuusi me, naa die bala ka dagɩ dɩ tɩ yaa nʊabalɩmɩŋ aŋaŋ taŋ. Die tɩ mana dɩ saagɩ dɩ manɩŋ aŋaŋ Banabasi mʊʊlɩma wʊvɩɩnaha a yɩma vuodiekemba dɩ kana ka yi Juu vuosi, ta banɩŋ ba mʊʊlɩma a yɩma Juu vuosisi.
48002010	Wudieke nyɩɩna ma ba bala tɩ yime yiwo naa, dɩ tɩ tɩɩnsɩma zɔɔlɩntielibe dɩ benne ba chaakʊ wɩa. Kanɩŋ wɩɩrɩ mi seŋ yiwo wudieke die n yaala n yi.
48002011	Die Piita dɩ kenne Antiyoku ma wa, die n balɩ yuori wo ʊ nine me, dama die ʊ ka yi wudieke dɩ mʊna.
48002012	Dama Jemisi die tʊŋ wa Juu vuosi bataŋ Antiyoku tɩŋ ma, die ba yene ka keŋ wo, Piita aŋaŋ vuodiekemba dɩ kana ka yi Juu vuosisi die lagɩsa die mɩŋ, ama die ba kenne wo, ʊ ka bɩ saagɩ dɩ ʊ dii aŋaŋ ba, dama die ʊ chɩga vuodiekemba dɩ yine kɔla gobiŋ yada wa mɩŋ.
48002013	Die wɩa, Juu vuosisi diekemba die dɩ benne aŋaŋ ba wa dɩaŋ dɩ piili a chɩga ŋmaamɩŋ, ta dɩ Piita dɩ yine wudieke, ta Banabasi gbaŋ die dɩ taarɩ a dɩ ba.
48002014	Die n yene dɩ ba ka mɩŋŋɩ dɩ wʊvɩɩnaha sieku wo, die maŋ balɩ a yɩ Piita ba mana nine me dɩ, “Fʊnɩŋ yiwo Juu vuoŋ, ama fʊ beriŋ dɩ sɩɩ sɩba vuodieke dɩ kana ka yi Juu vuoŋ, ta bɩa fʊ mugise vuodiekemba dɩ kana ka yi Juu vuosisi dɩ ba bemme sɩba Juu vuosisi?”
48002015	Tɩnɩŋ ba mɩɩrɩ tɩ mɩŋ ta tɩ yi Juu vuosi ta ka sɩɩ sɩba vuodiekemba dɩ kana ka yi Juu vuosisi ta Juu vuosi dɩ wasa tʊntʊmbɩatɩ tielibe wo.
48002016	Ama tɩ sɩba a baarɩ sie vuoŋ yi Yisa Masia yada, die nan yi aŋ Ŋmɩŋ vaa ʊ yi vuovɩɩnʊ ʊ jigiŋ, daa tɩ yinene wudieke Mosisi mɩraha dɩ dagɩna tɩ dɩ tɩ yime wo; die wɩa, tɩ gbaŋ yiwo Yisa Masia yada dɩ Ŋmɩŋ vaa aŋ tɩ yiwo vuovɩɩna ʊ jigiŋ, yadaka wɩa, ama daa tɩ yinene mɩraha dɩ dagɩna wudieke. Dama Ŋmɩŋ kaaŋ vaa aŋ vuoŋ yi vuovɩɩnʊ ʊ jigiŋ ʊ yinene wudieke mɩraha dɩ dagɩna wa wɩa.
48002017	Dɩɩ yi tɩ mɩa aŋaŋ nɩŋŋmɩna dene dɩ Ŋmɩŋ vaa aŋ tɩ yi vuovɩɩna ʊ jigiŋ Masia wɩa, ama ta Juu vuosi dɩ bala dɩ tɩ yiwo vuobɩatɩ sɩba vuodiekemba dɩ kana ka yi Juu vuosisi naa, naa dagɩya mɩŋ dɩ Masia vana tɩ yi tʊntʊmbɩatɩ tieliŋ? Aayɩ dɩ ka daga dene.
48002018	N nan dɩ yie bɩaŋ dɩɩ yi maŋ bɩ saagɩ dɩ vuoŋ nan yi vuovɩɩnʊ Ŋmɩŋ jigiŋ dɩɩ yi ʊ dɩ Mosisi mɩraha, ta chʊʊsa wudieke die n wolinne a dagɩ wa.
48002019	Ama yaa gamma mɩraha wɩa nɩŋ, ka sɩɩ sɩba n kpiye ka jigiŋ mɩŋ, dɩ n yallɩma miivoli Ŋmɩŋ jigiŋ.
48002020	Ka sɩɩ sɩba die ba lagɩŋ a kpaasɩ mɩŋ mɩŋ aŋaŋ Masia dagarɩkʊ ma maŋ kpi, ama Masia bie n ma maŋ yaa miivoli. Ta lele, miivoli dieke n yallɩna ta bie n nyɩŋgbanɩŋ ma naa, n yiwo Ŋmɩŋ Bʊa yada mɩŋ, die wɩa maŋ beri; wʊnɩŋ ʊ chone mɩŋ ta die zie n naŋ ma a kpi.
48002021	N kaaŋ zeti Ŋmɩŋ zɔɔlɩnchɩgɩlaha. Dɩɩ yi Ŋmɩŋ dɩ nan vaa vuoŋ yi vuovɩɩnʊ ʊ jigiŋ ʊ dɩna mɩraha wɩa, die nɩŋ Masia kumbu wo chɩaŋ.
48003001	Nɩnɩŋ Galasia vuosi, nɩ yiwo gaatɩŋ. Nɩnɩŋ vuodiekemba die mɩŋŋɩna sɩba Yisa Masia dagarɩkʊ ma kuŋ wɩa vɩɩnɩŋ vɩɩnɩŋ, mɩnɩa kenne a chɔɔrɩŋ nɩ?
48003002	Nɩ balɩ mɩŋ wɩɩrɩ gie: die nɩ dɩna mɩraha wɩa die nɩ tuo Ŋmɩŋ Halɩkasɩka yaa die nɩ wʊnna wʊvɩɩnaha ta yi yada wa wɩa?
48003003	Lalɩa nɩ yi gaantɩŋ dene! Die nɩ piili a dɩa Masia aŋaŋ Ŋmɩŋ Halɩkasɩka hagɩrɩŋ; bɩa wɩa nɩ wa yaala nɩ kpatɩ aŋaŋ nɩ gbaŋ gbaŋ nɩ hagɩrɩŋ?
48003004	Wahala diekemba nɩ dinene yaa gamma wʊvɩɩnaha gie yiwo yɔrɩ? Nɩ yaala nɩ vigi taaŋ mɩŋ?
48003005	N yaala n bɩ pɩasɩ nɩ mɩŋ, Ŋmɩŋ yɩ nɩ wa ʊ Halɩkasɩka ta tʊma mamachi wɩa nɩ jigiŋ nɩ mɩraha dɩɩsɩŋ wɩa yaa nɩ wʊnna wʊvɩɩnaha ta yi he yada wa wɩa?
48003006	Nɩ tɩɩnsɩma Abarahami wɩa, dɩ maagɩya Ŋmɩŋ gbaŋkʊ ma dɩ, “Abarahami die yiwo Ŋmɩŋ yada, ʊ yadaka wɩa wʊnɩŋ Ŋmɩŋ dɩ vaa ʊ yi vuovɩɩnʊ ʊ jigiŋ.”
48003007	Die wɩa nɩ mʊ nɩ sɩmma dɩ vuodiekemba dɩ yine Ŋmɩŋ yada senne yi Abarahami haagɩsɩ.
48003008	Ŋmɩŋ gbaŋkʊ die dɩ bala wudieke wo dagɩya dɩ wʊnɩŋ Ŋmɩŋ nan daansɩ baarɩ dɩ vuodiekemba dɩ kana ka yi Juu vuosi gbaŋ yiwo vuovɩɩna ʊ jigiŋ ba yine wa yada wɩa. Die wɩa die ʊ wolinne a balɩ a yɩ Abarahami wʊvɩɩnaha dɩ: “N nan daagɩ fʊ ma a yi alibarika a yɩ buuriŋ mana ma.”
48003009	Naa dagɩya dɩ vuodieke nɩŋ mana dɩ yalla yada nan gʊtɩ ye alibarika dieke Ŋmɩŋ dɩ nagɩna a yɩ Abarahami wa ʊ yine wo yada wa.
48003010	Vuodiekemba dɩ nagɩna ba sʊŋanyile mana a yi mɩraha ma ta yile dɩ ka nan gbatɩ ba a taaŋ wa, Ŋmɩŋ kaatɩ bie ba ma. Dama dɩ maagɩya Ŋmɩŋ gbaŋkʊ ma dɩ, “Vuodieke nɩŋ mana dɩ kana ka dɩa wudiekemba mana dɩ maagɩna Mosisi mɩraha gbaŋkʊ ma wa, Ŋmɩŋ kaatɩ bie ba ma.”
48003011	Naa mɩŋŋɩna a dagɩ dɩ daa mɩraha dɩɩsɩŋ vasɩnana vuoŋ dɩ yie vuovɩɩnʊ Ŋmɩŋ jigiŋ, dama dɩ maagɩya Ŋmɩŋ gbaŋkʊ sʊŋ dɩ, “Vuodieke nɩŋ mana dɩ yine Ŋmɩŋ yada ta Ŋmɩŋ dɩ vaa vuoke mi dɩ yi vuovɩɩnʊ ʊ jigiŋ ʊ yada wɩa, ʊ nan dɩ yallɩ miivoli wusie.”
48003012	Mɩraha dɩɩsɩŋ aŋaŋ yada yiile ka mʊ taŋ, dama dɩ maagɩya Ŋmɩŋ gbaŋkʊ ma dɩ, “Dɩɩ yi fʊ yaala miivoli yaa gamma fʊ mɩraha dɩɩsɩŋ wɩa, die nɩŋ dɩ mʊ fʊ dɩa mɩraha mana mana.”
48003013	Die tɩ bie wo Ŋmɩŋ kaatɩ ma, dama die tɩ ka mɩŋŋɩna dɩ mɩraha, ama Masia gbaŋ gbaŋ die tuo tɩ kuŋ a kpi, ta bie wo kaatɩka ma ta vʊarɩ tɩ a nyɩŋ ka ma, dama dɩ maagɩya Ŋmɩŋ gbaŋkʊ ma dɩ, “Vuodieke nɩŋ mana ba taaŋ wa guuŋ Ŋmɩŋ kaatɩ bie ʊ ma.”
48003014	Ŋmɩŋ die yaala ʊ daagɩ Yisa Masia ma ta vaa vuodiekemba dɩ kana ka yi Juu vuosisi dɩaŋ ye wʊvɩɩŋ dieke Ŋmɩŋ dɩ yɩna Abarahami nʊaŋ dɩ ʊ nan yi wa; dɩ tɩ yi yada, ta tuo Halɩkasɩka dieke Ŋmɩŋ die yɩna nʊaŋ dɩ ʊ nan yɩ tɩ wa.
48003015	N nɩmballɩ, nɩ vaa n nagɩ vuota aŋaŋ ʊ chanchaalɩŋ beriŋ a magɩsɩ aŋ nɩ mɩŋŋɩ sɩmma wudieke n balala chɩaŋ: dɩɩ yi vuosi bale dɩ saagɩ dɩ ba yi wɩɩŋ, ta maagɩ ba saara, ba wʊnyɩ kaaŋ bɩagɩ a zeti yaa a chʊsɩ saŋkʊ halɩ bɩta gbaŋ.
48003016	Ŋmɩŋ die dɩ yɩna Abarahami aŋaŋ ʊ haagɩŋ ʊ nʊarɩ, die ʊ ka baarɩ dɩ, “Fʊ haagɩsɩ”, ama die ʊ baarɩ dɩ, “Fʊ haagɩŋ” vuobalɩmɩŋ, vuodieke dɩ yine Masia wa.
48003017	Wudieke n balala wa yiwo naa, Ŋmɩŋ die zieŋ wo nʊaŋ aŋaŋ Abarahami ta die baarɩ dɩ ʊ nan yi wudieke ʊ yɩna nʊaŋ dɩ ʊ nan yiwo; ta mɩrɩ dieke dɩ kenne ka kʊaŋ chaaŋ bɩna kɔbɩsɩ-nɩɩsa aŋaŋ baŋɩsɩ-taa wa kaaŋ bɩagɩ a chʊʊsɩ wudieke Ŋmɩŋ dɩ ziene nʊarɩ ta yɩ nʊaŋ dɩ ʊ nan yiwo.
48003018	Dama dɩɩ yi Mosisi mɩraha dɩɩsɩŋ wɩa Ŋmɩŋ dɩ yɩ vuosi ʊ piini, die nɩŋ dɩ dagɩya dɩ ʊ tɩŋ kaaŋ yi vuoŋ ʊ piini ʊ nʊarɩ wɩa; ama ʊ nʊarɩ wɩa die ʊ yɩ Abarahami ʊ piinike.
48003019	Ta bɩa wɩa Ŋmɩŋ die dɩ yɩ ba mɩraha? Tʊntʊmbɩatɩ wɩa Ŋmɩŋ die dɩ yɩ vuota mɩraha a gʊtɩ ʊ nʊarɩ ma, ta die yaala mɩraha pɔgɩlɩ ba dee a ga tʊgɩ saŋŋa dieke Abarahami haagɩŋ vuodieke wʊnɩŋ Ŋmɩŋ die dɩ yɩ nʊaŋ a yɩ wa dɩ ʊ nan keŋ wo keŋ. Malakasi die nagɩna mɩraha a yi vuota nuusi me ta Mosisi die dɩ yi ka naazʊa.
48003020	Ama Ŋmɩŋ gbaŋ gbaŋ die yɩna Abarahami nʊarɩ, daa naazʊa die yɩna wa.
48003021	Naa dagɩya dɩ mɩraha waga mɩŋ aŋaŋ Ŋmɩŋ nʊa? Aayɩ, dɩ ka daga dene; ama dɩɩ yi Ŋmɩŋ die dɩ yi mɩrɩ dieke dɩ baaŋ bɩagɩ a yɩ vuota miivoli, ʊ tɩŋ nan baarɩ dɩ vuosi yiwo vuovɩɩna ʊ jigiŋ mɩraha dɩɩsɩŋ wɩa.
48003022	Dɩ maagɩya Ŋmɩŋ gbaŋkʊ ma dɩ vuoŋ mana dʊnɩaka gie me bie wo bɩaŋ dansarɩka ma mɩŋ, ama sie dieke nyɩɩna ma vuoŋ dɩ baaŋ daagɩ a tuo Ŋmɩŋ nʊarɩ yiwo ʊ yi Yisa Masia yada.
48003023	Mɩraha die dɩ pɔgɩlɩ tɩ sɩba tɩ bie wo dansarɩka ma a ga tʊgɩ saŋŋa dieke Ŋmɩŋ dɩ yuori yada yiile wɩa a dagɩ tɩ.
48003024	Die wɩa, mɩraha die sɩɩ sɩba tɩ Yɔmʊtieŋ ta die pɔgɩlɩ tɩ dee a ga tʊgɩ saŋŋa dieke Masia die dɩ kenne keŋ, dɩ tɩ yi wo yada aŋ Ŋmɩŋ vaa tɩ yi vuovɩɩna ʊ jigiŋ.
48003025	Ama lele nɩŋ tɩ yi Masia yada mɩŋ; die wɩa mɩraha ka bɩ yi tɩ Yɔmʊtieŋ.
48003026	Nɩ yine Masia yada wa vana nɩ mana dɩ bɩrɩŋ Ŋmɩŋ ballɩ.
48003027	Nɩnɩŋ vuodiekemba die ba sɩna nɩ Ŋmɩŋ nyaabʊ Masia saaŋ ma wa, nɩnɩŋ nɩ tuone ʊ gbaŋ gbaŋ beriŋ.
48003028	Die wɩa, puole bɩ wori vuodiekemba dɩ yine Juu vuosi aŋaŋ vuodiekemba dɩ kana ka yi Juu vuosi mi, ka bɩ wori vuodiekemba dɩ yine yɔŋɩsɩ aŋaŋ vuodiekemba dɩ sɩna ba gbaŋ ma, ka bɩ wori hɔɔŋ aŋaŋ dembisi sʊnsʊŋ, nɩ benne Yisa Masia jigiŋ naa wɩa yine nɩ mana vuobalɩmɩŋ.
48003029	Dɩɩ yi nɩ yi Masia sɩɩtɩ, die nɩŋ nɩ yiwo Abarahami haagɩsɩ, ta nɩ nan keŋ tuo piini dieke Ŋmɩŋ die dɩ yɩna wa nʊaŋ dɩ ʊ nan yɩ wa wa.
48004001	N bɩ bala nɩ mɩŋ dɩ bʊadembiŋ dieke dɩ bala ʊ keŋ dii ʊ chɔɔŋ faarɩ wa, saŋŋa dieke ʊ yene yi bʊanyaalɩŋ ba ŋaaŋ pɔgɩlɩ wa mɩŋ sɩba yɔmʊ.
48004002	Saŋŋa dieke ʊ yene yi bʊanyaalɩka, vuosi bataŋ ŋaaŋ wube wo ta daansa ʊ nyinti dee a ga tʊgɩ saŋŋa dieke ʊ chɔɔŋ wa dɩ ziene wo.
48004003	Die gbaŋ gbaŋ dɩ sɩɩ aŋaŋ tɩ, saŋŋa dieke tɩ kana ka sɩba Masia wa, die tɩ sɩɩ sɩba bʊanyaalɩsɩ, ta dʊnɩaka gie haalɩŋ hagɩrɩŋ die pɔgɩlɩna tɩ.
48004004	Ama saŋka die Ŋmɩŋ dɩ ziene dɩ kenne tʊgɩ, Ŋmɩŋ die tʊŋ wa ʊ gbaŋ gbaŋ ʊ Bʊadembiŋ tɩŋgbaŋka gie me, ta hɔgʊ dɩ mɩɩrɩ wa, ta ʊ bie Juu vuosi mɩraha ma,
48004005	dɩ ʊ gbatɩ vuodiekemba dɩ benne mɩraha hagɩrɩŋ ma, amʊ tɩ bɩrɩŋ Ŋmɩŋ ballɩ wusie.
48004006	Tɩ yine ʊ ballɩ wɩa ʊ tʊŋ ʊ Bʊadembike Halɩkasɩka ʊ bie tɩ sʊgɩtɩ ma aŋ tɩ wasa wa dɩ “N Chʊa.”
48004007	Die wɩa, ka bɩ yi yɔmʊ, ama yiwo Ŋmɩŋ bʊa, fʊ yine ʊ bʊa wa wɩa ʊ nan yɩ fʊ jadieke mana ʊ yallɩnana a yɩa ʊ ballɩ.
48004008	Saŋŋa dieke dɩ tɩanna wa die nɩ ka sɩba Ŋmɩŋ, saŋka mi die nɩ yiwo yɔŋɩsɩ a yi jadieke dɩ senne ka yi Nabidie Ŋmɩŋ.
48004009	Ama lele nɩŋ, nɩ wa sɩba Ŋmɩŋ yaa nɩ vaa n balɩ dɩ Ŋmɩŋ sɩba nɩ mɩŋ, dɩ wa yiwo lalɩa nɩ bɩ yaala nɩ yiŋŋi a dɩ dʊnɩaka gie haalɩtɩ wabɩtɩ dɩ pɔgɩlɩna tɩŋgbaŋka gie? Bɩa yine nɩ bɩ yaala nɩ bɩrɩŋ ba yɔŋɩsɩ?
48004010	Nɩ faasɩna vaa nɩ baga dɩ bie wo daraa ataŋ aŋaŋ chɩɩtɩ ataŋ aŋaŋ saŋŋa ataŋ aŋaŋ bɩna ataŋ ma pam,
48004011	ta die dɩ yi ŋmaamɩŋ dɩ yigi mɩŋ yaa gamma nɩ ma dɩ wudieke mana n yine a yɩ nɩ wa yiwo yɔrɩ.
48004012	N nɩmballɩ, n jʊʊsa nɩ, nɩ sɩmma sɩba manɩŋ, dama n gbaŋ n sɩɩ sɩba nɩnɩŋ mɩŋ. Nɩ ka yi wɩɩŋ a chʊʊsɩ mɩŋ.
48004013	Nɩ tɩɩnsɩ saŋŋa dieke n wolinne a mʊʊlɩ wʊvɩɩnaha a yɩ nɩ wa; die n yʊagɩna wɩa maŋ ye sieŋ a woliŋ mʊʊlɩ wʊvɩɩnaha a yɩ nɩ wa.
48004014	Ama aŋaŋ n yʊagɩbʊ die dɩ faasɩna a yi mugisiŋ a yɩ nɩ mana yɔrɩ, die nɩ ka daansɩ mɩŋ yɔrɩ ta zeti mɩŋ, ama ta die tuo mɩŋ sɩba nɩ tɩnna baa nɩ tuo Ŋmɩŋ malaka dene, ta bɩ tuo mɩŋ sɩba nɩ tɩnna baa nɩ tuo Yisa Masia dene wo.
48004015	Ta die nɩ sʊgɩtɩ die dɩ fɩalɩ pam, bɩa wana yi? N nan bɩagɩ a balɩ dɩ saŋka mi die nɩ tɩŋ nan bɩagɩ a vʊarɩ nɩ nine a yɩ mɩŋ nɩ tɩŋ nan yi die.
48004016	Lele n wa yiwo nɩ dataaŋ die n bala nɩ wusieke wɩa?
48004017	Vuosi mi mɩa mɩŋ aŋaŋ nɩŋŋmɩna amʊ nɩ nan yiŋŋi a dɩ ba, ama ba wo sʊŋanyile vɩɩna. Wudieke ba yaalɩnana yiwo dɩ ba puo maŋ aŋaŋ nɩ amʊ nɩ nan yi nɩŋŋmɩna a dɩ ba.
48004018	Dɩ vɩɩna mɩŋ dɩ fʊ dɩa vuoŋ aŋaŋ nɩŋŋmɩna dɩɩ yi wudieke ʊ dagɩnana wa dɩ vɩɩna. Nɩ yime naa saŋŋa mana daa maŋ keŋ bie nɩ jigiŋ nyɩɩna ma.
48004019	N ballɩ choti, dɩ bɩ yʊagɩ mɩŋ bɩbra nɩ wɩa sɩba hɔgʊ dɩ ŋaana baa ʊ mɩɩrɩ ta dɩ yʊagɩ wa dene wo. N nan dɩ bie kanɩŋ yʊagɩbʊ ma a ga tʊgɩ saŋŋa dieke nɩ beriŋ dɩ baaŋ nɩasɩ Masia beriŋ.
48004020	Dɩ tɩnɩŋ nan yi mɩŋ nansɩŋ pam maŋ tɩŋ bie nɩ jigiŋ lele gie, amʊ n nan bɩagɩ tarɩgɩ n balɩŋ aŋaŋ nɩ dama dɩ mugisi mɩŋ mɩŋ pam nɩ wɩa.
48004021	Nɩnɩŋ vuodiekemba dɩ yaala mɩraha pɔgɩlɩ nɩ wa, nɩ ka wʊŋ wudieke mɩraha dɩ dagɩna wa?
48004022	Dɩ maagɩya mɩŋ dɩ Abarahami die yaa wa ballɩdembisi bale; ta wʊnyɩ nuŋ dɩ yi yɔmʊ ta wʊnyɩ wa dɩaŋ nuŋ dɩ ka yi yɔmʊ.
48004023	Yɔmʊ wa die mɩɩrɩ ʊ bʊa dembike sɩba ba ŋaana a mɩɩrɩ vuota dene wo, ama hɔgʊ dieke dɩ kana ka yi yɔmʊ wa die dɩ mɩɩrɩ ʊ bʊa dembike sɩba Ŋmɩŋ die dɩ yɩna nʊaŋ dene wo.
48004024	Hɔgʊba bale wo gie mana zie wo Ŋmɩŋ nʊazielikiŋ ale wo nagɩsɩ ma mɩŋ. Yɔmʊ wa saaŋ die yiwo Haga, ta ʊ die zie nʊa dieke Ŋmɩŋ die dɩ yɩna Sayina Kunkogiri me wo ta die mɩɩrɩ ʊ bʊa ʊ yɔŋɩsɩ ma wa.
48004025	Haga zie a yi wa Sayina Kunkogiri dɩ benne Arabia tɩŋgbaŋ ma wa, ta sɩɩ sɩba tɩgɩkpɩɩka gie Jerusalemi wo, ta wʊnɩŋ aŋaŋ ʊ ballɩ yiwo yɔŋɩsɩ.
48004026	Ta arɩzanna Jerusalemi dɩ sɩ-ʊ-gbaŋ, wʊnɩŋ ʊ yine tɩ nuŋ.
48004027	Dama dɩ maagɩya Ŋmɩŋ gbaŋkʊ sʊŋ dɩ; “Fʊnɩŋ hɔgʊpɩrɩŋ, yallɩma sʊgɩfɩalɩŋ! Fʊnɩŋ vuodieke dɩ yene ka sɩba maarɩŋ yʊagɩŋ dɩ sɩna dene, chɩama sʊgɩfɩalɩŋ yɩla Dama hɔgʊ dieke ba zetine wo nan keŋ yaa ballɩ pam a tɩaŋ hɔgʊ dieke dɩ benne aŋaŋ ʊ chʊrʊ wa.”
48004028	Tɔ, n nɩmballɩ, nɩnɩŋ nɩ wana yi Ŋmɩŋ nʊaŋ ballɩ, sɩba Aziki die dɩ yine dene wo.
48004029	Die saŋka mi die bʊa dieke ba mɩɩrɩna wa sɩba ba mɩɩrɩna vuota dene wo die dɩ mugise vuodieke ba mɩɩrɩna wa aŋaŋ Ŋmɩŋ Halɩkasɩka hagɩrɩbʊ, die dɩ sɩɩ lele gbaŋ.
48004030	Ama lalɩa ba maagɩ Ŋmɩŋ gbaŋkʊ sʊŋ? Dɩ maagɩya mɩŋ dɩ, “Yagɩ hɔgʊ yɔmʊ wa aŋaŋ ʊ bʊadembike a taaŋ, dama hɔgʊ yɔmʊ bʊadembike kaaŋ gʊtɩ dii ʊ chɔɔŋ wa faarɩ aŋaŋ hɔgʊ dieke dɩ kana ka yi yɔmʊ wa bʊa wa.”
48004031	Die wɩa n nɩmballɩ, tɩnɩŋ tɩ ka yi hɔgʊ yɔmʊ wa ballɩ, ama tɩ yiwo hɔgʊ dieke dɩ kana ka yi yɔmʊ wa ballɩ.
48005001	Yisa Masia wɔŋ gbatɩ tɩ a taaŋ mɩŋ, ta tɩ beri tɩ dʊŋŋʊ. Die wɩa, nɩ zie keŋ keŋ ta da vaa jaaŋ bɔbɩ nɩ bɩbra aŋ nɩ bɩrɩŋ ka yɔŋɩsɩ bɩbra.
48005002	Nɩ wʊmma, manɩŋ Pɔɔli balala nɩ naa, dɩ dɩɩ yi nɩ saagɩ a dɩ kɔla gobiŋ mɩraha, die nɩnɩŋ dɩ dagɩya dɩ Masia wo nyʊarɩ a yɩ nɩ.
48005003	N bɩ bala nɩ bɩbra, vuodieke dɩ dɩna kɔla gobiŋ mɩraha, dɩ yiwo talasɩ dɩ ʊ dɩa mɩraha mana mana.
48005004	Nɩnɩŋ vuodiekemba dɩ kpaŋŋɩnana nɩ gbaŋ dɩ Ŋmɩŋ vaa nɩ yi vuovɩɩna ʊ jigiŋ mɩraha dɩɩsɩŋ wɩa, nɩ wɔŋ puo wo nɩ gbaŋ a nyɩŋ Masia ma, ta bɩ vʊarɩ nɩ gbaŋ a nyɩŋ Ŋmɩŋ zɔɔlɩnchɩgɩla ma.
48005005	Tɩnɩŋ nɩŋ Ŋmɩŋ Halɩkasɩka yɩ tɩ wa tama dɩ Ŋmɩŋ nan vaa tɩ yi vuovɩɩna ʊ jigiŋ tɩ yine Masia yada wa wɩa.
48005006	Dama dɩɩ yi tɩ taasɩ aŋaŋ Yisa Masia, tɩ gobi tɩ kɔla yaa tɩ ka gobiye, dɩ ka yi talasɩ. Dɩɩ yi tɩ yi Masia yada ta ka vaa tɩ cho taŋ, kanɩŋ ka yine nɩŋŋmɩna.
48005007	Die nɩ kpaŋŋa nɩ gbaŋ mɩŋ, mɩnɩa wana yi ta nɩ zeti wusieke? Lalɩa ʊ tieŋ dɩ halɩŋ nɩ?
48005008	Da Ŋmɩŋ vuodieke dɩ wana nɩ wa tʊnna dene.
48005009	Sɩba ba bala dɩ, “Dabɔtɩ bɩta vasɩnana paanʊ zɔŋ mana dɩ yire.”
48005010	Ama n ye yaa tama nɩ ma. Tɩ taasɩna aŋaŋ tɩ Yɔmʊtieŋ wo vaa maŋ yaa wa tama dɩ nɩ kaaŋ daagɩ sie gaaŋ, ta bɩ yaa tama dɩ vuoŋ nɩnɩŋ mana dɩ mugisinene nɩ wo, Ŋmɩŋ nan datɩ ʊ tɩbɩŋ.
48005011	N nɩmballɩ, dɩɩ yi maŋ ye mʊʊla dɩ vuosi gobi ba kɔla gbaŋ, bɩa wɩa ba mugise mɩŋ? Dɩɩ yi wusie dɩ n mʊʊla kɔla gobiŋ wɩa, die nɩŋ n mʊʊlɩkʊ yaa gamma dagarɩkʊ ma dene wo, kaaŋ dɩ yaa mugisiŋ keŋ.
48005012	Dɩ tɩŋ nan yi mɩŋ nansɩŋ dɩɩ yi vuodiekemba dɩ chɔrɩnnana nɩ wa jaa ba gbaŋ gʊtɩ kɔla gobiŋ me.
48005013	N nɩmballɩ, nɩnɩŋ nɩŋ Ŋmɩŋ wana nɩ mɩŋ dɩ nɩ bemme nɩ dʊŋŋʊ, ama nɩ daa vaa nɩ dʊŋŋʊ beriku gie vaa nɩ nyɩŋgbanɩŋ lɔla nyaŋŋɩna nɩ. Ama nɩ nagɩ choti a suŋŋime taŋ.
48005014	Dama mɩraha mana kalɩ wa mɩrɩbalɩmɩŋ ma dɩ, “Chome fʊ chanchaaŋ sɩba fʊ chone fʊ gbaŋ dene.”
48005015	Ama dɩɩ yi nɩ yie taŋ daŋŋa ta chʊʊsa taŋ sɩba haagɩŋ nyɩnbɩatɩ, die nɩŋ dɩ sɩmma dɩ nɩ nan chʊʊsɩ taŋ.
48005016	N bala nɩ mɩŋ, dɩ nɩ vaa Halɩkasɩka pɔgɩlɩ nɩ, ta da vaa nɩ lɔla vaa nɩ yime vuota choti.
48005017	Dama vuota nyɩŋgbanɩŋ choti aŋaŋ Ŋmɩŋ Halɩkasɩka choti ka dɩa taŋ. Halɩkasɩka aŋaŋ vuota nyɩŋgbanɩŋ yiwo dataasɩ, ta naa dagɩya dɩ nɩ kaaŋ bɩagɩ yi wudieke nɩ yaalala.
48005018	Dɩɩ yi Halɩkasɩka dɩ dagɩna nɩ sieŋ, die nɩŋ nɩ bɩ wo mɩraha sʊŋ.
48005019	Wudieke vuota nyɩŋgbanɩŋ dɩ yinene yiwo daakpana aŋaŋ hɔgʊkpana tʊʊma, aŋaŋ dɩgɩntɩ tʊʊma yiri yiri, aŋaŋ lɔlɩbɩatɩ,
48005020	aŋaŋ bugile jɩamɩŋ aŋaŋ yuŋ. Vuosi bɩrɩma dataasɩ aŋaŋ taŋ ta waga, ta yaa sʊgɩbɩaŋ aŋaŋ taŋ ta jɩa sɩnyɩɩrɩŋ aŋaŋ taŋ, aŋaŋ halɩbɩaŋ, ta puo ta luge taŋ,
48005021	ta bɩ yaa sʊgɩbɩaŋ, ta nyuo daaŋ a buge, ta yie wɩa yɔrɩ yɔrɩ, ta yie wudiekemba dɩ nɩasɩna naa a gʊtɩ. N kpaama nɩ mɩŋ sɩba n wone a kpaaŋ nɩ dene wo, dɩ vuodiekemba dɩ yinene wɩaha gie wo kaaŋ wɔŋ juu Ŋmɩŋ naarɩ ma.
48005022	Ama Ŋmɩŋ Halɩkasɩka vasa vuoŋ dɩ yaa choti aŋaŋ sʊgɩfɩalɩŋ aŋaŋ sʊgɩdʊagɩŋ aŋaŋ suguru, aŋaŋ burichini ta tʊma vɩɩnɩŋ, ta yi wusietieŋ,
48005023	ta sʊʊŋ ʊ gbaŋ tɩŋgbaŋ, ta bɩagɩ yige ʊ gbaŋ. Mɩra wori a bala dɩ vuoŋ da yie naa.
48005024	Ta vuodiekemba dɩ yine Yisa Masia sɩɩtɩ wa nɩŋ wɔŋ kʊʊ ba vuota beriŋ aŋaŋ ka lɔlɩbɩatɩ mana mɩŋ.
48005025	Halɩkasɩka yɩ tɩ wa miivoli ta tɩ mʊ tɩ dɩa wa.
48005026	Dɩ ka mʊ dɩ tɩ yallɩma kalinbaani yaa a yime vuosi jɩɩma sɩnyɩɩrɩŋ, yaa a yaa wa sʊgɩbɩaŋ aŋaŋ taŋ.
48006001	N nɩmballɩ, dɩɩ yi nɩ wʊnyɩ dɩ yi bɩaŋ, nɩnɩŋ vuodiekemba dɩ bemme aŋaŋ Ŋmɩŋ Halɩkasɩka mʊ nɩ suŋŋi wo sɔmm aŋ ʊ yiŋŋi sieku me. Ama nɩ sɩmma amʊ nɩ gbaŋ nɩ kaaŋ juu kanɩŋ bɩabʊ mi.
48006002	Nɩ suŋŋime a chime taŋ chiidʊnsa, nɩ yie naa nɩ nan dɩ dɩ Masia mɩrɩka.
48006003	Dɩɩ yi vuoŋ dɩ yile dɩ ʊ yiwo vuoŋ ama ta ka yi vuoŋ die nɩŋ ʊ gaama ʊ gbaŋ.
48006004	Dɩ vɩɩna dɩ vuoŋ mana magɩsɩ ʊ gbaŋ gbaŋ ʊ beriŋ, ta ʊ wa yallɩma sʊgɩfɩalɩŋ yaa gamma ʊ tʊnvɩɩna ma, ta daa nagɩ ʊ gbaŋ a magɩsɩma aŋaŋ vuogaaŋ tʊʊma.
48006005	Dama dɩ yiwo talasɩ dɩ vuoŋ mana chii ʊ gbaŋ gbaŋ chiiti.
48006006	Vuodieke ba dagɩna wa Yisa Masia wʊvɩɩnaha mʊ ʊ tɩa nyɩnvɩɩna mana ʊ yallɩ aŋaŋ ʊ dɩdagɩrʊ.
48006007	Nɩ da gaama nɩ gbaŋ; vuoŋ kaaŋ bɩagɩ gaaŋ Ŋmɩŋ; vuota gobe jadieke ʊ bʊrɩna wa mɩŋ.
48006008	Vuodieke dɩ bʊrɩna dɩ ʊ fɩalɩ ʊ nyɩŋgbanɩŋ choti, ʊ nan keŋ gobi kuŋ ʊ nyɩŋgbanɩŋ lɔlɩbɩatɩ ma wɩa; ama vuodieke nɩŋ dɩ bʊrɩna dɩ ʊ fɩalɩ Ŋmɩŋ Halɩkasɩka, nan keŋ gobi miivoli dieke dɩ wone kpatɩ Ŋmɩŋ Halɩkasɩka wɩa.
48006009	Die wɩa, nɩ daa vaa tɩ gbalɩgɩ aŋaŋ vɩɩnɩŋ yiile, dama dɩɩ yi tɩ ka vaa vɩɩnɩŋ yiile, tɩ nan keŋ ye ka nyʊarɩ saŋŋa dieke dɩ mʊna.
48006010	Die wɩa, dɩɩ yi tɩ ye sieŋ, tɩ yime wudieke dɩ vɩɩna a yɩma vuoŋ mana; a tɩaŋ a mana tɩ yime a yɩma vuodiekemba dɩ yine tɩ nɩmballɩ tɩ mana dɩ yine Yisa Masia yadaka wɩa.
48006011	Lele, nɩ ye n maagɩna aŋaŋ maagɩkpɩɩma dene aŋaŋ n gbaŋ gbaŋ n nuuŋ.
48006012	Vuodiekemba dɩ yaala ba vaa Juu vuosi sʊŋ fɩalɩ wa, banɩŋ ba mugisine nɩ dɩ nɩ gobi nɩ kɔla, amʊ Juu vuosisi kaaŋ mugisi be Masia dagarɩkʊ ma wɩa.
48006013	Vuodiekemba dɩ gobinene ba kɔlaha gbaŋ ka dɩa Mosisi mɩraha, ama ba yaala nɩ gobi wo nɩ kɔla amʊ ba nan bɩagɩ kuuli nɩ kɔlaha gobiŋ wɩa.
48006014	Manɩŋ nɩŋ n nan kuuli yaa gamma tɩ Yɔmʊtieŋ Yisa Masia dagarɩkʊ ma nyɩɩna ma, dama ʊ dagarɩkʊ wɩa maŋ kʊʊ tɩŋgbaŋka gie wɩa n nyɩŋgbanɩŋ ma, ta tɩŋgbaŋka gie wɩa dɩ bɩ wo hagɩrɩŋ n nyɩŋgbanɩŋ ma.
48006015	Puole wori yaa gamma vuodieke dɩ gobine ʊ kɔlɩ aŋaŋ vuodieke dɩ kana ka gobi ʊ kɔlɩ. Wudieke dɩ yine nɩŋŋmɩna yine berihaalɩ dieke Ŋmɩŋ dɩ yɩ tɩ wa mɩŋ.
48006016	Sʊgɩfɩalɩŋ aŋaŋ zɔɔlɩnchɩgɩla bemme vuodiekemba die dɩna dagɩkʊ gie ma, banɩŋ ba yine Ŋmɩŋ vuosi.
48006017	Ka kpatɩŋ, nɩ sɩmma dɩ vuoŋ bɩ yɩ mɩŋ wumugisikiŋ, dama n wɔŋ yaa wa kɔjagɩlagɩsɩ a dagɩ dɩ n yiwo Yisa Masia yɔmʊ.
48006018	N nɩmballɩ, tɩ Yɔmʊtieŋ Yisa Masia suŋŋi nɩ mana. Wusie.
49001001	Manɩŋ Pɔɔli vuodieke Ŋmɩŋ dɩ vʊarɩna dɩ n yi Yisa Masia tʊntʊntʊ maagɩnana gbaŋkʊ gie a yɩa nɩnɩŋ Yisa Masia dɩdɩɩsɩrɩ diekemba dɩ yine wo yada ta bie Efesusi tɩŋ ma.
49001002	Tɩ Chɔɔŋ Nabidie Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ ta yɩ nɩ sʊgɩfɩalɩŋ.
49001003	Nɩ vaa tɩ waasɩ Ŋmɩŋ, vuodieke dɩ yine tɩ Yɔmʊtieŋ Yisa Masia Chɔɔŋ wa, dama tɩ benne Yisa Masia ma wɩa ta wʊnɩŋ Ŋmɩŋ dɩ yɩ tɩ ʊ Halɩkasɩka piini diekemba mana dɩ benne arɩzanna ma.
49001004	Ŋmɩŋ die wɔŋ woliŋ a vʊarɩ tɩ mɩŋ Yisa Masia ma dɩ tɩ yi ʊ sɩɩtɩ ta wa keŋ naaŋ tɩŋgbaŋka gie, amʊ tɩ nan dɩ bie kasɩ ta wo bɩaŋ ʊ nɩŋŋa.
49001005	Ʊ cho tɩ wɩa, die wɩa ʊ saŋkʊ ma, die ʊ yile dɩ Yisa Masia ma ʊ nan vaa tɩ bɩrɩŋ ʊ ballɩ.
49001006	Nɩ vaa tɩ bɩrɩ Ŋmɩŋ dama ʊ zɔɔlɩnchɩgɩla dɩ faasɩna a dala wɩa, ta ʊ chɩgɩ tɩ zɔɔlɩŋ ʊ Bʊadembike choti wo me.
49001007	Dama Ŋmɩŋ nagɩ wa tɩ wʊbɩatɩ a chaa tɩ ta tɩ bie tɩ dʊŋŋʊ ʊ Bʊadembike choti wo zɩmbʊ wɩa. Ye, Ŋmɩŋ zɔɔlɩnchɩgɩla die dɩ benne tɩ ma dene ta wo magɩsɩŋ.
49001008	Ŋmɩŋ vuodieke dɩ yalla yɩaŋ aŋaŋ sɩbɩŋ pam wa, ta tʊŋ sɩba ʊ yiline dene
49001009	ta yuori dagɩ tɩ wʊlɔbɩrɩkɩŋ wudiekemba die ʊ ziene dɩ ʊ nan keŋ yi Masia ma wa.
49001010	Saŋka mi dɩ keŋ tʊgɩ, ʊ nan yi ʊ saŋkʊ a kpatɩ ta lagɩsɩ jadieke ʊ naanna mana ta a bie ŋmɩŋsikpeŋ aŋaŋ tɩŋgbaŋka gie me mana ta vaa Masia yi a sikpeŋtieŋ.
49001011	Ŋmɩŋ ŋaaŋ yie wo wudieke ʊ sanna mɩŋ, die wɩa ʊ vaa Yisa Masia dɩ vʊarɩ tɩ.
49001012	Die wɩa nɩ vaa tɩnɩŋ vuodiekemba dɩ wolinne a yaa tama Masia ma wa bɩrɩma Ŋmɩŋ ta kɔtɩma ʊ saaŋ ŋmɩŋsikpeŋ.
49001013	Die nɩ gbaŋ dɩ keŋ bɩrɩŋ Ŋmɩŋ vuosi die nɩ wʊnna wʊvɩɩŋ diekemba dɩ yalla gbatɩtaanɩŋ wa. Die nɩ yine Masia yada wa wɩa Ŋmɩŋ die dɩ nagɩ ʊ Halɩkasɩka dieke dɩ yine ʊ chaanɩŋ magɩlɩŋ a yɩ nɩ sɩba ʊ yɩna nʊaŋ dɩ ʊ nan yɩ wa.
49001014	Ŋmɩŋ yɩ tɩ wa Halɩkasɩka dɩ ʊ yi siara dɩ tɩ nan keŋ ye jadieke wʊnɩŋ Ŋmɩŋ dɩ yɩna nʊaŋ dɩ ʊ nan yɩ ʊ vuosisi, ta bɩ dagɩ dɩ ʊ nan seŋ yɩ vuosi gbatɩtaanɩŋ aŋaŋ wusie. Nɩ vaa tɩ bɩrɩma wa ta kɔtɩma ʊ saaŋ.
49001015	Die wɩa, a nyɩŋ daa dieke n wʊnna dɩ nɩ yi tɩ Yɔmʊtieŋ Yisa Masia yada aŋaŋ nɩ chone Ŋmɩŋ vuosi dene wo a keŋ tʊgɩ jinne wo,
49001016	n ka vaa Ŋmɩŋ waasɩŋ nɩ wɩa. N ŋaaŋ tɩɩnsa nɩ wɩa n Ŋmɩŋ jʊʊsɩŋ ma
49001017	ta jʊʊsa tɩ Chɔɔŋ Ŋmɩŋ, vuodieke dɩ yine hagɩrɩtieŋ ta bɩ yi tɩ Yɔmʊtieŋ Yisa Masia Ŋmɩnnɩ, dɩ ʊ yɩ nɩ yɩaŋ ta yuori ʊ gbaŋ a dagɩ nɩ aŋ nɩ mɩŋŋɩ sɩmma wa.
49001018	Ta bɩ jʊʊsa wa dɩ ʊ yuori nɩ nine aŋ nɩ sɩmma tama dieke wɩa ʊ wana nɩ, ta bɩ sɩba a baarɩ dɩ nyindiekemba ʊ bala ʊ keŋ a nagɩ yɩ ʊ vuosisi faasɩ vɩɩna,
49001019	ta bɩ sɩba ʊ hagɩrɩŋ dɩ dala dene ta nan suŋŋi tɩnɩŋ vuodiekemba dɩ yine wo yada naa. Bʊnɩŋ hagɩrɩkpeŋkpɩɩbʊ mi
49001020	die ʊ nagɩ a sʊgɩrɩ Masia a nyɩŋ kuŋ me ta vaa ʊ kalɩ ʊ nuudiigiŋ chaaŋ arɩzanna ma.
49001021	Masia sɩna ŋmɩŋsikpeŋ naara aŋaŋ yikotieliŋ aŋaŋ hagɩrɩtieliŋ aŋaŋ sikpeŋtieliŋ mana; wʊnɩŋ ʊ yalla saaŋ dieke dɩ tɩanna yiko mana saara diekemba dɩ benne dʊnɩaka gie me aŋaŋ dʊnɩa dieke dɩ bala ka keŋ wo.
49001022	Ta Ŋmɩŋ dɩ nagɩ jaaŋ mana a yi ʊ nuusi me ta vʊarɩ wa dɩ ʊ yi Ŋmɩŋ vuovʊarɩka mana Sikpeŋtieŋ.
49001023	Masia yine ʊ vuovʊarɩkaha sikpeŋ, ta vuovʊarɩkaha yine ʊ nyɩŋgbanɩŋ, ta ʊ nyɩŋgbaŋka dɩ suuli aŋaŋ ʊ hagɩrɩŋ, ta ʊ dɩaŋ ʊ suuli aŋaŋ Ŋmɩŋ hagɩrɩŋ.
49002001	Saŋŋa dieke dɩ tɩanna wa, nɩ nʊazetiŋ aŋaŋ bɩaŋ yiile wɩa, die nɩ sɩɩ sɩba nɩ kpiye mɩŋ.
49002002	Saŋka mi die nɩ dɩ wa tɩŋgbaŋka gie haalɩbɩatɩ sieŋ ta tuo tɩŋgbaŋka gie naaŋ Sitaani nʊaŋ vuodieke dɩ pɔgɩlɩna vuodiekemba dɩ kana ka tuose Ŋmɩŋ nʊarɩ,
49002003	wusie, tɩ mana die sɩɩ sɩba banɩŋ, ta dɩɩ tɩ nyɩŋgbanɩŋ lɔla, ta yie tɩ nyɩŋgbanɩŋ aŋaŋ sʊŋ dɩ yaala dene. Tɩnɩŋ aŋaŋ banɩŋ tʊʊma die yaa wa Ŋmɩŋ sɩnyɩɩrɩŋ a kieŋ tɩ ma.
49002004	Ama Ŋmɩŋ zɔɔlɩnchɩgɩla aŋaŋ ʊ choti faasɩ dala mɩŋ ta wo magɩsɩŋ
49002005	die wɩa, die tɩ zetine Ŋmɩŋ nʊarɩ ta die sɩɩ sɩba tɩ kpiye mɩŋ saŋka mi wo, saŋka mi, Ŋmɩŋ dɩ vʊarɩ tɩ a nyɩŋ kuŋ me, a yaa tɩ juu miivoli me Masia wɩa; Ŋmɩŋ zɔɔlɩnchɩgɩla wɩa tɩ ye gbatɩtaanɩŋ.
49002006	Tɩ benne Yisa Masia ma wɩa Ŋmɩŋ dɩ lagɩŋ a sʊgɩrɩ tɩnɩŋ aŋaŋ wʊnɩŋ, ta tɩ lagɩŋ a dii naaŋ aŋaŋ wa arɩzanna ma.
49002007	Ʊ yiwo naa dɩ ʊ dagɩ vuoŋ mana saŋŋa mana ʊ zɔɔlɩnchɩgɩla dɩ dala dene, ta yi burichini a yɩ tɩ Yisa Masia wɩa.
49002008	Ŋmɩŋ zɔɔlɩnchɩgɩla wɩa nɩ ye gbatɩtaanɩŋ, dama nɩ yine Masia yada wa wɩa. Ŋmɩŋ piini wonde a yɩ nɩ, daa nɩ gbaŋ gbaŋ nɩ yine wudieke.
49002009	Vuoŋ kaaŋ bɩagɩ nɩgɩ ʊ nyʊʊŋ ka wɩa, a ka yi nɩ gbaŋ gbaŋ nɩ tʊʊma.
49002010	Yisa Masia ma Ŋmɩŋ dɩ yi tɩ vuodiekemba tɩ yine, ta yɩ tɩ tʊnvɩɩna beriŋ dɩ tɩ tʊma wudieke ʊ wone a saŋ dɩ tɩ tʊmma wa.
49002011	Die wɩa, nɩnɩŋ vuodiekemba dɩ kana ka yi Juu vuosi naa, ta Juu vuosi dɩ wasa nɩ kɔlɩyootieliŋ ta wasa ba gbaŋ vuodiekemba dɩ gobine ba kɔla naa, nɩ tɩɩnsɩ die nɩ yine vuodiekemba saŋŋa dieke dɩ tɩanna. Die kɔlagobiŋ die yiwo wudieke vuota dɩ yinene ba nyɩŋgbanɩŋ ma.
49002012	Saŋka mi die nɩ ka sɩba Masia. Die nɩ yiwo chaanɩŋ ta ka gʊtɩ Ŋmɩŋ vuovʊarɩkaha ma. Die nɩ bie wo tɩŋgbaŋka gie ta ka sɩba Ŋmɩŋ, ta bɩ wo tama, dama ʊ yɩna ʊ vuosi nʊa dieke wo die nɩ ka gʊtɩya.
49002013	Ama lele, nɩ bie wo Masia ma, die wɩa nɩnɩŋ vuodiekemba die dɩ benne saasaa wa wa keŋ a gbigi wo Ŋmɩŋ, Masia kumbu wɩa.
49002014	Wʊnɩŋ ʊ lagɩsɩna Juu vuosisi aŋaŋ vuodiekemba dɩ kana ka yi Juu vuosisi ta yi be bʊnyɩ, ta sʊgɩfɩalɩŋ dɩ keŋ, ʊ kpine wo wɩa ʊ kpisi dataasɩsɩ die dɩ benne ba sʊnsʊkʊ.
49002015	Juu vuosi mɩraha die yaa wa chʊara pam ama Masia die dɩ kpisihe aŋaŋ ʊ kumbu amʊ ʊ nan lagɩsɩ Juu vuosisi aŋaŋ vuodiekemba dɩ kana ka yi Juu vuosisi a keŋ ʊ jigiŋ aŋ buuriŋ bule wa gie lagɩŋ a yi buurihaalɩ balɩmɩŋ dɩ ʊ yi aŋ sʊgɩfɩalɩŋ keŋ buuriŋ bule wa gie jigiŋ.
49002016	Ʊ dagarɩkɩrɩ kumbu yine ʊ kpisi dataasɩsɩ ba sʊnsʊŋ, ta lagɩsɩ ba mana ba yi buuribalɩmɩŋ ta yaa ba a yiŋŋi keŋ Ŋmɩŋ jigiŋ.
49002017	Die wɩa, Masia die keŋye mɩŋ a mʊʊlɩ sʊgɩfɩalɩŋ wʊvɩɩna a yɩ nɩnɩŋ vuodiekemba dɩ kana ka yi Juu vuosisi, ta die yʊa aŋaŋ Ŋmɩŋ, ta bɩ mʊʊlɩ a yɩ Juu vuosisi, vuodiekemba die dɩ gbigine Ŋmɩnnɩ.
49002018	Dɩ yiwo Masia wɩa Juu vuosisi aŋaŋ vuodiekemba dɩ kana ka yi Juu vuosisi mana bɩagɩ keŋ tɩ Chɔɔŋ Ŋmɩŋ jigiŋ, ʊ Halɩkasɩ balɩŋka ma.
49002019	Die wɩa, lele, nɩnɩŋ vuodiekemba dɩ kana ka yi Juu vuosisi aŋaŋ Ŋmɩŋ vuosisi yiwo tɩŋgbaŋ balɩmɩŋ ballɩ, ta bɩ yi Ŋmɩŋ tigiŋ vuosi, nɩ ka bɩ yi chaanɩŋ.
49002020	Nɩ sɩɩ sɩba juoŋ waara ta Ŋmɩŋ naazʊalɩŋ aŋaŋ Ŋmɩŋ tʊntʊntɩba dɩ yi ka nyabɩlɩŋ, ta Masia dɩ yi ka gɔŋgɔŋyʊgɩrɩŋ taŋkpeŋkpɩɩŋ dieke dɩ vana ka zie keŋ keŋ.
49002021	Wʊnɩŋ Yisa Masia lagɩsɩna a pɔgɩlɩ Ŋmɩŋ vuosisi ta ba beri vɩɩnɩŋ ta bɩrɩma ʊ jigiŋ.
49002022	Nɩ lagɩsɩna aŋaŋ Masia wɩa, Masia taasa nɩ mɩŋ aŋaŋ ʊ dɩdɩɩsɩrɩŋ banɩŋ ba, ta nɩ mana dɩ lagɩŋ a yi juoku gie ta Ŋmɩŋ Halɩkasɩka dɩ bie ka ma.
49003001	Naa wɩa manɩŋ Pɔɔli vuodieke dɩ june dansarɩka Yisa Masia tʊʊma wɩa dɩ ko jʊʊsa Ŋmɩŋ a yɩa nɩnɩŋ vuodiekemba dɩ kana ka yi Juu vuosisi.
49003002	N yaa tama dɩ nɩ wʊŋya mɩŋ dɩ Ŋmɩŋ zɔɔlɩnchɩgɩla wɩa ʊ yɩ mɩŋ tʊʊmaha gie nɩ suŋŋiŋ wɩa.
49003003	Ŋmɩŋ yuori wo ʊ wʊlɔbɩrɩkaha a dagɩ mɩŋ mɩŋ. N wɔŋ maagɩ nɩ wɩaha gie bɩta mɩŋ.
49003004	Dɩɩ yi nɩ karɩŋ wudieke n maagɩna wa, nɩ nan dɩ sɩba dɩ n sɩba jaaŋ yaa gamma Masia ma.
49003005	Saŋŋa dieke dɩ tɩanna wa vuota die ka sɩba wʊlɔbɩkɩrɩ gie, ama lele Ŋmɩŋ vaa wa ʊ Halɩkasɩka dɩ yuorike a dagɩ ʊ tʊntʊntɩba aŋaŋ ʊ naazʊalɩba ʊ vʊarɩna wa.
49003006	Ʊ wʊlɔbɩrɩkɩŋ yiwo naa: Wʊvɩɩnaha wɩa vuodiekemba dɩ kana ka yi Juu vuosisi dɩ nan ye jadieke Ŋmɩŋ dɩ bala ʊ yɩ Juu vuosisi, ba bɩ lagɩŋ aŋaŋ ba a yi nyɩŋgbaŋ balɩmɩŋ, ta gʊtɩ a die jadieke Ŋmɩŋ dɩ yɩna nʊaŋ Yisa Masia ma dɩ ʊ nan yɩ wa.
49003007	Ŋmɩŋ zɔɔlɩnchɩgɩla wɩa die ʊ yɩ mɩŋ sieŋ dɩ n bɩrɩŋ ʊ tʊntʊntʊ ta mʊʊlɩma ʊ wʊvɩɩnaha sɩba ʊ yɩna mɩŋ hagɩrɩŋ dene.
49003008	Ŋmɩŋ vuosi mana sʊŋ n yine vuodieke dɩ wɩarɩna ba kʊaŋ ta ka mʊ wɩɩŋ ama Ŋmɩŋ chɩgɩ mɩŋ wa zɔɔlɩŋ ta vʊarɩ mɩŋ dɩ n balɩ a yɩ vuodiekemba dɩ kana ka yi Juu vuosisi yaa gamma wʊvɩɩna diekemba Masia dɩ yɩnana ta a wo magɩsɩŋ wa.
49003009	Ŋmɩŋ, vuodieke dɩ naanna nyinti mana die vʊarɩ wa mɩŋ dɩ n suŋŋi vuoŋ mana aŋ ba sɩmma ʊ saŋkʊ gie. Saŋŋa dieke dɩ tɩanna Ŋmɩŋ die lɔbɩrɩ ʊ saŋkʊ gie mɩŋ ʊ vuosi jigiŋ.
49003010	Ʊ yiwo naa dɩ lele ʊ dagɩ haalɩtɩ aŋaŋ ba naara dɩ yalla yiko ŋmɩŋsikpeŋ me ʊ yalla yɩaŋ ʊ wuyiike mana mana ma dene. Ʊ daagɩ wa ʊ dɩdɩɩsɩrɩba ma a dagɩ ba ʊ yalla yɩaŋ dene.
49003011	Tɩ Yɔmʊtieŋ Yisa Masia ma ta Ŋmɩŋ die yi naa sɩba ʊ sanna dene wo ta keŋ naaŋ dʊnɩa.
49003012	Tɩ yine Masia yada ta bie ʊ ma wɩa, Ŋmɩŋ sieku yuori yi tɩ mɩŋ, ta tɩ nan bɩagɩ ga ʊ jigiŋ ta ka chɩga ŋmaamɩŋ.
49003013	Die wɩa, n jʊʊsa nɩ mɩŋ, nɩ daa vaa nɩ sʊŋ chʊʊsɩ n dinene wahala nɩ wɩa, dama dɩ yiwo nɩ suŋŋiŋ wɩa.
49003014	Naa wɩa maŋ gbirige tɩ Chɔɔŋ Ŋmɩŋ nɩŋŋa a jʊʊsa wa,
49003015	ʊ ma buuriŋ mana dɩ benne arɩzanna ma aŋaŋ tɩŋgbaŋka gie me dɩ yese ba miivoli.
49003016	Ŋmɩŋ hagɩrɩŋ dɩ dala pam dene wo, n jʊʊsa wa mɩŋ dɩ ʊ yɩ nɩ hagɩrɩbʊ mi ʊ Halɩkasɩka wɩa, aŋ hagɩrɩbʊ bemme nɩ ma,
49003017	a bɩ jʊʊsa wa dɩ Masia nagɩ nɩ sʊgɩtɩ a bɩrɩŋ ʊ jigiberisikiŋ, nɩ yada wɩa, n jʊʊsa wa mɩŋ dɩ nɩ chone Ŋmɩŋ aŋaŋ taŋ dene wo nan vaa aŋ nɩ mɩŋŋɩ zie keŋ keŋ ta ka nanna,
49003018	ta nɩnɩŋ aŋaŋ Ŋmɩŋ vuosi mana nan bɩagɩ sɩba Masia choti teeliŋ aŋaŋ ka wagɩrɩŋ aŋaŋ ka goli dɩ dala dene.
49003019	Aŋaŋ dɩ tʊana dɩ vuoŋ sɩmma Masia dɩ chone tɩ dene wo, n jʊʊsa Ŋmɩŋ dɩ nɩnɩŋ nɩ nan dɩ sɩba, ta vaa nɩ beriŋ sɩɩ sɩba Ŋmɩŋ beriŋ.
49003020	Ŋmɩŋ hagɩrɩ dieke dɩ tʊnnana tɩ ma wa wɩa, ʊ nan bɩagɩ a yi jaaŋ mana a yɩ tɩ a tɩaŋ tɩ yilinene wudieke ta jʊʊsa wa;
49003021	tɩnɩŋ vuodiekemba dɩ yine Masia dɩdɩɩsɩrɩŋ ta taasɩ aŋaŋ wa wa mʊ tɩ bɩrɩma Ŋmɩŋ saŋŋa mana haahuu. Wusie.
49004001	Manɩŋ vuodieke dɩ june dansarɩka tɩ Yɔmʊtieŋ tʊʊma wɩa naa, n kpaama nɩ dɩ nɩ vaa nɩ beriŋ vɩɩŋma sɩba Ŋmɩŋ dɩ yaala ka sɩmma dene ta wa nɩ wa.
49004002	Nɩ sʊʊma nɩ gbaŋ tɩŋgbaŋ, ta bemme sɔmm, ta yallɩma suguru aŋaŋ taŋ, ta chome taŋ saŋŋa mana.
49004003	Ŋmɩŋ Halɩkasɩka yi nɩ wo jabalɩmɩŋ, die wɩa nɩ kpaŋŋɩ nɩ gbaŋ aŋaŋ nɩŋŋmɩna a bemme aŋaŋ sʊgɩfɩalɩŋ amʊ nɩ nan wɩarɩ yi jabalɩmɩŋ.
49004004	Masia dɩdɩɩsɩrɩŋ yiwo nyɩŋgbaŋ balɩmɩŋ, ta Ŋmɩŋ Halɩkasɩ balɩmɩŋ benne, ta Ŋmɩŋ dɩ gbatɩ tɩ a taaŋ a yɩ tɩ tama balɩmɩŋ.
49004005	Yɔmʊtieŋ balɩmɩŋ nyɩɩna ma benne, ta tɩ mana dɩ lagɩŋ yiwo yada, ta Ŋmɩŋ nyaaŋ sɩɩla dɩaŋ dɩ yi jabalɩmɩŋ.
49004006	Ŋmɩŋ yiwo jabalɩmɩŋ ta yi vuota mana Chɔɔŋ, ta bɩ yi vuoŋ mana Yɔmʊtieŋ ta tʊma vuoŋ mana ma, ta bɩ bie vuoŋ mana ma.
49004007	Masia yɩ wa tɩ wʊnyɩ mana piini yiri yiri sɩba ʊ yaalala dene.
49004008	Sɩba dɩ maagɩna dene Ŋmɩŋ gbaŋkʊ ma wa dɩ: “Saŋŋa dieke ʊ jʊalɩna ŋmɩŋsikpeku die ʊ nagɩ yɔŋɩsɩ pam ʊ nyaŋŋɩna a gʊtɩ ʊ ma ta yɩ vuota piinisi.”
49004009	Lele, “Die ʊ jʊalɩ ga ŋmɩŋsikpeŋ” chɩaŋ? Dɩ dagɩya dɩ die ʊ woliŋ a keŋ sʊʊŋ wa tɩŋgbaŋka gie kpiile tigiŋ mɩŋ.
49004010	Die wɩa, wʊnɩŋ vuodieke die dɩ kenne sʊʊŋ tɩŋgbaŋka gie me wo, wʊnɩŋ ʊ bɩna jʊalɩ ga saasaa amʊ ʊ nan ligi dʊnɩaka gie mana aŋaŋ ʊ yiko.
49004011	Wʊnɩŋ, ʊ yɩna vuota piinisi, ta vʊarɩ bataŋ a yi be tʊntʊntɩŋ, a yi bataŋ dɩaŋ Ŋmɩŋ naazʊalɩŋ, ta bataŋ dɩaŋ dɩ yi wʊvɩɩnaha mʊmʊlɩtɩŋ, ta yi bataŋ wʊnɩŋ Masia dɩdɩɩsɩrɩba dɩdaansɩrɩŋ aŋaŋ Ŋmɩŋ wusieke dɩdagɩrɩŋ.
49004012	Die ʊ yiwo naa dɩ vuodiekemba dɩ yine Ŋmɩŋ vuosisi mana mʊma aŋaŋ tʊnvɩɩnaha, ta vaa wʊnɩŋ Masia dɩdɩɩsɩrɩŋ sʊgɩtɩ hagɩrɩma.
49004013	Die wɩa, tɩ dene sɩba Ŋmɩŋ Bʊa dembike ta yiwo yada naa, tɩ mʊ tɩ lagɩŋ bʊnyɩ a bɩrɩŋ nyɩŋkʊrɩ diekemba beriŋ dɩ vɩɩŋna, ta sɩmma sɩba wʊnɩŋ Masia.
49004014	Tɩ kaaŋ bɩ yi sɩba ballɩbɩsɩ amʊ vuobɩatɩ aŋaŋ gɩgaantɩba nan vaa tɩ leeŋi sɩba ba yinene vuosi bataŋ dene wo.
49004015	Ama tɩ nan dɩ bala wusie yaa gamma Ŋmɩŋ wɩaha aŋaŋ choti ta bɩrɩma Masia ma, wʊnɩŋ ʊ yine tɩ sikpeŋtieŋ,
49004016	ta tɩnɩŋ vuodiekemba dɩ yine wo yada wa dɩaŋ dɩ yi sɩba ʊ nyɩŋgbanɩŋ. Nyɩŋgbaŋka taasɩ wa taŋ aŋaŋ gbeme aŋaŋ zɩŋ aŋaŋ gɩlɩsɩ, dɩɩ yi ka lʊga mana dɩ mɩŋŋɩ tʊma nyɩŋgbaŋka nan dɩ bɩrɩma ta hagɩrɩ. Die gbaŋ gbaŋ dɩ sɩɩ, dɩɩ yi tɩ mana dɩ cho taŋ ta tʊma tʊŋ dieke Yisa Masia dɩ nagɩna a yɩ tɩ wa, tɩ nan dɩ hagɩrɩ a bɩrɩŋ nyɩŋkʊra. Naa baa ka yi mɩŋ Masia hagɩrɩŋ dɩ benne tɩ ma wa wɩa.
49004017	Tɩ Yɔmʊtieŋ saaŋ ma, maŋ kpaama nɩ, dɩ nɩ daa bɩ bemme sɩba vuodiekemba dɩ kana ka sɩba Ŋmɩŋ, ta ba sʊŋanyile dɩ bie lɩmɩŋ ma ta wo nyʊarɩ wa.
49004018	Ba yallɩ wa sʊŋanyilibɩatɩ ta ba tɩba dɩ hagɩrɩ, ta ba ka sɩba wɩa chɩasɩ, die wɩa ba ka gʊtɩ miivoli haalɩ dieke Ŋmɩŋ dɩ yɩna wa ma.
49004019	Ba ka chɩga viivi, ta dɩdɩa a tʊma dɩgɩntɩ tʊʊma, ta ka bɩagɩ yige ba gbaŋ halɩ bɩta gbaŋ.
49004020	Ama nɩnɩŋ nɩŋ, daa die nɩ bʊgɩrɩ yaa gamma Masia ma.
49004021	Die nɩ wʊŋ yaa gamma ʊ ma, ta yi ʊ dɩdɩɩsɩrɩŋ, ta ba dagɩ nɩ wusie yaa gamma ʊ ma mɩŋ.
49004022	Die wɩa, nɩ kpaŋŋɩ nɩ gbaŋ a vaa berikʊʊrɩ lɔlɩbɩatɩ diekemba dɩ tʊnnana a chʊʊsa nɩ wa.
49004023	Lele, nɩ vaa aŋ Ŋmɩŋ tarɩgɩ nɩ sʊŋanyile aŋaŋ nɩ sʊgɩtɩ,
49004024	amʊ nɩ nan pɔgɩlɩ berihaalɩ dieke Ŋmɩŋ dɩ yɩna nɩ wa, ta nɩ nɩasɩ Ŋmɩŋ nɩ wuyiike me, ta bemme vɩɩnɩŋ, ta yi sʊgɩyɩalɩntieliŋ aŋaŋ wusie.
49004025	Die wɩa, nɩ vaa ŋmɩnchɩbɩsɩ, ta vuoŋ mana balɩma wusie a yɩma ʊ nɩmbʊa, dama tɩ yiwo jabalɩmɩŋ Masia ma.
49004026	Dɩɩ yi fʊ keŋ jɩɩ sɩnyɩɩrɩŋ, ama da vaa ka vaa fʊ yi bɩaŋ, ta daa bɩ yallɩma fʊ sɩnyɩɩrɩbʊ fʊ sʊŋ ma aŋ ŋmɩŋ nan.
49004027	Nɩ da keŋ yɩ Sitaani sieŋ aŋ ʊ magɩsɩ nɩ.
49004028	Vuodieke die dɩ gaarɩnana, ʊ vaa gaarɩŋ ta kpaŋŋɩ ʊ gbaŋ a tʊŋ tʊʊma a dii, ta bɩ bɩagɩ suŋŋime zɔɔlɩntieliŋ.
49004029	Nɩ da balɩma wʊbɩatɩ a yɩma nɩ chanchaalɩŋ, ama nɩ balɩma wudiekemba dɩ yine talasɩ ta yaa nyʊarɩ, amʊ nɩ chanchaalɩŋ dɩ keŋ wʊŋ ka nan bɩagɩ suŋŋi be.
49004030	Nɩ da yime wudieke dɩ baaŋ nan yi aŋ Halɩkasɩka, vuodieke dɩ yine Ŋmɩŋ chaanɩŋ magɩlɩŋ nɩ ma wa ye sʊgɩchʊʊsɩŋ. Wʊnɩŋ ʊ yine magɩlɩŋ dieke dɩ dagɩna dɩ daaŋ kieŋ ta Ŋmɩŋ nan keŋ yɩ nɩ sɩ-n-gbaŋ aŋaŋ wusie.
49004031	Nɩ vaa bɩaŋ beriŋ mana, ta da yallɩma sɩnyɩɩrɩŋ. Vuoŋ da bɩ natɩma ʊ chanchaalɩŋ aŋaŋ sɩnyɩɩrɩŋ, vuoŋ da bɩ zɩama ʊ chanchaalɩŋ, ta bɩ vʊarɩ haasɩ sʊŋanyile mana nɩ ma.
49004032	Ama nɩ yi vuodiekemba dɩ chɩgɩnana nɩ chanchaalɩŋ zɔɔlɩŋ, ta vasɩma nɩ chanchaalɩŋ tʊmbɩatɩ a chama ba sɩba Ŋmɩŋ dɩ nagɩna nɩ tʊmbɩatɩ a chaa nɩ dene wo Masia ma wɩa wa.
49005001	Nɩ yine Ŋmɩŋ ballɩchoti wɩa wa, nɩ kpaŋŋɩ nɩ gbaŋ ta sɩmma sɩba wʊnɩŋ,
49005002	nɩ chome vuoŋ mana sɩba Masia die dɩ faasɩna a cho tɩ ta tuo tɩ kuŋ a kpi ta yi kaabɩ dieke Ŋmɩŋ dɩ yaalala wa.
49005003	Nɩ yine Ŋmɩŋ ballɩ wɩa naa, dɩ ka wɔŋ vɩɩna dɩ daakpana aŋaŋ hɔgʊkpana, yaa dɩgɩntɩ yaa lɔlɩbɩatɩ tʊʊma bemme nɩ sʊŋ.
49005004	Nɩ waasɩma Ŋmɩŋ saŋŋa mana ama nɩ daa vaa daakpana yaa hɔgʊkpana tʊʊma wʊbalɩka, yaa dɩgɩntɩ wʊbalɩka, yaa wʊbalɩkɩ tɔgɩtɩ nyɩmma nɩ nʊa ma.
49005005	Dɩ mʊ nɩ sɩmma a baarɩ dɩ vuodieke dɩ dʊaga hɔgʊkpana yaa a dʊaga dembikpana yaa ta yi dɩgɩntɩ vuoŋ yaa halɩ vuoŋ, wʊnɩŋ ʊ kaaŋ ye jigiŋ Masia aŋaŋ Ŋmɩŋ naarɩ ma; vuodiekemba dɩ yalla halɩ faasɩ cho nyinti a tɩaŋ Ŋmɩŋ.
49005006	Die wʊbɩatɩ yiilehe wɩa Ŋmɩŋ nan keŋ datɩ nʊazetitielibe tɩba. Nɩ daa vaa vuoŋ nagɩ ʊ gaantɩ dagɩŋ a gaaŋ nɩ.
49005007	Nɩ vʊarɩ nɩ gbaŋ, ta vaa vuosi mi.
49005008	Nɩ wa yiwo Ŋmɩŋ ballɩ ta bie chaanɩŋ ma, nɩ ka bɩ bie lɩmɩŋ ma sɩba die nɩ benne wo ta yie bɩabʊ, dɩ mʊ nɩ beriŋ sɩmma sɩba chaanɩŋ ballɩ beriŋ,
49005009	dama wudieke dɩ yine wusie aŋaŋ Ŋmɩŋ chɩgɩla aŋaŋ tʊnvɩɩna mana yiwo chaanɩŋ ma sɩɩtɩ.
49005010	Die wɩa, nɩ kpaŋŋɩ nɩ gbaŋ ta tʊma wudieke dɩ bala ka fɩalɩ tɩ Yɔmʊtieŋ sʊŋ.
49005011	Nɩ daa chansɩma vuodiekemba dɩ tʊnnana lɩmɩŋ ma tʊʊma ta a wo nyʊarɩ wa, ama ta vaa ba lɩmɩŋ ma tʊʊmaha nyɩŋ yaalɩŋ ma.
49005012	Wudieke ba yinene lɩmɩŋ ma wa yaa wa viivi pam aŋaŋ tɩ baaŋ dɩ bala yaa gamma ka ma gbaŋ.
49005013	Ama saŋŋa dieke jaaŋ mana dɩ bala a keŋ nyɩŋ yeŋ me wo, ba lɩmɩŋ ma beriŋ mana nan keŋ nyɩŋ yaalɩŋ ma firrr.
49005014	Dama wudieke mana ba keŋ yuori dagɩ yaalɩŋ ma ŋaaŋ bie wo chaanɩŋ ma mɩŋ. Die wɩa die dɩ maagɩ Ŋmɩŋ gbaŋkʊ ma dɩ: “Fʊnɩŋ vuodieke dɩ gʊʊrɩnana, fʊ hagɩ gbɩɩŋ ma ta hagɩ kuŋ me, ta Masia nan yɩ fʊ ʊ chaanɩŋ.”
49005015	Die wɩa, nɩ daa bemme gaantɩŋ beriŋ, ama nɩ yi sɩsɩbɩrɩŋ.
49005016	Nɩ nagɩ nɩ saŋŋa a yime vɩɩnɩŋ dama vuosi yie bɩaŋ saŋŋa gie me mɩŋ.
49005017	Die wɩa nɩ daa yi gaantɩŋ ama nɩ sɩmma wudieke tɩ Yɔmʊtieŋ dɩ yaalala nɩ yi.
49005018	Nɩ daa nyume daaŋ a bugime; dama kanɩŋ ka bala ka chʊʊsɩ nɩ, ama nɩ kpaŋŋɩ nɩ gbaŋ ta vaa Ŋmɩŋ Halɩkasɩka yalla nɩ a tʊma.
49005019	Nɩ chama yɩla a bɩrɩma tɩ Yɔmʊtieŋ aŋaŋ nɩ sʊgɩtɩ mana aŋaŋ nɩ chanchaalɩŋ, ta chama Ŋmɩŋ gbaŋkʊ yɩla aŋaŋ Halɩkasɩka yɩla.
49005020	Vuoŋ mana waasɩma tɩ Chɔɔŋ Ŋmɩŋ jaaŋ mana wɩa, tɩ Yɔmʊtieŋ Yisa Masia wɩa.
49005021	Nɩ yɩnana Masia jɩlɩma wɩa, nɩ sʊʊŋ nɩ gbaŋ a yɩma taŋ.
49005022	Hɔgʊba, nɩ sʊʊŋ nɩ gbaŋ tɩŋgbaŋ a yɩma nɩ chʊllɩba sɩba nɩ sʊʊna nɩ gbaŋ a yɩ tɩ Yɔmʊtieŋ dene wo.
49005023	Dama Masia dɩ yine ʊ vuosi sikpeŋtieŋ dene wo, die gbaŋ gbaŋ dembiŋ dɩ yi ʊ hɔgʊ sikpeŋtieŋ. Masia vuosi yiwo ʊ nyɩŋgbanɩŋ ta ʊ yi ba Gbɩgbatɩtaantʊ.
49005024	Die wɩa, hɔgʊba mʊ ba sʊʊŋ wa ba gbaŋ tɩŋgbaŋ jaaŋ mana ma a yɩ ba chʊllɩba sɩba Masia vuosisi dɩ sʊʊna ba gbaŋ a yɩ wa dene.
49005025	Dembisi, nɩ chome nɩ hɔgʊba sɩba die Masia dɩ chone ʊ vuosi ta tuo ba kuŋ a kpi dene wo.
49005026	Die ʊ yiwo naa, amʊ ʊ nan yi ba kasɩ, ta bɩ nagɩ Ŋmɩŋ wʊbalɩkaha aŋaŋ Ŋmɩŋ nyaaŋ a sɩɩ ba dɩ ʊ wʊnsɩ ba vɩɩnɩŋ,
49005027	ta yiŋŋi nagɩ ba a yɩ ʊ gbaŋ gbaŋ nuusi me aŋaŋ vɩɩnɩŋ, ta ba vɩɩŋkʊ dɩ wo dɩgɩntɩ, ta ba bɩ yi sʊgɩyɩalɩntieliŋ, ta wo bɩaŋ, halɩ bɩta gbaŋ.
49005028	Dembisi mʊ ba chome ba hɔgʊba sɩba ba chone ba gbaŋ gbaŋ ba nyɩŋgbanɩŋ dene, dembiŋ dieke dɩ chone ʊ hɔgʊ, cho wo ʊ gbaŋ gbaŋ mɩŋ.
49005029	Vuoŋ wori a haa ʊ gbaŋ gbaŋ ʊ nyɩŋgbanɩŋ, ama vuoŋ mana mɩŋŋɩ daansa ʊ nyɩŋgbanɩŋ mɩŋ sɩba Masia dɩ daansɩnana ʊ dɩdɩɩsɩrɩba dene wo.
49005030	Tɩnɩŋ tɩ yine ʊ nyɩŋgbaŋka.
49005031	Ŋmɩŋ gbaŋkʊ baarɩ dɩ, “Naa wɩa, dembiŋ nan vaa ʊ chɔɔŋ aŋaŋ ʊ nuŋ, ama ta nagɩ ʊ gbaŋ a lagɩŋ aŋaŋ ʊ hɔgʊ aŋ ba yi jabalɩmɩŋ.”
49005032	Ŋmɩŋ wɩɩrɩ gie dagɩ tɩ wa wusie dieke dɩ lɔbɩrɩna mɩŋ, ama n sɩba dɩ ka daga tɩ mɩŋ yaa gamma Masia aŋaŋ ʊ dɩdɩɩsɩrɩŋ wɩa mɩŋ.
49005033	Ama ka bɩ daga nɩ mɩŋ dɩ dɩ vɩɩna dɩ dembiŋ mana chome ʊ hɔgʊ sɩba ʊ chone ʊ gbaŋ dene wo, ta hɔgʊ mana dɩaŋ yɩma ʊ chʊrʊ jɩlɩma.
49006001	Ballɩ, nɩ mʊ nɩ saagɩma yɩma nɩ tieliŋ tɩ Yɔmʊtieŋ wɩa, dama die mʊna dɩ nɩ yi.
49006002	Mɩraha sʊŋ, mɩrɩka gie yiwo mɩrɩ dieke Ŋmɩŋ dɩ woliŋ a yi nʊaŋ a gʊtɩ ka ma dɩ, “Yɩma fʊ chʊa aŋaŋ fʊ naa jɩlɩma,
49006003	amʊ jaaŋ mana nan yi vɩɩnɩŋ a yɩ fʊ, ta fʊ bɩ ye miivoli waŋ tɩŋgbaŋka gie me.”
49006004	Chʊalɩŋ, nɩ da pɔgɩlɩ nɩ ballɩ aŋaŋ tʊaŋ ta vaa ba sɩnyɩɩrɩŋ dɩ haga, ama nɩ dagɩma ba ta kpaama ba yaa gamma wudieke tɩ Yɔmʊtieŋ dɩ yaalala.
49006005	Nɩnɩŋ vuodiekemba dɩ yine yɔŋɩsɩ dɩaŋ, nɩ saagɩma nɩ tieliŋ nʊa, ta chɩgɩma ba ŋmaamɩŋ, ta tʊma yɩma ba aŋaŋ nɩ sʊgɩtɩ mana sɩba nɩ tɩnna baa nɩ tʊma dene a yɩma Masia wa.
49006006	Nɩ da tʊma a yɩma ba saŋŋa dieke ba keŋ daansa nɩ nyɩɩna ma, dɩ ba bɩrɩ nɩ, ama nɩ nagɩ nɩ gbaŋ a bɩrɩŋ Masia yɔŋɩsɩ ta yime wudieke dɩ yine Ŋmɩŋ choti aŋaŋ nɩ sʊgɩtɩ mana.
49006007	Nɩ tʊma nɩ tʊʊma aŋaŋ sʊgɩfɩalɩŋ sɩba nɩ tʊma yɩa tɩ Yɔmʊtieŋ Masia ama nɩ daa yilime dɩ nɩ tʊma a yɩa vuota nyɩɩna ma,
49006008	ta sɩmma a baarɩ tɩ Yɔmʊtieŋ Masia nan keŋ tuŋ vuoŋ mana yaa gamma wʊvɩɩŋ dieke mana ʊ yine, ʊ yiwo yɔmʊ yaa vuodieke dɩ sɩna ʊ gbaŋ.
49006009	Yɔŋɩsɩ tieliŋ, nɩ dɩaŋ nɩ mɩŋŋɩ pɔgɩlɩ nɩ yɔŋɩsɩ ta da pɔgɩlɩ ba aŋaŋ tʊaŋ, ta sɩmma dɩ nɩnɩŋ aŋaŋ nɩ yɔŋɩsɩsɩ mana yallɩ wa Yɔmʊtieŋ balɩmɩŋ arɩzanna ma, ta ʊ die vuosi sarɩya ta ka luge.
49006010	Wudieke dɩ kpatɩna kʊaŋ yiwo naa, nɩ vaa tɩ Yɔmʊtieŋ hagɩrɩbʊ yi nɩ hagɩrɩma.
49006011	Ta nagɩ Ŋmɩŋ tɔntaala nyinti mana ʊ yɩnana nɩ wa a gbara nɩ gbaŋ, amʊ nɩ nan bɩagɩ zie a tuuli Sitaani wʊsanbɩatɩ.
49006012	Dama tɩ ka waga aŋaŋ vuodieke dɩ yalla nyɩŋgbanɩŋ aŋaŋ zɩŋ, ama tɩ waga aŋaŋ haalɩbɩatɩ mana aŋaŋ ba yikotieliŋ, aŋaŋ lele wo dʊnɩa ka gie lɩmɩŋ ma sikpeŋtieliŋ, aŋaŋ ŋmɩŋsikpeŋ haalɩbɩatɩ.
49006013	Die wɩa, nɩ nagɩ Ŋmɩŋ tɔntaala nyinti mana a gbara nɩ gbaŋ lele, amʊ dabɩakʊ dɩ keŋ tʊgɩ nɩ nan bɩagɩ a tuuli daarɩ mi a gbatɩ nɩ gbaŋ, ta tɔmbʊ dɩ keŋ tɩaŋ nɩ nan ye zie keŋ keŋ.
49006014	Die wɩa nɩ zie keŋ keŋ, ta vaa nɩ wusie sɩmma sɩba gbanɩŋ a bɔbɩ nɩ chɩasɩ, ta vaa sʊgɩyɩalɩŋ beriŋ sɩmma sɩba jakagɩkɩŋ a kagɩ nɩ nyʊa aŋaŋ nɩ kʊasɩ,
49006015	ta nɩ yi siri a mʊʊla wʊvɩɩŋ dieke dɩ fɩalɩnana vuosi sʊgɩtɩ aŋ ka sɩɩ sɩba nɩ sunene nɩ nɩɩra.
49006016	Wudieke dɩ gʊtɩna nyinti gie ma yiwo naa, nɩ nagɩ nɩ yada Masia ma aŋ ka sɩmma sɩba jakagɩkɩ dieke nɩ pɔgɩlɩna nɩ nuusi me a yaa kaga Sitaani yɩɩma dɩ sɩna sɩba boliŋ wo,
49006017	ta pɔgɩlɩ nɩ gbatɩtaanɩŋ aŋ ka sɩmma sɩba kuuti sibubiŋ, ta bɩ pɔgɩlɩ Ŋmɩŋ wɩaha aŋ ka sɩmma sɩba takoobi dieke Halɩkasɩka dɩ yaa tʊma wa.
49006018	Nɩ jʊʊsɩma Ŋmɩŋ sɩba Halɩkasɩka dɩ dagɩna nɩ dene saŋŋa mana. Nɩ jʊʊsɩma Ŋmɩŋ dɩ ʊ suŋŋi nɩ jaaŋ mana ma. Nɩ gbara ta daa vaa Ŋmɩŋ jʊʊsɩŋ, ta jʊʊsɩma Ŋmɩŋ saŋŋa mana a yɩma Ŋmɩŋ vuosi mana.
49006019	Ta jʊʊsɩma a yɩma n gbaŋ, dɩ Ŋmɩŋ suŋŋi mɩŋ n wʊbalɩkaha ma amʊ n nan bɩagɩ yuori a balɩ wʊlɔbɩrɩka diekemba dɩ benne wʊvɩɩnaha ma ta da chɩgɩma ŋmaamɩŋ.
49006020	Dama wʊvɩɩnaha naŋ ma maŋ zie ta bie dansarɩka sʊŋ naa. Die wɩa nɩ jʊʊsɩma Ŋmɩŋ dɩ n bɩagɩ a balɩma dɩ mʊna dɩ n balɩ wʊvɩɩnaha dene ta da chɩgɩma ŋmaamɩŋ.
49006021	Tɩ nɩmbʊa choti Tichikusi, vuodieke dɩ yine tɩ Yɔmʊtieŋ tʊntʊntʊ aŋaŋ wusie wo, nan balɩ nɩ wɩa mana yaa gamma n ma amʊ nɩ nan dɩ sɩba n beriŋ dɩ sɩna dene.
49006022	Die wɩa maŋ tʊma wa nɩ jigiŋ, dɩ ʊ keŋ balɩ nɩ tɩ mana beriŋ dɩ sɩna dene, ta bɩ kpaŋŋɩsɩ nɩ.
49006023	Tɩ Chɔɔŋ Ŋmɩŋ aŋaŋ tɩ Yɔmʊtieŋ Yisa Masia yɩ tɩ nɩmballɩ mana sʊgɩdʊagɩŋ aŋaŋ choti aŋaŋ yada.
49006024	Ŋmɩŋ suŋŋi vuodiekemba mana dɩ chone tɩ Yɔmʊtieŋ Yisa Masia wa aŋaŋ choti dieke dɩ wone kpatɩŋ.
50001001	Manɩŋ Pɔɔli aŋaŋ Timoti, tɩnɩŋ vuodiekemba dɩ yine Yisa Masia tʊntʊntɩŋ wa maagɩnana gbaŋkʊ gie a yɩa Ŋmɩŋ vuovɩɩna diekemba mana dɩ yine Yisa Masia dɩdɩɩsɩrɩŋ ta bie Filipi tɩŋ ma, aŋaŋ ba nɩŋŋandɩɩsɩrɩba aŋaŋ ba susuŋŋiribe.
50001002	Tɩ Chɔɔŋ Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ, ta bɩ yɩ nɩ sʊgɩdʊagɩŋ.
50001003	N waasa Ŋmɩŋ saŋŋa dieke mana maŋ keŋ tɩɩnsɩ nɩ wɩa,
50001004	saŋŋa mana maŋ keŋ jʊʊsa Ŋmɩŋ a yɩa nɩ, n ŋaaŋ jʊʊsa mɩŋ aŋaŋ sʊgɩfɩalɩŋ,
50001005	dama nɩ suŋŋine mɩŋ dene wo yaa gamma wʊvɩɩnaha tʊʊmaha ma ka piiliku me wo a keŋ tʊgɩ jinne wɩa.
50001006	Die wɩa, n ka chɩɩlɩya dɩ Ŋmɩŋ vuodieke die dɩ piiline tʊnvɩɩŋkʊ gie nɩ sʊgɩtɩ ma nan pɔgɩlɩka die yaa gamma, a ga tʊgɩ saŋŋa dieke ʊ balla ʊ keŋ kpatɩ tʊnvɩɩŋkʊ gie daa dieke Yisa Masia dɩ balla ʊ keŋ wo.
50001007	Nɩ bie n sʊŋ ma saŋŋa mana. Die wɩa, maŋ yile nɩ wɩa naa dɩ vɩɩna, dama a nyɩŋ saŋŋa dieke die n benne n dʊŋŋʊ ta mɩa dɩ n vaa wʊvɩɩnaha zie wo, a keŋ tʊgɩ saŋŋa dieke n june dansarɩka ma wa, nɩ mana die suŋŋi mɩŋ mɩŋ aŋaŋ tʊŋ dieke Ŋmɩŋ dɩ suŋŋine mɩŋ a nagɩ a yɩ mɩŋ wa.
50001008	Ŋmɩŋ yine n siaratieŋ dɩ n sʊŋ seŋ bie nɩ ma aŋaŋ Yisa Masia gbaŋ gbaŋ choti.
50001009	N jʊʊsa Ŋmɩŋ dɩ nɩ choti nan dɩ gʊta saŋŋa mana, dɩ nɩ wusie yɩaŋ aŋaŋ nɩ sɩbɩŋ mana gbaŋ nan dɩ gʊta
50001010	amʊ nɩ nan bɩagɩ vʊarɩ jadieke dɩ faasɩna vɩɩna, amʊ ka kʊaŋ chaaŋ nɩ kaaŋ bɩ yaa dɩgɩntɩ aŋaŋ bɩaŋ daa dieke Masia dɩ bala ʊ keŋ wo,
50001011	ta yime tʊnvɩɩna pam Yisa Masia hagɩrɩŋ ma, amʊ Ŋmɩŋ saaŋ nan ye bɩrɩŋ aŋaŋ pɩmpagɩŋ.
50001012	N nɩmballɩ, n yaala nɩ sɩmma dɩ wudieke dɩ haarɩna mɩŋ wa suŋŋi wo wʊvɩɩnaha dɩ gara nɩŋŋa wusie.
50001013	Die wɩa, naalɩba gbɩgbarɩtɩba mana aŋaŋ vuodiekemba dɩ benne giena mana wa sɩba a baarɩ dɩ n yine Masia tʊntʊntʊ wɩa maŋ bie dansarɩka sʊŋ.
50001014	N dansarɩka ma beriŋ yɩ wa tɩ nɩmballɩ pam sikimiŋ tɩ Yɔmʊtieŋ sieŋ me, ta ba bala wʊvɩɩnaha ta ka chɩga ŋmaamɩŋ.
50001015	Vuosi bataŋ mʊʊla Masia wɩaha dama ba yaa wa sʊgɩbɩaŋ aŋaŋ nyantaatɩ, ama bataŋ nɩŋ mʊʊlaha mɩŋ aŋaŋ sʊŋanyilivɩɩna.
50001016	Vuodiekemba dɩ tʊnnana aŋaŋ ba choti naa sɩba a baarɩ Ŋmɩŋ die yɩna mɩŋ wʊvɩɩnaha tʊʊma dɩ n vaa wʊvɩɩnaha zie.
50001017	Vuosi bataŋ dɩaŋ ka mʊʊla Masia wɩaha aŋaŋ ba sʊgɩtɩ, ama ba mʊʊla aŋaŋ sʊŋanyilibɩatɩ; ta yile dɩ ba nan nagɩ mɩŋ a yi wɩɩŋ ma n yene bie dansarɩka ma naa.
50001018	Die ka chʊʊsɩya. N yaa wa sʊgɩfɩalɩŋ ka wɩa, dama dɩɩ yi ba mʊʊla aŋaŋ sʊŋanyilivɩɩna yaa sʊŋanyilibɩatɩ, wudieke dɩ yine talasɩ yiwo ba mʊʊla wa Masia wɩaha. N nan dɩ yaa sʊgɩfɩalɩŋ saŋŋa mana
50001019	dama n sɩba a baarɩ dɩ nɩ Ŋmɩŋ jʊʊsɩŋ aŋaŋ nɩ suŋŋi dieke dɩ nyɩnnana Yisa Masia Halɩkasɩka ma wa wɩa, n nan keŋ a nyɩŋ dansarɩka ma.
50001020	N sʊgɩnanɩŋ aŋaŋ tama yiwo dɩ n da keŋ yi n gbaŋ viivi, ama ta yallɩma sʊgɩhagɩrɩŋ lele aŋaŋ saŋŋa mana, ta dɩɩ yi maŋ kpi yaa maŋ beri n miivoli me, n nan vaa Masia saaŋ ye bɩrɩŋ.
50001021	Dama dɩɩ yi maŋ beri n miivoli me, n beri mɩŋ a yɩa Masia, ama dɩɩ yi kuŋ maŋ kpi, die nan faasɩ yɩ mɩŋ nyʊarɩ.
50001022	Dɩɩ yi maŋ nan dɩ bie n miivoli me ta nan bɩagɩ yi wudieke dɩ yaa nyʊarɩ, die nɩŋ, n ka sɩba jadieke n baaŋ vʊarɩ.
50001023	Nyinti ale wa gie yine wudiekemba dɩ datɩnana mɩŋ; n tɩŋ nan faasɩ yaala dɩ n vaa miivolike gie, ta ga bemme aŋaŋ Masia, die tɩŋ nan faasɩ vɩɩna.
50001024	Ama nɩ wɩa, dɩ faasɩ vɩɩna dɩ n bemme n miivoli me.
50001025	N sɩba mɩŋ dɩ kanɩŋ ka vɩɩŋna ta chɩɩlɩŋ wori, die wɩa maŋ sɩba dɩ n nan dɩ beri. N nan dɩ beri aŋaŋ nɩ mana, amʊ nɩ nan dɩ hagɩrɩ ta yaa sʊgɩfɩalɩŋ nɩ Masia dɩɩsɩŋ ma.
50001026	Nɩ nan dɩ faasɩ yaa sʊgɩfɩalɩŋ Yisa Masia ma dɩɩ yi maŋ keŋ keŋ nɩ jigiŋ bɩbra.
50001027	Tɔ, wudieke dɩ yine nɩŋŋmɩna yiwo naa, nɩ vaa nɩ beriŋ sɩmma sɩba Masia wʊvɩɩnaha dɩ dagɩna dene, ta dɩɩ yi maŋ bɩagɩ a keŋ ye nɩ yaa maŋ ka keŋye, ama n nan wʊŋ dɩ nɩ mɩŋŋɩ zie mɩŋ aŋaŋ sʊŋanyili balɩmɩŋ, ta yaa nʊabalɩmɩŋ ta kpaŋŋa nɩ gbaŋ ta wʊvɩɩnaha yaa gamma nɩ yadaka Yisa Masia ma nan dɩ gara nɩŋŋa.
50001028	Nɩ da chɩgɩma nɩ dataasɩ, nɩ yallɩma sʊgɩhagɩrɩŋ saŋŋa mana ta die nan dagɩ ba dɩ banɩŋ ba bala ba nan, ta nɩnɩŋ nɩ hagɩ, dama Ŋmɩŋ yɩna nɩ nyaŋŋɩŋ.
50001029	Nɩ wɔŋ yaa sieŋ mɩŋ dɩ nɩ tʊŋ yɩ Masia, daa nɩ yine wo yada nyɩɩna ma, ama nɩ die wahala ʊ wɩa.
50001030	Lele, nɩ nan gʊtɩ n ma tɔmbʊ ma. Dɩ yiwo tɔŋ dieke die nɩ yene mɩŋ n wagɩnana wa, ta lele nɩ wʊŋ dɩ n ye waga mɩŋ.
50002001	Nɩ benne Masia ma naa yine nɩ mɩŋŋɩ zie, ta ʊ choti dɩ vaa nɩ sʊgɩtɩ dɩ fɩala, ta nɩ yaa Halɩkasɩka dɩdɩɩsɩrɩtaŋ, ta yaa choti aŋaŋ zɔɔlɩnchɩgɩla aŋaŋ taŋ.
50002002	Die wɩa maŋ bala nɩ dɩ nɩ yallɩma sʊŋanyili balɩmɩŋ ta vaa n sʊgɩfɩalɩŋ gʊtɩ, ta yallɩma choti balɩmɩŋ ta nɩ sʊŋanyile mana yi bʊnyɩ.
50002003	Nɩ da yime wɩɩŋ a nyɩmma sʊgɩbɩaŋ aŋaŋ kalinbaani ma, ama nɩ sʊʊŋ nɩ gbaŋ tɩŋgbaŋ, ta kɔtɩma taŋ a tɩaŋ nɩ kɔtɩna nɩ gbaŋ dene wo.
50002004	Nɩ da vasɩma nɩ baga bemme nɩ nyinti nyɩɩna ma, ama nɩ vaa nɩ baga bemme nɩ chanchaalɩŋ nyinti ma gbaŋ.
50002005	Nɩ vaa beri dieke Yisa Masia die dɩ yalla wa bemme nɩ ma:
50002006	Ʊ nɩasɩ wa Ŋmɩŋ saŋŋa mana ama die ʊ ka vaa ʊ nɩasɩna aŋaŋ Ŋmɩnnɩ dɩ yi jadieke ʊ yigine keŋ keŋ
50002007	ama ta saagɩ ʊ gbaŋ gbaŋ choti me ta vaa jadieke ʊ yalla wa ta nagɩ ʊ gbaŋ a bɩrɩŋ sɩba yɔmʊ. Ta yi vuota ta keŋ nyɩŋ a yi vuota
50002008	Die ʊ sʊʊŋ ʊ gbaŋ, ta saagɩ Ŋmɩŋ nʊaŋ a keŋ a kpi dagarɩkʊ ma gbaŋ.
50002009	Naa wɩa Ŋmɩŋ dɩ kɔtɩ wa a tɩaŋ vuoŋ mana, ta yɩ wa saaŋ dieke dɩ yine saaŋ kpeŋkpɩɩŋ a tɩaŋ saara mana,
50002010	dɩ ka yi aŋ vuodiekemba dɩ benne arɩzanna ma aŋaŋ tɩŋgbaŋka gie me aŋaŋ kpiile tigiŋ ba mana keŋ gbirigi ba dune me, ta yɩma wʊnɩŋ Yisa saarɩ gie jɩlɩma,
50002011	ta vuoŋ mana nan daansɩ balɩ dɩ wʊnɩŋ Yisa Masia yine Yɔmʊtieŋ aŋ ka bɩrɩ tɩ Chɔɔŋ Ŋmɩŋ saaŋ.
50002012	N nɩmballɩ, die nɩ saaga a yɩa mɩŋ mɩŋ saŋŋa dieke die n bene nɩ jigiri, lele n wone nɩ jigiri naa, nɩ mʊ nɩ faasɩ a saagɩma a yɩma mɩŋ mɩŋ. Die wɩa nɩ ko ye tʊma aŋaŋ ŋmaamɩŋ ta chelime ta tʊmma tʊŋ dieke Ŋmɩŋ dɩ gbatɩ nɩ a taaŋ dɩ nɩ tʊma wa
50002013	dama Ŋmɩŋ tʊma nɩ ma saŋŋa mana dɩ nɩ yaalɩma ʊ choti yiile ta bɩ yime ke.
50002014	Nɩ yime wɩɩŋ mana ta da vʊʊmma yaa a nɩgɩma nɩnhagɩrɩŋ,
50002015	amʊ nɩ nan dɩ wo bɩaŋ, ama ta yi sʊgɩyɩalɩntieliŋ, ta yi Ŋmɩŋ ballɩ diekemba dɩ wone daŋŋa, dama nɩ bie wo tɩŋgbaŋka gie vuotɔgɩtɩ aŋaŋ vuobɩatɩ sʊnsʊŋ mɩŋ. Dɩ yiwo talasɩ dɩ nɩ nyɩgɩsɩma ba sʊnsʊŋ sɩba chɩŋmarɩsɩ dɩ nyɩgɩsɩnana ŋmɩŋsikpeŋ dene wo,
50002016	ama ta balɩ miivoli wɩa. Dɩɩ yi nɩ tʊma die, n nan daansɩ yallɩ nyʊʊŋ nɩgɩŋ daa dieke Yisa Masia dɩ bala ʊ keŋ wo, dama ka nan keŋ dagɩ dɩ n wahala aŋaŋ n tʊʊmaha ka yi yɔrɩ.
50002017	Dɩɩ yi maŋ nagɩ n miivoli gie a taaŋ a gʊtɩ wahala dieke n wone dii wo ta vaa nɩ yi yada naa wa, n nan dɩ yaa sʊgɩfɩalɩŋ, aŋ tɩ mana lagɩŋ a yallɩma sʊgɩfɩalɩŋ.
50002018	Die gbaŋ gbaŋ dɩ yi talasɩ dɩ nɩ yallɩma sʊgɩfɩalɩŋ aŋ manɩŋ aŋaŋ nɩ mana lagɩŋ yallɩma sʊgɩfɩalɩŋ.
50002019	N yaa tama tɩ Yɔmʊtieŋ Yisa ma dɩ n tʊŋ Timoti nɩ jigiŋ lele, ta wʊŋ nɩ wɩa aŋ n sʊŋ dʊa.
50002020	Ʊ nyɩɩna ma ʊ baga benne nɩ ma aŋaŋ wusie sɩba n baga dɩ benne nɩ ma dene wo.
50002021	Vuodiekemba mana dɩ tɩalɩna nɩŋ, vuoŋ mana nine ŋmɩntɩ wa aŋaŋ ʊ tʊaŋ jaaŋ, ta ba baga wo wudieke dɩ yine Yisa Masia sɩɩtɩ ma.
50002022	Nɩ sɩba dɩ Timoti tʊʊma dagɩya dɩ ʊ tʊma aŋaŋ wusie. Ʊ tʊma mɩŋ aŋaŋ mɩŋ wʊvɩɩnaha tʊʊma ma sɩba bʊa dɩ ŋaana tʊma aŋaŋ ʊ chɔɔŋ dene wo.
50002023	N yaa tama dɩ dɩ kaaŋ yʊasɩ n nan tʊŋ wa nɩ jigiŋ maŋ ye wɩa dɩ bala a yiŋŋi dene.
50002024	Tɩ Yɔmʊtieŋ wɩa, n yaa tama dɩ dɩ kaaŋ yʊasɩ n gbaŋ n nan keŋ nɩ jigiŋ.
50002025	N yile dɩ dɩ yiwo talasɩ dɩ n tʊŋ tɩ nɩmbʊa Epafirodatusi, vuodieke dɩ tʊnna aŋaŋ nɩŋŋmɩna ta mɩa dɩ ʊ suŋŋi mɩŋ aŋaŋ Masia tʊʊmaha, wʊnɩŋ ʊ bɩna yi vuodieke die nɩ tʊnna wa ʊ keŋ suŋŋi mɩŋ wo.
50002026	Ʊ chele mɩŋ dɩ ʊ ye nɩ mana. Ʊ sʊŋ die chʊʊsɩya mɩŋ die nɩ wʊnna dɩ ʊ yʊagɩ mɩŋ wa.
50002027	Ka seŋ yiwo wusie dɩ die ʊ yʊagɩ mɩŋ ta gbigi kuŋ, ama Ŋmɩŋ die dɩ chɩgɩ wa zɔɔlɩŋ, daa ʊ nyɩɩna ma, ama die ʊ chɩgɩ wa n gbaŋ zɔɔlɩŋ, ta vʊarɩ mɩŋ nyɩŋ ʊ kuŋ sʊgɩchʊʊsɩŋ dɩ bala ka gʊtɩ ʊ yʊagɩŋ sʊgɩchʊʊsɩŋ ma wa.
50002028	Die wɩa, n chele mɩŋ dɩ n tʊŋ wa nɩ jigiŋ amʊ nɩ keŋ ye wo, nɩ nan dɩ yaa sʊgɩfɩalɩŋ bɩbra, ta n gbaŋ n sʊgɩchʊʊsɩkʊ bɩa.
50002029	Nɩ tuo wo aŋaŋ sʊgɩfɩalɩŋ tɩ Yɔmʊtieŋ saaŋ ma, ta yɩma vuodiekemba dɩ sɩna sɩba wʊnɩŋ jɩlɩma
50002030	dama die ʊ ka waga ʊ miivoli wɩa, ta die baa ʊ kpi Masia tʊʊmaha wɩa gbaŋ, dɩ ʊ yɩ mɩŋ suŋŋi dieke die nɩ kana ka bɩagɩ a yɩ mɩŋ wa.
50003001	N nɩmballɩ, ka kpatɩŋ yiwo nɩ yallɩma sʊgɩfɩalɩŋ tɩ Yɔmʊtieŋ ma. Manɩŋ n baga wori dɩ n bɩ maagɩ nɩ wudiekemba die n wone maagɩ a yɩ nɩ wa, maŋ yi die, ka nan yi nɩ suŋŋiŋ.
50003002	Nɩ sɩmma wʊbɩayiiribe, vuodiekemba dɩ sɩna sɩba gbaasɩ ta bala dɩ nɩ mʊ nɩ gobi wo nɩ kɔla wa.
50003003	Tɩnɩŋ vuodiekemba dɩ jɩanna Ŋmɩŋ Halɩkasɩka hagɩrɩŋ ma wa yine vuodiekemba dɩ senne gobi tɩ kɔla. Tɩnɩŋ tɩ ka yaa tama vuota chʊara ma, ama tɩ kuule mɩŋ yaa gamma wudieke Yisa Masia dɩ yine. Tɩnɩŋ tɩ ka kuule yaa gamma wudieke tɩ yine
50003004	ama n tɩŋ nan bɩagɩ a kuuli. Dɩɩ yi bataŋ dɩ kuule yaa gamma vuota chʊara, die nɩŋ n yaa wɩa pam dɩ n kuule a tɩaŋ die.
50003005	Dama die ba mɩɩrɩna mɩŋ ta ka daraa anɩɩ daraaŋ ba gobi n kɔlɩ, ta ba mɩɩrɩ mɩŋ Juu vuoŋ, Benjamani buuriŋ ma, ta maŋ yi Juu vuoŋ aŋaŋ wusie. Dɩɩ yi Mosisi mɩraha dɩɩsɩŋ, die n yiwo Farasi vuoŋ ta dɩha sɩba Farasisi vuosi dɩ dɩna dene wo, die n dɩha mɩŋ aŋaŋ nɩŋŋmɩna,
50003006	ta die dɩ keŋ mugise Masia dɩdɩɩsɩrɩŋ gbaŋ. Dɩɩ yi vuoŋ dɩ nan dɩ dɩ mɩraha ta yi vuovɩɩnʊ Ŋmɩŋ jigiŋ, manɩŋ nɩŋ n wo bɩaŋ yaa gamma ka ma.
50003007	N tɩŋ nan bɩagɩ biisi wɩaha gie mana dɩ a yaa wa nyʊarɩ, ama n daansɩ ye ta a mana wo nyʊarɩ Masia wɩa.
50003008	Daa genhe nyɩɩna ma wone nyʊarɩ a yɩ mɩŋ: ama n daansɩ ye ta jaaŋ mana wo nyʊarɩ; dama n sɩbɩna n Yɔmʊtieŋ Yisa Masia ta ʊ sɩbɩkʊ nyʊarɩ dɩ faasɩ dala naa wɩa. Ʊ wɩa maŋ nagɩ jaaŋ mana a vigi taaŋ, manɩŋ n wasa a mana taŋgɔɔŋ ma jagɩma, dɩ n mɩŋŋɩ sɩmma Masia,
50003009	ta mɩŋŋɩ taasɩ aŋaŋ wa aŋaŋ wusie. Lele nɩŋ, n yiwo vuovɩɩnʊ Ŋmɩŋ jigiŋ daa n dɩna mɩraha wɩa, ama n yine Masia yada wa wɩa. N yadaka wɩa Ŋmɩŋ dɩ nagɩ mɩŋ a bɩrɩŋ vuovɩɩnʊ ʊ jigiŋ.
50003010	Wudieke mana n yaalala yiwo dɩ n mɩŋŋɩ sɩmma Masia, ta bɩ sɩmma ʊ kumbu hagɩkʊ hagɩrɩŋ, ta bɩ dii wahala aŋaŋ wa, ta n berikʊʊrɩ kpi sɩba ʊ kpine dene wo,
50003011	ta yaa tama dɩ n gbaŋ n nan keŋ hagɩ kuŋ me ta ye miivoli.
50003012	N ka bala dɩ n wɔŋ yiwo vuovɩɩŋ dieke Ŋmɩŋ dɩ yaalala dɩ n yi wo, n ye ka tʊgɩ die, ama n ye ko mɩa mɩŋ sɩba chɩchɩgɩrʊ dɩ n ga nyaŋŋɩ a ga tuo tune dieke wɩa Yisa Masia die dɩ vʊarɩna mɩŋ dɩ n tuo wo.
50003013	N nɩmballɩ, n sɩba a baarɩ dɩ n ye ka nyaŋŋɩ nyaŋŋɩkʊ, ama wʊbalɩmɩŋ maŋ yie, n daama wa wudiekemba mana dɩ benne n kʊaŋ, ta mɩa dɩ n tʊgɩ jadieke dɩ benne n nɩŋŋa wa.
50003014	Die wɩa maŋ chɩga a tuole jigidieke chɩgɩlaha dɩ bala ka kpatɩ wa, dɩ n ga a tuo tune dieke dɩ yine arɩzanna ma miivoli, ta Ŋmɩŋ dɩ wa mɩŋ ka wɩa Yisa Masia ma wa.
50003015	Dɩ yiwo talasɩ dɩ tɩnɩŋ vuodiekemba dɩ kʊrɩnna Halɩkasɩka ma wa mʊ tɩ yallɩma sʊŋanyileke gie, ama nɩ bataŋ yaa wa sʊŋanyili gaasɩ, ama Ŋmɩŋ nan yuori nɩ nine.
50003016	Die wɩa, nɩ vaa tɩ pɔgɩlɩ wusieke gie sɩba die tɩ pɔgɩlɩna ka dene a keŋ tʊgɩ lele wo.
50003017	N nɩmballɩ, nɩ chansɩma mɩŋ. Nɩ nagɩ nɩ sʊŋanyile a yi vuodiekemba dɩ dɩna wʊvɩɩŋ dieke die tɩ nagɩna a yɩ nɩ wa sieku.
50003018	Die n wɔŋ balɩ nɩ wɩaha gie mana saŋŋa dieke dɩ tɩanna wa, ama lele n bɩ bala nɩ aŋaŋ nintaantɩ, dɩ vuosi pam benne ta ba beriŋ dɩ nagɩ ba a bɩrɩŋ Masia dagarɩkʊ kumbu dataasɩ.
50003019	Ba kpatɩŋ yiwo chʊʊsɩŋ, dama ba nyuuti yine ba ŋmɩna. Ba kuule aŋaŋ jadieke dɩ nagɩnana ba yie viivi me, ta yile yaa gamma tɩŋgbaŋka gie nyinti nyɩɩna ma.
50003020	Ama tɩnɩŋ nɩŋ, tɩ yiwo arɩzanna ma ballɩ, ta tɩ chele a chɩɩsa tɩ Gbɩgbatɩtaantʊ, vuodieke dɩ yine tɩ Yɔmʊtieŋ Yisa Masia wa dɩ ʊ nyɩŋ arɩzanna ma a keŋ.
50003021	Ʊ nan keŋ tarɩgɩ tɩ tɩŋgbaŋka gie nyɩŋgbaŋ dieke dɩ wone hagɩrɩŋ ta nan keŋ kpi wo aŋ ka nɩasɩ ʊ gbaŋ gbaŋ arɩzanna ma nyɩŋgbanɩŋ. Ʊ nan keŋ a nagɩ hagɩrɩ dieke dɩ vana ʊ sɩɩ jaaŋ mana wa a yi die.
50004001	Die wɩa, n nɩmballɩ, nɩnɩŋ vuodiekemba n chone, ta yaala n ye nɩ naa, nɩnɩŋ nɩ yine maŋ yallɩ sʊgɩfɩalɩŋ ta vasa maŋ kuule nɩ ma. N nɩmballɩ choti, nɩ mɩŋŋɩ zie ta dɩa tɩ Yɔmʊtieŋ Yisa Masia dene.
50004002	N taa Yuwodia aŋaŋ Sintike, n jʊʊsa nɩ, nɩ kpaŋŋɩ nɩ gbaŋ a bemme aŋaŋ taŋ aŋaŋ sʊgɩfɩalɩŋ tɩ Yɔmʊtieŋ wɩa.
50004003	Ta fʊnɩŋ vuodieke dɩ yine n dɩdɩɩsɩrɩtaŋ aŋaŋ wusie wo, n yaala fʊ suŋŋi wo hɔgʊba bale wo gie, dama banɩŋ aŋaŋ Kilementi aŋaŋ vuodiekemba mana dɩ yine n tʊntʊŋ chanchaalɩŋ, ta ba saara dɩ bie Ŋmɩŋ miivoli gbaŋkʊ ma wa, die lagɩsɩ tʊma mɩŋ pam, wʊvɩɩnaha mʊʊlɩŋ ma.
50004004	Nɩ yallɩma sʊgɩfɩalɩŋ nɩ taasɩna aŋaŋ tɩ Yɔmʊtieŋ wɩa. N bɩ bala nɩ, nɩ yallɩma sʊgɩfɩalɩŋ.
50004005	Nɩ bemme sɔmm aŋaŋ vuoŋ mana. Tɩ Yɔmʊtieŋ keniŋ gbigiye mɩŋ.
50004006	Nɩ daa vaa nɩ sʊŋ chʊʊsɩ jaaŋ mana ma. Ama nɩ jʊʊsɩma Ŋmɩŋ a yaalɩma jadieke dɩ yine talasɩ a yɩ nɩ. Nɩ jʊʊsɩma Ŋmɩŋ, a waasɩma wa nɩ sʊgɩtɩ ma saŋŋa mana, ta balɩ wa wudieke nɩ yaalala.
50004007	Ta Ŋmɩŋ nan yɩ nɩ ʊ sʊgɩfɩalɩ dieke dɩ tɩanna vuota sʊgɩfɩalɩŋ mana aŋ ka suŋŋi nɩ sʊgɩtɩ aŋ nɩ sʊŋanyile dʊa jigibalɩmɩŋ dama nɩ taasɩna aŋaŋ Yisa Masia wɩa.
50004008	N nɩmballɩ, wudieke dɩ yine kpatɩŋ wʊnna, nɩ vaa nɩ sʊŋanyile suuli aŋaŋ wudieke dɩ vɩɩna ta yaa bɩrɩŋ, aŋaŋ wudieke dɩ yine wusie, aŋaŋ wudieke dɩ yalla jɩlɩma, aŋaŋ wudieke Ŋmɩŋ dɩ yene aŋ ka vɩɩna, aŋaŋ wudieke dɩ wone bɩaŋ, aŋaŋ wudieke vuosi dɩ chone, aŋaŋ wudieke dɩ yalla saaŋ vɩɩnɩŋ, aŋaŋ wudieke dɩ vɩɩŋna, aŋaŋ wudieke mana dɩ vɩɩna aŋaŋ bɩrɩŋ.
50004009	Ta nɩ nagɩ wudiekemba mana nɩ bʊgɩrɩna aŋaŋ wudiekemba nɩ tuone a nyɩŋ n jigiŋ, aŋaŋ n wʊbalɩkaha aŋaŋ n wuyiike mana a tʊŋ tʊʊma. Ta Ŋmɩŋ, vuodieke dɩ yɩnana tɩ sʊgɩdʊagɩkʊ nan dɩ beri aŋaŋ nɩ.
50004010	N yaa sʊgɩfɩalɩŋ ta waasa tɩ Yɔmʊtieŋ, dama aŋaŋ ka yʊasɩna mana ama nɩ baga ye bie n ma. Wusie, nɩ seŋ cho mɩŋ mɩŋ, ama die nɩ ka ye sieŋ mɩŋ dɩ nɩ dagɩ die.
50004011	N ka yile dɩ nɩ daaŋ wa n wɩa die wɩa maŋ bala naa, dama manɩŋ n wɔŋ bʊgɩrɩ wa n nine dɩ bala ka suuli jadieke mana n yalla dene.
50004012	N sɩba waarɩŋ beriŋ aŋaŋ chagɩtɩ beriŋ. N wɔŋ bʊgɩrɩ a mana; die wɩa, dɩɩ yi jigidieke n benne wo dɩ yi kɔŋ yaa chagɩtɩ, dɩɩ yi ka dala yaa dɩɩ yi bɩta, ama n nine suule jadieke n yalla saŋŋa mana mɩŋ.
50004013	Masia dɩ yɩna mɩŋ hagɩrɩŋ wɩa, n nan bɩagɩ yi wɩɩŋ mana.
50004014	Ama die nɩ yiwo vɩɩnɩŋ pam nɩ suŋŋine mɩŋ n wumugisikehe me wo.
50004015	Nɩnɩŋ Filipi vuosi sɩba dɩ die n wolinne piili Masia wʊvɩɩnaha mʊʊlɩkʊ, die n nyɩnna Masedonia tɩŋ ma wa, die nɩ nyɩɩna ma die nɩ yine Masia dɩdɩɩsɩrɩŋ diekemba dɩ suŋŋinene mɩŋ. Die nɩ yiwo vuodiekemba die dɩ gʊtɩna a dii n nyʊarɩ aŋaŋ n nanɩŋ.
50004016	Die n benne Tesalonika tɩŋ ma wa ta die yaala suŋŋiŋ wo, die nɩ ŋaana suŋŋe mɩŋ.
50004017	Dɩ ka sɩɩ sɩba n yaala piinisi nɩ jigiŋ, ama n yaala nɩ tuo wo nyʊarɩ a nyɩŋ Ŋmɩŋ ma mɩŋ.
50004018	N tuo nɩ piinisi mana mɩŋ, amʊ a yɩ mɩŋ. Piini dieke nɩ nagɩna a tʊŋ Epafirodatusi wo vaa maŋ chagɩ mɩŋ. Piinisi mi sɩɩ sɩba kaabɩ dieke nyuugiŋ dɩ vɩɩŋna ba nagɩna a yɩ Ŋmɩŋ, ta ka fɩalɩ ʊ sʊŋ, ʊ tuo ke.
50004019	Die wɩa, Nabidie Ŋmɩŋ vuodieke n jɩanna nan yɩ nɩ nɩ nyɩŋyaalɩka mana, ta a nan nyɩŋ wa ʊ nyinti dieke dɩ faasɩna dala ta bie arɩzanna ma wa, Yisa Masia wɩa.
50004020	Vuosi bɩrɩma tɩ Chɔɔŋ Ŋmɩŋ saaŋ yaa gamma haahuu. Wusie.
50004021	Nɩ waasɩ vuodiekemba dɩ yine Ŋmɩŋ vuosi Yisa Masia wɩa. Tɩ nɩmballɩ diekemba dɩ benne giena wa waasa nɩ.
50004022	Ŋmɩŋ vuosi mana waasa nɩ, a tɩaŋ ba mana vuodiekemba dɩ yine naaŋ Siiza tigiŋ tʊntʊntɩŋ gbaŋ waasa nɩ.
50004023	Tɩ Yɔmʊtieŋ Yisa Masia suŋŋi nɩ mana.
51001001	Manɩŋ Pɔɔli, vuodieke dɩ yine Yisa Masia tʊntʊntʊ Ŋmɩŋ choti wɩa, aŋaŋ tɩ nɩmbʊa Timoti, maagɩnana gbaŋkʊ gie
51001002	a yɩa Ŋmɩŋ vuosi diekemba dɩ benne Kolosia tɩŋ ma, ta yi tɩ nɩmballɩ diekemba dɩ yine Yisa Masia yada wa. Tɩ Chɔɔŋ Nabidie Ŋmɩŋ suŋŋi nɩ, ta yɩ nɩ sʊgɩdʊagɩŋ.
51001003	Tɩ ŋaaŋ waasa Ŋmɩŋ vuodieke dɩ yine tɩ Yɔmʊtieŋ Yisa Masia Chɔɔŋ wa tɩ keŋ jʊʊsa Ŋmɩŋ a yɩa nɩ saŋŋa mana,
51001004	dama tɩ wʊŋya mɩŋ nɩ yine Yisa Masia yada dene ta bɩ cho Ŋmɩŋ vuosi mana dene.
51001005	Die piiliku me saŋŋa dieke nɩ wʊnna wʊvɩɩnaha dɩ yine wusie wo, die nɩ wʊŋya mɩŋ yaa gamma wʊvɩɩna diekemba dɩ chɩɩsɩnana nɩ arɩzanna ma wa mɩŋ.
51001006	Wʊvɩɩnaha gie dɩ kenne nɩ jigiri tʊga jigiŋ mana mɩŋ tɩŋgbaŋka gie me ta wʊnsa vuosi beriŋ sɩba ka wʊnsɩna nɩ beriŋ a nyɩŋ daa dieke die nɩ wʊnna ta sɩba Ŋmɩŋ zɔɔlɩnchɩgɩla aŋaŋ wusieke dɩ sɩna die wo.
51001007	Die nɩ bʊgɩrɩ wa wɩarɩ gie a nyɩŋ tɩ tʊntʊŋ chanchaaŋ Epafirasi, vuodieke n faasɩna cho jigiŋ, wʊnɩŋ ʊ yine Masia tʊntʊntʊ dieke dɩ tʊnnana aŋaŋ wusie a yɩ tɩ.
51001008	Ʊ bɩ balɩ tɩ nɩ choti yaa gamma nɩ chanchaalɩŋ ma dɩ sɩna dene Ŋmɩŋ Halɩkasɩka suŋŋiŋ wɩa.
51001009	Naa wɩa, a nyɩŋ daa dieke tɩ wʊnna nɩ wɩa wa, tɩ ka vaa Ŋmɩŋ jʊʊsɩŋ nɩ wɩa, dɩ wʊnɩŋ Ŋmɩŋ yi aŋ nɩ sɩba wudieke ʊ yaalala, ta yɩ nɩ ʊ Halɩkasɩka yɩaŋ aŋaŋ ka sɩbɩŋ mana,
51001010	amʊ nɩ nan bɩagɩ beri beri dieke tɩ Yɔmʊtieŋ dɩ yaalala, ta yie wudieke dɩ nannana ʊ sʊŋ, amʊ nɩ nan dɩ bɩrɩma ta sɩba wa saŋŋa mana.
51001011	Wʊnɩŋ Ŋmɩŋ yɩ nɩ hagɩrɩŋ pam sɩba ʊ yalla hagɩrɩŋ mana dene wo amʊ nɩ nan dɩ yaa hanɩa aŋaŋ suguru.
51001012	Nɩ waasɩma tɩ Chɔɔŋ Ŋmɩŋ aŋaŋ sʊgɩfɩalɩŋ. Wʊnɩŋ ʊ vana nɩ mʊ dɩ nɩ gʊtɩ atɩa faarɩ dieke ʊ yɩna nʊaŋ dɩ ʊ nan nagɩ yɩ ʊ vuosi arɩzanna ma wa.
51001013	Wʊnɩŋ ʊ vʊarɩna tɩ a nyɩŋ Sitaani hagɩrɩŋ ma a nagɩ tɩ a yi ʊ Bʊa dembiŋ choti naarɩ ma.
51001014	Ʊ Bʊa dembike wɩa ʊ nagɩ tɩ tʊmbɩatɩ a chaa tɩ ta vʊarɩ tɩ a nyɩŋ yɔŋɩsɩ ma.
51001015	Vuoŋ kaaŋ bɩagɩ ye Ŋmɩŋ ama ʊ Bʊa dembiŋ Masia yiwo ʊ nɩasɩŋ. Wʊnɩŋ ʊ tɩanna jaaŋ mana, ta yi Ŋmɩŋ nyɩŋnaaŋka mana sikpeŋ tieŋ.
51001016	Dama ʊ ma Ŋmɩŋ dɩ naaŋ jaaŋ mana dɩ benne arɩzanna ma aŋaŋ tɩŋgbaŋka gie me, nyindiekemba tɩ yesinene aŋaŋ nyindiekemba tɩ kana ka yese. Wʊnɩŋ ʊ naanna nyindiekemba mana dɩ yalla hagɩrɩŋ aŋaŋ yiko, aŋaŋ malakasi diekemba dɩ yalla hagɩrɩŋ aŋaŋ haalɩtɩ mana. Masia ma Ŋmɩŋ dɩ naaŋ jaaŋ mana ta nagɩ jaaŋ mana a yɩ wa.
51001017	Wʊnɩŋ Masia wɔŋ beri mɩŋ ta jaaŋ mana wori, ta ʊ wɩa jaaŋ mana dɩ beri sɩba Ŋmɩŋ dɩ sanna dene wo.
51001018	Wʊnɩŋ ʊ yine ʊ vuosi mana sikpeŋ ta ʊ vuosi dɩaŋ dɩ yi ʊ nyɩŋgbanɩŋ. Ʊ vuosisi miivoli nyɩnna ʊ jigiŋ. Wʊnɩŋ ʊ yine Ŋmɩŋ Bʊa dembiŋ dieke dɩ kpine ta woliŋ hagɩ kuŋ me, dɩ ʊ nyɩɩna ma ʊ yi jaaŋ mana mana sikpeŋ tieŋ,
51001019	dama die dɩ yiwo Ŋmɩŋ nansɩŋ dɩ Masia yallɩma wʊnɩŋ Ŋmɩŋ gbaŋ gbaŋ beriŋ aŋaŋ wusie.
51001020	Ʊ Bʊa dembike wɩa ta Ŋmɩŋ yi jadieke mana dɩ benne ŋmɩŋsikpeŋ aŋaŋ tɩŋgbaŋ dɩ yiŋŋi yi ʊ zʊalɩŋ aŋaŋ sʊgɩfɩalɩŋ; ta zɩŋ dieke die dɩ nyɩna ʊ Bʊa dembike ma wa dagarɩkʊ ma wa wɩa ʊ yi sʊgɩfɩalɩŋ dɩ beri tɩnɩŋ aŋaŋ wʊnɩŋ sʊnsʊŋ.
51001021	Saŋŋa kaanɩ, nɩ sʊŋanyilibɩatɩ aŋaŋ nɩ tʊmbɩatɩ die yine nɩ Ŋmɩŋ dataasɩ, ta nɩ yʊa aŋaŋ wa,
51001022	ama lele nɩŋ, ʊ Bʊa dembike nyɩŋgbanɩŋ kumbu dagarɩkʊ ma wɩa ʊ bɩ yi nɩ ʊ zʊalɩŋ dɩ ʊ nagɩ nɩ aŋ nɩ yi sʊgɩyɩalɩntieliŋ, ta wome dɩgɩntɩ, yaa bɩaŋ, ta keŋ ʊ jigiŋ.
51001023	Ama sie nɩ kpaŋŋɩ nɩ gbaŋ aŋaŋ wusie ta bemme nɩ yadaka ma ta zie keŋ keŋ, ta daa tarɩ a nyɩŋ nɩ tamaka ma, tama dieke die nɩ yene saŋŋa dieke nɩ wʊnna wʊvɩɩnaha; ta die ba mʊʊlɩ wʊvɩɩnaha a yɩ vuota mana wa tɩŋgbaŋka gie me; ta manɩŋ Pɔɔli yiwo ka tʊntʊntɩba wʊnyɩ wa.
51001024	Lele nɩŋ n wa yaa sʊgɩfɩalɩŋ n dinene wahala nɩ wɩa wa, dama wahala dieke n dinene, n tʊma kpata wa wahala dieke Masia dɩ nagɩna zie dɩ n dii wo, ʊ nyɩŋgbaŋ dieke dɩ yine ʊ dɩdɩɩsɩrɩba wa.
51001025	Ta Ŋmɩŋ dieke dɩ yɩna mɩŋ tʊʊmaha dɩ tʊŋ wa, wʊnɩŋ ʊ yine mɩŋ Masia dɩdɩɩsɩrɩba mi yɔmʊ nɩ suŋŋiŋ wɩa, dɩ vuosi sɩmma Ŋmɩŋ wɩaha.
51001026	Wɩaha yiwo wʊlɔbɩrɩ diekemba Ŋmɩŋ dɩ nagɩna a lɔbɩrɩ vuota saŋŋa kaanɩ, ta buuriŋ mana dɩ ka sɩba ha, ama ta lele ʊ wa yuori dagɩ ʊ vuosi.
51001027	Ŋmɩŋ saŋya dɩ ʊ yuori wʊlɔbɩrɩka wɩaha a dagɩ ʊ vuosisi mɩŋ. Ʊ wʊlɔbɩrɩka wɩaha faasɩ vɩɩna mɩŋ, ta yaa nyʊarɩ a yɩ vuota mana. Dɩ daga dɩ Masia bie nɩ ma, die wɩa, nɩ yaa tama dɩ nɩ nan daansɩ gʊtɩ a bie Ŋmɩŋ chuulikpeŋkpɩɩkʊ ma.
51001028	Die wɩa, Masia wa wɩa tɩ mʊʊla, ta kpaama vuoŋ mana, ta naga yɩaŋ yiri yiri mana a daga vuoŋ mana, dɩ tɩ yi aŋ vuoŋ mana hagɩrɩma ʊ Masia dɩɩsɩŋ ma, ta nagɩ ba a yɩ Ŋmɩŋ.
51001029	Naa wɩa, maŋ ko kpaŋŋa n gbaŋ aŋaŋ hagɩrɩ dieke mana Masia dɩ yɩ mɩŋ ta bʊ dala wa.
51002001	N yaala nɩ sɩmma n kpaŋŋɩnana n gbaŋ nɩ wɩa aŋaŋ Masia dɩdɩɩsɩrɩ diekemba dɩ benne Lodisia tɩŋ ma, aŋaŋ vuodiekemba dɩ yene ka ye mɩŋ ma dene.
51002002	N yaala ba sʊgɩtɩ hagɩrɩma, ta ba lagɩsɩ taŋ aŋaŋ choti, ta sɩmma Masia wɩaha chɩasɩ, ta yi wo yada aŋaŋ wusie, ta ye sʊgɩfɩalɩ dieke vuosi dɩ ŋaana ye ba keŋ sɩba Ŋmɩŋ wɩaha chɩasɩ dene, ta sɩmma Ŋmɩŋ wʊlɔbɩrɩkɩrɩ dieke dɩ yine Masia wa,
51002003	ʊ nyɩɩna ma yalla wusie yɩaŋ aŋaŋ sɩbɩŋ.
51002004	Die wɩa maŋ bala nɩ naa, nɩ daa vaa vuoŋ nagɩ nʊanansɩŋ a gaaŋ nɩ,
51002005	dama n wone nɩ jigiŋ aŋaŋ n nyɩŋgbanɩŋ naa, ama n yile nɩ wɩa saŋŋa mana ta n baga dɩ bie nɩ ma, ta n sʊŋ dɩ fɩalɩ aŋaŋ nɩ, ta ye nɩ benne vɩɩnɩŋ dene wo, aŋaŋ nɩ yine Masia yada aŋaŋ wusie dene wo.
51002006	Die nɩ tuone Yisa Masia dɩ ʊ yiwo nɩ Yɔmʊtieŋ wo, nɩ bemme ʊ ma dene,
51002007	ta vaa nɩ yada dagɩrɩsɩ sʊʊŋ ʊ ma, ta nɩ yada bie ʊ ma ta yaa hagɩrɩŋ sɩba ba dagɩna nɩ dene wo, ta waasɩma wa saŋŋa mana.
51002008	Die wɩa, nɩ daa vaa vuoŋ nagɩ vuota yɩaŋ a gaaŋ nɩ; wudieke dɩ kana ka taasɩ aŋaŋ Masia, ama ta yi tɩŋgbaŋka gie yɩaŋ aŋaŋ vuota dagɩŋ.
51002009	Dama Masia nyɩŋgbanɩŋ ma Ŋmɩŋ beriŋ dɩ beri
51002010	ta nɩ tuo wusie miivolike nɩ taasɩna aŋaŋ wa wɩa. Wʊnɩŋ ʊ yine sikpeŋ tieliŋ aŋaŋ hagɩrɩtieliŋ mana jakʊʊŋ.
51002011	Nɩnɩŋ aŋaŋ wʊnɩŋ beriŋ wɩa nɩ tuo kɔlagobiŋ, ama ka ka yi vuota dɩ nagɩna nuuŋ a gobi nɩ nyɩŋgbanɩŋ wa. Masia gobiku die vʊarɩna tɩ a nyɩŋ bɩaŋ ma wa,
51002012	dama saŋŋa dieke ba sɩna nɩ Ŋmɩŋ nyaabʊ die nɩ gʊtɩ wa Masia ma ba guu nɩ, ta nɩ bɩ hagɩ aŋaŋ wa nɩ nyaabʊ sɩɩlaha ma, nɩ yada dieke dɩ benne Ŋmɩŋ hagɩrɩŋ tʊʊma dieke dɩ sʊgɩrɩna Masia a nyɩŋ kumbu me wo wɩa.
51002013	Saŋŋa dieke dɩ tɩanna wa, die nɩ yiwo sɩba kunti nɩ bɩaŋ wɩa aŋaŋ die nɩ kana ka yi Juu vuosi wɩa, ta die bɩ wo mɩraha. Ama lele, Ŋmɩŋ yɩ nɩ miivoli mɩŋ, ta nagɩ nɩ bɩaŋ a chaa nɩ Masia ma.
51002014	Saŋŋa dieke ba kpaasɩna wa dagarɩkʊ ma wa, die ʊ kpisi tɩ bɩaŋ hamɩŋ dieke dɩ maagɩ a dʊaŋ yaa gamma mɩraha ma mɩŋ.
51002015	Dagarɩkʊ ma wɩa Masia die dɩ chʊʊsɩ Sitaani aŋaŋ haalɩbɩatɩ hagɩrɩŋ mana, ta yaa ʊ nyaŋŋɩna ba dene wo siara a keŋ nyɩŋ yaalɩŋ ma.
51002016	Die wɩa, nɩ daa vaa vuoŋ zieŋ mɩra yaa gamma jadieke nɩ baaŋ dɩ die ta nyuo, nɩ daa vaa vuoŋ vʊarɩma nɩ dʊʊga daavɩɩna, yaa chɩɩhaalɩŋ dʊʊga yaa davʊʊsɩkɩrɩ daraa a yɩa nɩ.
51002017	Hanɩŋ mɩraha gie mana die yiwo ligisiŋ ta daga dɩ vuoŋ kieŋ; die vuoke yiwo Masia.
51002018	Dɩɩ yi vuoŋ dɩ baarɩ ʊ tɩaŋ wa ʊ chanchaalɩŋ ta ka gʊʊra ta yese daansa ta yaala nɩ sʊʊŋ nɩ gbaŋ a jɩama malakasi, nɩ daa saagɩ, die nan chʊʊsɩ nɩ. Vuoke mi kɔtɩ wa ʊ gbaŋ ʊ sʊŋanyile me, ta ka wo chɩaŋ;
51002019	ʊ ka bɩ pɔgɩlɩ Masia; Masia yine ʊ vuosi sikpeŋ ta lagɩsɩ ba ba taasɩ aŋaŋ taŋ ta sɩɩ sɩba nyɩŋgbanɩŋ gbeme aŋaŋ ka gɩrɩsɩ, wʊnɩŋ Masia yɩnana ba nyindiike, ta ba gʊta sɩba Ŋmɩŋ dɩ yaalala dene wo.
51002020	Nɩ kpiye mɩŋ aŋaŋ Masia, ta ʊ gbatɩ nɩ a nyɩŋ tɩŋgbaŋka gie haalɩtɩ hagɩrɩŋ ma, bɩa wɩa nɩ ye beri sɩba nɩ ye yiwo tɩŋgbaŋka gie sɩɩtɩ? Bɩa wɩa nɩ nagɩ nɩ gbaŋ a yɩ mɩrɩ dieke dɩ bala dɩ
51002021	“Da keŋ pɔgɩlɩ jaabʊ gie”, yaa “Daa keŋ laŋ jaabʊ gie” yaa “Daa keŋ gbi jaabʊ gie?”
51002022	Nyinti gie mana vuota nan nagɩha a tʊŋ tʊʊma aŋ ka chʊʊsɩ ta kaaŋ yʊasɩ. Mɩraha gie mana yiwo vuota dagɩŋ.
51002023	Ka seŋ yi wusie, mɩraha chanchaalɩŋ nɩasɩ wa wudieke dɩ yalla yɩaŋ, ama ta wo, ba jɩama ba yaala dene, ta gaama dɩ ba sʊʊna ba gbaŋ tɩŋgbaŋ, ta mugise ba nyɩŋgbanɩŋ, ama dɩɩ yi vuoŋ dɩdɩ wɩaha mana, ka kaaŋ bɩagɩ suŋŋi wo aŋ ʊ mɩŋŋɩ pɔgɩlɩ ʊ nyɩŋgbanɩŋ a nyɩŋ nyɩŋgbanɩŋ lɔlɩbɩatɩ yiile me.
51003001	Die nɩ hagɩya mɩŋ aŋaŋ Masia a nyɩŋ kuŋ me, die wɩa nɩ nagɩ nɩ sʊgɩtɩ a taasɩ aŋaŋ arɩzanna ma nyinti, jigidieke Masia dɩ kalla Ŋmɩŋ nuudiigiŋ chaaŋ.
51003002	Nɩ vaa nɩ sʊgɩtɩ bemme mi nyinti ma, ama daa tɩŋgbaŋka gie nyinti ma,
51003003	dama die nɩ wɔŋ kpie mɩŋ aŋaŋ Masia, ta nɩ miivoli bie aŋaŋ wa Ŋmɩŋ jigiŋ.
51003004	Masia vuodieke dɩ yɩnana tɩ miivoli wo saŋŋa dieke ʊ keŋ nyɩŋ yaalɩŋ ma, nɩ gbaŋ nɩ nan daansɩ gʊtɩ nyɩŋ aŋaŋ wa ʊ chaankpeŋkpɩɩŋ ma.
51003005	Die wɩa, nɩ vaa tɩŋgbaŋka gie lɔla dɩ tʊnnana tʊʊma nɩ ma wa, ataŋ yine daakpana aŋaŋ hɔgʊkpana tʊʊma, aŋaŋ dɩgɩntɩ, aŋaŋ lɔlɩbɩatɩ, aŋaŋ sʊŋanyilibɩatɩ aŋaŋ halɩ. Halɩ yiwo bugile kaabɩŋ buuriŋ.
51003006	Wɩaha gie wɩa Ŋmɩŋ sɩnyɩɩrɩŋ nan dɩ bie vuodiekemba dɩ kana ka tuose ʊ nʊarɩ ma.
51003007	Saŋŋa dieke dɩ tɩanna wa die nyinti gie die sɩna nɩ, ta nɩ bie ka ma.
51003008	Ama lele nɩ mʊ nɩ vaa nyinti gie mana a taaŋ mɩŋ; a yine sɩnyɩɩrɩŋ aŋaŋ lɔlɩbɩatɩ aŋaŋ haasa. Nɩ daa vaa juume yaa wʊbalɩkɩ bɩatɩ nyɩma nɩ nʊa ma.
51003009	Nɩ da chɩbɩma wɩa a yɩma taŋ, dama nɩ vaa wɩaha gie mana die dɩ benne nɩ berikʊʊrɩ ma mɩŋ;
51003010	ta wa nagɩ berihaalɩŋ. Berihaalɩkʊ gie ta Ŋmɩŋ vuodieke dɩ naanna ka wa dɩ yie ke jahaalɩŋ saŋŋa mana, ta ka nɩasa ʊ gbaŋ gbaŋ beriŋ, dɩ ʊ yi aŋ nɩ seŋ sɩmma wa aŋaŋ wusie.
51003011	Die wɩa puole bɩ wori vuodiekemba dɩ yine Juu vuosi aŋaŋ vuodiekemba dɩ kana ka yi Juu vuosi sʊnsʊŋ; vuodiekemba dɩ gobine ba kɔla aŋaŋ vuodiekemba dɩ kana ka gobiye mana puole bɩ wori ba sʊnsʊŋ; puole bɩ wo haagɩŋ vuosi aŋaŋ tɩka vuosi sʊŋ; ta bɩ wo yɔŋɩsɩ aŋaŋ vuodiekemba dɩ sɩna ba gbaŋ sʊŋ, ama nɩ mana yiwo Masia sɩɩtɩ, ta ʊ bie nɩ mana ma.
51003012	Ŋmɩŋ cho nɩ mɩŋ ta yi nɩ ʊ vuovʊarɩka ta nɩ yi ʊ vuokasɩmba. Die wɩa nɩ bemme sɔmm, ta chɩgɩma zɔɔlɩŋ ta sʊʊŋ nɩ gbaŋ tɩŋgbaŋ ta yallɩma suguru.
51003013	Nɩ dime suguru aŋaŋ taŋ, ta dɩɩ yi vuoŋ dɩ yaa wɩɩŋ aŋaŋ ʊ chanchaaŋ ba nagɩ chaa taŋ. Dɩ mʊ nɩ nagɩ chama taŋ sɩba tɩ Yɔmʊtieŋ nagɩna chaa nɩ dene wo.
51003014	Genhe mana ma nɩ nagɩ choti a gʊtɩ, kanɩŋ ka bɔbɩna wɩaha mana a lagɩŋ taŋ aŋaŋ wusie.
51003015	Nɩ wʊnyɩ mana gʊtɩ wa Masia nyɩŋgbaŋka ma ta Ŋmɩŋ dɩ vʊarɩ nɩ dɩ nɩ lagɩsɩ bemme aŋaŋ sʊgɩfɩalɩŋ. Die wɩa nɩ vaa Masia sʊgɩfɩalɩkʊ dagɩma nɩ sʊŋanyile ta bɩrɩma Ŋmɩŋ saŋŋa mana.
51003016	Dɩ yiwo talasɩ dɩ Masia wɩaha gie bemme nɩ sʊgɩtɩ ma vɩɩnɩŋ vɩɩnɩŋ, aŋ nɩ dagɩma taŋ, ta bɩ kpaama taŋ aŋaŋ nɩ sʊŋanyile mana; ta chɩama Ŋmɩŋ gbaŋkʊ yɩla, aŋaŋ Ŋmɩŋ bɩrɩŋ yɩla, aŋaŋ Halɩkasɩka yɩla, ta chɩama yɩla aŋaŋ waasɩŋ nɩ sʊgɩtɩ ma a yɩma Ŋmɩŋ.
51003017	Die wɩa, wudieke mana nɩ yinene, yaa wudiekemba nɩ bala, nɩ yime tɩ Yɔmʊtieŋ Yisa saaŋ ma, ta waasɩma tɩ Chɔɔŋ Ŋmɩŋ ʊ wɩa.
51003018	Hɔgʊba, nɩ nagɩ nɩ gbaŋ a yɩ nɩ chʊllɩŋ, sɩba dɩ yine talasɩ dɩ Masia vuosi yime die wo.
51003019	Dembisi, nɩ chome nɩ hɔgʊba ta da pɔgɩlɩma ba aŋaŋ tʊaŋ.
51003020	Ballɩ, nɩ tuosime nɩ tieliŋ nʊa saŋŋa mana, dama die fɩala Ŋmɩŋ sʊŋ.
51003021	Chʊalɩŋ, nɩ da vaa nɩ ballɩ sɩnyɩɩrɩŋ hagɩma, nɩ yi die ba kaaŋ bɩ yaa kpaŋŋɩ n gbaŋ.
51003022	Yɔŋɩsɩ, nɩ tuosime nɩ tieliŋ nʊa jaaŋ mana ma, aŋ ka daa yi saŋŋa dieke ba kenne daansa nɩ nyɩɩna ma, dɩ nɩ fɩalɩ ba sʊgɩtɩ aŋ ba bɩrɩma nɩ, ama nɩ tʊma aŋaŋ nɩŋŋmɩna saŋŋa mana, dama nɩ yinene tɩ Yɔmʊtieŋ jɩlɩma wɩa.
51003023	Wudieke mana nɩ yinene nɩ yime aŋaŋ nɩŋŋmɩna sɩba nɩ yie a yɩa wa tɩ Yɔmʊtieŋ daa vuota.
51003024	Tɩɩnsɩma dɩ tɩ Yɔmʊtieŋ wo nan daansɩ yɩ nɩ nyʊarɩ dieke dɩ yine ʊ vuosi sɩɩtɩ arɩzanna ma, dama Masia yine wusie Yɔmʊtieŋ ta nɩ yie a yɩa wa.
51003025	Wʊbɩayiiru dɩaŋ nan daansɩ tuo ʊ wʊbɩatɩ tɩbɩdatɩŋ ʊ yinene wudieke wo wɩa, dama Ŋmɩŋ nan keŋ datɩ ʊ tɩbɩŋ ta lugiŋ wori.
51004001	Yɔmʊtieliŋ, nɩ yime vɩɩnɩŋ a yɩma nɩ yɔŋɩsɩ, ta sɩmma dɩ nɩ gbaŋ yaa wa Yɔmʊtieŋ arɩzanna ma.
51004002	Nɩ kpaŋŋɩsɩma nɩ gbaŋ aŋaŋ Ŋmɩŋ jʊʊsɩŋ saŋŋa mana, ta jʊʊsɩma wa aŋaŋ nɩŋŋmɩna, ta waasɩma wa.
51004003	Ta bɩ jʊʊsɩma Ŋmɩŋ dɩ ʊ yɩ tɩ sievɩɩnɩŋ aŋ tɩ mʊʊlɩma ʊ wɩaha, ta yuori dagɩ Masia lɔbɩrɩŋ wɩaha, dama ka wɩa maŋ bie dansarɩka sʊŋ naa.
51004004	Die wɩa nɩ jʊʊsɩma Ŋmɩŋ a yɩma mɩŋ aŋ n bɩagɩ balɩ sɩba n mʊna n mɩŋŋɩ balɩ die wo.
51004005	Nɩ sɩmma nɩ beriŋ aŋaŋ vuodiekemba dɩ kana ka yi Masia dɩdɩɩsɩrɩba, ta nagɩma nɩ saŋŋa a balɩma yɩma ba ʊ wɩa.
51004006	Dɩ yiwo talasɩ dɩ nɩ wʊbalɩka nansɩma, ta yaa jɩlɩma, ta sɩmma nɩ baaŋ yiŋŋi a balɩ wʊpɩasɩkɩŋ mana aŋ ka tʊgɩsɩ dene a yɩma vuoŋ mana.
51004007	Tɩ nɩmbʊa choti Tikikusi, vuodieke dɩ yine tɩ wusie tʊntʊntʊ, ta bɩ yi tɩ tʊntʊŋ chanchaaŋ tɩ Yɔmʊtieŋ tʊʊma ma nan balɩ nɩ yaa gamma n wɩa.
51004008	Die wɩa maŋ tʊma wa nɩ jigiŋ dɩ ʊ keŋ kpaŋŋɩsɩ nɩ, ta balɩ nɩ yaa gamma tɩ mana dɩ bemme dene.
51004009	Ʊ kieŋ mɩŋ aŋaŋ tɩ nɩmbʊa choti Onisimusi vuodieke dɩ yine yada ta ʊ yi nɩ wʊnyɩ wa. Ba nan balɩ wudieke dɩ yinene giena.
51004010	Arisitakusi vuodieke dɩ benne dansarɩka ma aŋaŋ mɩŋ wa waasa nɩ, ta Banabasi wara bʊadembiŋ Maki gbaŋ waasa nɩ.
51004011	Josua vuodieke ba bɩna wasa Jusitusi gbaŋ waasa nɩ. Vuosi bataa wa gie nyɩɩna ma yine Juu vuodiekemba dɩ dɩna Masia ta lagɩsɩ tʊma aŋaŋ mɩŋ Ŋmɩŋ naarɩ tʊʊma ma. Banɩŋ ba yiwo vuodieke dɩ suŋŋine mɩŋ pam.
51004012	Eparasi, vuodieke dɩ yine nɩ wʊnyɩ wa ta yi Masia tʊntʊntʊ wa waasa nɩ. Ʊ jʊʊsa Ŋmɩŋ aŋaŋ nɩŋŋmɩna saŋŋa mana a yɩa nɩ dɩ Ŋmɩŋ vaa aŋ nɩ mɩŋŋɩ zie keŋ keŋ ta yi sɩsɩbɩrɩŋ ta yie Ŋmɩŋ dɩ yaalala dene.
51004013	N dii wo siara dɩ ʊ seŋ faasɩ tʊma aŋaŋ nɩŋŋmɩna a suŋŋe nɩnɩŋ aŋaŋ Lodisia tɩŋ aŋaŋ Hirapolisi tɩŋ vuosi.
51004014	N nɩmbʊa choti Luki vuodieke dɩ yine dɔgɩta wa, wʊnɩŋ aŋaŋ Demasi waasa nɩ.
51004015	Nɩ waasɩ tɩ nɩmballɩ choti diekemba dɩ benne Lodisia, ta bɩ waasɩ tɩ taa Nimifa aŋaŋ Masia dɩdɩɩsɩrɩba dɩ lagɩsɩnana ʊ tigiri me wo ta jɩama Ŋmɩnnɩ.
51004016	Nɩ keŋ karɩŋ gbaŋkʊ gie a kpatɩ, nɩ kpaŋŋɩ nɩ gbaŋ a nagɩ a yɩ Masia dɩdɩɩsɩrɩ diekemba dɩ benne Lodisia ma aŋ ba karɩŋ, ta bɩ karɩŋ Lodisia vuosi gbaŋ dieke die n maagɩna a yɩ ba wa.
51004017	Nɩ balɩ Akipusi dɩ ʊ kpaŋŋɩ ʊ gbaŋ ta tʊmma tʊŋ dieke tɩ Yɔmʊtieŋ dɩ nagɩna a yɩ wa wa vɩɩnɩŋ.
51004018	Lele manɩŋ Pɔɔli maagɩnana kpatɩkʊ wɩaha gie aŋaŋ n gbaŋ gbaŋ n nuuŋ. Manɩŋ n waasa nɩ. Nɩ da daaŋ dɩ nɩ jʊʊsɩma Ŋmɩŋ a yɩma mɩŋ n benne dansarɩka ma wa. Ŋmɩŋ suŋŋi nɩ.
52001001	Manɩŋ Pɔɔli aŋaŋ Silasi aŋaŋ Timoti maagɩnana gbaŋkʊ gie a yɩa Yisa Masia dɩdɩɩsɩrɩ diekemba dɩ benne Tesalonika tɩŋ ma ta yi tɩ Chɔɔŋ Ŋmɩŋ aŋaŋ tɩ Yɔmʊtieŋ Yisa Masia vuovʊarɩkaha; wʊnɩŋ Ŋmɩŋ suŋŋi nɩ, ta bɩ yɩ nɩ sʊgɩdʊagɩŋ.
52001002	Tɩ waasa Ŋmɩŋ saŋŋa mana nɩ mana wɩa, ta tɩɩnsa nɩ wɩa tɩ Ŋmɩŋ jʊʊsɩŋ ma.
52001003	Ŋmɩŋ, vuodieke dɩ yine tɩ Chɔɔŋ wa nɩŋŋa, tɩ tɩɩnsa nɩ yine wo yada ta tʊma tʊnvɩɩna, aŋaŋ nɩ choti die dɩ vana nɩ tʊma aŋaŋ nɩŋŋmɩna dene wo, ta nɩ tama dɩ bie tɩ Yɔmʊtieŋ Yisa Masia ma keŋ keŋ dene.
52001004	Tɩ nɩmballɩ, tɩ sɩba a baarɩ dɩ Ŋmɩŋ cho nɩ mɩŋ ta vʊarɩ nɩ dɩ nɩ yi ʊ vuosi,
52001005	dama wʊvɩɩnaha die ka yi nʊaŋ wʊbalɩka nyɩɩna ma tɩ keŋ nagɩ yɩ nɩ, ama die ka yaa wa Halɩkasɩka hagɩrɩŋ, ta die tɩ balaha ta ka chɩɩlɩya. Nɩ sɩba tɩ beriŋ dɩ sɩna die aŋaŋ tɩ suŋŋine nɩ die saŋŋa dieke die tɩ benne nɩ jigiri.
52001006	Die nɩ tuone Ŋmɩŋ wɩaha, die nɩ chaansa tɩ mɩŋ tɩ dɩna tɩ Yɔmʊtieŋ dene wo, ta die dii wahala ama Halɩkasɩka die yɩ nɩ wa sʊgɩfɩalɩŋ.
52001007	Die wɩa nɩ beriŋ die dɩ yi dagɩtɩ a yɩ tɩ Yɔmʊtieŋ dɩdɩɩsɩrɩ diekemba mana dɩ benne Masedonia aŋaŋ Akaya tɩŋgbaŋɩsɩ ma wa ba mʊna ba bemme dene.
52001008	Dama tɩ Yɔmʊtieŋ wʊvɩɩnaha die nyɩŋ nɩ jigiŋ mɩŋ ta dɩa a ga Masedonia aŋaŋ Akaya tɩŋgbaŋɩsɩ ma, a bɩ gʊtɩ, nɩ yine Ŋmɩŋ yada dene wo wɔŋ ga lʊga mana mɩŋ. Die wɩa dɩ ka bɩ yi talasɩ dɩ tɩ balɩma wɩɩŋ ba jigiŋ.
52001009	Vuosi gie mana bala yaa gamma die nɩ mɩŋŋɩna a tuo tɩ chaantɩ dene saŋŋa dieke tɩ kenne nɩ jigiri, aŋaŋ nɩ vana nɩ bugile ta keŋ Ŋmɩŋ jigiŋ dene, dɩ nɩ jɩaŋ wʊnɩŋ Ŋmɩŋ, vuodieke dɩ yine wusietieŋ Ŋmɩnnɩ aŋaŋ miivolitieŋ wo,
52001010	ta chɩɩsa ʊ bʊa Yisa Masia, vuodieke die ʊ sʊgɩrɩna a nyɩŋ kumbu me wo, dɩ ʊ nyɩŋ arɩzanna ma a keŋ, wʊnɩŋ ʊ gbatɩna tɩ a nyɩŋ wʊnɩŋ Ŋmɩŋ sɩnyɩɩrɩ dieke dɩ kienene tɩ ma wa.
52002001	N nɩmballɩ, nɩ gbaŋ nɩ sɩba dɩ die tɩ kenne kaagɩ nɩ wa die ka ka yi yɔrɩ.
52002002	Nɩ sɩba die tɩ dine wahala dene Filipi tɩŋ ma, ta ba zɩa tɩ, ama die tɩ kenne nɩ jigiri, die tɩ yaa wa sʊgɩhagɩrɩ dieke dɩ nyɩna Ŋmɩŋ jigiŋ dɩ tɩ mʊʊlɩma wʊvɩɩnaha a yɩma nɩ. Aŋaŋ vuosi pam die dɩ kana ka saaga a yɩa tɩ mana yɔrɩ.
52002003	Dama wudieke die tɩ bala nɩ die ka nyɩŋ ŋmɩnchɩbɩsɩ yaa sʊŋanyilibɩatɩ ma, die tɩ ka gaama nɩ,
52002004	ama saŋŋa mana tɩ mʊʊla wudieke Ŋmɩŋ dɩ yaala tɩ mʊʊlɩma mɩŋ, dama ʊ wɔŋ ye tɩ ta tɩ mʊ tɩ pɔgɩlɩma wʊvɩɩnaha mɩŋ. Die wɩa, tɩ ka mʊʊla dɩ tɩ fɩalɩma vuota sʊgɩtɩ, ama tɩ yaala tɩ fɩalɩma Ŋmɩŋ sʊŋ, wʊnɩŋ ʊ magɩsɩnana tɩ sʊgɩtɩ aŋaŋ tɩ sʊŋanyile.
52002005	Dama nɩ sɩba aŋaŋ wusie dɩ Ŋmɩŋ yiwo tɩ siaratieŋ dɩ die tɩ ka keŋ nɩ jigiŋ aŋaŋ nʊanansɩŋ, yaa aŋaŋ wʊbalɩkɩ dieke dɩ ligine tɩ lɔlɩbɩatɩ.
52002006	Die tɩ ka yaala bɩrɩŋ a nyɩnna nɩ jigiŋ yaa vuogaasɩ jigiŋ.
52002007	Tɩ yine Masia tʊntʊntɩŋ wɩa, die tɩ tɩŋ yaa sieŋ dɩ tɩ balɩ nɩ dɩ nɩ suŋŋi tɩ. Ama die tɩ bie wo sɔmm nɩ jigiri sɩba nuŋ dɩ ŋaana daansa ʊ ballɩ dene wo.
52002008	Die tɩ faasɩna cho nɩ wɩa die tɩ mʊʊla Ŋmɩŋ wʊvɩɩnaha a yɩa nɩ; daa die nyɩɩna ma ama die tɩ yiwo siri dɩ tɩ kpi nɩ wɩa, dama tɩ faasɩ cho nɩ mɩŋ.
52002009	Tɩ nɩmballɩ, n yaa tama dɩ nɩ tɩɩnsa tɩ tʊʊma aŋaŋ tɩ wahala diilehe saŋŋa dieke die tɩ benne nɩ jigiŋ a mʊʊla Ŋmɩŋ wʊvɩɩnaha a yɩa nɩ wa. Die tɩ tʊma ŋmɩntʊasɩ aŋaŋ yuŋ amʊ tɩ kaaŋ yi chiiti a yɩ nɩ.
52002010	Nɩnɩŋ aŋaŋ Ŋmɩŋ yine tɩ siaratieliŋ yaa gamma die tɩ benne aŋaŋ nɩ aŋaŋ berivɩɩnɩŋ aŋaŋ wusie ta die wo bɩaŋ dene.
52002011	Nɩ sɩba dɩ die tɩ beri mɩŋ aŋaŋ nɩ wʊnyɩ mana sɩba chɔɔŋ dɩ ŋaana beri aŋaŋ ʊ gbaŋ gbaŋ ballɩ dene wo.
52002012	Die tɩ kpaŋŋɩsa nɩ mɩŋ, ta yie nɩ sʊgɩtɩ dɩ fɩala, ta kpaama nɩ saŋŋa mana dɩ nɩ bemme beri dieke dɩ baaŋ suuli Ŋmɩŋ nine. Wʊnɩŋ ʊ wana nɩ dɩ nɩ keŋ juu ʊ gbaŋ gbaŋ ʊ naarɩ ma aŋaŋ ʊ nansɩkpeŋkpɩɩŋ ma.
52002013	Tɩ bɩ waasa Ŋmɩŋ saŋŋa mana dama die tɩ kenne aŋaŋ Ŋmɩŋ wɩaha nɩ jigiri die nɩ wʊŋya mɩŋ ta tuohe; die nɩ ka tuohe sɩba a yiwo vuota wɩa, ama die nɩ tuohe mɩŋ sɩba Ŋmɩŋ wɩa. Ka seŋ yiwo Ŋmɩŋ wɩa, dama nɩ vuodiekemba dɩ yine wo yada wa, wɩaha mi tʊma nɩ sʊgɩtɩ ma mɩŋ.
52002014	Tɩ nɩmballɩ, mugisi dieke dɩ haarɩna nɩ naa, kanɩŋ mugisiku mi chanchaaŋ die haarɩ wa vuodiekemba dɩ yine Ŋmɩŋ vuosi Yisa Masia wɩa Judia tɩŋgbaŋ ma; nɩnɩŋ aŋaŋ ba ye wo mugisi balɩmɩŋ. Die nɩ gbaŋ gbaŋ nɩ vuosi dɩ mugisine nɩ dene wo, die gbaŋ gbaŋ mugisiŋ ba vuosisi Juu vuosi die dɩ mugisi be.
52002015	Banɩŋ Juu vuosisi die kʊna tɩ Yɔmʊtieŋ Yisa Masia aŋaŋ Ŋmɩŋ naazʊalɩba, ta bɩ mugisi tɩ wo. Naa wɩa Ŋmɩŋ sʊŋ ka fɩalɩya aŋaŋ ba, ta ba bɩ yi vuoŋ mana dataasɩ.
52002016	Ba mɩa mɩŋ dɩ ba kagɩ tɩ aŋ tɩ da mʊʊlɩma Ŋmɩŋ wʊvɩɩnaha a yɩma vuodiekemba dɩ kana ka yi Juu vuosisi aŋ ba ye gbatɩtaanɩŋ. Naa dagɩya dɩ ba gʊta ba tʊntʊmbɩatɩ diekemba ba yinene wo mɩŋ. Lele, Ŋmɩŋ sɩnyɩɩrɩŋ hagɩya mɩŋ ba ma, ta ʊ nan datɩ ba tɩba.
52002017	Tɩ nɩmballɩ, die vuosi dɩ mugisine tɩ wɩa, tɩ nyɩŋ nɩ jigiŋ daraa ale, ama saŋŋa mana tɩ yile nɩ wɩa ta mɩa dɩ tɩ keŋ ye nɩ aŋaŋ tɩ nine.
52002018	Tɩ tɩŋ seŋ yaala tɩ yiŋŋi keŋ ye nɩ mɩŋ. Ta manɩŋ Pɔɔli gbaŋ gbaŋ dɩ mɩa saŋŋa pam dɩ n keŋ nɩ jigiŋ ama Sitaani dɩ kagɩ mɩŋ.
52002019	Tɩ Yɔmʊtieŋ Yisa dɩ keŋ keŋ saŋŋa dieke, nɩnɩŋ nɩ bala nɩ yi tɩ tama aŋaŋ tɩ nyʊarɩ, ta nɩ wɩa tɩ baa tɩ keŋ zie ʊ jigiŋ aŋaŋ sʊgɩfɩalɩŋ aŋaŋ kuuliŋ.
52002020	Wusie, nɩ wɩa tɩ yaa saaŋ aŋaŋ sʊgɩfɩalɩŋ.
52003001	Die wɩa die tɩ sʊŋ dɩ chʊʊsɩ pam tɩ kana ka bɩagɩ yese nɩ wo, die tɩ saŋ dɩ tɩ wɩarɩ bemme Atensi tɩŋ ma tɩ nyɩɩna ma,
52003002	ta tʊŋ tɩ nɩmbʊa Timoti vuodieke dɩ yine Ŋmɩŋ tʊntʊntʊ aŋaŋ tɩ yaa gamma Masia wʊvɩɩnaha mʊʊlɩkʊ ma wa, dɩ ʊ keŋ a kpaŋŋɩsɩ nɩ ta vaa nɩ yadaka hagɩrɩma,
52003003	amʊ nɩ wʊnyɩ kaaŋ yiŋŋi kʊaŋ wahalaka gie wɩa. Nɩ gbaŋ gbaŋ nɩ sɩba dɩ Ŋmɩŋ yɩna sieŋ dɩ vuosi gie mugisi tɩ.
52003004	Dama die tɩ yene bie nɩ jigiri, die tɩ ŋaaŋ bala nɩ mɩŋ dɩ ba nan keŋ mugisi tɩnɩŋ vuodiekemba dɩ yine Masia dɩdɩɩsɩrɩŋ mana, a seŋ keŋ yi die gbaŋ gbaŋ.
52003005	N sʊgɩchʊʊsɩkʊ faasɩ dala mɩŋ, die wɩa maŋ tʊŋ Timoti dɩ ʊ keŋ a ye nɩ yadaka sɩɩ lalɩa. Dama ŋmaamɩŋ die yalla mɩŋ mɩŋ dɩ dɩ mʊna naa Sitaani die magɩsɩ nɩ mɩŋ nɩ va Masia kʊaŋ dɩɩsɩŋ ta vaa tɩ tʊʊmaha dɩ yi yɔrɩ.
52003006	Lele, Timoti nyɩŋ nɩ jigiŋ a keŋ mɩŋ, a keŋ balɩ tɩ wʊvɩɩna yaa gamma nɩ yada aŋaŋ nɩ choti wɩa. Ta balɩ tɩ dɩ saŋŋa mana nɩ tɩɩnsa tɩ wɩa vɩɩnɩŋ, ta yaala nɩ ye tɩ sɩba tɩ yaalala tɩ yene nɩ dene wo.
52003007	Tɩ nɩmballɩ, tɩ bie wahala aŋaŋ mugisiŋ mana mana ma mɩŋ, ama Timoti dɩ bala tɩ wudieke wo yaa gamma nɩ yada ma, die dɩ vaa tɩ sʊŋ dɩ dʊa.
52003008	Lele tɩ nan bɩagɩ a taaŋ jɩa tɩ sɩbɩna dɩ nɩ zie wo keŋ keŋ tɩ Yɔmʊtieŋ sieŋ me naa wa.
52003009	Lele tɩ nan bɩagɩ waasɩ Ŋmɩŋ nɩ wɩa. Tɩ waasa wa aŋaŋ tɩ yalla sʊgɩfɩalɩ dieke nɩ wɩa wʊnɩŋ Ŋmɩŋ nɩŋŋa naa.
52003010	Yuŋ aŋaŋ ŋmɩntʊasɩ mana tɩ ŋaaŋ jʊʊsa wa mɩŋ aŋaŋ tɩ sʊŋ mana dɩ ʊ vaa tɩ bɩ ye nɩ bɩbra aŋaŋ tɩ nine, amʊ tɩ nan bɩagɩ suŋŋi nɩ aŋ nɩ yadaka hagɩrɩma.
52003011	Tɩ Chɔɔŋ Ŋmɩŋ gbaŋ gbaŋ aŋaŋ tɩ Yɔmʊtieŋ Yisa Masia yɩ tɩ sieŋ aŋ tɩ bɩagɩ keŋ a kaagɩ nɩ bɩbra.
52003012	Choti dieke nɩ yalla aŋaŋ tamba wa aŋaŋ vuoŋ mana naa, tɩ Yɔmʊtieŋ vaa ka gʊtɩma saŋŋa mana ta keŋ sɩmma sɩba tɩ yalla choti dieke aŋaŋ nɩ wa.
52003013	Wʊnɩŋ tɩ Yɔmʊtieŋ wo vaa nɩ sʊgɩtɩ hagɩrɩma ta vaa nɩ bemme ta wome bɩaŋ ta yi kasɩ tɩ Chɔɔŋ Ŋmɩŋ nɩŋŋa saŋŋa dieke wʊnɩŋ tɩ Yɔmʊtieŋ Masia dɩ keŋ keŋ aŋaŋ ʊ vuodiekemba mana dɩ yine ʊ sɩɩtɩ wa.
52004001	Die wɩa, tɩ nɩmballɩ, die tɩ wɔŋ kpaaŋ nɩ mɩŋ nɩ mʊna nɩ bemme dene amʊ Ŋmɩŋ sʊŋ nan fɩalɩ. Kanɩŋ beriku mi nɩ beri dene. Lele tɩ jʊʊsa nɩ mɩŋ ta bɩ kpaŋŋɩsa nɩ tɩ Yɔmʊtieŋ Yisa saaŋ ma dɩ nɩ vaa kanɩŋ beriku mi gʊtɩma.
52004002	Nɩ sɩba tɩ kpaanna nɩ dene tɩ Yɔmʊtieŋ Yisa saaŋ ma.
52004003	Ŋmɩŋ yaala nɩ bemme kasɩ ta vʊarɩ nɩ gbaŋ a nyɩŋ daakpana aŋaŋ hɔgʊkpana tʊʊma ma.
52004004	Nɩ yɩma nɩ hɔgʊba jɩlɩma,
52004005	ta da bemme aŋaŋ lɔlɩbɩatɩ sɩba vuodiekemba dɩ kana ka sɩba Ŋmɩŋ dɩ benne dene wo.
52004006	Vuoŋ da keŋ yime ʊ Masia dɩdɩɩsɩrʊ chanchaaŋ bɩaŋ yaa a nyɩrɩ wa. Tɩ wɔŋ balɩ nɩ mɩŋ ta kpaaŋ nɩ dɩ tɩ Yɔmʊtieŋ nan keŋ datɩ vuodiekemba mana dɩ yinene kanɩŋ bɩabʊ mi tɩba.
52004007	Ŋmɩŋ wa tɩ mɩŋ dɩ tɩ keŋ bemme kasɩ, ama daa tɩ keŋ a yime daakpana yaa hɔgʊkpana tʊʊma.
52004008	Die wɩa, vuodieke nɩŋ mana dɩ zetine dagɩkʊ gie, ka zeti wo vuota dagɩŋ, ama dɩ yiwo Ŋmɩŋ vuodieke dɩ yɩnana nɩ ʊ Halɩkasɩka ʊ zete.
52004009	Dɩ ka bɩ yi nɩŋŋmɩna dɩ tɩ maagɩ a balɩ nɩ yaa gamma taŋ choti wɩa, dama Ŋmɩŋ wɔŋ dagɩ nɩ mɩŋ yaa gamma nɩ mʊna nɩ chome taŋ dene.
52004010	Ta nɩnɩŋ nɩ wɔŋ cho nɩ Masia dɩdɩɩsɩrɩŋ chanchaalɩba mana dɩ bene Masedonia tɩŋ ma wa mana. Tɩ nɩmballɩ, tɩ jʊʊsa nɩ mɩŋ dɩ nɩ vaa chotiti mi gʊtɩma yaa gamma.
52004011	Nɩ kpaŋŋɩ nɩ gbaŋ a bemme sɔmm, ta nɩ baga bemme nɩ gbaŋ gbaŋ tʊʊma ma, ta tʊmma a dime, sɩba tɩ wolinne a bala nɩ dene wo,
52004012	amʊ vuodiekemba dɩ kana ka yi Masia dɩdɩɩsɩrɩba nan dɩ yɩa nɩ jɩlɩma, amʊ nɩ kaaŋ dɩ naga nɩ gbaŋ a jalɩma vuoŋ a yaala nɩ nyɩŋyaalɩka.
52004013	Tɩ nɩmballɩ, tɩ yaala nɩ sɩmma wusie yaa gamma Masia dɩdɩɩsɩrɩ diekemba dɩ kpine wo, ta da yallɩma sʊgɩchʊʊsɩŋ sɩba vuodiekemba dɩ wone tama wa.
52004014	Tɩ yi yada mɩŋ dɩ Yisa die kpiye mɩŋ ta bɩ hagɩ kuŋ me. Die wɩa tɩ bɩ yi yada dɩ Ŋmɩŋ nan keŋ yi aŋ Yisa yiŋŋi keŋ aŋaŋ ʊ dɩdɩɩsɩrɩ diekemba die dɩ kpine wo.
52004015	Tɩ Yɔmʊtieŋ dagɩ tɩ wa naa, dɩ ʊ keŋ kieŋ tɩnɩŋ vuodiekemba dɩ bene tɩ miivoli me wo kaaŋ woliŋ vuodiekemba dɩ kpine wo a keŋ tuoli wo.
52004016	Dama tɩ Yɔmʊtieŋ nan keŋ nyɩŋ arɩzanna ma a keŋ sʊʊŋ aŋaŋ natɩkpeŋkpɩɩŋ, aŋaŋ Ŋmɩŋ malakasi Naaŋ wa lɔlɩŋ, aŋaŋ Ŋmɩŋ kantanɩ kpaŋ, ta vuodiekemba die dɩ yine Masia yada ta kpi wo nan woliŋ hagɩ kuŋ me.
52004017	Ta ka kʊaŋ chaaŋ tɩnɩŋ vuodiekemba dɩ yene bie tɩ miivoli me nan laŋɩsɩ aŋaŋ ba a ga haarɩ tɩ Yɔmʊtieŋ nɩɩŋmaraha ma. A nyɩŋ saŋka mi tɩ nan dɩ beri aŋaŋ wa yaa gamma haahuu.
52004018	Die wɩa nɩ kpaŋŋɩsɩma taŋ aŋaŋ wɩaha gie.
52005001	Tɩ nɩmballɩ, dɩ ka yi talasɩ dɩ tɩ maagɩ a balɩ nɩ yaa gamma saŋŋa dieke wɩaha gie dɩ balla a yi.
52005002	Dama nɩ gbaŋ gbaŋ nɩ wɔŋ sɩba dɩ tɩ Yɔmʊtieŋ yiŋŋi kieŋku daarɩ nan dɩ sɩɩ sɩba gaarʊ dɩ ŋaana kieŋ yuku dene wo.
52005003	Saŋŋa dieke vuosi dɩ keŋ bala dɩ, “Sʊgɩdʊagɩŋ aŋaŋ alaafɩa beri wo”, kanɩŋ saŋka mi ba baa ba juu wahala ma bʊnyɩ. Kanɩŋ wahalɩka nan keŋ bʊnyɩ sɩba hɔgʊnyuutitieŋ dɩ ŋaana baa ʊ mɩɩrɩ yʊagɩbʊ keŋ bʊnyɩ dene wo, ta ba kaaŋ nyɩŋ bʊ ma.
52005004	Ama tɩ nɩmballɩ, nɩnɩŋ nɩŋ nɩ wo lɩmɩŋ ma, die wɩa tɩ Yɔmʊtieŋ keniŋ daarɩ kaaŋ keŋ pirigi nɩ sɩba gaarʊ keniŋ.
52005005	Nɩ mana yiwo chaanɩŋ ma vuosi, ta bɩ yi ŋmɩntʊasɩ vuosi, tɩ ka yi yuŋ yaa lɩmɩŋ ma vuosi.
52005006	Die wɩa, tɩ da dʊa gʊʊrɩma sɩba vuosi bataŋ dɩ yinene die wo, ama tɩ mʊ tɩ yesime ta mɩŋŋɩ pɔgɩlɩma tɩ gbaŋ.
52005007	Dama yuŋ vuosi dɩ gʊʊra ta bataŋ dɩ nyuo daaŋ a buge.
52005008	Ama tɩnɩŋ nɩŋ tɩ yiwo ŋmɩntʊasɩ ballɩ ta tɩ mʊ tɩ mɩŋŋɩ pɔgɩlɩ tɩ gbaŋ, ta nagɩ yada aŋaŋ choti a yeegi aŋ ka sɩɩ sɩba jakagɩkɩŋ, ta bɩ nagɩ gbatɩtaanɩŋ tamaka a bubi aŋ ka sɩmma sɩba kʊʊtɩ sibubiŋ.
52005009	Ŋmɩŋ die ka vʊarɩ tɩ dɩ ʊ keŋ datɩ tɩ tɩbɩŋ, ama die ʊ vʊarɩ tɩ dɩ tɩ ye gbatɩtaanɩŋ tɩ Yɔmʊtieŋ Yisa Masia ma,
52005010	wʊnɩŋ die ʊ tuone tɩ kuŋ a kpi, dɩ dɩɩ yi tɩ kpi yaa tɩ beri tɩ miivoli me ʊ keniŋ saŋka mi, tɩnɩŋ aŋaŋ wa nan lagɩŋ a beri.
52005011	Die wɩa, nɩ kpaŋŋɩsɩma taŋ ta suŋŋime taŋ sɩba nɩ yinene die lele wo.
52005012	Tɩ nɩmballɩ, tɩ jʊʊsa nɩ dɩ nɩ vaa nɩ baga bemme vuodiekemba dɩ tʊnnana tɩ Yɔmʊtieŋ tʊʊma nɩ jigiri, ta yi nɩ nɩŋŋandɩɩsɩrɩŋ ʊ sieŋ me, ta kpaama nɩ wa.
52005013	Nɩ pɔgɩlɩ ba aŋaŋ jɩlɩma pam, aŋaŋ choti ba tʊʊmaha wɩa. Ta bemme aŋaŋ sʊgɩdʊagɩŋ aŋaŋ taŋ.
52005014	Tɩ nɩmballɩ, tɩ jʊʊsa nɩ dɩ nɩ kpaama walɩnkpɩatieliŋ, ta kpaŋŋɩsɩma vuodiekemba dɩ chɩgɩnana ŋmaamɩŋ, ta suŋŋime wabɩtɩ, ta yallɩma suguru aŋaŋ vuoŋ mana.
52005015	Nɩ da yime bɩaŋ a yɩma vuodiekemba dɩ yine nɩ bɩaŋ, ama nɩ vaa aŋ ka yi nɩ sɩŋsaŋmɩŋ saŋŋa mana dɩ nɩ yime vɩɩnɩŋ a yɩma taŋ aŋaŋ vuoŋ mana.
52005016	Nɩ yallɩma sʊgɩfɩalɩŋ saŋŋa mana,
52005017	ta jʊʊsɩma Ŋmɩŋ saŋŋa mana,
52005018	ta waasɩma Ŋmɩŋ wɩɩŋ mana mana ma, dama die Ŋmɩŋ dɩ yaala, nɩ yine Masia dɩdɩɩsɩrɩba wɩa.
52005019	Nɩ da kagɩma Ŋmɩŋ Halɩkasɩka,
52005020	ta da bɩ zetime Ŋmɩŋ naazʊalɩŋ wɩa,
52005021	ama nɩ mʊ nɩ fɩalɩ a magɩsɩma jaaŋ mana, ta tuo jadieke dɩ vɩɩŋna,
52005022	ta chɩgɩ nyɩŋ bɩaŋ yiri yiri mana ma.
52005023	Ŋmɩŋ vuodieke dɩ yɩnana tɩ sʊgɩdʊagɩŋ, yi nɩ sʊgɩyɩalɩntieliŋ aŋaŋ wusie, ta pɔgɩlɩ nɩ haalɩtɩ aŋaŋ nɩ miivoli aŋaŋ nɩ nyɩŋgbanɩŋ ta nɩ da yallɩma bɩaŋ tɩ Yɔmʊtieŋ Yisa Masia yiŋŋi kieŋku saŋŋa.
52005024	Ŋmɩŋ vuodieke dɩ wana nɩ nan yi naa, dama ʊ yiwo wusietieŋ.
52005025	Tɩ nɩmballɩ, nɩ jʊʊsɩma Ŋmɩŋ a yɩma tɩ gbaŋ.
52005026	Nɩ waasɩ Masia dɩdɩɩsɩrɩba mana vɩɩnɩŋ vɩɩnɩŋ.
52005027	Tɩ Yɔmʊtieŋ saaŋ ma maŋ kpaama nɩ, dɩ nɩ karɩŋ gbaŋkʊ gie a yɩ Masia dɩdɩɩsɩrɩba mana.
52005028	Tɩ Yɔmʊtieŋ Yisa Masia suŋŋi nɩ.
53001001	Manɩŋ Pɔɔli aŋaŋ Silasi aŋaŋ Timoti maagɩna gbaŋkʊ gie a yɩa tɩ Yɔmʊtieŋ Yisa Masia dɩdɩɩsɩrɩ diekemba dɩ benne Tesalonika tɩŋ ma ta bɩ yi tɩ Chɔɔŋ Ŋmɩŋ sɩɩtɩ wa.
53001002	Tɩ Chɔɔŋ Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ, ta bɩ yɩ nɩ sʊgɩdʊagɩŋ.
53001003	Tɩ nɩmballɩ, dɩ mʊ tɩ waasɩma Ŋmɩŋ saŋŋa mana nɩ wɩa. Tɩ yi die dɩ vɩɩna mɩŋ, dama nɩ yadaka gʊta mɩŋ ta nɩ yalla choti dieke aŋaŋ taŋ wa dɩ gʊta pam.
53001004	Die wɩa tɩ gbaŋ tɩ kuule mɩŋ nɩ wɩa Ŋmɩŋ vuosi jigiŋ. Tɩ kuule yaa gamma suguru aŋaŋ yada dieke nɩ yene yallɩ nɩ mugisiku gie me aŋaŋ nɩ wahalaka gie me ta beri aŋaŋ hanɩa naa.
53001005	Naa daga dɩ Ŋmɩŋ sarɩya diile yiwo wusie; die wɩa ʊ nan keŋ balɩ dɩ nɩ mʊ nɩ bemme ʊ naarɩ ma; ʊ naarɩ dieke wɩa nɩ dinene wahalaka.
53001006	Ŋmɩŋ nan yi wudieke dɩ mʊna: ʊ nan vaa vuodiekemba mana dɩ mugisinene nɩ wo dii wahala,
53001007	ta ʊ nan gbatɩ nɩnɩŋ vuodiekemba dɩ dinene wahalaka, ta bɩ gbatɩ tɩ dɩaŋ. Ʊ nan yi naa saŋŋa dieke tɩ Yɔmʊtieŋ Yisa dɩ keŋ nyɩŋ arɩzanna ma a kieŋ aŋaŋ ʊ malakasi diekemba dɩ yalla yiko ke.
53001008	Ba nan keŋ aŋaŋ bolinyaaŋ dɩ ba datɩ vuodiekemba dɩ kana ka sɩba Ŋmɩŋ aŋaŋ vuodiekemba dɩ kana ka saagɩ tuo wʊvɩɩnaha yaa gamma tɩ Yɔmʊtieŋ Yisa ma wa.
53001009	Banɩŋ vuosi mi chʊʊsɩkʊ nan dɩ beri yaa gamma haahuu, ta ba kaaŋ gbigi tɩ Yɔmʊtieŋ aŋaŋ ʊ chuulikpeŋkpɩɩŋ aŋaŋ ʊ hagɩrɩbʊ nɩŋŋa,
53001010	ʊ keŋ keŋ daa dieke dɩ ʊ ye jɩlɩma a nyɩŋ ʊ vuosi jigiŋ aŋaŋ vuodiekemba mana dɩ yine wo yada wa. Nɩ gbaŋ nɩ nan gʊtɩ ba ma, dama nɩ tuo wudieke die tɩ balla nɩ wa mɩŋ.
53001011	Die wɩa tɩ jʊʊsa Ŋmɩŋ a yɩa nɩ mɩŋ saŋŋa mana. Tɩ jʊʊsa wa dɩ ʊ vaa nɩ bɩrɩŋ vuovɩɩna ʊ nɩŋŋa. Ta bɩ jʊʊsa wa dɩ ʊ vaa ʊ hagɩrɩbʊ suŋŋi nɩ aŋ nɩ bɩagɩ tʊŋ wʊvɩɩna diekemba nɩ yada dɩ yaalala nɩ yi wo.
53001012	Die nan vaa tɩ Yɔmʊtieŋ Yisa saaŋ ye bɩrɩŋ nɩ wɩa, ta nɩ dɩaŋ nɩ ye bɩrɩŋ ʊ wɩa, Ŋmɩŋ aŋaŋ tɩ Yɔmʊtieŋ Yisa Masia zɔɔlɩnchɩgɩla wɩa.
53002001	N nɩmballɩ, yaa gamma tɩ Yɔmʊtieŋ yiŋŋi kieŋku wɩa aŋaŋ tɩ bala tɩ keŋ a lagɩŋ bemme aŋaŋ wa wa,
53002002	n yaala n balɩ nɩ ta nɩ da ŋmaaŋ ma yaa ta chelime vuosi bataŋ dɩ balala dɩ tɩ Yɔmʊtieŋ daarɩ wɔŋ keŋ mɩŋ wo. Vuoŋ zɩ ba bala nɩ dɩ tɩnɩŋ die tɩ bala die Ŋmɩŋ naazʊalɩŋ wʊbalɩka dagɩŋ ma, yaa wʊbalɩka ma, yaa gbanɩŋ ma.
53002003	Nɩ da vaa vuoŋ gaaŋ nɩ wɩɩŋ mana ma. Dama daarɩ kaaŋ keŋ ntaala nʊazetiŋ saŋŋa woliŋ keŋ, saŋŋa dieke vuosi pam dɩ bala ba keŋ a zeti Ŋmɩŋ nʊarɩ, ta vuobɩakʊ dɩaŋ nan keŋ a nyɩŋ yaalɩŋ ma; Ŋmɩŋ wɔŋ saŋ dɩ ʊ chʊʊsɩ wa mɩŋ.
53002004	Ʊ nan keŋ zeti Ŋmɩŋ jɩamɩŋ aŋaŋ jɩamɩŋ mana, ta yi ʊ gbaŋ sikpeŋ tieŋ dieke dɩ tɩanna jadieke mana vuota dɩ jɩanna. Ʊ nan keŋ juu Ŋmɩŋ jɩamɩŋ juoku gbaŋ ta wasa ʊ gbaŋ Ŋmɩŋ.
53002005	Nɩ tɩɩnsɩya dɩ die n yene bie nɩ jigiri die n balɩ wɩaha mana mɩŋ?
53002006	Ta lele, nɩ sɩba wudieke dɩ kagɩnana wa, ama ʊ nan keŋ saŋŋa dieke Ŋmɩŋ dɩ sanna dɩ ʊ keŋ wo.
53002007	Vuobɩatɩ wɔŋ beri mɩŋ ta tʊma wʊbɩatɩ lɔbɩrɩŋ ma, ta vuodieke dɩ yigine be a yallɩ wa nan dɩ yallɩ ba dene a ga tʊgɩ saŋŋa dieke Ŋmɩŋ dɩ bala ʊ yagɩ wa a taaŋ.
53002008	Saŋka mi wʊbɩayiiru wo nan keŋ nyɩŋ ama tɩ Yɔmʊtieŋ Yisa nan kʊʊ wa aŋaŋ ʊ nʊaŋ wɩɩŋ, ta ʊ yiŋŋi kieŋku chuulikpeŋkpɩɩkʊ bɩ chʊʊsɩ wa a gʊtɩ.
53002009	Wʊbɩayiiru wo nan keŋ aŋaŋ Sitaani hagɩrɩŋ ta yi ŋmɩnchɩbɩsɩ mamachi aŋaŋ dagɩtɩ yiri yiri mana dɩ ʊ gaaŋ vuosi.
53002010	Ʊ nan keŋ nagɩ ŋmɩnchɩbɩsɩ yiri yiri mana a gaaŋ vuodiekemba Ŋmɩŋ dɩ bala ʊ chʊʊsɩ wa. Ʊ nan keŋ chʊʊsɩ ba dama ba kana ka yaala wusie dieke dɩ bala ka gbatɩ ba a taaŋ ta zetike wɩa.
53002011	Die wɩa Ŋmɩŋ dɩ vaa ŋmɩnchɩbɩsɩ hagɩrɩŋ dɩ tʊma ba ma ta ba yie wudiekemba dɩ kana ka yi wusie yada.
53002012	Ŋmɩŋ nan daansɩ chʊʊsɩ vuodiekemba dɩ kana ka yi wusieke yada ama ta yaala wʊbɩatɩ yiile he.
53002013	Tɩ nɩmballɩ, nɩnɩŋ vuodiekemba tɩ Yɔmʊtieŋ dɩ chone naa, dɩ mʊ tɩ waasɩma Ŋmɩŋ saŋŋa mana nɩ wɩa, dama Ŋmɩŋ wɔŋ vʊarɩ nɩ piiliku me mɩŋ dɩ nɩ ye gbatɩtaanɩŋ. Die nɩ yiwo wusie wʊvɩɩnaha yada mɩŋ, ta ʊ Halɩkasɩka dɩ bɩ yi nɩ kasɩ, die wɩa nɩ ye gbatɩtaaŋkʊ.
53002014	Die tɩ mʊʊlɩna wʊvɩɩnaha a yɩ nɩ wa wɩa Ŋmɩŋ dɩ wa nɩ dɩ nɩ bemme vɩɩnɩŋ sɩba tɩ Yɔmʊtieŋ Yisa Masia dɩ benne vɩɩnɩŋ dene wo.
53002015	Die wɩa tɩ nɩmballɩ, nɩ mɩŋŋɩ zie keŋ keŋ ta mɩŋŋɩ pɔgɩlɩ wusie diekemba tɩ dagɩna nɩ wa tɩ wʊbalɩka ma aŋaŋ tɩ gbaŋtɩ ma wa.
53002016	Tɩ Yɔmʊtieŋ Yisa Masia gbaŋ gbaŋ aŋaŋ tɩ Chɔɔŋ Ŋmɩŋ vuodieke dɩ chone tɩ ta suŋŋi tɩ a yɩ tɩ sʊgɩdʊagɩ dieke dɩ wone kpatɩkʊ aŋaŋ tama dieke dɩ vɩɩŋna ʊ zɔɔlɩnchɩgɩla wɩa wa,
53002017	vaa nɩ sʊgɩtɩ hagɩrɩma ta yɩ nɩ hagɩrɩŋ, aŋ nɩ bɩagɩ balɩma wudieke dɩ vɩɩŋna ta bɩ yime wudieke dɩ vɩɩŋna.
53003001	Tɩ nɩmballɩ, ka kpatɩŋ yiwo naa, nɩ jʊʊsɩma Ŋmɩŋ a yɩma tɩ, dɩ tɩ Yɔmʊtieŋ wʊvɩɩnaha nan ye jata lagɩ lagɩ ta yese jɩlɩma sɩba die ka yene jɩlɩma nɩ jigiŋ dene wo.
53003002	Ta bɩ jʊʊsɩma dɩ ʊ vʊarɩ tɩ a nyɩŋ vuobɩatɩ nuusi me, dama daa vuoŋ mana yine wʊvɩɩnaha yada.
53003003	Ama tɩ Yɔmʊtieŋ yiwo wusietieŋ, ta nan yɩ nɩ hagɩrɩŋ ta gbarɩ nɩ aŋ Sitaani kaaŋ yi nɩ wɩɩŋ.
53003004	Tɩ Yɔmʊtieŋ wɩa tɩ yaa yada dɩ nɩ yie wudieke die tɩ bala nɩ wa, ta nan dɩ yie die saŋŋa mana.
53003005	Tɩ Yɔmʊtieŋ wo suŋŋi nɩ aŋ nɩ sɩmma Ŋmɩŋ dɩ chone tɩ dene, ta bɩ suŋŋi nɩ aŋ nɩ yallɩma hanɩa dieke Masia dɩ yɩna tɩ wa.
53003006	Tɩ nɩmballɩ, tɩ Yɔmʊtieŋ Yisa Masia saaŋ ma tɩ bala nɩ naa, nɩ vʊarɩ nɩ gbaŋ a nyɩŋ tɩ nɩmballɩ diekemba dɩ yalla walɩnkpɩasɩ ta ka dɩ kpaaŋ dieke die tɩ yɩna nɩ wa.
53003007	Nɩ gbaŋ gbaŋ nɩ sɩba vɩɩnɩŋ dɩ nɩ mʊ nɩ yiwo wudieke die tɩ yine wo. Die tɩ wo walɩnkpɩasɩ saŋŋa dieke die tɩ benne nɩ jigiri.
53003008	Die tɩ ka tuo suŋŋiŋ a nyɩŋ vuoŋ jigiŋ ta ka tuŋye. Ama die tɩ tʊma mɩŋ ta sɩa walɩŋ, ta tʊma yuŋ aŋaŋ ŋmɩntʊasɩ mana amʊ tɩ kaaŋ yi chiiti a yɩ nɩ wʊnyɩ mana.
53003009	Die tɩ ka yie naa dɩ dagɩ sɩba tɩ wo yiko dieke tɩ baaŋ pɩasɩ dɩ nɩ suŋŋi tɩ, die tɩ yie naa, dɩ ka yi dagɩtɩ a yɩ nɩ aŋ nɩ dɩa.
53003010	Die tɩ yene bie nɩ jigiri, die tɩ balɩ nɩ dɩ, “Vuodieke nɩŋ mana dɩ kana ka yaala tʊʊma, die vuoke ka mʊ ʊ dii.”
53003011	Tɩ bala naa dama tɩ wʊŋya mɩŋ dɩ vuosi bataŋ benne nɩ sʊŋ ta yaa walɩnkpɩasɩ, ba ka yie wɩɩŋ mana ntaala ba jume vuosi wɩa ma.
53003012	Tɩ Yɔmʊtieŋ Yisa Masia saaŋ ma tɩ bala ba ta kpaama ba dɩ ba vaa ba baga bemme ba gbaŋ gbaŋ ba tʊʊma ma, aŋ ba bemme sɔmm ta dime ba gbaŋ ba walɩŋ.
53003013	N nɩmballɩ, nɩnɩŋ nɩŋ nɩ da gbalɩgɩma aŋaŋ vɩɩnɩŋ yiile.
53003014	Dɩɩ yi vuoŋ dɩ ka saagɩ a yi wudiekemba tɩ bala gbaŋkʊ gie me wo, nɩ yigi nɩ gbaŋ aŋaŋ die vuoke, ta nɩ baga da bemme ʊ ma, aŋ ʊ dii viivi.
53003015	Ama nɩ da bemme aŋaŋ wa sɩba nɩ dataaŋ, ama nɩ kpaaŋ wa sɩba nɩ nɩmbʊa.
53003016	Tɩ Yɔmʊtieŋ vuodieke dɩ yɩnana tɩ sʊgɩdʊagɩkʊ yɩ nɩ sʊgɩdʊagɩŋ saŋŋa mana aŋaŋ wɩɩŋ mana ma. Tɩ Yɔmʊtieŋ bemme aŋaŋ nɩ mana.
53003017	Manɩŋ Pɔɔli maagɩnana kpatɩkʊ gie aŋaŋ n gbaŋ gbaŋ n nuuŋ a waasa nɩ naa. N gbaŋtɩ mana siara wʊnna; n maaga a kpata n gbaŋtɩ naa.
53003018	Tɩ Yɔmʊtieŋ Yisa Masia suŋŋi nɩ mana.
54001001	Manɩŋ Pɔɔli yiwo Yisa Masia tʊntʊntʊ, dama tɩ Gbɩgbatɩtaantʊ Nabidie Ŋmɩŋ aŋaŋ Yisa Masia, vuodiekemba dɩ yine tɩ tamaha yɩna mɩŋ nʊaŋ aŋaŋ nɩŋŋmɩna;
54001002	maŋ maaga gbaŋkʊ gie a yɩa fʊnɩŋ Timoti, vuodieke dɩ yine n bʊa wusie, tɩ yadaka gie wɩa. Tɩ Chɔɔŋ Nabidie Ŋmɩŋ aŋaŋ tɩ Yɔmʊtieŋ Yisa Masia suŋŋi fʊ, ta chɩgɩ fʊ zɔɔlɩŋ, ta bɩ yɩ fʊ sʊgɩfɩalɩŋ.
54001003	N yaala fʊ bemme Efesusi me sɩba die n wone kpaaŋ fʊ dene wo, saŋŋa dieke die n benne sieŋ me a gara Masedonia tɩŋgbaŋ ma wa. Kpaaŋ vuodiekemba dɩ benne mi ta daga ŋmɩnchɩbɩsɩ dagɩkʊ dɩ ba vaa.
54001004	Balɩ ba dɩ ba vaa ba chɔɔŋkʊʊla nandagaha aŋaŋ ba maarɩŋ maarɩŋ saaraha wudieke dɩ yalla nɩnhagɩrɩŋ kieŋ wo. Naa ka suŋŋe vuoŋ ʊ bɩagɩ tʊma Ŋmɩŋ tʊʊma. Ŋmɩŋ tʊʊmaha gie nan bɩagɩ tʊŋ dɩɩ yi vuoŋ dɩ yaa yada aŋaŋ Ŋmɩŋ.
54001005	Mʊ fʊ dagɩ wa vuosi aŋ ba yallɩma wusie choti dieke dɩ nyɩnana sʊgɩyɩalɩŋ aŋaŋ sʊŋanyile vɩɩna aŋaŋ wusie yada ma.
54001006	Vuosi bataŋ vaa wa naa ta ga juu gaanwʊbalɩka ma.
54001007	Ba yaala ba yiwo Ŋmɩŋ mɩraha dɩdagɩrɩŋ, ama ba zɩ ba gbaŋ gbaŋ ba nʊaŋ wʊbalɩka chɩaŋ, ta bɩ ka sɩba wudieke ba balala aŋaŋ nɩŋŋmɩna wa chɩaŋ.
54001008	Tɩ sɩba a baarɩ mɩraha vɩɩna mɩŋ dɩɩ yi vuoŋ dɩ mɩŋŋɩ a dɩha sɩba a dagɩna die wo.
54001009	Dɩ mʊ tɩ tɩɩnsɩ dɩ ba ka zieŋ mɩra vuovɩɩna wɩa, ama ba zie wo vuodiekemba dɩ kana ka dɩha wɩa, aŋaŋ tɩbɩhagɩrɩtieliŋ aŋaŋ vuodiekemba dɩ kana ka dɩ Ŋmɩŋ aŋaŋ wʊbɩayiiriŋ aŋaŋ vuodiekemba dɩ kana ka jɩama Ŋmɩŋ aŋaŋ vuodiekemba dɩ kana ka chɩga Ŋmɩŋ vuosi aŋaŋ vuodiekemba dɩ kana ka yɩa Ŋmɩŋ jɩlɩma wa wɩa aŋaŋ vuodiekemba dɩ kʊnana ba chʊalɩŋ aŋaŋ ba nɩɩlɩŋ aŋaŋ vuotakʊʊla,
54001010	aŋaŋ hɔgʊkpaŋ yaalɩtɩŋ yaa daakpaŋ yaalɩtɩŋ aŋaŋ vuodiekemba dɩ yalla lɔla a dʊaga aŋaŋ ba dembiŋ chanchaalɩŋ aŋaŋ vuodieke dɩ gaarɩnana vuosi a daa aŋaŋ ŋmɩnchɩbɩtieliŋ aŋaŋ vuodiekemba dɩ dinene ŋmɩnchɩbɩsɩ siara aŋaŋ vuodieke nɩŋ mana dɩ kana ka dɩ wusie dagɩkʊ wɩa.
54001011	Masia wʊbalɩkɩ vɩɩna diekemba dɩ dagɩnana Nabidie Ŋmɩŋ die dɩ faasɩna a vɩɩna ta mʊ bɩrɩŋ dene wo gbaŋ daga die; ta wʊnɩŋ Nabidie Ŋmɩŋ die nagɩna a yɩ n nuusi me ta maŋ mʊʊla.
54001012	N waasa tɩ Yɔmʊtieŋ Yisa Masia, wʊnɩŋ ʊ yɩna mɩŋ hagɩrɩŋ n tʊʊmaha gie me. N waasa wa dama ʊ yi mɩŋ yada ta vʊarɩ mɩŋ a yɩ ʊ tʊʊmaha ma dɩ n tʊŋ a yɩ wa,
54001013	aŋaŋ die n ŋaana bala a chʊʊsa ʊ saaŋ, ta die mugise ʊ vuosi ta die zɩa wa mana, ama Ŋmɩŋ die chɩgɩ mɩŋ wa zɔɔlɩŋ, dama die n ka yiwo yada, die wɩa ta ka sɩba wudieke n yinene.
54001014	Ta die tɩ Yɔmʊtieŋ Yisa dɩ keŋ chɩgɩ mɩŋ zɔɔlɩ dieke dɩ wone naamagɩsɩŋ, ta vaa maŋ yi wo yada ta cho n chanchaalɩŋ.
54001015	Wɩɩrɩ gie yiwo wusie amʊ tɩ tuoke ta yi yada dɩ Yisa Masia die keŋ tɩŋgbaŋka gie me dɩ ʊ gbatɩ wʊbɩayiiriŋ a taaŋ mɩŋ, ta die n wʊbɩatɩ die tɩanna wʊbɩayiiribe mana,
54001016	ama Ŋmɩŋ die chɩgɩ mɩŋ wa zɔɔlɩŋ, manɩŋ vuodieke die dɩ yine wʊbɩatɩtieliŋ jakʊʊŋ ta dii suguru pam aŋaŋ mɩŋ, dɩ ka yi siaria a dagɩ vuodiekemba dɩ bala ba daansɩ yiwo yada ta ye miivoli dieke dɩ wone kpatɩkʊ.
54001017	Vuosi bɩrɩma Naakpeŋkpɩɩŋ dieke naarɩ dɩ wone kpatɩŋ ta wʊnɩŋ ʊ ka kpie wo. Vuoŋ ka yese wo ta wʊnɩŋ ʊ yine Ŋmɩŋ balɩŋka. Vuosi bɩrɩma wa ta yɩma wa jɩlɩma yaa gamma haahuu. Wusie.
54001018	N bʊa Timoti, n naga kpaaŋkʊ gie a yie fʊ nuusi me. Kpaaŋkʊ gie sɩɩ sɩba wudieke Ŋmɩŋ naazʊalɩba die dɩ wone a balɩ yaa gamma fʊ ma wa. Vaa wɩaha gie yi fʊ dembisiŋaŋ jaaŋ aŋ fʊ mɩŋŋɩ a wagɩ.
54001019	Yallɩma fʊ yadaka aŋaŋ sʊŋanyile vɩɩnɩŋ ta tʊma wudiekemba fʊ sɩbɩna dɩ a yiwo tʊnvɩɩna. Vuosi bataŋ ka saagɩ naa die yine ba taarɩ nyɩŋ ba yadaka sieŋ me mana mana.
54001020	Ba bataŋ yine Himinuusi aŋaŋ Alekizanda, manɩŋ n nagɩna ba a yi Sitaani nuusi me dɩ ʊ mugisi be. Naa nan dagɩ ba yɩaŋ aŋ ba vaa Ŋmɩŋ saaŋ chʊʊsɩŋ.
54002001	Wudieke dɩ yine talasɩ yiwo naa, nɩ jʊʊsɩma Ŋmɩŋ a yɩma vuoŋ mana. Ta jʊʊsɩ wa dɩ ʊ suŋŋi be ta bɩ yi alibarika a yɩ ba mana, ta waasɩma wa ba mana wɩa.
54002002	Nɩ jʊʊsɩma Ŋmɩŋ a yɩma naalɩŋ aŋaŋ vuodiekemba mana dɩ yalla yiko amʊ tɩ nan dɩ beri sɔmm aŋaŋ sʊgɩfɩalɩŋ ta mɩŋŋɩ beri sɩba vuodiekemba dɩ chɩgɩnana Ŋmɩŋ ta yime wudieke dɩ mʊna a yɩma tɩ chanchaalɩŋ.
54002003	Naa vɩɩna ta nanna tɩ Gbɩgbatɩtaantʊ Ŋmɩŋ sʊŋ,
54002004	wʊnɩŋ ʊ yaala vuota mana ye gbatɩtaanɩŋ ta keŋ sɩmma wusieke.
54002005	Dama Ŋmɩŋ balɩmɩŋ bene, ta nɩɩpɔɔnɩgɩrʊ yiwo vuobalɩmɩŋ a bie Ŋmɩŋ aŋaŋ vuota sʊnsʊŋ, die vuoke yine Yisa Masia,
54002006	wʊnɩŋ die ʊ nagɩna ʊ gbaŋ a yi kaabɩŋ dɩ ʊ gbatɩ vuota mana a nyɩŋ wʊbɩatɩ aŋaŋ kuŋ me, Ŋmɩŋ die dagɩ tɩ naa saŋŋa dieke dɩ mʊna.
54002007	Naa wɩa Ŋmɩŋ dɩ vʊarɩ mɩŋ dɩ n yi Masia tʊntʊntʊ aŋaŋ dɩdagɩrʊ, ta mʊʊlɩma wʊvɩɩnaha a yɩma vuodiekemba dɩ kana ka yi Juu vuosisi, a dagɩma ba wʊnɩŋ Masia wudieke dɩ yine wusie wo dɩ ba yi yada. Wudieke n balala yɩa nɩ naa, daa ŋmɩnchɩbɩsɩ maŋ chɩba, ka yiwo wusie.
54002008	N yaala nɩ jʊʊsɩma Ŋmɩŋ saŋŋa dieke nɩ keŋ a lagɩŋ dɩ nɩ jɩaŋ Ŋmɩŋ. Vuodiekemba dɩ senne yi sʊgɩyɩalɩntieliŋ ta wo sɩnyɩɩrɩŋ yaa nɩnhagɩrɩŋ nan bɩagɩ a kɔtɩ ba nuusi ŋmɩŋsikpeŋ a jʊʊsɩ Ŋmɩŋ.
54002009	N bɩ yaala hɔgʊba yallɩma yɩaŋ yaa gamma ba garɩtɩ jigiŋ ta mɩŋŋɩ bɔbɩma sɩba Yisa dɩdɩɩsɩrɩŋ dɩ mʊna ba bɔmma die; ba da bɔbɩma ba sikpeŋ zoosi aŋaŋ ligire pam yaa a bɔbɩma garɩtɩ diekemba ligire dɩ faasɩna a tʊa pam yaa nyieleeti yaa nuupiriŋ diekemba ba wʊnsɩna aŋaŋ salɩma; daa naa bala ka yi ba vɩɩŋ ma;
54002010	ama ba yime wʊvɩɩna a yɩma ba chanchaalɩŋ sɩba hɔgʊ diekemba dɩ balala dɩ ba jɩama Ŋmɩŋ dɩ mʊna ba yi dene.
54002011	Hɔgʊba bemme sɔmm ta sʊʊŋ ba gbaŋ tɩŋgbaŋ ta bʊgɩrɩma.
54002012	Manɩŋ n ka saagɩya dɩ hɔgʊba dagɩma yaa yallɩma yiko dembisi ma; ba mʊ ba bemme sɔmm ta da balɩma wɩa nɩ keŋ lagɩŋ dɩ nɩ jɩaŋ Ŋmɩŋ.
54002013	Dama Ŋmɩŋ die woliŋ a naaŋ wa Adami ta ka kʊaŋ chaaŋ die ʊ naaŋ Evi.
54002014	A bɩ gʊtɩ, Sitaani die bɩagɩ a gaaŋ wa Evi ta ʊ chʊʊsɩ Ŋmɩŋ mɩraha, daa Adami.
54002015	Ama dii yi ta hɔgʊ dɩ yie Yisa yada ta cho vuosi, ta yi sʊgɩyɩalɩntieŋ ta beri beri dieke dɩ mʊna, Ŋmɩŋ nan gbatɩ wa a taaŋ ʊ maarɩŋ ma.
54003001	Wɩɩrɩ gie yiwo wusie, dɩ dembiŋ dieke dɩ yaala ʊ yi Yisa dɩdɩɩsɩrɩŋ nɩŋŋandɩɩsɩrʊ, dɩ yiwo tʊnvɩɩnɩŋ ʊ yaala.
54003002	Dɩ ka mʊ dɩ Yisa dɩdɩɩsɩrɩŋ nɩŋŋandɩɩsɩrʊ yallɩma wʊbɩaŋ mana. Ʊ mʊ ʊ yallɩma hɔgʊbalɩmɩŋ nyɩɩna ma, ta mɩŋŋɩ a pɔgɩlɩ ʊ gbaŋ, ta yi yɩantieŋ, ta mɩŋŋɩ beri; ʊ mʊ ʊ yi vuodieke dɩ bɩagɩna a tuose chaanɩŋ ʊ tigiŋ me, ta bɩagɩ daga vuosi Ŋmɩŋ wɩa,
54003003	ta da bɩ yi vuodieke dɩ nyunene daaŋ a buge, ta daa yaalɩma watɩ aŋaŋ waagɩŋ, ama ta bemme sɔmm, ta da faasɩ chome ligire pam.
54003004	Ʊ mʊ ʊ yiwo vuodieke dɩ bɩagɩna a pɔgɩla ʊ gbaŋ gbaŋ ʊ deŋ vɩɩnɩŋ, ta yi ʊ ballɩ dɩ saaga a yɩa wa, ta yɩa vuosi jɩlɩma.
54003005	Dama dɩɩ yi vuoŋ dɩ ka sɩba ʊ baaŋ pɔgɩlɩ ʊ gbaŋ gbaŋ ʊ deŋ die, lalɩa ʊ baa ʊ yi a pɔgɩlɩ Ŋmɩŋ vuosi?
54003006	Dɩ yiwo talasɩ dɩ ʊ yi vuodieke dɩ wone a dɩɩsa Yisa Masia a yʊasɩ; daa die ʊ nan keŋ kɔtɩ ʊ gbaŋ aŋaŋ kalinbaani, ta ye tɩbɩdatɩŋ sɩba Ŋmɩŋ die dɩ datɩna Sitaani tɩbɩŋ die wo.
54003007	Dɩ mʊ ʊ yiwo vuodieke, vuodiekemba dɩ kana ka dɩɩ Yisa Masia gbaŋ dɩ baaŋ nan baarɩ dɩ ʊ beriŋ vɩɩna, amʊ ʊ kaaŋ juu viivi me aŋ Sitaani chachabɩ kaaŋ yigi wo.
54003008	Ka bɩ yiwo talasɩ dɩ Yisa dɩdɩɩsɩrɩŋ susuŋŋiribe gbaŋ yallɩma berivɩɩnɩŋ, ta bɩ yi wusie bɩbalɩtɩŋ; ba da faasɩ nyume daaŋ pam, yaa a faasɩ chome ligire pam.
54003009	Ba mʊ ba mɩŋŋɩ a pɔgɩlɩ yada dieke Ŋmɩŋ dɩ yuorine a dagɩ ba wa aŋaŋ sʊgɩyɩalɩŋ.
54003010	Dɩ yiwo talasɩ dɩ ba woliŋ magɩsɩ ba a ye; dɩɩ yi ba wo wɩɩŋ mana ba magɩsɩkʊ ma ba nan bɩagɩ tʊma a suŋŋe Ŋmɩŋ tʊʊmaha.
54003011	Dɩ yiwo talasɩ dɩ ba hɔgʊba gbaŋ yallɩma beri vɩɩnɩŋ, ta da yi vuodiekemba dɩ gaarɩnana vuosi kʊasɩ, ta mɩŋŋɩ pɔgɩlɩ ba gbaŋ, ta yi vuodiekemba ba yine yada dɩ ba nan bɩagɩ yi wɩɩŋ mana vɩɩnɩŋ vɩɩnɩŋ.
54003012	Dɩ yiwo talasɩ dɩ Yisa dɩdɩɩsɩrɩŋ susuŋŋiru yallɩma hɔgʊbalɩmɩŋ, ta bɩagɩ pɔgɩla ʊ ballɩ aŋaŋ ʊ deŋ mana vɩɩnɩŋ.
54003013	Masia dɩdɩɩsɩrɩŋ susuŋŋiribe diekemba dɩ mɩŋŋɩna tʊma tʊʊmaha, banɩŋ ba nan ye jɩlɩma pam a nyɩŋ Masia dɩdɩɩsɩrɩŋ aŋaŋ Ŋmɩŋ jigiŋ ta nan bɩagɩ a balɩ aŋaŋ dembisi yaa gamma ba yine Yisa Masia yada die wo.
54003014	N maaga gbaŋkʊ gie a yɩa fʊ mɩŋ, ama n yaa tama dɩ n nan keŋ ye fʊ daraa ale wa gie nʊaŋ.
54003015	Ama dɩɩ yi maŋ keŋ a yʊasɩ, gbaŋkʊ gie nan vaa nɩ sɩmma tɩ mʊna tɩ bemme die Ŋmɩŋ vuosi sʊnsʊŋ vuodiekemba die wʊnɩŋ Miivoli tieŋ Nabidie Ŋmɩŋ die dɩ vʊarɩna wa. Banɩŋ ba pɔgɩlɩna wʊvɩɩŋ dieke dɩ yine wusie wo, ta zie gbarɩ ha.
54003016	Dɩ yiwo wusie dɩ Masia wudieke Ŋmɩŋ dɩ yuorine a dagɩ tɩ naa faasɩ yaa hagɩrɩŋ mɩŋ: Die ʊ keŋ nyɩŋ mɩŋ aŋaŋ nyɩŋgbanɩŋ, Ŋmɩŋ Halɩkasɩka die dagɩya dɩ ʊ beriŋ vɩɩna; ta malakasisi die dɩ ye wo. Ta vuosi die dɩ mʊʊlɩ ʊ wɩa a yi buuriŋ mana, die ba yi wo yada dʊnɩa ka gie me, ta Ŋmɩŋ die dɩ keŋ kɔtɩ wa a ga arɩzanna ma ta ʊ ye bɩrɩŋ.
54004001	Ŋmɩŋ Halɩkasɩka senne daga yaalɩŋ ma dɩ saŋŋa kienene, vuosi bataŋ nan daansɩ vaa Masia wɩɩrɩ gie, ta saagɩ yɩ jɩmbɩatɩ diekemba dɩ bala ba gaaŋ ba wa, ta bɩ dɩɩ Sitaani dagɩkʊ.
54004002	Vuodiekemba dɩ dagɩna gɩgaantɩŋ dagɩkʊ gie, chɩba ŋmɩnchɩbɩsɩ ta ba sʊŋanyile ka bɩ mugisi be ka wɩa sɩba vuoŋ dɩ ŋaana mɔlɩ aŋaŋ jatuoliŋ dene ta ka bɩ chɩga ka.
54004003	Die vuosisi daga dɩ dembiŋ yallɩŋ aŋaŋ hɔgʊ faarɩŋ ka vɩɩna, ta nyindiike a taŋ ka vɩɩna aŋaŋ diile; ama tɩnɩŋ vuodiekemba dɩ sɩba Masia wusieke ta yi yada naa, tɩ sɩba a baarɩ Ŋmɩŋ naanna jaaŋ mana dɩ vuosi waasɩ wa a ma ta diihe.
54004004	Jadieke nɩŋ mana Ŋmɩŋ dɩ naanna vɩɩna mɩŋ ta yi nyindiike; tɩ yɩma wa aŋwaasɩ a ma ta dii, a vɩɩna aŋaŋ diile; tɩ daa zetime a kaanɩ gbaŋ,
54004005	dama Nabidie Ŋmɩŋ baarɩ a mana vɩɩna; tɩ ŋaana jʊʊsa wa ta waasɩ wa wa ŋaana vasa nyindiikehe dɩ vɩɩna.
54004006	Dɩɩ yi fʊ nagɩ kpaaŋkʊ gie a yɩ Yisa Masia dɩdɩɩsɩrɩŋ chanchaalɩŋ, nan yi ʊ tʊntʊntʊ vɩɩna tieŋ, nan dagɩ dɩ bɩrɩŋ a nyɩŋ wa tɩ yada dagɩtɩtɩ aŋaŋ kpaaŋ vɩɩnaha fʊ dɩna wa.
54004007	Vʊarɩ fʊ gbaŋ a nyɩŋ ŋmɩnchɩbɩsɩ nandaga diekemba dɩ kana ka nyɩŋ Ŋmɩŋ jigiŋ; a wo nyʊarɩ; ama bʊgɩrɩma Ŋmɩŋ chaanɩŋ beriŋ aŋaŋ nɩŋŋmɩna.
54004008	Tʊʊma bʊgɩrɩ dieke dɩ gʊtɩnana nyɩŋgbanɩŋ hagɩrɩŋ yaa nyʊarɩ bɩta mɩŋ ama chaaŋkʊ bʊgɩrɩŋ faasɩ yaa nyʊarɩ jaaŋ mana ma, dama ka yɩa nyʊarɩ tɩŋgbaŋka gie me lele wo gie aŋaŋ arɩzanna ma saŋŋa dieke dɩ kienene.
54004009	Wɩɩrɩ gie yiwo wusie amʊ tɩ tuoke a dii.
54004010	Tɩ mɩa mɩŋ ta tʊma aŋaŋ nɩŋŋmɩna, dama tɩ yaa tama Miivolitieŋ Nabidie Ŋmɩŋ ma, wʊnɩŋ ʊ yine vuoŋ mana Gbɩgbɩtɩtaantʊ ta nan gbatɩ vuodieke nɩŋ mana dɩ yine wo yada.
54004011	Dagɩ ba ta kpaaŋ vuoŋ mana dɩ ba yime wudieke fʊ balala wa gie mana.
54004012	Da vaa vuoŋ daansɩ fʊ yɔrɩ fʊ yine dalʊakɩŋ wɩa, ama vaa ta fʊ balɩŋ aŋaŋ fʊ beriŋ aŋaŋ fʊ choti aŋaŋ fʊ yada aŋaŋ sʊgɩyɩalɩŋ beriŋ dagɩma Masia dɩdɩɩsɩrɩŋ dɩ mʊna ba bemme die.
54004013	Nagɩ fʊ saŋŋa mana aŋaŋ fʊ hagɩrɩŋ a karɩmma Ŋmɩŋ gbaŋkʊ yaalɩŋ ma ta dagɩma a chɩasɩ ta mʊʊlɩma Masia wɩaha a ga tʊgɩ saŋŋa dieke n baa keŋ.
54004014	Da daaŋ ma Halɩkasɩka piini dieke dɩ benne fʊ sʊkʊ ma wa; Ŋmɩŋ die yɩ fʊ piinike saŋŋa dieke Ŋmɩŋ naazʊalɩba dɩ bala fʊ wɩa ta nyɩŋkʊraha die dɩ nagɩ ba nuusi a dɩɩsɩ fʊ ma wa.
54004015	Nagɩma fʊ saŋŋa mana a yime naa aŋaŋ nɩŋŋmɩna amʊ vuoŋ mana nan ye fʊ bɩrɩnana dene Yisa tʊʊma ma.
54004016	Sɩmma fʊ beriŋ aŋaŋ wudiekemba fʊ dagɩnana wa. Mɩŋŋɩ pɔgɩlɩ dagɩkʊ gie, dama dɩɩ yi fʊ pɔgɩlɩha nan gbatɩ fʊ gbaŋ aŋaŋ vuodiekemba fʊ dagɩnana wa a nyɩŋ Ŋmɩŋ sarɩya diile me.
54005001	Da galɩma daajakʊʊŋ mana, ama kpaama wa sɩba fʊ gbaŋ gbaŋ fʊ chʊa, yallɩma dalʊakaha sɩba fʊ gbaŋ gbaŋ fʊ nɩmballɩ,
54005002	ta yallɩma hɔgʊ nyɩŋkʊraha sɩba fʊ nɩɩlɩŋ, ta bemme aŋaŋ hɔgʊlɩabaha sɩba fʊ taalɩŋ aŋaŋ sʊgɩyɩalɩŋ.
54005003	Yɩma kpihɔgʊ diekemba dɩ senne bie ba nyɩɩna ma jɩlɩma aŋaŋ suŋŋiŋ,
54005004	ama kpihɔgʊ dieke dɩ yalla ballɩ yaa haagɩsɩ, ʊ ballɩlɩ yaa haagɩsɩsɩ mʊ ba piili a bʊgɩrɩma ba ŋmɩŋchɩgɩla tʊʊma a woliŋ a daansɩma ba tigiŋ vuosi, naa nan vaa ba tieliŋ gbaŋ dii ba wubiŋ nyʊarɩ, dama die Ŋmɩŋ dɩ yaala.
54005005	Kpihɔgʊ dieke dɩ senne mʊ suŋŋiŋ yine vuodieke dɩ wone vuosi. Wʊnɩŋ ʊ yaa wa tama Ŋmɩŋ ma ta jʊʊsa wa saŋŋa mana yuŋ aŋaŋ ŋmɩntʊasɩ dɩ ʊ suŋŋi wo.
54005006	Ama kpihɔgʊ dieke dɩ yinene ʊ dʊŋŋʊ wɔŋ kpii mɩŋ ta ye bie ʊ mɩsɩ ma.
54005007	Yɩma ba kpaaŋkʊ gie aŋ ba dɩmaha amʊ ba kaaŋ dɩ yaa wʊbɩaŋ.
54005008	Vuodieke dɩ kana ka daansa ʊ maarɩŋ, a tɩaŋ a mana ʊ tigiŋ vuosi, ʊ ka mɩŋŋɩ dɩ yadaka; ta vuodieke dɩ kana ka yi Masia dɩdɩɩsɩrɩŋ gbaŋ dɩ tɩaŋ wa.
54005009	Da bɩsɩma kpihɔgʊ diekemba dɩ kana ka kʊrɩŋ tɩaŋ bɩna baŋɩsɩ-yʊaba a gʊtɩma kpihɔgʊba bɩsɩkʊ ma. A bɩ gʊtɩ ʊ mʊ ʊ yiwo vuodieke die dɩ yalla chʊrʊ balɩmɩŋ,
54005010	ta ba sɩba wa dɩ ʊ yiwo vuodieke dɩ tʊnnana tʊnvɩɩna: sɩba ballɩ mɩŋŋɩ wubiŋ, ta tuose chaanɩŋ ʊ tigiŋ me, ta yie sʊʊŋ-n-gbaŋ tʊʊma a suŋŋi ʊ Masia dɩdɩɩsɩrɩŋ chanchaalɩŋ, ta suŋŋe vuodiekemba dɩ benne wumugisike me, ta bɩ yi vuodieke dɩ nagɩna ʊ gbaŋ mana a yi tʊnvɩɩna yiile me.
54005011	Ama da nagɩ kpihɔgʊlɩabaha a gʊtɩma kpihɔgʊba bɩsɩkʊ ma dama saŋŋa dieke ba keŋ yaa lɔla dɩ ba yallɩ chʊllɩŋ ba ŋaaŋ zeti Masia mɩŋ,
54005012	ta gobi nʊa dieke ba yɩna wa wa ta juu bɩaŋ ma.
54005013	A bɩ gʊtɩ ba ŋaaŋ chʊʊsa ba saŋŋa ta ka yaala tʊʊma, ama ta dɩdɩa gara tige tige ta bʊgɩra kʊagaarɩŋ, ta juo vuosi wɩa ma, ta dɩdɩa bala wudiekemba dɩ kana ka mʊ dɩ ba balɩ.
54005014	Die wɩa manɩŋ n tɩŋ nan dɩ yaala kpihɔgʊ diekemba dɩ yene ka kʊrɩŋya wa yallɩ chʊllɩŋ a mɩɩrɩ ballɩ ta daansɩma ba deŋ, amʊ tɩ dataasɩ kaaŋ ye sieŋ a bala wʊbɩatɩ yaa gamma tɩ ma,
54005015	dama kpihɔgʊba bataŋ wɔŋ yiŋŋi a dɩ Sitaani mɩŋ.
54005016	Ama dɩɩ yi ta hɔgʊ dieke dɩ yine Masia dɩdɩɩsɩrʊ dɩ yaa kpihɔgʊba ʊ tigiŋ me, ʊ mʊ ʊ mɩŋŋɩ daansɩma ba, ta da nagɩ ba chiidʊnsa a chiime Masia dɩdɩɩsɩrɩŋ, amʊ ba nan bɩagɩ a mɩŋŋɩ daansɩma kpihɔgʊ diekemba dɩ benne ba nyɩɩna ma.
54005017	Masia dɩdɩɩsɩrɩŋ nyɩŋkʊra diekemba dɩ mɩŋŋɩna a tʊma ba tʊʊma wa mʊ vuosi yɩma ba jɩlɩma aŋaŋ tune vɩɩnɩŋ; ta vuodiekemba dɩ mʊʊlɩna Masia wɩa ta daga ba a chɩasɩ, banɩŋ ba faasɩna mʊ aŋaŋ jɩlɩma aŋaŋ tune vɩɩnɩŋ,
54005018	dama dɩ maagɩya Ŋmɩŋ gbaŋkʊ sʊŋ dɩ, “Naakʊakɩŋ dɩ tɩba zaa ta zaabie dɩ nyɩnna, daa bɔbɩ ka nʊaŋ”, ka bɩ maagɩ dɩ, “Tʊntʊntʊ mʊ ʊ tuo ʊ tune.”
54005019	Dɩɩ yi vuoŋ dɩ balɩ dɩ nyɩŋkʊraha wʊnyɩ yi wɩɩŋ, daa vaa fʊ baga bemme ka ma, ntaala siara vuosi yi vuosi bale yaa bataa.
54005020	Vuodiekemba dɩ yinene bɩabʊ, galɩŋ ba vuosi sʊŋ, amʊ vuotɩalɩkaha nan dɩ chɩga ŋmaamɩŋ.
54005021	Nabidie Ŋmɩŋ aŋaŋ Yisa Masia aŋaŋ wʊnɩŋ Ŋmɩŋ malakasi nɩŋŋa maŋ yɩa fʊ kpaaŋkʊ gie aŋaŋ nɩŋŋmɩna, dɩ fʊ tuo dagɩkʊ gie ta daa lugime fʊ wɩɩŋ mana ma.
54005022	Daa yime lagɩ lagɩ dɩ fʊ nagɩ fʊ nuusi dɩɩsɩ vuoŋ ma aŋ ʊ yi Masia dɩdɩɩsɩrɩŋ nɩŋŋandɩɩsɩrʊ. Daa nagɩma fʊ nuuŋ a lume vuosi wʊbɩatɩ ma; ama mɩŋŋɩ pɔgɩlɩ fʊ gbaŋ.
54005023	Fʊ kana ka hagɩrɩŋ saŋŋa mana wa, daa nyume nyaaŋ nyɩɩna ma, ama ŋaaŋ nyu daaŋ bɩta aŋ bʊ suŋŋi fʊ nyuutiti.
54005024	Vuosi bataŋ tʊmbɩatɩ wɔŋ dʊa wa yaalɩŋ ma ta ba ye ka dii ba sarɩya; ta vuosi bataŋ tʊmbɩatɩ nan daansɩ nyɩŋ yaalɩŋ ma ba sarɩya diile kʊaŋ.
54005025	Tʊnvɩɩna gbaŋ yiwo die, a taŋ nyɩŋ wa yaalɩŋ ma, ta nyindiekemba dɩ kana ka nyɩŋ yaalɩŋ ma gbaŋ dɩ kaaŋ bɩagɩ lɔbɩrɩ.
54006001	Dɩ yiwo talasɩ dɩ vuodiekemba mana dɩ yine yɔŋɩsɩ yɩma ba tieliŋ jɩlɩma, amʊ vuoŋ kaaŋ balɩ wʊbɩaŋ yaa gamma Ŋmɩŋ ma aŋaŋ tɩ dagɩkʊ.
54006002	Yɔŋɩsɩ diekemba tieliŋ dɩ yine Masia dɩdɩɩsɩrɩba daa vaa ba jɩlɩma yɩɩla dɩ ba yine ba nɩmballɩ wɩa, ama dɩ yiwo talasɩ dɩ banɩŋ ba faasɩ tʊma vɩɩnɩŋ, dama vuodiekemba dɩ yenene ba tʊʊmaha nyʊarɩka yiwo ba Masia dɩdɩɩsɩrɩŋ chanchaalɩŋ ta ba cho be. Dɩ yiwo talasɩ dɩ fʊ dagɩma ta mʊʊlɩma wɩaha gie.
54006003	Vuodieke nɩŋ mana dɩ dagɩnana dagɩgaaŋ ta ka saagɩ a yi tɩ Yɔmʊtieŋ Yisa Masia nʊawɩaha aŋaŋ tɩ jɩaŋkʊ dagɩkʊ,
54006004	suuliye mɩŋ aŋaŋ kalinbaani ta ka sɩba wɩɩŋ, ta bɩ yallɩ nɩnhagɩrɩŋ aŋaŋ waagɩŋ lɔla yaa gamma wʊbalɩka chɩasɩ, ta naa yaa wa sʊgɩbɩaŋ aŋaŋ waagɩŋ, aŋaŋ vuosi zɩala aŋaŋ wʊbɩsɩbɩsɩ,
54006005	aŋaŋ nɩnhagɩrɩŋ saŋŋa mana vuobɩatɩ jigiŋ. Banɩŋ ba sʊgɩtɩ ka mɩŋŋɩ tʊma, ta ba bɩ wo wusieke. Ta bɩ yile dɩ Ŋmɩŋ dɩɩsɩŋ nan yi vuoŋ yi nyintitieŋ.
54006006	Dɩɩ yi vuoŋ nine dɩ suuli jadieke ʊ yalla, Ŋmɩŋ jɩaŋkʊ seŋ yie vuosi dɩ yie nyintitieliŋ,
54006007	dama die tɩ ka yaa jaaŋ mana a keŋ dʊnɩa ka gie me, ta tɩ kaaŋ bɩ nyɩŋ ka ma aŋaŋ jaaŋ mana.
54006008	Die wɩa dɩɩ yi tɩ yaa nyindiike aŋaŋ garɩtɩ tɩ vaa tɩ nine suulihe,
54006009	dama vuodiekemba dɩ yaalala ba bɩrɩŋ ligiretielibe, banɩŋ ba junene magɩsɩŋ ma, aŋaŋ chachabɩ ma, ta yaa gaanlɔla aŋaŋ lɔlɩbɩatɩ diekemba dɩ chʊʊsɩnana vuosi ta vasa ba nanna yɔrɩ wa.
54006010	Ligire yaalɩŋ pam yiwo wʊbɩatɩ yiri yiri piiliŋ. Vuosi bataŋ nagɩ wa ba gbaŋ a yi ligire yaala ma die wɩa ba vaa yadaka sieku ta ka bɩ yi Yisa yada, die wɩa ba yese sʊgɩchʊʊsɩŋ yiri yiri ba faasɩna a yaala ligirehe wɩa.
54006011	Ama fʊnɩŋ Timoti, yiwo vuodieke dɩ yine Ŋmɩŋ vuoŋ, dɩ vɩɩna dɩ fʊ vʊarɩ fʊ gbaŋ a nyɩŋ wɩaha gie mana ma, ta fʊ kpaŋŋɩ fʊ gbaŋ a yime wudieke dɩ nannana Ŋmɩŋ sʊŋ ta bemme sɩba wʊnɩŋ. Yallɩma yada, aŋaŋ choti, aŋaŋ hanɩa ta bemme sɔmm.
54006012	Kpaŋŋɩ fʊ gbaŋ ta wagɩma waagɩ vɩɩnɩŋ yaa gamma yadaka ma, ta pɔgɩlɩma miivoli dieke dɩ wone kpatɩŋ wa; Ŋmɩŋ die dɩ wana fʊ mɩŋ ta fʊ tuo miivolike saŋŋa dieke die fʊ yɩna fʊ gbaŋ gbaŋ siara vɩɩnɩŋ, vuosi pam nɩŋŋa wa.
54006013	Ta lele n wa yaala fʊ yɩ wa nʊaŋ Ŋmɩŋ nɩŋŋa vuodieke dɩ yɩnana jaaŋ mana miivoli, aŋaŋ Yisa Masia vuodieke die dɩ bala yɩ Pontiwosi Paliti aŋaŋ nɩŋŋmɩna yaa gamma ʊ yada ma yaalɩŋ ma wa.
54006014	Yɩ nʊaŋ dɩ fʊ nan dɩdɩ wudiekemba mana n yɩna fʊ wa amʊ vuoŋ kaaŋ galɩŋ fʊ, a ga tʊgɩ saŋŋa dieke tɩ Yɔmʊtieŋ Yisa Masia dɩ bala ʊ yiŋŋi keŋ wo.
54006015	Nabidie Ŋmɩŋ dieke tɩ bɩrɩnana wa, wʊnɩŋ ʊ nyɩɩna yine jakʊʊŋ, ta yi naakpɩɩma mana dɩaŋ Naaŋ, ta bɩ yi nyɩŋkʊra mana jakʊʊŋ, wʊnɩŋ ʊ bala ʊ vaa Yisa Masia yiŋŋi keŋ saŋŋa dieke dɩ mʊna.
54006016	Nabidie Ŋmɩŋ nyɩɩna ma kana ka kpie; ʊ bie wo chaankpeŋkpɩɩŋ dieke vuoŋ dɩ kana kaaŋ bɩagɩ a gbigi mi; wʊnɩŋ ʊ yiwo vuodieke vuota dɩ yene ka yeye yaa a nan bɩagɩ ye wo; wʊnɩŋ ʊ mʊna bɩrɩŋ ta ʊ hagɩrɩŋ nan dɩ beri yaa gamma haahuu. Wusie.
54006017	Kpaaŋ vuodiekemba dɩ yine nyintitieliŋ tɩŋgbaŋka ma wa dɩ ba daa nɩgɩma ba nyʊra yaa nagɩ ba tama a yi a ma, dama die nyinti yiwo bʊlɔgɩsɩŋ, ama balɩ ba dɩ ba yallɩma ba tama Ŋmɩŋ ma, wʊnɩŋ ʊ yine nyintitieŋ ta yɩa tɩ jadieke mana tɩ yaalala dɩ tɩ tuome ta bemme aŋaŋ sʊgɩfɩalɩŋ.
54006018	Kpaaŋ ba dɩ ba tʊma tʊnvɩɩna, ta ba tʊnvɩɩnaha faasɩ dalama ta yi vuodiekemba nuusi dɩ tɩɩrɩnana aŋaŋ piini yɩɩla.
54006019	Die nan yi aŋ ba yallɩma nyinti arɩzanna ma, nyindiekemba dɩ kana ka chʊʊsa aŋ ka gbarɩ ba a ga tʊgɩ saŋŋa dieke ba bala ba keŋ mi wo; ta ba nan dɩ yallɩ miivoli dieke dɩ yine wusie miivolike.
54006020	Timoti, mɩŋŋɩ gbara wʊvɩɩŋ dieke Ŋmɩŋ dɩ nagɩna yi fʊ nuusi me wo. Vʊarɩ fʊ gbaŋ a nyɩŋ gaantɩ nɩnhagɩrɩŋ aŋaŋ azama dieke dɩ wone nyʊarɩ ta ka nyɩŋ Ŋmɩŋ jigiŋ, ta vuosi bataŋ dɩ zɩ ta wasa ka ‘sɩbɩŋ’ wa,
54006021	dama vuosi bataŋ baarɩ dɩ ba yallɩ wa sɩbɩkʊ gie, die wɩa ba vaa yadaka sieku. Ŋmɩŋ suŋŋiŋ bemme nɩ ma.
55001001	Manɩŋ Pɔɔli, vuodieke dɩ yine Yisa Masia tʊntʊntʊ Ŋmɩŋ choti ma wa, dɩ n mʊʊlɩma miivoli dieke Ŋmɩŋ dɩ yɩ nʊaŋ dɩ ʊ nan yɩ wa Masia wɩa wa,
55001002	n maaga gbaŋkʊ gie a yɩa n bʊachoti Timoti. Tɩ Chʊa Ŋmɩŋ aŋaŋ tɩ Yɔmʊtieŋ Yisa Masia suŋŋi fʊ, ta chɩgɩ fʊ zɔɔlɩŋ, ta bɩ yɩ fʊ sʊgɩdʊagɩŋ.
55001003	Ŋmɩŋ vuodieke n jɩanna aŋaŋ sʊgɩyɩalɩŋ sɩba n chɔɔŋkʊʊlɩŋ die dɩ jɩanna wa dene wo, maŋ keŋ jʊʊsa wa n ŋaaŋ tɩɩnsɩ wa fʊ wɩa saŋŋa mana n jʊʊsɩkʊ ma, yuŋ aŋaŋ ŋmɩntʊasɩ, ta waasa wa fʊ wɩa.
55001004	N tɩɩnsa fʊ nɩntaantɩ wɩa, ta ko yaala n ye fʊ ta yallɩma sʊgɩfɩalɩŋ pam.
55001005	Ta tɩɩnsa fʊ yine Yisa Masia yada aŋaŋ wusie dene wo, yada dieke fʊ nuŋkʊʊŋ Lowisi aŋaŋ fʊ nuŋ Yunisi die dɩ yalla wa, n sɩba dɩ fʊ gbaŋ yaa wa kanɩŋ yadaka mi.
55001006	Die wɩa maŋ tɩɩnsa fʊ dɩ fʊ vaa piini dieke Ŋmɩŋ dɩ yɩna fʊ saŋŋa dieke n nagɩna n nuuŋ a diisi fʊ ma wa hagɩ ŋmɩŋsikpeŋ.
55001007	Dama Halɩkasɩ dieke Ŋmɩŋ dɩ yɩna tɩ ka yɩa tɩ ŋmaamɩŋ, ama Halɩkasɩka yɩa tɩ hagɩrɩŋ aŋaŋ choti aŋaŋ yigi-n-gbaŋ beriŋ.
55001008	Die wɩa, mʊʊlɩma tɩ Yɔmʊtieŋ wɩaha ta daa chɩgɩma viivi. Da bɩ chɩgɩma viivi n benne dansarɩka sʊŋ ʊ wɩa wa, ama saagɩma a dime wahala wʊvɩɩnaha wɩa, sɩba Ŋmɩŋ dɩ yɩnana fʊ hagɩrɩŋ dene wo.
55001009	Wʊnɩŋ Ŋmɩŋ gbatɩna tɩ a taaŋ ta wa tɩ dɩ tɩ keŋ yi ʊ gbaŋ gbaŋ ʊ vuosi, daa tɩ tʊnvɩɩna wɩa, ama ʊ gbaŋ gbaŋ die sanna dɩ ʊ nan chɩgɩ tɩ zɔɔlɩŋ. Die ʊ saŋ wa naa ta ye ka naaŋ dʊnɩa, dɩ ʊ nan chɩgɩ tɩ zɔɔlɩkʊ gie Yisa Masia wɩa.
55001010	Ama tɩ Gbɩgbatɩtaantʊ Yisa Masia keniŋ yuorine a dagɩ tɩ, wʊnɩŋ Yisa Masia die chʊʊsɩna kuŋ hagɩrɩŋ, ta bɩ dagɩ tɩ dɩ tɩ saagɩ ʊ wʊvɩɩnaha tɩ nan ye miivoli dieke dɩ wone kpatɩŋ.
55001011	Ŋmɩŋ wɔŋ wa mɩŋ mɩŋ dɩ n yi tʊntʊntʊ aŋaŋ dɩdagɩrʊ ta mʊʊlɩma wʊvɩɩnaha.
55001012	Die wɩa, maŋ die wahalaka mi ta ka chɩga viivi. Dama n sɩba vuodieke n tuone a dii wo, ta sɩba aŋaŋ wusie dɩ ʊ nan bɩagɩ gbarɩ jadieke ʊ nagɩna a yi n nuusi me wo a ga tʊgɩ Dakpatɩkɩrɩ daarɩ.
55001013	Wudieke fʊ wʊnna a nyɩŋ n jigiri, mɩŋŋɩ pɔgɩlɩka aŋaŋ yada aŋaŋ choti dieke Yisa Masia dɩ yɩnana tɩ wa.
55001014	Ŋmɩŋ Halɩkasɩ hagɩrɩŋ dɩ benne fʊ ma wɩa, mɩŋŋɩ pɔgɩlɩ wʊvɩɩŋ diekemba ʊ nagɩna yi fʊ nuusi me wo.
55001015	Sɩba a baarɩ dɩ vuodiekemba mana dɩ benne Asia tɩŋgbaŋ ma wa die chɩgɩ ta vaa mɩŋ mɩŋ; ba bataŋ yine Fejelusi aŋaŋ Hemojenesi.
55001016	Tɩ Yɔmʊtieŋ, chɩgɩ Onesiforusi tigiŋ vuosi zɔɔlɩŋ, dama die ʊ kpaŋŋɩsa mɩŋ mɩŋ saŋŋa mana. Die ʊ ka chɩga viivi aŋaŋ n benne dansarɩka ma wa,
55001017	die ʊ kenne tʊgɩ Romi tɩŋ ma wa, die ʊ piiliye mɩŋ a yaala n jigiŋ a ga tʊgɩ saŋŋa dieke ʊ yene mɩŋ.
55001018	Tɩ Yɔmʊtieŋ chɩgɩ wa zɔɔlɩŋ Dakpatɩkɩrɩ daarɩ ma. Fʊ gbaŋ sɩba vɩɩnɩŋ die ʊ suŋŋine mɩŋ dene, Efesusi tɩŋ ma.
55002001	N bʊa, fʊnɩŋ nɩŋ vaa fʊ sʊŋ hagɩrɩma Yisa Masia die dɩ suŋŋine fʊ dene ʊ zɔɔlɩnchɩgɩla ma wɩa.
55002002	Die fʊ wone a wʊŋ dagɩ dieke a nyɩŋ n jigiri vuosi pam nine me wo, nagɩ kanɩŋ dagɩkʊ mi a dagɩ vuodiekemba dɩ yine yɩantieliŋ, ta nan bɩagɩ dagɩ ba chanchaalɩŋ.
55002003	Saagɩma wahala diile Yisa Masia wɩa sɩba soja vɩɩnʊ dɩ ŋaana die wahala dene wo.
55002004	Soja dieke dɩ yaala ʊ jakʊʊŋ nine suuli wo ʊ ka bɩ lagɩma ʊ beriŋ aŋaŋ wudieke dɩ kana ka yi sojasi tʊʊma.
55002005	Vuodieke dɩ chɩgɩnana pagɩsɩŋ chɩgɩla kaaŋ bɩagɩ chɩgɩ dii ta tuo diilehe tune ntaala ʊ dɩɩ chɩgɩlaha mɩraha mana.
55002006	Kpɩkpaarʊ dieke dɩ faasɩna tʊŋ aŋaŋ nɩŋŋmɩna mʊ ʊ woliŋ ye wo nyindiikehe tʊaŋ.
55002007	Yilime yaa gamma wudieke n balala dama tɩ Yɔmʊtieŋ nan yɩ fʊ yɩaŋ aŋ fʊ sɩmma a mana chɩasɩ.
55002008	Tɩɩnsɩma Yisa Masia wɩa, vuodieke die dɩ yine naaŋ Davidi haagɩŋ ta hagɩ kumbu me wo, sɩba n mʊʊlɩna wʊvɩɩnaha a dagɩ dene wo.
55002009	N mʊʊlɩnana wʊvɩɩnaha wɩa n die wahala ta ba bɔbɩ mɩŋ aŋaŋ chɔrɩma sɩba wʊbɩayiiru. Ama Ŋmɩŋ wɩaha nɩŋ ka bɔbɩ aŋaŋ chɔrɩma.
55002010	Ta yaa hanɩa wahala mana ma Ŋmɩŋ vuovʊarɩkaha wɩa, amʊ ba gbaŋ ba nan ye gbatɩtaanɩŋ Yisa Masia ma, ta yallɩma sʊgɩfɩalɩ dieke dɩ wone kpatɩŋ.
55002011	Wɩaha gie yiwo wusie dɩ: “Dɩɩ yi tɩ kpiye mɩŋ aŋaŋ wa tɩ nan keŋ yaa miivoli aŋaŋ wa.
55002012	Dɩɩ yi tɩ bɩ kpaŋŋa tɩ gbaŋ tɩ nan keŋ gʊtɩ dii naaŋ aŋaŋ wa; ama tɩ baarɩ tɩ ka sɩba wa ʊ gbaŋ ʊ nan keŋ baarɩ dɩ ʊ ka sɩba tɩ.
55002013	Dɩɩ yi tɩ keŋ yiŋŋi ʊ kʊaŋ ama wʊnɩŋ nɩŋ ʊ nan wɩarɩ yi wusietieŋ dama ʊ kaaŋ bɩagɩ chiisi ʊ gbaŋ gbaŋ beriŋ.”
55002014	Tɩɩnsɩma fʊ vuosi wɩɩrɩ gie, ta kpaaŋ ba aŋaŋ nɩŋŋmɩna Ŋmɩŋ nɩŋŋa dɩ ba daa wagɩma yaa gamma wʊpɩasɩtɔgɩtɩ ma, a wo nyʊarɩ ama a chʊʊsa vuodiekemba dɩ wʊnnana wa mɩŋ.
55002015	Kpaŋŋɩ fʊ gbaŋ aŋ Ŋmɩŋ bɩrɩ fʊ, ta yi tʊntʊntʊ dieke dɩ kana ka chɩga viivi aŋaŋ ʊ tʊʊma, ta mɩŋŋɩ daga Ŋmɩŋ wusieke.
55002016	Vʊarɩ fʊ gbaŋ a nyɩŋ wʊbalɩkɩ tɔgɩtɩ ma, dama ka wo nyʊarɩ ta nan bɩ vaa vuosi bemme saasaa aŋaŋ Ŋmɩŋ.
55002017	Hanɩŋ wʊbalɩka nɩŋ sɩɩ sɩba kʊjagɩ dieke dɩ kana ka kpiye. Hamenusi aŋaŋ Filetusi ye daga die dagɩkʊ.
55002018	Ba va wa wusie dagɩkʊ ta bala dɩ kumbu hagɩkʊ wɔŋ keŋ a tɩaŋ mɩŋ, die wɩa ta chʊʊsa vuosi bataŋ yada,
55002019	ama Ŋmɩŋ vuovʊarɩka nɩŋ zie mɩŋ ta ka dɔma, ta wudieke dɩ maagɩna a dɩɩsɩ ba ma yiwo naa: “Tɩ Yɔmʊtieŋ sɩba vuodiekemba dɩ yine ʊ sɩɩtɩ”, ta a bɩ maagɩ dɩ, “Vuodieke nɩŋ mana dɩ balala dɩ ʊ yiwo tɩ Yɔmʊtieŋ sɩɩtɩ mʊ ʊ chɩgɩ nyɩŋ wa bɩaŋ yiile me.”
55002020	Kpala yiri yiri bie wo tigikpɩɩŋ ma, daa a mana yine kʊrɩbɩsɩ, ataŋ yiwo tɩmbala ta ataŋ dɩaŋ dɩ yi kpala. A taŋ zie mɩŋ a gbarɩ wa daakpɩɩŋ daraaŋ, ataŋ dɩaŋ ba yaa tʊma daaŋ mana.
55002021	Vuodieke dɩ vana bɩaŋ ta yi sʊgɩyɩalɩntieŋ, bala ʊ yi kpalɩ dieke Ŋmɩŋ dɩ bala ʊ nagɩ tʊŋ ʊ tʊʊma, fʊ beriŋ nan dɩ vɩɩna, ta nan yi siri dɩ tɩ Yɔmʊtieŋ nagɩ fʊ tʊŋ tʊnvɩɩnɩŋ mana.
55002022	Vʊarɩ fʊ gbaŋ a nyɩŋ dalʊaka lɔlɩbɩatɩ ma, ta mɩma a yaalɩma sʊgɩyɩalɩŋ, aŋaŋ yada, aŋaŋ choti, aŋaŋ sʊgɩdʊagɩŋ, ta lagɩma aŋaŋ vuodiekemba dɩ yalla sʊgɩyɩalɩŋ ta wasa tɩ Yɔmʊtieŋ dɩ ʊ suŋŋi be wo.
55002023	Chɩgɩ nyɩŋ gaantɩŋ aŋaŋ nɩnhagɩrɩtɔgɩtɩ ma, dama sɩba a baarɩ a kpatɩŋ yiwo waagɩŋ.
55002024	Tɩ Yɔmʊtieŋ tʊntʊntʊ ka mʊ ʊ wagɩma waagɩŋ. Ʊ mʊ ʊ yi burichi vuoŋ, ta yi dɩdagɩrʊvɩɩŋ dieke dɩ yalla suguru,
55002025	ta yi vuodieke dɩ benne sɔmm, ta kpaama vuodiekemba dɩ nɩgɩnana nɩnhagɩrɩŋ aŋaŋ wa. Vuoŋ zɩ Ŋmɩŋ nan keŋ vaa ba tarɩgɩ ba beriŋ ta keŋ sɩmma wusieke,
55002026	ta ba sʊŋanyile nan yiŋŋi keŋ aŋ ba chɩgɩ nyɩŋ Sitaani chachabɩ ma, chachabɩ dieke dɩ yigine be ta vaa ba yie ʊ dʊŋŋʊkʊ wa.
55003001	N yaala fʊ sɩmma wɩɩrɩ gie, dɩ dakpatɩkaha saŋŋa dɩ nan dɩ tʊa.
55003002	Vuota nan yi halɩtieliŋ, ta faasɩ cho ligire, ta yi kalinbaan tieliŋ, ta kuule, ta bɩ yi vuodiekemba dɩ zɩanana vuosi, aŋaŋ vuodiekemba dɩ kana ka tuose ba tieliŋ nʊa, aŋaŋ vuodiekemba nine dɩ kana ka suule jaaŋ, aŋaŋ vuodiekemba dɩ kana ka chɩga Ŋmɩŋ,
55003003	ta yi vuodiekemba dɩ wone choti aŋaŋ taŋ, ta kaaŋ dɩ chɩga zɔɔlɩŋ, ta yi mɔlanfɩkɩtieliŋ, ta kaaŋ bɩagɩ yige ba gbaŋ, ta nan dɩ tʊa, ta kaaŋ dɩ yaala wʊvɩɩnɩŋ,
55003004	ta nan dɩ nyɩnna ba chanchaalɩŋ kʊaŋ, ta yi pogi pogi tieliŋ, ta kɔta ba gbaŋ, ba nan dɩ cho nansɩŋ a tɩaŋ Ŋmɩŋ,
55003005	ba nan keŋ a yi sɩba vuodiekemba dɩ jɩanna Ŋmɩŋ ama ta zeti Ŋmɩŋ hagɩrɩbʊ. Nɩ vʊarɩ nɩ gbaŋ a nyɩŋ banɩŋ vuosi mi.
55003006	Ba bataŋ juo tige me a gaama hɔgʊgaatɩba, vuodiekemba dɩ yinene bɩaŋ pam wa ta dɩ ba sʊgɩtɩ lɔlɩbɩatɩ yiri yiri wo.
55003007	Saŋŋa mana hɔgʊba gie bʊgɩra mɩŋ ama ba kaaŋ wɔŋ sɩba wusie sieku.
55003008	Sɩba Janesi aŋaŋ Jamberesi die dɩ kana ka saagɩ a yɩ Mosisi wo, dembisi gie sɩwa dene, ba waga aŋaŋ wusieke, ba sʊŋanyile ka vɩɩna, ba ka bɩ dɩ yadaka sieŋ.
55003009	Ama ba kaaŋ dɩ gaama vuosi a yʊasɩ, dama vuoŋ mana nan keŋ ye ba gaatɩŋ dɩ sɩna die sɩba die dɩ yine a yi Janesi aŋaŋ Jamberesi dene wo.
55003010	Ama fʊnɩŋ nɩŋ, dɩ wa n dagɩkʊ aŋaŋ n beriŋ aŋaŋ n sʊŋanyile. Wɔŋ sɩba n yine Masia yada dene, aŋaŋ suguru, aŋaŋ n choti aŋaŋ vuota, aŋaŋ n hanɩa,
55003011	ta bɩ sɩba vuosi dɩ mugisine mɩŋ dene, aŋaŋ n wahala diile. Sɩba wudiekemba mana die dɩ yine mɩŋ Antiyoku aŋaŋ Yikonumi aŋaŋ Lisitira tɩgɩsɩ me. Sɩba die n yene mugisibɩatɩ dene, ama tɩ Yɔmʊtieŋ die vʊarɩ mɩŋ mɩŋ a nyɩŋ a mana ma.
55003012	Wusie, vuodiekemba mana dɩ yine Yisa Masia sɩɩtɩ ta yaala ba bemme vɩɩnɩŋ nan ye mugisiŋ a nyɩŋ vuosi jigiŋ;
55003013	ta vuobɩatɩ aŋaŋ gɩgaantɩba nan keŋ gʊta ba wʊbɩatɩ ta gaama vuosi ta vuosi dɩaŋ dɩ gaama ba.
55003014	Ama fʊnɩŋ nɩŋ, ye yalla wusie dieke ba dagɩna fʊ wa, ta fʊ faasɩ tuo dii wo, dama wɔŋ sɩba dɩ vuodiekemba dɩ yine fʊ dɩdagɩrɩŋ yiwo wusietieliŋ.
55003015	Ta fʊ ballɩbɩsɩ mi wɔŋ sɩba Ŋmɩŋ gbaŋkʊ dɩ bɩagɩna yɩa fʊ yɩaŋ ta daga fʊ fʊ baaŋ yi Yisa yada dene ta ye gbatɩtaanɩŋ.
55003016	Wudieke mana dɩ benne Ŋmɩŋ gbaŋkʊ ma wa nyɩŋ wa ʊ nʊaŋ ma, ta a mana dɩ yaa nyʊarɩ, ta daga ʊ wɩa, ta kpaama tɩ, ta wʊnsa tɩ beriŋ, ta daga tɩ sʊgɩyɩalɩŋ beriŋ,
55003017	dɩ vuodieke dɩ jɩanna Ŋmɩŋ beriŋ vɩɩŋ ma, dɩ ʊ yi siri ta tʊma wʊvɩɩna yiri yiri mana.
55004001	Yisa Masia vuodieke dɩ bala ʊ keŋ dii naarɩ ta dii vuodiekemba dɩ benne ba miivoli me aŋaŋ kpiiliŋ sarɩya wa, wʊnɩŋ aŋaŋ Ŋmɩŋ nɩŋŋa maŋ bala fʊ naa,
55004002	dɩ fʊ mʊʊlɩma ʊ wɩa saŋŋa mana, dɩɩ yi saŋŋa dɩ mʊ yaa ka ka mʊ, ta balɩma vuosi ba wʊbɩatɩ, ta kpaama ba, ta kpaŋŋɩsɩma ba ta dagɩma ba wɩaha aŋaŋ suguru saŋŋa mana.
55004003	Dama saŋŋa kieŋ ta vuosi kaaŋ dɩ wʊmma dagɩvɩɩnʊ, ama ba nan keŋ dɩ ba gbaŋ gbaŋ ba lɔlɩbɩatɩ, ta nan dɩ wʊmma yɩa dɩdagɩrɩŋ pam diekemba dɩ dagɩnana wa wudieke ba yaalala ba wʊŋ.
55004004	Ba kaaŋ dɩ wʊmma wusieke, ama ta wʊmma yɩa ŋmɩnchɩbɩsɩ dagɩŋ.
55004005	Ama fʊnɩŋ nɩŋ, mʊ fʊ yigi wo fʊ gbaŋ wɩɩŋ mana ma, ta yallɩma hanɩa wahala ma ta mʊʊlɩma Yisa Masia wʊvɩɩnaha, ta tʊma tʊŋ dieke mana Ŋmɩŋ dɩ nagɩna a yɩ fʊ wa.
55004006	Dama manɩŋ nɩŋ, saŋŋa gbigiye mɩŋ dɩ n yi sɩba kaaba Ŋmɩŋ koriŋ me. Saŋŋa keŋye mɩŋ dɩ n nyɩŋ tɩŋgbaŋka gie me.
55004007	N mɩwa mɩvɩɩnɩŋ, ta tʊŋ n tʊʊma kpatɩ, ta ye pɔgɩlɩ yada wɩaha keŋ keŋ.
55004008	Die wɩa, nyʊarɩ dieke dɩ yine sʊgɩyɩalɩntieliŋ nyʊarɩ dʊa gbarɩ mɩŋ mɩŋ arɩzanna ma; ta tɩ Yɔmʊtieŋ, vuodieke dɩ dine vuota sarɩya aŋaŋ wusie wo nan keŋ yɩ mɩŋ kanɩŋ nyʊarɩ sarɩya diile daraaŋ. Daa n nyɩɩna ma ʊ baa ʊ yɩ, ama ʊ nan yɩ vuodiekemba mana dɩaŋ dɩ yaalala dɩ ʊ keŋ wo.
55004009	Kpaŋŋɩ fʊ gbaŋ a keŋ n jigiŋ daraa ale wa gie.
55004010	Dama Demasi dɩ faasɩna cho tɩŋgbaŋka gie nyinti pam wɩa, ʊ va mɩŋ mɩŋ ta ga Tesalonika tɩŋ, ta Kiresikensi dɩaŋ dɩ ga Galasia tɩŋgbaŋ ma, ta Tatusi dɩaŋ dɩ ga Dalimasia tɩŋgbaŋ ma.
55004011	Luki nyɩɩna ma benne n jigiŋ. Nagɩ Maki a keŋ aŋaŋ wa, dama ʊ tʊʊma yaa nyʊarɩ pam a yɩ mɩŋ.
55004012	N tʊŋ wa Tikikusi Efesusi tɩŋ ma.
55004013	Fʊ keŋ kieŋ saŋŋa dieke, fʊ nagɩ n jayeekiwaŋ dieke n vana a taaŋ Tiroasi tɩŋ ma Kapusi jigiri aŋaŋ n gbaŋ pilikehe aŋaŋ gbaŋ tɩalɩkaha.
55004014	Alekizanda, vuodieke dɩ yine macheeri wo yi mɩŋ wʊbɩaŋ pam; Ŋmɩŋ nan datɩ ʊ tɩbɩŋ ʊ yine naa wɩa.
55004015	Sɩmma fʊ gbaŋ aŋaŋ wa, dama ʊ waga aŋaŋ wʊvɩɩŋ dieke tɩ mʊʊlɩnana pam.
55004016	Die n wolinne bala dɩ n vʊarɩ n gbaŋ sarɩya diile saŋŋa wa, die vuoŋ ka zie n kʊaŋ, ba mana die chɩgɩ ta va mɩŋ mɩŋ; Ŋmɩŋ da keŋ chʊʊsɩ ba wɩɩrɩ gie wɩa.
55004017	Ama tɩ Yɔmʊtieŋ die dɩ bie n jigiŋ ta yɩ mɩŋ hagɩrɩŋ maŋ bɩagɩ a mʊʊlɩ wʊvɩɩnaha mana a yɩ vuodiekemba dɩ kana ka yi Juu vuosisi dɩ ba wʊŋ. Wʊnɩŋ die gbatɩna mɩŋ a nyɩŋ naachigiŋ nʊaŋ ma.
55004018	Wʊnɩŋ ʊ bɩna baa ʊ vʊarɩ mɩŋ a nyɩŋ bɩaŋ mana ma, ta nagɩ mɩŋ a ga juu ʊ naarɩ ma arɩzanna ma aŋaŋ alaafɩa. Wʊnɩŋ ʊ sɩna bɩrɩŋ yaa gamma haahuu. Wusie.
55004019	N waasa Pirisila aŋaŋ Akuyila, aŋaŋ Onesiforusi tigiŋ vuosi mana.
55004020	Erasitusi die wɩarɩ bie wo Korinti tɩŋ ma, ta maŋ vaa Tirofimusi Militusi tɩŋ ma dama die ʊ wo alaafɩa.
55004021	Kpaŋŋɩ fʊ gbaŋ ta fʊ keŋ ta tafaaŋ wa tʊgɩ. Yubulusi aŋaŋ Pudensi aŋaŋ Linusi aŋaŋ Kolodia aŋaŋ tɩ nɩmballɩ mana waasa nɩ.
55004022	Tɩ Yɔmʊtieŋ bemme aŋaŋ nɩ. Ŋmɩŋ suŋŋiŋ bemme nɩ mana ma.
56001001	Manɩŋ Pɔɔli, vuodieke dɩ yine Ŋmɩŋ yɔmʊ ta bɩ yi Yisa Masia tʊntʊntʊ wa, manɩŋ Ŋmɩŋ die dɩ vʊarɩ a tʊŋ mɩŋ ʊ vuovʊarɩkaha jigiŋ dɩ n vaa ba yada hagɩrɩma, ta vaa ba sɩmma wusie dieke tɩ Ŋmɩŋ jɩamɩŋ dɩ dagɩna,
56001002	ta bɩ yɩa ba tama dɩ ba nan ye miivoli dieke dɩ wone kpatɩŋ. Ŋmɩŋ, vuodieke dɩ kana ka chɩba wɩaha die wɔŋ yɩ tɩ nʊaŋ mɩŋ dɩ ʊ nan yɩ tɩ miivoli gie, ta wa keŋ naaŋ tɩŋgbaŋka gie,
56001003	ta saŋŋa dieke dɩ mʊna wa, die ʊ yuorihe a dagɩ tɩ ʊ wɩaha ma; ta die nagɩ wɩaha a yi n nuusi me maŋ mʊʊlaha sɩba tɩ Gbɩgbatɩtaantʊ Ŋmɩŋ die dɩ dagɩna mɩŋ dene wo.
56001004	Manɩŋ n maaga yɩa fʊnɩŋ Tatusi, fʊnɩŋ vuodieke dɩ yine n bʊavɩɩnʊ yada balɩŋka ma. Tɩ Chɔɔŋ Ŋmɩŋ aŋaŋ tɩ Gbɩgbatɩtaantʊ Yisa Masia suŋŋi fʊ ta bɩ yɩ fʊ sʊgɩdʊagɩŋ.
56001005	Die n vaa fʊ mɩŋ Kireeti tɩŋ ma dɩ fʊ wʊnsɩ wudiekemba mana dɩ yine talasɩ, ta bɩ vʊarɩ Masia dɩdɩɩsɩrɩba nyɩŋkʊra tɩŋ mana ma, sɩba n dagɩna fʊ dene wo.
56001006	Dɩ yiwo talasɩ dɩ Masia dɩdɩɩsɩrɩŋ nɩŋŋandɩɩsɩrʊ wome bɩaŋ; ta yallɩma hɔgʊbalɩmɩŋ nyɩɩna; ta ʊ ballɩ yi Masia dɩdɩɩsɩrɩŋ ta da yi ballɩbɩatɩ aŋaŋ tɩbɩhagɩrɩtieliŋ.
56001007	Dama Masia dɩdɩɩsɩrɩŋ nɩŋŋandɩɩsɩrʊ sɩna Ŋmɩŋ tʊʊma, die wɩa dɩ yiwo talasɩ dɩ ʊ da yallɩma bɩaŋ, ʊ ka mʊ ʊ yallɩma kalinbaani, yaa a jɩma sɩnyɩɩrɩŋ yɔrɩ yɔrɩ, yaa a yi vuodieke dɩ nyunene daaŋ a buge, yaa vuodieke dɩ yaalala waagɩŋ, yaa vuodieke dɩ faasɩna a yaala ligire pam.
56001008	Ama ʊ mʊ ʊ yiwo vuodieke dɩ mɩŋŋɩna tuose chaanɩŋ ʊ tigiŋ me, ta cho dɩ ʊ yime wudieke dɩ vɩɩna, ta bɩ yi vuodieke dɩ yalla yɩaŋ, ta bemme vɩɩnɩŋ, ta bɩ yi sʊgɩyɩalɩntieŋ, ta bɩagɩ a yige ʊ gbaŋ.
56001009	Ta yi vuodieke dɩ mɩŋŋɩna a pɔgɩlɩ wusie wɩaha sɩba a dagɩna dene. Die nan vaa ʊ mɩŋŋɩ dagɩ vuosi dagɩ dieke dɩ vɩɩŋna, ta bɩagɩ a nyaŋŋa vuodiekemba dɩ kana ka saaga yɩa wusie dagɩkʊ.
56001010	N bala fʊ naa dama nʊazetitielibe dala pam, ta Juu vuosi dɩ sɩɩ dene, ba naga ba wudiekemba dɩ wone nyʊarɩka a gaama vuosi mɩŋ.
56001011	Dɩ yiwo talasɩ dɩ fʊ kagɩ ba wʊbalɩkaha gie, dama ba yalla ligire chotibɩatɩ wɩa ba daga vuosi wudieke dɩ kana ka vɩɩna dɩ ba dagɩ, die dɩ chɔrɩŋ tige ataŋ vuosi sʊŋanyile.
56001012	Kireeti daa wʊnyɩ vuodieke dɩ yine dɩdagɩrɩkpeŋkpɩɩŋ die baarɩ dɩ, “Kireeti vuosi mana yiwo ŋmɩnchɩbɩtieliŋ, ta bɩ yi vuobɩatɩ sɩba haagɩŋ dɔmbɩatɩ ta bɩ yi walɩnkpɩatieliŋ ta yaa wutuliŋ pam.”
56001013	Wudieke die ʊ bala wa yiwo wusie, die wɩa galɩŋ ba ba nine me amʊ ba nan yi wudieke dɩ yine wusie yada,
56001014	ta daa bɩ wʊmma Juu vuosisi sunsobilitɔgɩtɩ, ta daa bɩ wʊmma a yɩma vuodiekemba dɩ zetine wusie wɩaha dagɩkʊ.
56001015	Sʊgɩyɩalɩntieliŋ jigiŋ nɩŋ, jaaŋ mana yɩantɩya mɩŋ a yɩ ba, ama wʊbɩayiiribe dɩ kana ka yi Masia yada wa jigiŋ nɩŋ, jaaŋ ka yɩantɩya a yɩ ba, dama ba sʊŋanyile aŋaŋ ba yɩaŋ ka yɩantɩya.
56001016	Ba wasa ba gbaŋ Ŋmɩŋ vuosi ama ba wuyiike dɩ ka dagɩ dɩ ba yiwo Ŋmɩŋ vuosi. Ba yiwo nʊazetitieliŋ, ta haa taŋ, ta ka mʊ ba yi wudieke dɩ vɩɩŋna.
56002001	Tatusi, mʊ fʊ dagɩma wudieke dɩ yine wusie.
56002002	Kpaama nyɩŋkʊraha dɩ ba bemme sɔmm, ta yallɩma yɩaŋ, ta bɩ yigi ba gbaŋ, ta mɩŋŋɩ pɔgɩlɩ Masia wɩaha, ta chome vuosi, ta bɩ yallɩma sikimiŋ.
56002003	Bɩ kpaaŋ hɔgʊ nyɩŋkʊraha die gbaŋ gbaŋ, dɩ ba bemme sɩba vuodiekemba dɩ benne kasɩ dɩ mʊna dɩ ba bemme dene, ta daa yi kʊagaarɩŋ, ta daa bɩ nyume daaŋ a bugime. Ba mʊ ba dagɩma wudiekemba dɩ vɩɩŋna,
56002004	ta dagɩma hɔgʊlɩabaha dɩ ba chome ba chʊllɩŋ aŋaŋ ba ballɩ,
56002005	dɩ ba bɩ yigime ba gbaŋ, ta bemme kasɩ, ta yi hɔgʊvɩɩna ba chʊllɩŋ tige me, ta tuosime ba chʊllɩŋ nʊa. Die nan yi aŋ vuoŋ kaaŋ bɩagɩ balɩ wʊbɩatɩ yaa gamma Ŋmɩŋ wɩaha.
56002006	Bɩ kpaaŋ dalʊakaha die gbaŋ gbaŋ, dɩ ba yigime ba gbaŋ.
56002007	Fʊ gbaŋ bemme vɩɩnɩŋ jaaŋ mana ma, aŋ ka yi dagɩtɩ a yɩ ba. Dagɩma ba Masia wɩaha aŋaŋ wusie, ta vaa fʊ nine ŋmɩntɩ,
56002008	ta balɩma wudieke dɩ tʊgɩsɩna amʊ fʊ dataasɩsɩ kaaŋ ye wɩɩŋ a balɩ a chʊʊsɩ tɩ, die nan vaa ba dii viivi.
56002009	Dɩ vɩɩna dɩ yɔŋɩsɩ tuosime ba tieliŋ nʊa, ta yime wudieke dɩ fɩalɩnana ba sʊŋ jaaŋ mana ma. Ba tielibe dɩ keŋ bala wɩa, ba da nɩgɩma nɩnhagɩrɩŋ aŋaŋ ba,
56002010	yaa ba gaarɩma ba. Dɩ yiwo talasɩ dɩ ba dagɩ dɩ ba yiwo vuovɩɩna ta yi wusietieliŋ saŋŋa mana amʊ ba nan vaa Ŋmɩŋ, vuodieke dɩ yine tɩ gbɩgbatɩtaantʊ wa dagɩkʊ ye bɩrɩŋ wudieke mana ba yinene me.
56002011	Dama Ŋmɩŋ yɩ wa vuota mana sieŋ dɩ ʊ ye gbatɩtaanɩŋ; naa dagɩya ʊ zɔɔlɩnchɩgɩla dɩ dala dene.
56002012	Kanɩŋ zɔɔlɩnchɩgɩlaka mi dagɩ tɩ mɩŋ dɩ tɩ vaa wudiekemba mana dɩ kana ka dɩ Ŋmɩŋ sieŋ, aŋaŋ tɩŋgbaŋka gie lɔlɩbɩatɩ, ama ta yigi tɩ gbaŋ, ta bemme vɩɩnɩŋ, ta dɩa Ŋmɩŋ tɩŋgbaŋka gie me,
56002013	dama tɩ chɩɩsa mɩŋ ta yaa tama dieke dɩ yɩnana tɩ sʊgɩfɩalɩŋ dɩ tɩ Ŋmɩŋ kpeŋkpɩɩka aŋaŋ tɩ Yɔmʊtieŋ Yisa Masia nan keŋ nyɩŋ chuulikpeŋkpɩɩŋ ma.
56002014	Die ʊ tuo wo tɩ kuŋ a kpi dɩ ʊ gbatɩ tɩ a nyɩŋ wʊbɩatɩ mana ma, ta yi tɩ sʊgɩyɩalɩntieliŋ dɩ yine ʊ nyɩɩna ma sɩɩtɩ, dɩ tɩ yi vuodiekemba nine dɩ ŋmɩntɩna aŋaŋ tʊnvɩɩna yiile.
56002015	Dagɩma ba wɩaha gie mana, ta kpaŋŋɩsɩma ba, ta kpaaŋ ba aŋaŋ Ŋmɩŋ dɩ yɩna fʊ yiko dene, ta da vaa vuoŋ daansɩ fʊ yɔrɩ.
56003001	Kpaaŋ fʊ vuosisi dɩ ba yɩma naalɩŋ aŋaŋ vuodiekemba dɩ yalla yiko jɩlɩma, ta tuosime ba nʊa ta yime siri dɩ ba yi wudiekemba mana dɩ vɩɩŋna.
56003002	Balɩ ba dɩ ba da balɩma wʊbɩatɩ yaa gamma vuosi mi, ta da wagɩma taŋ, ta bemme sɔmm, ta yɩma vuoŋ mana jɩlɩma.
56003003	Dama saŋŋa dieke die dɩ tɩanna wa die tɩ gbaŋ die tɩ wo yɩaŋ, ta yi nʊazetitieliŋ, ta dɩɩ sie dieke dɩ kana ka tʊgɩsɩya, ta dɩɩ lɔlɩbɩatɩ sieti yiri yiri. Die tɩ wo sʊŋanyilivɩɩna, ta die yaa sʊgɩbɩaŋ, die tɩ haa tɩ chanchaalɩŋ, ta ba dɩaŋ ba haa tɩ.
56003004	Ama saŋŋa die dɩ keŋ tʊgɩ tɩ gbɩgbatɩtaantʊ Ŋmɩŋ die dɩ dagɩ tɩ dɩ ʊ yaa zɔɔlɩnchɩgɩla ta cho vuoŋ mana,
56003005	ta gbatɩ tɩ a taaŋ. Die dɩ ka yiwo tɩ tʊnvɩɩna wɩa ama die dɩ yiwo ʊ zɔɔlɩnchɩgɩla wɩa die ʊ gbatɩ tɩ a taaŋ, ta die dɩ vaa ʊ Halɩkasɩka die dɩ sɩɩ tɩ ta vʊarɩ tɩ tʊmbɩatɩ, ta yɩ tɩ mɩrɩhaalɩŋ aŋaŋ miivoli haalɩŋ.
56003006	Ŋmɩŋ die yɩ tɩ wa ʊ Halɩkasɩka, tɩ Gbɩgbatɩtaantʊ Yisa Masia wɩa,
56003007	amʊ ʊ zɔɔlɩnchɩgɩla wɩa tɩ nan bɩrɩŋ vuovɩɩna ʊ jigiŋ, ta ye miivoli dieke dɩ wone kpatɩkʊ, ta tɩ yaa tama dɩ tɩ nan ye wo.
56003008	Wɩaha gie yiwo wusie. N yaala fʊ nagɩ fʊ sʊŋanyile mana a dagɩma ba naa, ta vuodiekemba dɩ yine Ŋmɩŋ yada wa nan nagɩ ba saŋŋa mana a yie wʊvɩɩna. Wɩaha gie vɩɩna mɩŋ ta yaa nyʊarɩ a yɩa vuoŋ mana.
56003009	Ama nɩ vaa nɩnhagɩrɩtɔgɩtɩ, ta bɩ vaa nɩ chɔɔŋkʊʊlɩŋ buuriŋ saara bɩɩsɩŋ, ta vaa waagɩŋ aŋaŋ nɩnhagɩrɩŋ yaa gamma mɩraha ma, dama a yiwo wʊtɔgɩtɩ ta wo nyʊarɩ.
56003010	Dɩɩ yi vuoŋ dɩ yi jigiŋmabɩrʊ, fʊ kpaaŋ wa bʊnyɩ yaa bule me; dɩɩ yi ʊ baga dɩ wo kpaaŋkʊ ma, fʊ va wa ta da bɩ tɔgɩŋ wa.
56003011	Nan dɩ sɩba a baarɩ dɩ wʊnɩŋ vuoke mi ka bɩ dɩɩ Masia, ta ʊ gbaŋ gbaŋ ʊ tʊmbɩatɩ dɩ dagɩ dɩ ʊ chʊʊsɩya mɩŋ.
56003012	Dɩɩ yi maŋ keŋ tʊŋ Atemasi yaa Tichikusi fʊ jigiŋ, fʊ kpaŋŋɩ fʊ gbaŋ a keŋ n jigiŋ Nikopolisi tɩŋ ma, dama n nan dɩ bie mi wʊyaalɩka gie.
56003013	Kpaŋŋɩ fʊ gbaŋ a suŋŋi Senasi, vuodieke dɩ yine lɔya wa, aŋaŋ Apolosi, aŋ ba ye wudieke mana ba yaalala a piili ba sieku.
56003014	Dɩ mʊ dɩ Masia dɩdɩɩsɩrɩba yime tʊnvɩɩna saŋŋa mana, ta suŋŋime vuosi ba wumugisike me, ta da bemme beri dieke dɩ wone nyʊarɩ.
56003015	Vuodiekemba mana dɩ benne n jigiri waasa fʊ. Waasɩ vuodiekemba dɩ yine Masia dɩdɩɩsɩrɩba ta cho tɩ wo. Ŋmɩŋ suŋŋi nɩ mana.
57001001	Manɩŋ Pɔɔli vuodieke dɩ benne dansarɩka sʊŋ Yisa Masia saaŋ wɩa wa, aŋaŋ tɩ nɩmbʊa Timoti maagɩnana gbaŋkʊ gie a yɩa fʊnɩŋ tɩ tʊntʊŋ chanchaaŋ, vuodieke tɩ faasɩna cho wo,
57001002	aŋaŋ Masia dɩdɩɩsɩrɩ diekemba dɩ lagɩŋna a jɩama Ŋmɩŋ fʊ tigiri me wo, ta bɩ yɩa tɩ taa Afɩa aŋaŋ tɩ tʊntʊŋ chanchaaŋ Akapusi.
57001003	Tɩ Chɔɔŋ Nabidie Ŋmɩŋ aŋaŋ tɩ Yɔmʊtieŋ Yisa Masia suŋŋi nɩ ta bɩ yɩ nɩ sʊgɩdʊagɩŋ.
57001004	N nɩmbʊa Filimoni, saŋŋa dieke mana maŋ keŋ jʊʊsa Ŋmɩŋ, ta tɩɩnsɩ fʊ wɩa n ŋaaŋ waasɩ wa mɩŋ.
57001005	Dama n wʊŋ fʊ yalla yada tɩ Yɔmʊtieŋ Yisa ma dene ta bɩ cho Ŋmɩŋ vuosi mana dene.
57001006	N jʊʊsa Ŋmɩŋ mɩŋ tɩnɩŋ aŋaŋ fʊ dɩ lagɩsɩna a yi Yisa Masia yada naa, die vaa tɩ mɩŋŋɩ sɩba berivɩɩnɩŋ dieke dɩ yine tɩ sɩɩtɩ ʊ ma.
57001007	N nɩmbʊa, fʊ chotiti gie yɩ mɩŋ wa sʊgɩfɩalɩŋ ta bɩ kpaŋŋɩsɩ mɩŋ, dama kpaŋŋɩsa Ŋmɩŋ vuosi mana mɩŋ.
57001008	Masia wɩa n tɩŋ kaaŋ chɩgɩ ŋmaamɩŋ dɩ n balɩ fʊ aŋ fʊ yi wudieke dɩ mʊna.
57001009	Ama choti wɩa, n baa jʊʊsɩ fʊ mɩŋ, manɩŋ Pɔɔli vuodieke dɩ yine Yisa Masia tʊntʊntʊ ta lele a bie dansarɩka sʊŋ ʊ wɩa wa.
57001010	Die wɩa, n zie wo Onisimusi naŋ ma, vuodieke dɩ yine n gbaŋ gbaŋ n bʊa Masia ma wa a jʊʊsa fʊ, dama n benne dansarɩka sʊŋ giena wa n balɩ wa mɩŋ wʊvɩɩnaha ʊ yi yada.
57001011	Saŋŋa dieke dɩ tɩanna wa die ʊ wo nyʊarɩ a yɩ fʊ, ama lele nɩŋ, ʊ yaa nyʊarɩ a yɩ manɩŋ aŋaŋ fʊ mana mɩŋ.
57001012	Lele n yiŋŋi tʊŋ wa mɩŋ fʊ jigiŋ, ta n sʊŋ mana bie ʊ ma.
57001013	N tɩŋ nan dɩ yaala ʊ zie fʊ naŋ ma n jigiŋ ta suŋŋime mɩŋ n benne dansarɩka ma Masia wʊvɩɩnaha wɩa wa.
57001014	Ama n ka yaala n mugisi fʊ aŋ fʊ suŋŋi mɩŋ, ama n yaala fʊ yi mɩŋ aŋaŋ fʊ dʊŋŋʊ. Die wɩa, n kaaŋ yi wɩɩŋ ntaala saagɩya.
57001015	Vuoŋ zɩ, Onisimusi die gaya mɩŋ ta va fʊ saŋŋa bɩta amʊ nan dɩ yallɩ wa yaa gamma haahuu.
57001016	Ta lele nɩŋ ʊ ka die yiwo yɔmʊ, dama ʊ tɩaŋ wa yɔmʊ, ʊ yiwo tɩ nɩmbʊa choti, Masia ma. N faasɩna a cho ʊ wɩa dene wo, mʊ fʊ cho wo a tɩaŋ dene, dama ʊ yiwo fʊ yɔmʊ aŋaŋ fʊ nɩmbʊa tɩ Yɔmʊtieŋ ma.
57001017	Die wɩa, dɩɩ yi fʊ nagɩ mɩŋ sɩba fʊ tʊntʊŋ chanchaaŋ, die nɩŋ mɩŋŋɩ tuo wo sɩba fʊ baaŋ nan tuo mɩŋ dene wo.
57001018	Dɩɩ yi ʊ yi fʊ wɩɩŋ yaa ʊ dii fʊ hamɩŋ, fʊ vaa n tuŋ.
57001019	N maaga wɩɩrɩ gie aŋaŋ n gbaŋ gbaŋ n nuuŋ mɩŋ. Manɩŋ Pɔɔli n nan tuŋ fʊ; ama daa manɩŋ n bala n balɩ fʊ, dama fʊ gbaŋ sɩba a baarɩ yaa wa n hamɩŋ fʊ miivoli wɩa.
57001020	Die wɩa n nɩmbʊa, ko suŋŋi mɩŋ tɩ Yɔmʊtieŋ wɩa ta kpaŋŋɩsɩ mɩŋ tɩ yine dɩdɩɩsɩrɩtaŋ Masia ma wɩa.
57001021	N maagɩna wudieke naa, n yaa tama dɩ nan yi tɩaŋ n bala fʊ dɩ fʊ yi wudieke wo.
57001022	Bɩ yaalɩ juoŋ a gbara mɩŋ dama nɩ Ŋmɩŋ jʊʊsɩŋ wɩa n yaa tama dɩ n nan keŋ kaagɩ nɩ.
57001023	Epafirasi, vuodieke dɩ gʊtɩna a bie dansarɩka sʊŋ aŋaŋ mɩŋ Yisa Masia wɩa wa waasa nɩ.
57001024	Ta n tʊntʊŋ chanchaalɩŋ, Maki aŋaŋ Arisitakusi, aŋaŋ Demasi, aŋaŋ Luki, gbaŋ waasa nɩ.
57001025	Tɩ Yɔmʊtieŋ Yisa Masia suŋŋi nɩ mana.
58001001	Kʊrɩŋ ma wa Ŋmɩŋ die daaga ʊ naazʊalɩba ma a bala wɩa a yɩa tɩ chɔɔŋkʊʊlɩba saŋŋa pam aŋaŋ sieti pam ma,
58001002	ama lele nɩŋ ʊ vaa wa ʊ Bʊadembike dɩ balɩ a yɩ tɩ. Ʊ ma Ŋmɩŋ dɩ daagɩ a naaŋ dʊnɩa ta bɩ vʊarɩ wa dɩ ʊ sɩmma jaaŋ mana.
58001003	Wʊnɩŋ ʊ yine Ŋmɩŋ gbaŋ gbaŋ nɩasɩŋ, ta chaana Ŋmɩŋ chaanɩŋ, ta pɔgɩlɩ dʊnɩaka gie lʊga mana aŋaŋ ʊ nʊawɩɩŋ dieke dɩ yalla hagɩrɩŋ wa. Die ʊ yine wudieke dɩ baaŋ vaa vuosi ye ba bɩaŋ naachaala a kpatɩ wa, ʊ wa kalɩ wa Ŋmɩŋ vuodieke dɩ yine hagɩrɩtieŋ wo nuudiigiŋ chaaŋ arɩzanna ma.
58001004	Ŋmɩŋ dɩ yine ʊ Bʊadembike saaŋ dɩ tɩaŋ malakasi saaraha, die gbaŋ gbaŋ Bʊadembike dɩ tɩaŋ ba.
58001005	Dama Ŋmɩŋ ye ka balɩ yɩ ʊ malakasi wʊnyɩ dɩ: “Fʊnɩŋ yiwo n Bʊadembiŋ, ta jinne maŋ yi fʊ Chɔɔŋ.”  Yaa Ŋmɩŋ ye balɩ yɩ ʊ malakasi wʊnyɩ dɩ: “N nan keŋ yi ʊ Chɔɔŋ ta ʊ yi n Bʊadembiŋ.”
58001006	Saŋŋa dieke Ŋmɩŋ die dɩ bala ʊ tʊŋ ʊ Bʊadembiŋ dieke dɩ yine nyɩŋnaaŋka mana sikpeŋtieŋ tɩŋgbaŋka gie me wo die ʊ bɩ balɩ dɩ: “Ŋmɩŋ malakasi mana mʊ ba jɩama wa mɩŋ.”
58001007	Ama naa Ŋmɩŋ die dɩ balɩ yaa gamma malakasi ma, dɩ: “Ŋmɩŋ yiwo ʊ malakasi dɩ yi haalɩtɩ ta bɩ yi ba yi bolinyaaŋ.”
58001008	Ama ta balɩ yɩ ʊ Bʊadembike dɩ: “Yiwo Ŋmɩŋ, ta fʊ naarɩ nan dɩ beri yaa gamma haahuu. Ta daansa fʊ vuosi aŋaŋ wusie.
58001009	Fʊnɩŋ nɩŋ cho wo vɩɩnɩŋ ama ta haa bɩaŋ die wɩa manɩŋ Ŋmɩŋ vuodieke dɩ yine fʊ Ŋmɩnnɩ dɩ vʊarɩ fʊ ta yɩ fʊ jɩlɩma ta fʊ yaa sʊgɩfɩalɩ dieke dɩ faasɩna tɩaŋ fʊ zʊalɩŋ.”
58001010	Ta die bɩ balɩ naa dɩ: “Ŋmɩŋ, piiliku me wo naaŋ wa tɩŋgbaŋka gie, ta naaŋ ŋmɩŋsikpeŋ aŋaŋ fʊ nuusi.
58001011	A mana nan keŋ kpi, ama fʊnɩŋ nɩŋ nan wɩarɩ a beri; a mana nan keŋ kʊrɩŋ a chɩɩrɩ sɩba gatɩ.
58001012	Nan keŋ kpeŋhe sɩba jayeekikpɩɩŋ, ta nan tarɩgɩha sɩba fʊ tarɩgɩnana gatɩ. Ama fʊnɩŋ nɩŋ wo tarɩgɩŋ, ta nan dɩ beri yaa gamma haahuu.”
58001013	Ŋmɩŋ ye ka balɩ a yɩ ʊ malakasi wʊnyɩ dɩ “Kala n nuudiigiri gie chaaŋ, a ga tʊgɩ saŋŋa dieke n balla n nagɩ fʊ dataasɩ a yi fʊ nuusi me.”
58001014	Malakasi mana yiwo haalɩtɩ ta jɩama Ŋmɩŋ ta ʊ tʊma ba dɩ ba keŋ a suŋŋi vuodiekemba dɩ balla ba ye gbatɩtaaŋkʊ.
58002001	Tɩ mʊ tɩ yigi wo wusie diekemba tɩ wʊnna a yalla keŋ keŋ amʊ tɩ kaaŋ taarɩ ta va ha.
58002002	Wudiekemba malakasi dɩ mʊʊlɩna a yɩ tɩ chɔɔŋkʊʊlɩba die yiwo wusie ta vuodieke die dɩ kana ka dɩ ha die ye wo tɩbɩdatɩ dieke dɩ mʊna.
58002003	Die wɩa, dɩɩ yi tɩ ka saagɩ a wʊmma gbatɩtaaŋ kpeŋkpɩɩkʊ wɩaha vɩɩnɩŋ, tɩ baa tɩ yiwo lalɩa a nyɩŋ tɩbɩdatɩŋ ma? Tɩ Yɔmʊtieŋ gbaŋ gbaŋ die wolinne a mʊʊlɩ yaa gamma gbatɩtaaŋkʊ gie mi, ta vuodiekemba die dɩ wʊnna wa dɩ dagɩ tɩ dɩ ka seŋ yiwo wusie.
58002004	Saŋka mi Ŋmɩŋ die dɩ tʊŋ mamachi wʊkpɩɩma aŋaŋ dagɩtɩ pam ta die bɩ yɩ vuosisi ʊ Halɩkasɩka piinisi ʊ yaalala dene, die dɩ dagɩ dɩ ʊ wɩaha yiwo wusie.
58002005	Ŋmɩŋ die ka vʊarɩ malakasisi dɩ ba daansɩma dʊnɩa dieke dɩ bala ka keŋ ta tɩ bala naa wa.
58002006	Dɩ maagɩya mɩŋ jigiŋ kaanɩ Ŋmɩŋ gbaŋkʊ sʊŋ dɩ: “Ŋmɩŋ, vuota yiwo bɩa fʊ yile ʊ wɩa? Ta bɩ yi bɩa fʊ baga dɩ bie ʊ ma?
58002007	Naaŋ wa mɩŋ ta ʊ ka tʊgɩ malakasi ta bɩ yi ʊ ye bɩrɩŋ aŋaŋ pɩmpagɩŋ
58002008	ta vaa ʊ sɩɩ jaaŋ mana.”  Dɩ balɩya mɩŋ dɩ Ŋmɩŋ vaa wa vuota dɩ yi “Jaaŋ mana sikpeŋtieŋ.” Dɩ dagɩya dɩ ʊ sɩɩ jaaŋ mana mɩŋ, ama lele vuota ye ka sɩɩ jaaŋ mana.
58002009	Ama tɩ sɩba yaa gamma Yisa wɩa. Wʊnɩŋ saŋŋa bɩta Ŋmɩŋ die dɩ va ʊ ka tʊgɩ malakasi, dɩ ʊ tuo vuota mana kuŋ a kpi, wʊnɩŋ Ŋmɩŋ zɔɔlɩnchɩgɩla wɩa. Ʊ kumbu wahala diile wɩa Ŋmɩŋ dɩ vaa ʊ ye bɩrɩŋ aŋaŋ pɩmpagɩŋ.
58002010	Ŋmɩŋ vuodieke dɩ naanna jaaŋ mana ta bɩ pɔgɩlɩ jaaŋ mana wʊnɩŋ ʊ vana ʊ ballɩ pam dɩ ʊ juo ʊ naarɩ ma, naa die tʊgɩsɩna a yɩ wa dɩ ʊ vaa ba gbɩgbatɩtaantʊ Yisa seŋ yi ba Gbɩgbatɩtaantʊ aŋaŋ wusie, ʊ wahala diilehe wɩa.
58002011	Wʊnɩŋ ʊ yinene vuota dɩ yi Ŋmɩŋ vuosi, ta wʊnɩŋ aŋaŋ ba mana dɩ lagɩŋ a yaa Chɔɔŋ balɩmɩŋ. Die wɩa Yisa dɩ ka chɩga viivi dɩ ʊ wasɩma ba ʊ nɩmballɩ.
58002012	Die ʊ balɩ yɩ wa Ŋmɩŋ dɩ: “N nan balɩ n vuosi wudieke fʊ yine; a bɩrɩ fʊ saaŋ ba lagɩmɩŋ jigiŋ.”
58002013	Die ʊ bɩ balɩ dɩ, “Manɩŋ nɩnɩŋ n nan yi Ŋmɩŋ yada”, ta bɩ baarɩ dɩ, “Manɩŋ aŋaŋ ballɩ diekemba Ŋmɩŋ dɩ yɩna mɩŋ wa lagɩŋna beri naa.”
58002014	Ŋmɩŋ ballɩ dɩ yine vuota ta yaa nyɩŋgbanɩŋ aŋaŋ zɩŋ wɩa, Yisa dɩaŋ die dɩ keŋ yi vuota sɩba banɩŋ, amʊ ʊ kumbu me ʊ keŋ chʊʊsɩ Sitaani vuodieke dɩ yalla kuŋ hagɩrɩŋ wa,
58002015	ta vʊarɩ vuodiekemba dɩ chɩgɩnana kuŋ ba ŋmaamɩŋ ma, dama die ba yiwo ŋmaamɩŋ yɔŋɩsɩ ba miivoli mana ma.
58002016	Wusie, daa malakasisi ʊ suŋŋe, ama Abarahami haagɩsɩsɩ ʊ suŋŋe.
58002017	Naa wɩa dɩ mʊ ʊ sɩmma sɩba ʊ nɩmballɩlɩ jaaŋ mana ma amʊ ʊ nan bɩagɩ yi kɩkaabɩtɩba jakʊʊŋ dieke dɩ yine wusietieŋ ta bɩ chɩga zɔɔlɩŋ, ta nagɩ ʊ gbaŋ a yi kaaba vuota wɩa Ŋmɩŋ jigiŋ, amʊ Ŋmɩŋ nan nagɩ ba wʊbɩatɩ a chaa ba.
58002018	Ta lele, ʊ nan bɩagɩ suŋŋi vuodiekemba Sitaani dɩ magɩsɩna dama Sitaani die magɩsɩ ʊ gbaŋ mɩŋ ta ʊ dii wahala.
58003001	N nɩmballɩ diekemba dɩ yine Ŋmɩŋ vuosi ta ʊ wa nɩ naa, nɩ yilime yaa gamma Yisa ma, vuodieke Ŋmɩŋ die dɩ tʊnna dɩ ʊ keŋ yi kɩkaabɩtɩba jakʊʊrɩ tɩ Ŋmɩŋ jɩamɩŋ sieŋ me wo.
58003002	Die ʊ yiwo wusietieŋ a yɩ Ŋmɩŋ vuodieke dɩ vʊarɩna wa dɩ ʊ keŋ tʊŋ tʊʊmaha gie wo sɩba Mosisi die dɩ yine wusietieŋ ʊ tʊʊma ma Ŋmɩŋ vuosi sʊkʊ.
58003003	Mɩmɩɩrʊ dɩ yese bɩrɩŋ pam a tɩaŋ tigiŋ dieke ʊ mɩna wa, die gbaŋ gbaŋ Yisa dɩ mʊ ʊ ye bɩrɩŋ pam atɩaŋ Mosisi.
58003004	Tigiŋ nɩŋ mana vuoŋ mɩnana ka, ama Ŋmɩŋ mɩna jaaŋ mana.
58003005	Mosisi die yiwo wusie tʊntʊntʊ Ŋmɩŋ vuosi mana jigiŋ, a bala wudiekemba Ŋmɩŋ dɩ bala ʊ daansɩ a balɩ.
58003006	Ama Masia nɩŋ ʊ yiwo wusietieŋ ta sɩɩ Ŋmɩŋ tigiri mi ta yi Ŋmɩŋ Bʊadembiŋ. Dɩɩ yi tɩ yaa kenyiti aŋaŋ kpaadensiŋ yaa gamma tɩ tamaka ma, die nɩŋ tɩnɩŋ tɩ yine Ŋmɩŋ tigiri vuosi mi.
58003007	Die wɩa, nɩ saagɩ a yi wudieke Halɩkasɩka dɩ bala wa, dɩ: “Dɩɩ yi nɩ wʊŋ Ŋmɩŋ lɔlɩŋ jinne,
58003008	nɩ da vaa nɩ sʊgɩtɩ hagɩrɩma sɩba nɩ chɔɔŋkʊʊlɩba die dɩ zetine Ŋmɩŋ nʊarɩ, sɩba die ba sɩna die wo hagɩyeŋ me wo ta magɩsɩ wa wa.
58003009	Ŋmɩŋ die balɩya mɩŋ dɩ: ‘Die ba wɔŋ ye wudieke n yinene a ga tʊgɩ bɩna baŋɩsɩ-nɩɩsa wa ama mi die ba magɩsɩ mɩŋ.
58003010	Die wɩa maŋ jɩɩ sɩnyɩɩrɩŋ aŋaŋ vuosi mi ta baarɩ dɩ, Ba sʊgɩtɩ ma, ba zeti mɩŋ mɩŋ, ta ka dɩɩ n sieti.
58003011	Die maŋ jɩɩ sɩnyɩɩrɩŋ ta yɩ nʊarɩ gie dɩ, ba kaaŋ wɔŋ juu tɩŋgbaŋ dieke n tɩnna baa n yɩ ba voosiku wo me.’ ”
58003012	N zʊalɩŋ, nɩ sɩmma ta da vaa sʊŋanyilibɩatɩ aŋaŋ chɩɩlɩŋ yi nɩ wʊnyɩ yiŋŋi kʊaŋ ta va miivolitieŋ Nabidie Ŋmɩŋ.
58003013	Ama nɩ suŋŋime taŋ daaŋ mana tɩ yene bie tɩ miivoli me naa, ta nɩ daa vaa bɩaŋ gaaŋ nɩ aŋ nɩ yi tɩbɩhagɩrɩtieliŋ.
58003014	Dama dɩɩ yi tɩ yigi yada dieke tɩ yalla a nyɩŋ piiliku me wo a yallɩ keŋ keŋ a ga tʊgɩ kpatɩŋ, tɩnɩŋ aŋaŋ Masia nan yi tʊntʊntɩ chanchaalɩŋ.
58003015	Naa die ba maagɩ Ŋmɩŋ gbaŋkʊ sʊŋ dɩ: “Dɩɩ yi nɩ wʊŋ Ŋmɩŋ lɔlɩŋ jinne, nɩ daa ligi nɩ tɩba, sɩba nɩ chɔɔŋkʊʊlɩŋ die dɩ ligine ba tɩba dene wo ta die wagɩ aŋaŋ Ŋmɩŋ ta zeti wo wo.”
58003016	Mɩnɩa mba die wʊnna Ŋmɩŋ lɔlɩkʊ ta zeti ke wo? Dɩ yiwo vuodiekemba mana die Mosisi dɩ dɩna ba nɩŋŋa a yaa ba a nyɩŋ Ijipiti tɩŋgbaŋ ma wa.
58003017	Mɩnɩa mba Ŋmɩŋ die dɩ jɩɩ sɩnyɩɩrɩŋ a yɩ bɩna baŋɩsɩ-nɩɩsa wa? Dɩ yiwo vuodiekemba die dɩ yine bɩabʊ a kpi hagɩyeŋ me wo.
58003018	Mɩnɩa mba Ŋmɩŋ dɩ die balɩ a yɩ dɩ, “Ba kaaŋ wɔŋ a juu tɩŋgbaŋ dieke n tɩnna baa n yɩ ba voosiku wo me?” Die dɩ yiwo vuodiekemba die dɩ zetine ʊ nʊarɩ.
58003019	Die wɩa tɩ wa sɩba dɩ die ba ka bɩagɩ juu kanɩŋ tɩŋgbaŋka me, dama die ba wone yada wɩa.
58004001	Lele nɩŋ, Ŋmɩŋ wa yɩ tɩ nʊarɩ mi dɩ tɩ keŋ a ye voosi dieke ʊ bala ka wɩa wa. Die wɩa nɩ mana sɩmma amʊ nɩ wʊnyɩ kaaŋ waarɩ ka.
58004002	Tɩ gbaŋ tɩ wʊŋ Ŋmɩŋ wʊvɩɩnaha mɩŋ sɩba die ba wʊnna dene wo. Die ba wʊŋ wʊvɩɩnaha mɩŋ ama die ka wo nyʊarɩ a yɩ ba, dama die ba wʊnna wa ba ka tuo ke aŋaŋ yada.
58004003	Die wɩa, tɩnɩŋ vuodiekemba dɩ yine Ŋmɩŋ yada naa, nan keŋ juu voosi dieke Ŋmɩŋ dɩ yɩna nʊaŋ dɩ ʊ nan yɩ wa. Sɩba Ŋmɩŋ die dɩ bala die wo, dɩ “Manɩŋ die n jɩɩ wa sɩnyɩɩrɩŋ ta yɩ nʊarɩ gie: Ba kaaŋ wɔŋ juu tɩŋgbaŋ dieke n tɩnna baa n yɩ ba voosiku.”  Die ʊ keŋ bala naa, ta ʊ wɔŋ kpatɩ ʊ naamɩŋ tʊʊma piiliku me mɩŋ.
58004004	Dama Ŋmɩŋ gbaŋkʊ sʊŋ jigiŋ kaanɩ ʊ wɔŋ balɩ mɩŋ yaa gamma daraa ayʊpɔyɩ wa gie daarɩ, dɩ: “Ŋmɩŋ die vaa wa ʊ tʊʊma mana ta voosi daraa ayʊpɔyɩ wa daraaŋ.”
58004005	Ta die bɩ balɩ wɩɩrɩ gie gbaŋ gbaŋ dɩ: “Ba kaaŋ wɔŋ a juu tɩŋgbaŋ dieke n tɩnna yaala n yɩ ba voosiku.”
58004006	Ama Ŋmɩŋ voosiŋ jigiŋ beri dɩ vuosi juu. Vuodiekemba die dɩ wolinne wʊŋ Ŋmɩŋ wʊvɩɩnaha die ka ye kanɩŋ voosiku mi, dama die ba ka yi Ŋmɩŋ yada.
58004007	Ŋmɩŋ bɩ zieŋ wo daaŋ kaanɩ, ta wasa daarɩ mi “Jinne.” Ta bɩna pam kʊaŋ chaaŋ Ŋmɩŋ die dɩ bɩ daagɩ Davidi ma a balɩ wɩɩrɩ gie sɩba dɩ wone a maagɩ Ŋmɩŋ gbaŋkʊ ma dene wo dɩ: “Dɩɩ yi nɩ wʊŋ Ŋmɩŋ lɔlɩŋ jinne, nɩ daa keŋ vaa nɩ sʊgɩtɩ hagɩrɩma.”
58004008	Dɩ tɩŋ yi Josua dɩ bɩagɩ a yɩ ba voosiŋ, Ŋmɩŋ tɩŋ kaaŋ bɩ balɩ yaa gamma daaŋ kaanɩ.
58004009	Naa dagɩya dɩ Ŋmɩŋ vuosi voosiku ye kieŋ mɩŋ sɩba Ŋmɩŋ dɩ voosine daraa ayʊpɔyɩ daraaŋ dene wo.
58004010	Dɩnda daarɩ mi, Ŋmɩŋ vuosi nan vaa ba tʊʊma ta voosi sɩba Ŋmɩŋ die dɩ vana ʊ tʊʊma ta voosi dene wo.
58004011	Die wɩa, nɩ vaa tɩ kpaŋŋɩ tɩ gbaŋ ta ye voosiku mi, amʊ tɩ wʊnyɩ kaaŋ waarɩ ka sɩba die ba zetine Ŋmɩŋ nʊarɩ ta waarɩ ka dene wo.
58004012	Dama Ŋmɩŋ wɩaha yiwo wudieke dɩ yalla miivoli, ta yaa hagɩrɩŋ, ta bɩ die a tɩaŋ takoobi dieke dɩ yalla nʊa ale. Ŋmɩŋ wɩaha bɩagɩ gobe a tʊga vuota haalɩŋ aŋaŋ miivoli jigiŋ, ta tʊga ʊ gbime aŋaŋ ʊ kɔba kpaaŋ, ta tʊga ta puo ʊ sʊŋanyile aŋaŋ wudieke ʊ yilinene ʊ sʊŋ ma.
58004013	Ta nyɩŋnaaŋka mana dɩ bie yaalɩŋ ma, ta Ŋmɩŋ, vuodieke dɩ bala ʊ keŋ dii tɩ sarɩya wa nine dɩ yese he; ta jaaŋ wori a lɔbɩrɩ.
58004014	Tɩ yaa wa kaabɩŋ jakʊʊŋ, vuodieke dɩ wolinne ga Ŋmɩŋ gbaŋ gbaŋ jigiŋ arɩzanna ma, wʊnɩŋ ʊ yine Yisa, Ŋmɩŋ Bʊadembike. Die wɩa, tɩ mʊ tɩ yigi keŋ keŋ yada dieke tɩ bala yaalɩŋ ma wa.
58004015	Tɩ kaabɩŋ jakʊʊrɩ ka yi vuodieke dɩ kana ka chɩga tɩ zɔɔlɩŋ tɩ wabɩŋ ma, ama wʊnɩŋ nɩŋ die ʊ ye wo magɩsɩŋ yiri yiri sɩba tɩ gbaŋ, ama wʊnɩŋ die ʊ ka yi bɩaŋ.
58004016	Die wɩa, nɩ vaa tɩ yaa kpaadensiŋ ta ga Ŋmɩŋ vuodieke dɩ yine burichini wo jigiŋ, ta ye zɔɔlɩnchɩgɩla aŋaŋ suŋŋiŋ aŋ ka suŋŋi tɩ saŋŋa dieke tɩ keŋ yaala.
58005001	Kaabɩŋ jakʊʊŋ mana Ŋmɩŋ ŋaana vʊara wa a nyɩna ʊ chanchaalɩŋ sʊŋ dɩ ʊ zie ba naŋ ma a kaabɩma a yɩma wʊnɩŋ Ŋmɩŋ ba bɩaŋ wɩa.
58005002	Ʊ gbaŋ gbaŋ ʊ wabɩna sieti pam ma wɩa, ʊ bɩagɩ pɔgɩla vuodiekemba dɩ waarɩna yɩaŋ ta taarɩ nyɩŋ sieku me sɔmm.
58005003	Ta ʊ gbaŋ gbaŋ ʊ wabɩna wɩa, ʊ ka yie kaabaha vuosi nyɩɩna ma wʊbɩatɩ wɩa, ama ʊ yie mɩŋ aŋaŋ ʊ gbaŋ gbaŋ ʊ wʊbɩatɩ wɩa.
58005004	Vuoŋ ka vʊara ʊ gbaŋ a yie kaabɩŋ jakʊʊŋ, sie Ŋmɩŋ vʊarɩ wa sɩba die ʊ vʊarɩna Arɔni dene wo.
58005005	Die gbaŋ gbaŋ, Masia die dɩ ka kɔtɩ ʊ gbaŋ ta vʊarɩ ʊ gbaŋ dɩ ʊ yi kaabɩŋ jakʊʊŋ ama Ŋmɩŋ die bala a yɩ wa dɩ: “Fʊnɩŋ fʊ yine n Bʊadembiŋ; ta jinne maŋ bɩrɩŋ fʊ chɔɔŋ.”
58005006	Ta ʊ balɩ jigiŋ kaanɩ dɩaŋ “Fʊnɩŋ nan keŋ yi kɩkaabɩtʊ yaa gamma haahuu, sɩba Melikizedeki.”
58005007	Die Yisa dɩ yene bie tɩŋgbaŋka gie me wo, die ʊ ŋaaŋ jʊʊsa Ŋmɩŋ ta bala ʊ wumugisike aŋaŋ nɩntaantɩ a yɩa Ŋmɩŋ, vuodieke dɩ baaŋ bɩagɩ gbatɩ wa a nyɩŋ kumbu me wo. Die ʊ yine vuodieke dɩ sʊʊna ʊ gbaŋ a yɩa Ŋmɩŋ wɩa, Ŋmɩŋ die dɩ wʊŋ ʊ jʊʊsɩŋ.
58005008	Die ʊ seŋ yiwo Ŋmɩŋ Bʊadembiŋ wusie, ama die ʊ dii wo wahala ʊ tuone Ŋmɩŋ nʊaŋ wɩa,
58005009	ta die keŋ dii wahalaka kpatɩ, ta yi vuodiekemba mana dɩ tuone ʊ nʊaŋ dɩ ye gbatɩtaaŋ dieke dɩ wone kpatɩŋ.
58005010	Dama Ŋmɩŋ die vʊarɩ wa mɩŋ dɩ ʊ yi kaabɩŋ jakʊʊŋ sɩba Melikizedeki.
58005011	Tɩ tɩŋ nan balɩ nɩ wɩa pam yaa gamma Masia aŋaŋ Melikizedeki ma, ama dɩ hagɩrɩ mɩŋ dɩ tɩ dagɩ nɩ a chɩasɩ, dama nɩ ka sɩba wɩa chɩasɩ lagɩ lagɩ.
58005012	Dɩ tɩ mʊ nɩ yiwo dɩdagɩrɩŋ saŋka gie, ama nɩ ye yaala dɩdagɩrɩŋ aŋ ba dagɩ nɩ yaa gamma Ŋmɩŋ wɩaha wupiilikehe. Nɩ sɩɩ sɩba ballɩnyaalɩsɩ ta mʊ nɩ nyume biisiŋ daa nyindiiki dʊnsa.
58005013	Vuodieke dɩ nyunene biisiŋ ye yiwo bʊanyaalɩŋ, ta ka sɩba wɩɩŋ mana yaa gamma vɩɩnɩŋ yaa bɩaŋ ma.
58005014	Nyindiiki dʊnsa nɩŋ yiwo nyɩŋkʊra sɩɩtɩ, banɩŋ ba dagɩ ba mɩŋ ba sɩba wudieke dɩ yine vɩɩnɩŋ aŋaŋ wudieke dɩ yine bɩaŋ.
58006001	Die wɩa, nɩ da vaa tɩ wɩarɩ Masia wɩaha wupiilikehe dagɩŋ ma, ama nɩ vaa tɩ dagɩma wudiekemba dɩ mʊna a yɩma vuodiekemba dɩ kʊrɩnna Masia dɩɩsɩŋ ma wa. Die wɩa tɩ ka bɩ yaala tɩ balɩma yaa gamma wudieke wɩa tɩ mʊna tɩ chɩgɩ nyɩŋ tɩ wʊbɩatɩ ma ta yi Ŋmɩŋ yada,
58006002	ta bɩ balɩma yaa gamma Ŋmɩŋ nyaabʊ sɩɩla wɩa aŋaŋ nuuŋ dɩɩsɩŋ vuosi ma aŋaŋ kumbu hagɩkʊ wɩa aŋaŋ Ŋmɩŋ dɩ balla ʊ dii vuosi sarɩya dene ta ka wo kpatɩŋ dene.
58006003	Dɩɩ yi Ŋmɩŋ dɩ saagɩ tɩ nan ga nɩŋŋa.
58006004	Masia dɩdɩɩsɩrɩ diekemba dɩ zetine ʊ dɩɩsɩŋ, dɩ nan dɩ hagɩrɩŋ aŋ ba bɩagɩ a tarɩgɩ ba sʊŋanyile. Saŋŋa kaanɩ die ba bie wo Ŋmɩŋ chaanɩŋ ma, ta banɩŋ aŋaŋ ba chanchaalɩŋ dɩ tuo Ŋmɩŋ Halɩkasɩka, ta laŋ arɩzanna ma piini a ye,
58006005	ta die sɩba Ŋmɩŋ wɩa nansɩŋ dɩ sɩna die, ta sɩba dʊnɩa dieke dɩ kienene wo hagɩrɩŋ wɩa,
58006006	ama ta keŋ zeti Masia dɩɩsɩŋ. Dɩ nan dɩ hagɩrɩŋ dɩ ba yiŋŋi tarɩgɩ ba sʊŋanyile, dama ba bɩ kʊʊ wa Ŋmɩŋ Bʊadembike dagarɩkʊ ma ta yi wo viivi yeŋ me mɩŋ.
58006007	Tɩŋgbaŋ dieke nɩɩŋ dɩ ŋaana nɩɩ ka dɩ sʊnsɩ ta yie nyindiike a yɩa vuodiekemba dɩ kʊna wa, Ŋmɩŋ yi alibarika yɩ kanɩŋ tɩŋgbaŋka mi.
58006008	Ama dɩɩ yi ka nyuuŋ haŋgɔɔsɩ aŋaŋ huubɩatɩ, die nɩŋ ka wo nyʊarɩ, dɩ kaaŋ yʊasɩ ta Ŋmɩŋ kaa kaatɩ yɩ ka aŋ ka dii boliŋ a chʊʊsɩ.
58006009	Ama tɩ nɩmballɩ, aŋaŋ tɩ bala naa mana, ama tɩ ka chele yaa gamma nɩ ma. Tɩ sɩba dɩ nɩ bie sievɩɩŋkʊ ma, gbatɩtaanɩŋ sievɩɩŋkʊ ma.
58006010	Ŋmɩŋ nɩŋ yiwo wusietieŋ. Wʊnɩŋ ʊ kaaŋ daaŋ tʊŋ dieke nɩ tʊnna wa, yaa choti dieke nɩ yalla aŋaŋ wa wa ta die suŋŋi ta ye suŋŋe Masia dɩdɩɩsɩrɩba wa.
58006011	Tɩ yaala nɩ wʊnyɩ mana yallɩma kanɩŋ sʊkʊ mi a ga tʊgɩ kpatɩkʊ, amʊ nɩ yalla tama dɩ nɩ nan ye jadieke wo nɩ nan seŋ a ye ke.
58006012	Tɩ ka yaala nɩ yi walɩnkpɩatieliŋ, ama tɩ yaala nɩ yi vuodiekemba dɩ yine Yisa yada, ta yallɩma suguru, ta keŋ ye jadieke Ŋmɩŋ dɩ yɩna nʊaŋ dɩ ʊ nan yɩ ba wa.
58006013	Ŋmɩŋ die dɩ yɩna Abarahami nʊarɩ, die ʊ hʊʊ wa ʊ gbaŋ gbaŋ ʊ saaŋ ma, dama vuoŋ wori a tɩaŋ wʊnɩŋ Ŋmɩŋ ʊ baaŋ nan hʊʊ vuoke mi saaŋ ma.
58006014	Die ʊ baarɩ dɩ, “Manɩŋ n yɩa fʊ nʊaŋ dɩ n nan yi alibarika a yi fʊ ma, ta yɩ fʊ haagɩsɩ pam.”
58006015	Abarahami die dɩ dii suguru ta die keŋ ye jadieke Ŋmɩŋ dɩ yɩna nʊarɩ dɩ ʊ nan yɩ wa wa.
58006016	Vuota dɩ keŋ baa ʊ hʊʊ ʊ ŋaaŋ hʊʊ wa vuodieke dɩ tɩanna wa saaŋ ma, ta ʊ hʊʊsɩsɩ dɩ kʊa nɩnhagɩrɩŋ mana.
58006017	Vuodiekemba dɩ bala ba tuo nʊa dieke Ŋmɩŋ dɩ ziene wo, die ʊ yaala ʊ dagɩ ba dɩ ʊ kaaŋ tarɩgɩ ʊ sʊŋanyile; die wɩa die ʊ hʊʊ a gʊtɩ ʊ nʊarɩ ma.
58006018	Ŋmɩŋ kaaŋ bɩagɩ chɩbɩ ŋmɩnchɩbɩsɩ. Die wɩa nyinti ale wa gie, ʊ nʊarɩ aŋaŋ ʊ hʊna wa wo tarɩgɩŋ. Die wɩa tɩ chɩgɩna a ga ʊ jigiŋ a ye gbatɩtaanɩŋ naa wa, dɩ mʊ tɩ vaa ʊ nʊarɩ gie kpaŋŋɩsɩ tɩ aŋ tɩ yigi tama dieke tɩ yalla wa a yalla keŋ keŋ.
58006019	Tama dieke tɩ yalla naa die vana tɩ sʊgɩtɩ dɩ hagɩrɩ, ta ga juu arɩzanna ma Ŋmɩŋ jɩamɩŋ juokpeŋkpɩɩkʊ sʊŋ a garɩsa garɩ dieke dɩ puone juokpeŋkpɩɩkʊ a ga tʊgɩ juodieke dɩ yine kasɩ Ŋmɩŋ juokpeŋkpɩɩkʊ sʊŋ wa.
58006020	Mi die Yisa die dɩ wɔŋ zie tɩ naŋ ma a yi tɩ sieyiiritu, ta yi kaabɩtɩba jakʊʊŋ yaa gamma haahuu sɩba Melikizedeki.
58007001	Melikizedeki wa gie die yiwo Salemi tɩŋ naaŋ, ta bɩ yi Nabidie Ŋmɩŋ kɩkaabɩtʊ. Die Abarahami die dɩ nyɩnna tɔŋ dieke die ʊ bɩagɩna a nyaŋŋɩ naalɩba banɩɩsa a yiŋŋi a kieŋ wo, die Melikizedeki die dɩ tuoli wo sieŋ me a yi alibarika a yi wo.
58007002	Abarahami die dɩ yɩ wa nyindiekemba mana ʊ nagɩna a nyɩŋ mi wo baŋ mana sʊŋ kaanɩ. Ʊ saarɩ Melikizedeki wa chɩaŋ yine “Sʊgɩyɩalɩŋ Naaŋ” ta ʊ die bɩ yi Salemi tɩŋ naaŋ, ta Salemi chɩaŋ dɩ yi “Sʊgɩdʊagɩŋ” die wɩa ʊ bɩ yi “Sʊgɩdʊagɩŋ Naaŋ.”
58007003	Wɩɩŋ die wori a daga yaa gamma Melikizedeki chɔɔŋ wɩa yaa ʊ nuŋ wɩa yaa ʊ chɔɔŋkʊʊlɩba wʊnyɩ wɩa yaa ʊ gbaŋ gbaŋ ʊ maarɩŋ yaa ʊ kuŋ wɩa. Ʊ sɩɩ sɩba Nabidie Ŋmɩŋ Bʊadembike, ta yi Ŋmɩŋ kɩkaabɩtʊ yaa gamma haahuu.
58007004	Ye Melikizedeki die dɩ yine vuokpɩɩŋ dene, ta tɩ chɔɔŋkʊʊŋkpɩɩŋ Abarahami die yɩ wa jadieke mana die ʊ wagɩna gbatɩ a nyɩŋ tɔŋ ma baŋ sʊŋ mana kaanɩ.
58007005	Mɩraha die dagɩya dɩ Izara vuosisi gbaŋ mʊ ba vʊarɩ wa ba nyinti baŋ sʊŋ mana kaanɩ a yɩ ba gbaŋ gbaŋ ba buuriŋ die dɩ yine Liiva haagɩsɩsɩ ta yi Ŋmɩŋ kɩkaabɩtɩba aŋaŋ ba mana die dɩ yine Abarahami haagɩsɩ mana yɔrɩ.
58007006	Melikizedeki die ka yi Liiva haagɩŋ ama Abarahami die yɩ wa wa ʊ nyinti baŋ sʊŋ mana kaanɩ. Die Melikizedeki die dɩ yi alibarika a yi Abarahami ma, wʊnɩŋ vuodieke Ŋmɩŋ dɩ yɩna nʊarɩ.
58007007	Vuoŋ mana sɩba mɩŋ dɩ vuodieke dɩ yɩnana alibarika yiwo vuokpɩɩŋ a tɩaŋ vuodieke dɩ tuosinene alibarika ka.
58007008	Kɩkaabɩtɩba diekemba die dɩ tuosinene nyinti baŋ mana sʊŋ kaanɩ a nyɩna vuosi jigiŋ die yiwo vuota ta die dɩ keŋ kpie, ama Melikizedeki vuodieke die dɩ tuosinene nyinti baŋ mana sʊŋ kaanɩ a nyɩna Abarahami jigiŋ ye bie wo ʊ miivoli me sɩba Ŋmɩŋ gbaŋkʊ dɩ dagɩna dene wo.
58007009	A bɩ gʊtɩ tɩ nan bɩagɩ a baarɩ dɩ Liiva haagɩsɩ vuodiekemba die dɩ tuosinene nyinti baŋ mana sʊŋ kaanɩ wa, gbaŋ die yɩ wa Melikizedeki ba nyinti baŋ mana kaanɩ saŋŋa dieke Abarahami die dɩ yɩna wa.
58007010	Dama saŋŋa dieke Melikizedeki die dɩ haarɩna Abarahami wa, die ba ye ka mɩɩrɩ Liiva ama wʊnɩŋ Liiva die bie wo ʊ chɔɔŋkʊʊŋ Abarahami wa ma.
58007011	Ŋmɩŋ die yɩ Izara vuosi mɩra ta die dagɩ Liiva maarɩŋ ba kaabɩŋ tʊʊma dɩ sɩna die. Dɩɩ yi ta kɩkaabɩtɩba diekemba die dɩ nyɩna Liiva maarɩŋ ma tʊʊma dɩ bɩagɩ a yie vuosi sʊgɩyɩalɩntieliŋ, dɩ tɩŋ kaaŋ bɩ yi talasɩ dɩ kɩkaabɩtʊ gaaŋ vuodieke dɩ kana ka nyɩŋ Arɔni maarɩŋ ma ama ta yi kɩkaabɩtʊ sɩba Melikizedeki keŋ.
58007012	Dama ba keŋ tarɩgɩ kɩkaabɩtɩba vʊarɩŋ, dɩ yiwo talasɩ dɩ ba tarɩgɩ mɩraha gbaŋ.
58007013	Ta tɩ Yɔmʊtieŋ vuodieke wɩa tɩ balala naa wa, nyɩŋ wa buurigaaŋ ma. Ta vuoŋ dɩ ye ka nyɩŋ ʊ buuriŋ ma a yi kɩkaabɩtʊ.
58007014	Vuoŋ mana wɔŋ sɩba a baarɩ wʊnɩŋ Yisa die nyɩŋ wa Juda buuriŋ ma, ta Mosisi die dɩ ka balɩ dɩ kɩkaabɩtɩba nan nyɩŋ ba buuriŋ ma.
58007015	Saŋŋa dieke kɩkaabɩtʊ gaaŋ sɩba Melikizedeki die dɩ kenne keŋ wo die dɩ yi aŋ tɩ faasɩ sɩba wɩaha chɩaŋ.
58007016	Wʊnɩŋ die ʊ ka yi kɩkaabɩtʊ yaa gamma vuota mɩraha ma, ama die ʊ bɩrɩŋ wa kɩkaabɩtʊ miivoli dieke dɩ wone kpatɩŋ hagɩrɩŋ ma.
58007017	Dama dɩ maagɩya Ŋmɩŋ gbaŋkʊ ma dɩ, “Nan yi kɩkaabɩtʊ yaa gamma haahuu, sɩba Melikizedeki die dɩ sɩna die wo.”
58007018	Die wɩa mɩrɩkʊʊrɩ ka bɩ tʊma dama ka wo hagɩrɩŋ aŋaŋ nyʊarɩ.
58007019	Dama Mosisi mɩraha die ka bɩagɩ yi jaaŋ dɩ beri vɩɩnɩŋ. Ama lele tɩ yaa tama dieke dɩ kpana ka, ka ma tɩ chʊŋ gbigi Ŋmɩŋ.
58007020	Ta Ŋmɩŋ dɩ bɩ yɩ nʊaŋ a gʊtɩ ka ma. Ŋmɩŋ die ka yɩa nʊaŋ die ba kalɩnnana kɩkaabɩtɩba mi wo.
58007021	Ama Yisa die keŋ yiwo kɩkaabɩtʊ saŋŋa dieke Ŋmɩŋ dɩ yɩna wa nʊaŋ ta balɩ wa dɩ: “Manɩŋ Ŋmɩŋ yɩ wa nʊaŋ ta kaaŋ bɩ tarɩgɩ n sʊŋanyile, ta baarɩ ‘Fʊnɩŋ fʊ bala fʊ yi kɩkaabɩtʊ yaa gamma haahuu.’ ”
58007022	Die wɩa, Yisa yiwo vuodieke dɩ dagɩna dɩ nʊa dieke dɩ kpana beri mɩŋ ta wo tarɩgɩŋ.
58007023	Kʊrɩŋ ma wa kɩkaabɩtɩba mi wo die kpiye mɩŋ ta ba chanchaalɩŋ dɩ tuose ba tʊʊma, die wɩa die ba dala.
58007024	Ama Yisa nɩŋ ʊ nan dɩ beri ta yi kɩkaabɩtʊ yaa gamma haahuu ta ʊ tʊʊmaha kaaŋ nyɩŋ ʊ nuusi me aŋ vuogaaŋ tuoke.
58007025	Die wɩa, vuodiekemba dɩ chʊnna gbigi Ŋmɩŋ, wʊnɩŋ Yisa saaŋ ma naa, ʊ nan bɩagɩ a gbatɩ ba a taaŋ leleke gie aŋaŋ saŋŋa dieke dɩ kienene wo, dama wʊnɩŋ ʊ bie wo ʊ miivoli me saŋŋa mana mɩŋ, ta jʊʊsa Ŋmɩŋ a yɩa ba.
58007026	Die wɩa, Yisa yine tɩ kɩkaabɩtɩba jakʊʊŋ dieke dɩ suŋŋinene tɩ tɩ yaalala dene. Wʊnɩŋ ʊ yiwo sʊgɩyɩalɩntieŋ ta wo bɩaŋ: ʊ bie ʊ tʊaŋ ta ka sɩɩ sɩba vuodiekemba dɩ yalla bɩaŋ wa, ta Ŋmɩŋ dɩ kɔtɩ wa a tɩaŋ arɩzanna ma tieliŋ mana.
58007027	Kɩkaabɩtɩba nyɩŋkʊra banɩŋ ba die woliŋ kaaba daaŋ nɩŋ mana ba gbaŋ gbaŋ ba wʊbɩatɩ wɩa, ta bɩ kaaba yɩa vuosisi wʊbɩatɩ wɩa, wʊnɩŋ Yisa nɩŋ ka sɩɩ die, die ʊ nagɩ wa ʊ gbaŋ a yi kaabɩ balɩmɩŋ, kaabɩŋ bɩ wori.
58007028	Mosisi mɩraha ŋaaŋ vʊara vuotaŋ a yie be kɩkaabɩtɩba nyɩŋkʊra ama ta ba ka mɩŋŋɩ beri vɩɩnɩŋ a kpatɩ. Mɩraha kʊaŋ chaaŋ Ŋmɩŋ die dɩ yɩ nʊaŋ ta nagɩ ʊ Bʊadembiŋ a yi wo kɩkaabɩtʊ, wʊnɩŋ ʊ nan dɩ beri vɩɩnɩŋ yaa gamma haahuu.
58008001	Wudieke tɩ bala naa chɩaŋ yiwo naa, tɩ yaa wa kɩkaabɩtɩba jakʊʊŋ ta ʊ kalɩ Ŋmɩŋ vuodieke dɩ yalla hagɩrɩŋ mana nuudiigiŋ chaaŋ naarɩ ma arɩzanna ma,
58008002	ta ʊ tʊma kɩkaabɩtɩba nyɩŋkʊra tʊʊma Ŋmɩŋ kasɩ dɩaŋ kasɩ vɩɩkʊ ma; kanɩŋ ka yine wusie jɩamɩŋ vɩɩŋ ta tɩ Yɔmʊtieŋ die dɩ wʊnsɩ ka da vuota.
58008003	Kɩkaabɩtɩba jakʊʊŋ dieke nɩŋ mana ba vʊarɩna, die dɩ yiwo talasɩ dɩ ʊ nagɩ piinisi ta bɩ yi kaaba a yɩ Ŋmɩŋ, die gbaŋ die dɩ yi talasɩ dɩ tɩ kɩkaabɩtɩba jakʊʊŋ gbaŋ yɩ jaaŋ.
58008004	Dɩɩ yi ʊ tɩŋ bie tɩŋgbaŋka gie me, ʊ tɩŋ kaaŋ yi kɩkaabɩtʊ naada, dama kɩkaabɩtɩba diekemba dɩ yɩnana Ŋmɩŋ piinisisi sɩba Juu vuosi mɩraha dɩ dagɩna die wo wɔŋ beri mɩŋ.
58008005	Wudieke ba tʊnnana naa wa yiwo arɩzanna ma vɩɩŋ nɩasɩŋ. Naa wɩa Ŋmɩŋ die dɩ kpaaŋ Mosisi saŋŋa dieke die ʊ balla ʊ wʊnsɩ Ŋmɩŋ jɩamɩŋ vɩɩkʊ, Ŋmɩŋ die dɩ kpaaŋ wa ta baarɩ dɩ, “Yime jaaŋ mana mana sɩba n dagɩna fʊ tannɩ sikpeŋ wo.”
58008006	Ama Ŋmɩŋ yɩ wa Yisa kaabɩŋ tʊŋ dieke dɩ tɩanna ba kaabɩŋ tʊʊmaha sɩba ʊ nʊaŋ dɩ tɩanna ta bie vuotaŋ aŋaŋ wʊnɩŋ Ŋmɩŋ vuosisi sʊnsʊkʊ dene wo, dama ʊ nʊarɩ taasɩ wa aŋaŋ nyɩnvɩɩna atɩaŋ nʊakʊʊrɩ.
58008007	Dama dɩɩ yi ta bʊmbʊŋaŋ nʊarɩ die vana ta vuosi dɩ bie vɩɩnɩŋ, die nɩŋ dɩ tɩŋ kaaŋ bɩ yi talasɩ dɩ Ŋmɩŋ yɩ nʊarɩ a gʊtɩ ka ma.
58008008	Ama Ŋmɩŋ die ye vuotaŋ bɩabʊ saŋŋa dieke ʊ balla dɩ: “Manɩŋ Ŋmɩŋ bala naa: saŋŋa kieŋ ta n nan keŋ yi nʊahaalɩŋ a yɩ Izara vuosi aŋaŋ Juda vuosi.
58008009	Kanɩŋ ka kaaŋ dɩ sɩɩ sɩba nʊa dieke die n ziene aŋaŋ ba chɔɔŋkʊʊlɩŋ daa dieke die n yigine ba nuuŋ ta vʊarɩ ba a nyɩŋ Ijipiti tɩŋgbaŋ ma wa. Die ba ka dɩ nʊa dieke die n yɩna ba wa die wɩa n baga die dɩ wo ba ma.
58008010	Manɩŋ Ŋmɩŋ baarɩ n nan zieŋ nʊarɩ gie aŋaŋ Izara vuosi daa diekemba dɩ kienene wo: N nan wa marɩ n mɩraha ba sʊŋanyile me ta maagɩ ha ba sʊgɩtɩ ma. Manɩŋ n nan yi ba Ŋmɩŋ, aŋ ba dɩaŋ ba yi n vuosi.
58008011	Dɩ kaaŋ bɩ yi talasɩ dɩ vuoŋ dagɩ ʊ chanchaaŋ yaa a balɩ ʊ chanchaaŋ dɩ ‘Fʊnɩŋ, sɩmma Ŋmɩŋ.’ Dama ba mana nan keŋ sɩba mɩŋ vuodiekemba dɩ yine vuokpɩɩma aŋaŋ wabɩtɩ mana.
58008012	N nan keŋ vaa ba wʊbɩatɩ a chaa ba ta kaaŋ dɩ tɩɩnsa ba wʊbɩatɩtɩ wɩa.”
58008013	Ŋmɩŋ dɩ dene balɩ nʊahaalɩŋ wɩa die yine bʊmbʊŋaŋ nʊarɩ dɩ yi nʊakʊʊrɩ, ta jadieke nɩŋ mana dɩ kʊʊrɩnna ta nyɩŋ, ka kaaŋ yʊasɩ ta ka bɩa.
58009001	Bʊmbʊŋaŋ nʊarɩ die yaa wa mɩra yaa gamma ba baaŋ nan jɩaŋ Ŋmɩŋ dene aŋaŋ jigidieke ba baaŋ dɩ jɩama wa tɩŋgbaŋka gie me.
58009002	Die ba kpii wo dɔŋɩsɩ gbanɩŋ vɩɩŋ ta yaa juone ale. Die ba wasa juodieke die dɩ benne nɩŋŋa wa, Kasɩ Jigiri. Mi die ba zieŋ jadieke ba nagɩna popolisi a sʊga ka ma ta teebuli dɩ zie ka ma ta paanʊ dieke die ba nagɩna a yɩ Ŋmɩnnɩ dɩ diisi teebulike me.
58009003	Die garɩ dieke dɩ puone juone ale wo kʊaŋ die ba wasa kasɩ dɩaŋ kasɩ jigiŋ,
58009004	die ka sʊŋ die kori dieke ba nagɩna salɩma a wʊnsɩ wa ta ba jʊa nyɩnnyʊʊgɩvɩɩna ka ma a yɩa Ŋmɩnnɩ aŋaŋ Ŋmɩŋ nʊaha a daka dieke ba nagɩna salɩma a marɩ ka mana wa die dɩ beri. Ka ma salɩma gbieŋ die dɩ beri ta nyindiike dieke ba wasɩnana maana wa die dɩ bie ka ma aŋaŋ Arɔni daaŋgbanɩŋ dieke dɩ tɔsɩna vaatɩtɩ aŋaŋ taŋ teelike ale dieke Ŋmɩŋ mɩraha dɩ maagɩna a diisi a ma wa dɩ beri.
58009005	Die adaka ka sikpeŋ die nyinti ataŋ die yalla chobiti ta daga dɩ Ŋmɩŋ bie me, ta a chobititi die dɩ jatɩ a ligi jigidieke Ŋmɩŋ dɩ nagɩnana wʊbɩatɩ a chaa wa. Ama lele n kaaŋ bɩagɩ a dagɩ wɩaha chɩasɩ mana.
58009006	Naa die dɩ sɩɩ, die kɩkaabɩtɩba die ŋaaŋ juo juodieke dɩ bene nɩŋka ma daaŋ mana a tʊma ba Ŋmɩŋ jɩamɩŋ tʊʊma,
58009007	ama kɩkaabɩtɩba jakʊʊrɩ nyɩɩna ma ŋaana juo juodieke dɩ bene sʊkʊ ma wa, bɩŋ mana bʊnyɩ ʊ juo mi. Ʊ ŋaaŋ nagɩ wa zɩŋ a juu yi kaaba a yɩ Ŋmɩŋ ʊ gbaŋ gbaŋ ʊ wʊbɩatɩ wɩa aŋaŋ vuosisi dɩ yine wudiekemba ta ka sɩba baarɩ a yiwo wʊbɩatɩtɩ.
58009008	Ŋmɩŋ Halɩkasɩka die mɩŋŋɩ daga yaa gamma Ŋmɩŋ jɩamɩŋ vɩɩkʊ gie, dɩ jigidieke dɩ yine kasɩ dɩaŋ kasɩ jigiri die ye ka yuori saŋŋa dieke juodieke dɩ bene nɩŋka dɩ yene zie wo.
58009009	Naa yiwo dagɩtɩ a yɩ tɩnɩŋ vuodiekemba dɩ bene leleke gie wo, ta daga dɩ vuodiekemba die dɩ jɩanna Ŋmɩnnɩ ta die ŋaaŋ yɩa Ŋmɩŋ ba piinisi aŋaŋ ba dɔŋɩsɩ zɩmbʊ die ka bɩagɩ a vʊarɩ ba wʊbɩatɩ Ŋmɩŋ nɩŋŋa,
58009010	dama hanɩŋ nɩŋ die a yiwo nyindiike aŋaŋ nyiŋnyuuki diekemba die dɩ chʊarɩna aŋaŋ wudieke dɩ kana ka chʊarɩ, aŋaŋ nyɩŋgbanɩŋ wʊnsɩŋ wɩa. Genhe mana die yiwo nyɩŋgbanɩŋ ma mɩraha dɩ ba dɩ ha yaa gamma a ga tʊgɩ saŋŋa dieke wʊnɩŋ Ŋmɩŋ dɩ bala ʊ yɩ ba mɩrɩhaalɩŋ.
58009011	Ama Masia vuodieke dɩ yine nyɩŋvɩɩŋ dieke dɩ benne leleke gie kɩkaabɩtɩba jakʊʊŋ wɔŋ keŋ mɩŋ. Vɩɩŋ dieke ʊ kenne juu ta tʊma ka ma naa yiwo vɩɩŋkpeŋkpɩɩŋ dieke dɩ benne vɩɩnɩŋ aŋaŋ wusie; daa jadieke vuota dɩ kpine, ta a ka bɩ yi tɩŋgbaŋka gie jaaŋ.
58009012	Masia die dɩ kenne a juu bʊnyɩ jɩamɩŋ vɩɩkʊ ma a ga tʊgɩ kasɩ dɩaŋ kasɩ jigiri saŋŋa dieke wo, die ʊ ka nagɩ bie aŋaŋ naarasɩ zɩŋ a yi kaaba, ama die ʊ nagɩ wa ʊ gbaŋ gbaŋ ʊ zɩŋ a tuŋ ta vʊarɩ tɩ a nyɩŋ bɩaŋ ma yaa gamma haahuu.
58009013	Die ba ŋaaŋ naga bie aŋaŋ naarasɩ zɩŋ, ta die bɩ nagɩ naasaaŋ a yi kaaba ta jʊʊ ka nyɩŋgbanɩŋ boliŋ ta nagɩ ka tanyeeliŋ aŋaŋ zɩmbʊ a mɩsɩ mɩsɩ vuodiekemba die dɩ yalla bɩabʊ Ŋmɩŋ nɩŋŋa, dɩ ka wʊnsɩ ba nyɩŋgbanɩŋ aŋ ba yɩantɩ.
58009014	Ama Masia die wo bɩaŋ ta Halɩkasɩka dieke dɩ benne saŋŋa mana hagɩrɩŋ ma wʊnɩŋ Masia die dɩ nagɩ ʊ gbaŋ a yi kaabɩ dieke dɩ bene vɩɩnɩŋ vɩɩnɩŋ a yɩ Ŋmɩŋ. Die wɩa ʊ zɩmbʊ dɩ faasɩna yaa hagɩrɩŋ ta vʊarɩ bɩaŋ tɩ sʊgɩtɩ ma. Ta lele tɩ nan bɩagɩ jɩaŋ Nabidie Ŋmɩŋ ta kaaŋ bɩ yie wudiekemba dɩ baaŋ yaa tɩ a ga kuŋ me.
58009015	Wɩɩrɩ gie wɩa, Masia yine vuodieke dɩ vana nʊahaalɩkʊ dɩ beri amʊ vuodiekemba Ŋmɩŋ dɩ wana wa nan ye alibarika dieke dɩ wone kpatɩkʊ ta Ŋmɩŋ dɩ yi nʊaŋ dɩ ʊ nan yɩ wa. Naa nan bɩagɩ yi dama Masia die kpiye mɩŋ, die dɩ vaa vuota dɩ ye gbatɩtaanɩŋ a nyɩŋ ba wʊbɩatɩ ma saŋŋa dieke nʊakʊʊrɩ dɩ yene beri wo.
58009016	Dɩɩ yi vuoŋ dɩ maagɩ ʊ faarɩ diile gbanɩŋ, vuoŋ ka yese jaaŋ ntaala ba keŋ bɩagɩ a dagɩ dɩ vuodieke dɩ maagɩna gbaŋkʊ kpiye mɩŋ.
58009017	Dama saŋŋa dieke vuodieke dɩ maagɩna faarɩ gbaŋkʊ dɩ yene bie ʊ miivoli me wo, gbaŋkʊ mi wo yiko.
58009018	Die wɩa bʊmbʊŋaŋ nʊarɩ die dɩ wo yiko dɩɩ yi ba ka yi zɩmbʊ kaaba.
58009019	Mosisi die woliŋ mʊʊlɩ wa Ŋmɩŋ mɩraha mana sɩba dɩ maagɩna dene wo. Ta ka kʊaŋ chaaŋ ʊ nagɩ vaatɩ a bɔbɩ aŋaŋ yiise kɔbɩŋmɩnɩŋ a nagɩ suge naarasɩ aŋaŋ bie zɩŋ dɩ lagɩŋnana nyaaŋ a nagɩ mɩsa mɩraha gbaŋkʊ ma aŋaŋ vuosisi mana ma,
58009020	ta die bala dɩ, “Zɩmbʊ gie yine nʊa dieke Ŋmɩŋ dɩ yɩna nɩ dɩ nɩ dɩa dagɩtɩ.”
58009021	Mosisi die dɩ bɩ nagɩ zɩmbʊ a mɩsɩ Ŋmɩŋ jɩamɩŋ vɩɩkʊ aŋaŋ jadiekemba mana ba nagɩna a jɩama Ŋmɩnnɩ ma.
58009022	Wusie, Ŋmɩŋ mɩraha ma zɩŋ die vana jaaŋ mana dɩ bie vɩɩnɩŋ ta wo dɩgɩntɩ, ta dɩɩ yi zɩŋ dɩ ka nyɩŋya, Ŋmɩŋ kaaŋ nagɩ vuosi wʊbɩatɩ a chaa ba.
58009023	Die wɩa, die dɩ yiwo talasɩ dɩ ba yi kaaba a wʊnsɩ nyindiekemba dɩ yine arɩzanna ma nyinti nɩasɩŋ. Ama kaabɩ dieke dɩ tɩanna naa balla ka wʊnsɩ arɩzanna ma nyinti gbaŋ gbaŋ.
58009024	Dama Masia die ka ga juu juokasi dieke vuota dɩ nagɩna ba nuusi a mɩɩ ta ka nɩasɩ jigikasɩ ka wa, ama die ʊ ga juu wo arɩzanna gbaŋ gbaŋ ma a zie Ŋmɩŋ nɩŋŋa tɩ suŋŋiŋ wɩa.
58009025	Juu vuosi kɩkaabɩtɩba jakʊʊrɩ ŋaaŋ juo kasɩ dɩaŋ kasɩ jigiri bɩŋ mana bʊnyɩ aŋaŋ dɔŋɩsɩ zɩŋ mɩŋ. Ama Masia die ka ga juu dɩ ʊ nagɩ ʊ gbaŋ a yime kaaba saŋŋa mana,
58009026	dama die ʊ tɩŋ yi die, die nɩŋ dɩ tɩŋ nan yi talasɩ dɩ ʊ dime wahala saŋŋa saŋŋa a nyɩŋ saŋŋa dieke Ŋmɩŋ dɩ naanna tɩŋgbaŋka gie wo. Ama leleke gie, saŋŋa dɩ gbigine kpatɩŋ naa, die ʊ keŋ nyɩŋ bʊnyɩ dɩ ʊ nagɩ ʊ gbaŋ a yi kaaba ta kpisi bɩaŋ.
58009027	Vuota mana baa ʊ kpi wo bʊnyɩ ta ka kʊaŋ chaaŋ Ŋmɩŋ dii wo ʊ sarɩya.
58009028	Die gbaŋ gbaŋ Masia gbaŋ die dɩ nagɩ ʊ gbaŋ a yi kaaba bʊnyɩ dɩ ʊ vʊarɩ vuosi pam a nyɩŋ bɩaŋ ma, ʊ nan daansɩ yiŋŋi a keŋ ama daa ʊ bɩ vʊarɩ vuosi a nyɩŋ ba bɩaŋ ma ama ta gbatɩ vuodiekemba dɩ chɩɩsɩnana wa wa a taaŋ.
58010001	Juu vuosi mɩraha die yiwo arɩzanna ma nyɩŋvɩɩna diekemba dɩ kienene wo nɩasɩŋ, ama daa ka gbaŋ gbaŋ. Die wɩa, kaabɩ dieke dɩ wone kpatɩkʊ ta ba yie bɩŋ mana wa kaaŋ bɩagɩ a yi vuodiekemba dɩ kienene aŋaŋ kaabɩkʊ kasɩ Ŋmɩŋ nɩŋŋa.
58010002	Dɩɩ yi die kaabɩkʊ tɩŋ nan bɩagɩ wʊnsɩ ba sʊgɩtɩ, ba tɩŋ nan kaabɩ bʊnyɩ ta vaa, ta bɩaŋ kaaŋ bɩ dɩ ba.
58010003	Ama ba yie kaabaha mi mɩŋ bɩŋ mana ta a tɩɩnsa vuosi ba wʊbɩatɩ,
58010004	dama naarasɩ aŋaŋ bie zɩmbʊ gie kaaŋ bɩagɩ a vʊarɩ bɩaŋ.
58010005	Die wɩa, die Masia die dɩ bala ʊ keŋ tɩŋgbaŋka gie me wo, die ʊ balɩ a yɩ wa Ŋmɩŋ dɩ: “Fʊnɩŋ ka yaala kaaba aŋaŋ piinisi, ama wʊnsɩ wa nyɩŋgbanɩŋ a yɩ mɩŋ.
58010006	Fʊ sʊŋ ka fɩala aŋaŋ dɔŋɩsɩ ba nagɩna a yie kaaba ta jʊha wʊbɩatɩ wɩa wa.
58010007	Die wɩa maŋ baarɩ dɩ, ‘Ŋmɩŋ, manɩŋ n wʊnna dɩ n yi wudieke fʊnɩŋ fʊ yaalala, sɩba dɩ maagɩna die wo fʊ gbaŋkʊ ma yaa gamma n wɩa wa.’ ”
58010008	Die ʊ woliŋ baarɩ dɩ, “Fʊnɩŋ fʊ wo sʊgɩfɩalɩŋ aŋaŋ kaaba aŋaŋ piinisi aŋaŋ dɔŋɩsɩ ba nagɩna yi kaaba ta jʊa ha wa aŋaŋ kaabɩ dieke ba ŋaana kaaba ba wʊbɩatɩ wɩa wa.” Die ba kaaba kaabaha gie sɩba mɩraha dɩ dagɩna dɩ ba yime die wo.
58010009	Womi die ʊ bɩ baarɩ dɩ, “Ŋmɩŋ, n wʊnna n nan yi fʊ choti.” Die wɩa, Ŋmɩŋ vʊarɩ wa kaaba kʊraha mana a taaŋ ta nagɩ Masia kaabɩkʊ a zieŋ a naŋ ma.
58010010	Yisa Masia die yiwo wudieke Ŋmɩŋ dɩ yaalala ta die nagɩ ʊ gbaŋ a yi kaaba bʊnyɩ ta vʊarɩ tɩ wʊbɩatɩ a taaŋ.
58010011	Kɩkaabɩbalɩŋ dieke Juu vuosi kɩkaabɩtɩba dɩ ŋaana yie daaŋ mana wa kaaŋ bɩagɩ a vʊarɩ wʊbɩatɩ a taaŋ.
58010012	Ama Masia nɩŋ die nagɩ wa ʊ gbaŋ a yi kaabɩŋ bʊnyɩ bɩaŋ wɩa, kaabɩ dieke dɩ yalla hagɩrɩŋ yaa gamma haahuu ta vʊara bɩaŋ saŋŋa mana wa. Ta lele ʊ wa kalɩ wa Ŋmɩŋ nuudiigiŋ chaaŋ.
58010013	Mi ʊ wa chɩɩsa saŋŋa dieke dɩ baaŋ keŋ tʊgɩ aŋ Ŋmɩŋ nagɩ ʊ dataasɩ a yi ʊ nuusi me.
58010014	Die wɩa, wʊnɩŋ die ʊ yiwo kɩkaabɩ balɩmɩŋ ta yi vuodiekemba ʊ vʊarɩna a nyɩŋ bɩaŋ ma wa dɩ ba bemme vɩɩnɩŋ yaa gamma haahuu.
58010015	Ŋmɩŋ Halɩkasɩ gbaŋ di wo siara yaa gamma wɩɩrɩ gie mi, dɩ
58010016	“Manɩŋ Ŋmɩŋ, nʊarɩ gie maŋ baa n zieŋ aŋaŋ ba daa diekemba dɩ kienene wo: Manɩŋ n nan nagɩ n mɩraha a yi ba sʊgɩtɩ ma, ta maagɩha a diisi ba sɩkpara ma.”
58010017	Ta die bɩ balɩ a gʊtɩ dɩ, “Ta ba wʊbɩatɩtɩ aŋaŋ ba tʊntʊmbɩatɩ, n kaaŋ bɩ tɩɩnsɩha bɩbra.”
58010018	Die wɩa Ŋmɩŋ dɩ nagɩna wʊbɩatɩ a chaa naa, ʊ ka bɩ yaala kaabɩŋ mana bɩbra.
58010019	N nɩmballɩ, Yisa kumbu wɩa tɩ yaa wa sikimiŋ dɩ tɩ ga juu kasɩ dɩaŋ kasɩ wa jigiŋ.
58010020	Yisa nyɩŋgbanɩŋ dieke dɩ yine sie haalɩŋ aŋaŋ sie dieke dɩ yalla miivoli wo yuorine sanʊarɩ a yɩ tɩ.
58010021	Tɩ yalla kɩkaabɩtʊ kpɩɩŋ dieke dɩ sɩna Ŋmɩŋ tigiŋ me wɩa,
58010022	nɩ vaa tɩ chʊŋ gbigi Ŋmɩŋ aŋaŋ sʊgɩ diekemba dɩ benne vɩɩnɩŋ aŋaŋ wusie yada, ta da yallɩma chɩɩlɩŋ, aŋaŋ tɩ sʊgɩ diekemba Yisa zɩŋ dɩ vʊarɩna sʊŋanyilibɩatɩ me wo, aŋaŋ tɩ nyɩŋgbaŋ dieke die tɩ sɩna aŋaŋ nyaaŋ dieke die dɩ wone dɩgɩntɩ wa.
58010023	Nɩ vaa tɩ yigi tama dieke tɩ bala dɩ tɩ yallɩ wa a yalla keŋ keŋ ta da chɩɩlɩma, dama vuodieke dɩ yɩna tɩ nʊarɩ yiwo wusietieŋ.
58010024	Nɩ vaa tɩ baga bemme tamba ma ta suŋŋime taŋ yaa gamma choti aŋaŋ tʊnvɩɩna yiile.
58010025	Nɩ da vaa tɩ vaa lagɩmɩŋ sɩba vuosi bataŋ dɩ yinene dene wo, ama nɩ vaa tɩ faasɩ kpaŋŋɩma taŋ, sɩba tɩ yene ta tɩ Yɔmʊtieŋ daarɩ faasɩ a chʊŋ gbige dene wo.
58010026	Tɩ sɩbɩna wusie dieke ba yuori dagɩ tɩ naa, dɩɩ yi tɩ ko yie bɩaŋ, kaabɩŋ bɩ wori a baaŋ bɩagɩ a vʊarɩ bɩabʊ mi.
58010027	Wudieke dɩ tɩalɩna yiwo sarɩya diile dieke dɩ yalla ŋmaamɩŋ aŋaŋ bolikpeŋkpɩɩŋ dieke dɩ kienene ta nan daansɩ a chʊʊsɩ vuodiekemba dɩ zetine Ŋmɩnnɩ.
58010028	Vuodieke nɩŋ mana die dɩ zetine Mosisi mɩraha dɩɩsɩŋ, ta vuosi dɩ sɩba ta yi siara vuosi bale yaa bataa, die ba ŋaaŋ kʊa dɩ tieŋ ta ka chɩga wa zɔɔlɩŋ.
58010029	Die nɩŋ, yilime wudieke dɩ bala ka yi a yi vuodiekemba dɩ kana ka yɩa Ŋmɩŋ Bʊa wa jɩlɩma ta ka bɩ yɩa nʊarɩ zɩŋ dieke dɩ yine tɩ kasɩ wa jɩlɩma ta zɩa Halɩkasɩ dieke dɩ suŋŋine tɩ wo, banɩŋ vuosi mi nan faasɩ ye tɩbɩdatɩŋ pam.
58010030	Dama tɩ sɩba dɩ Ŋmɩŋ baarɩ dɩ, “Manɩŋ n balla n yiŋŋi tuŋ bɩaŋ.” Ka bɩ maagɩ dɩ, “Ŋmɩŋ nan keŋ dii ʊ vuosi sarɩya.”
58010031	Dɩ yaa ŋmaamɩŋ dɩ vuoŋ juu miivolitieŋ Ŋmɩnnɩ sɩnyɩɩrɩŋ ma.
58010032	Nɩ da daaŋ ma saŋŋa dieke nɩ wolinne a bʊgɩrɩ yaa gamma Masia ma wa, die nɩ dii wo wahala pam ama die a ka nyaŋŋɩ nɩ.
58010033	Saŋŋa a taŋ ba ŋaaŋ zɩa nɩ wa yaalɩŋ ma ta mugise nɩ, ta saŋŋa a taŋ dɩaŋ nɩ ŋaaŋ yi siri dɩ nɩ gʊtɩ wa vuodiekemba ba mugisinene wo.
58010034	Die nɩ ŋaaŋ chɩga zɔɔlɩŋ aŋaŋ vuodiekemba dɩ benne dansarɩka ma wa, ta saŋŋa a taŋ ba keŋ gbatɩ nɩ nyinti, nɩ ŋaaŋ yaa wa sʊgɩfɩalɩŋ dama nɩ sɩba a baarɩ dɩ nɩ yaa nyindiekemba dɩ tɩanna die ta Ŋmɩŋ dɩ yɩ nʊaŋ dɩ ʊ nan yɩ nɩ wa aŋ ka bemme yaa gamma haahuu wo.
58010035	Die wɩa nɩ da vasɩma nɩ kpaŋŋɩnana nɩ gbaŋ dene wo, dama ka yaa wa nyʊarɩ pam a kieŋ.
58010036	Nɩ mʊ nɩ yallɩma suguru, ta bɩagɩ yi wudieke Ŋmɩŋ dɩ yaalala, ta ye jadieke die ʊ yɩna nʊaŋ dɩ ʊ nan yɩ tɩ wa.
58010037	Dɩ maagɩya Ŋmɩŋ gbaŋkʊ sʊŋ dɩ: “Dɩ tɩalɩ wa bɩta pilii ta vuodieke dɩ balla ʊ keŋ wo nan keŋ ʊ kaaŋ yʊasɩ.
58010038	N vuovɩɩnaha nɩŋ ba nan yi mɩŋ yada ta bemme; ama dɩɩ yi ba wʊnyɩ dɩ yiŋŋi kʊaŋ n sʊŋ kaaŋ fɩalɩ aŋaŋ wa.”
58010039	Tɩnɩŋ tɩ ka yi vuodiekemba dɩ yiŋŋinene kʊaŋ ta nan yɔrɩ wa, ama tɩ yiwo Masia yada ta ʊ gbatɩ tɩ a taaŋ.
58011001	Yada yiwo, fʊ tuone a dii dɩ fʊ yalla tama dɩ nan ye nyindiekemba wa nan seŋ ye he. Ta bɩ tuo dii dɩ fʊ kana ka yese nyindiekemba ba seŋ beri mɩŋ.
58011002	Ŋmɩŋ die bɩrɩ wa kʊrɩŋ ma vuosi ba yada wɩa.
58011003	Tɩ yada wɩa tɩ sɩba a baarɩ dɩ Ŋmɩŋ die yuori wo ʊ nʊaŋ a balɩ ta ŋmɩŋsikpeŋ aŋaŋ tɩŋgbaŋka gie dɩ naaŋ. Die ʊ nagɩ wa jadieke tɩ kana ka bɩagɩ yese a naaŋ jadieke tɩ yesinene naa.
58011004	Abeli die dɩ yine Ŋmɩŋ yada wɩa, die ʊ yɩ Ŋmɩŋ kaabɩ dieke dɩ faasɩna a vɩɩna a tɩaŋ Keeni kaabɩkʊ. Ʊ yadaka wɩa Ŋmɩŋ die dɩ baarɩ dɩ ʊ yiwo vuovɩɩnʊ, dama Ŋmɩŋ gbaŋ sʊŋ die fɩalɩya mɩŋ aŋaŋ ʊ piinisisi. Abeli die kpiye mɩŋ, ama die ʊ yine Ŋmɩŋ yada wɩa ʊ ye bala mɩŋ jinne, dama wudieke ʊ yine wo ye daga tɩ mɩŋ.
58011005	Enɔki die dɩ yine Ŋmɩŋ yada wɩa die ʊ ka kpiye, ama Ŋmɩŋ die nagɩ wa mɩŋ a jʊalɩ arɩzanna ma ta vuoŋ dɩ ka bɩ ye wo. Dɩ maagɩya mɩŋ Ŋmɩŋ gbaŋkʊ ma dɩ, Enɔki die yiwo vuodieke dɩ fɩalɩnana Ŋmɩŋ sʊŋ ta ʊ keŋ nagɩ wa a jʊalɩ arɩzanna ma.
58011006	Vuoŋ wori a baaŋ bɩagɩ a fɩalɩ Ŋmɩŋ sʊŋ dɩɩ yi dɩ tieŋ ka yi wo yada, dama vuodieke nɩŋ mana dɩ kienene Ŋmɩŋ jigiŋ mʊ ʊ yi wo yada dɩ wʊnɩŋ Ŋmɩŋ seŋ beri mɩŋ ta yɩa vuodiekemba dɩ yaalala wa nyʊarɩ.
58011007	Nowa yada wɩa die dɩ yi ta ʊ wʊŋ Ŋmɩŋ kpaaŋkʊ yaa gamma nyindiekemba die ʊ kana ka bɩagɩ ye aŋaŋ ʊ nine wo. Die ʊ tuo Ŋmɩŋ nʊarɩ ta kpaasɩ haarɩkpeŋkpɩɩŋ ta wʊnɩŋ aŋaŋ ʊ deŋ die dɩ juu ka ma ta ye gbatɩtaanɩŋ. Dene die dɩ dagɩ dɩ tɩŋgbaŋka gie vuosi yaa wa bɩaŋ, ama ʊ yadaka wɩa die dɩ yi ta Ŋmɩŋ dɩ wa wa vuovɩɩnʊ.
58011008	Abarahami die yiwo Ŋmɩŋ yada die wɩa saŋŋa dieke Ŋmɩŋ die dɩ balɩ wa dɩ ʊ nyɩŋ tɩŋgbaŋ dieke ʊ benne wo a ga tɩŋgbaŋ dieke wʊnɩŋ Ŋmɩŋ dɩ bala ʊ nagɩ yɩ wa wa, die ʊ saagɩ ta ga. Die ʊ vaa wa ʊ gbaŋ gbaŋ ʊ tɩŋgbaŋka ta ka sɩba jigidieke ʊ ganana.
58011009	Ʊ yadaka wɩa die dɩ yi ʊ ga yi chaanʊ tɩŋgbaŋ dieke Ŋmɩŋ die dɩ yɩna nʊaŋ dɩ ʊ nan yɩ wa wa ma. Die ʊ bie wo dɔŋɩsɩ gbaŋtɩ vɩɩtɩ ma; ta ʊ ballɩ Aziki aŋaŋ Jakobu vuodiekemba die dɩ kenne tuo nʊarɩ dɩaŋ die dɩ bie mi.
58011010	Dama Abarahami die chɩɩsa dɩ ʊ keŋ juu tɩŋ dieke Ŋmɩŋ dɩ tuurine ta mɩɩ wa ma, tɩka yiwo jadieke dɩ balla ka bemme haahuu.
58011011	Ʊ hɔgʊ Sara dɩaŋ die kʊrɩŋya mɩŋ ta yi hɔgʊpɩrɩŋ, ama wʊnɩŋ Sara yada wɩa die ʊ keŋ yigi nyuuti ta mɩɩrɩ, dama ʊ die sɩba a baarɩ dɩ Ŋmɩŋ vuodieke dɩ yɩna wa nʊarɩ yiwo wusietieŋ.
58011012	Abarahami vuodieke dɩ kana ka yʊa aŋaŋ kuŋ naa, ama ʊ kasɩŋ haagɩsɩ die dɩ keŋ dala sɩba chɩŋmarɩsɩ dɩ dala dene wo, ta bɩ dala sɩba mʊgɩŋ tambʊsɩŋ dɩ dala dene ta wo biisiŋ.
58011013	Vuosi gie mana die keŋ kpi mɩŋ aŋaŋ ba yada, ama ta ye ka tuo wudieke Ŋmɩŋ dɩ yɩna nʊaŋ dɩ ʊ nan yɩ ba wa, ama ba yadaka wɩa die ba woliŋ ye ke saasaa, dama die ba sɩba ta saagɩ dɩ ba yiwo chaanɩŋ ta kaaŋ yʊasɩ tɩŋgbaŋka gie me.
58011014	Vuodiekemba dɩ balala wɩaha gie wo yuori daga wa dɩ ba yaala ba gbaŋ gbaŋ ba tɩŋgbaŋ.
58011015	Die ba ka yile yaa gamma tɩŋgbaŋ dieke ba vana wa, dɩɩ yi die ba tɩŋ yile ka wɩa, ba tɩŋ nan ye sieŋ a yiŋŋi ga ka ma.
58011016	Ama die ba yile mɩŋ yaa gamma tɩŋgbaŋ dieke dɩ tɩanna ka ta bie arɩzanna ma. Die wɩa Ŋmɩŋ dɩ ka chɩga viivi dɩ ba wasɩma wa ba Ŋmɩŋ, dama die ʊ wʊnsɩ wa tigikpɩɩŋ a gbarɩ ba.
58011017	Abarahami dɩ yine Ŋmɩŋ yada wɩa, die ʊ nagɩ ʊ bʊa Aziki dɩ ʊ yi kaaba a yɩ Ŋmɩŋ saŋŋa dieke Ŋmɩŋ dɩ magɩsɩna wa wa. Ye, wʊnɩŋ Abarahami wo mi die yine vuodieke Ŋmɩŋ dɩ yɩna nʊarɩ mi, wʊnɩŋ ʊ bɩna yi vuodieke dɩ nagɩna ʊ bʊadembi balɩmɩŋ dɩ ʊ yi kaaba a yɩ Ŋmɩŋ.
58011018	Ŋmɩŋ die wɔŋ balɩ wa mɩŋ dɩ, “Aziki ma nan ye haagɩsɩ diekemba n yɩna nʊarɩ dɩ n nan yɩ fʊ wa.”
58011019	Abarahami die yiwo yada dɩ Ŋmɩŋ nan bɩagɩ sʊgɩrɩ kunti a nyɩŋ kuŋ me, ta ka seŋ sɩɩ sɩba Abarahami die tuo wo Aziki a nyɩŋ kuŋ me.
58011020	Aziki yada wɩa die ʊ balɩ wʊvɩɩŋ dieke die dɩ balla ka keŋ Jakobu aŋaŋ Esɔɔ ma wa.
58011021	Jakobu die dɩ yalla yada wɩa, die ʊ balla ʊ kpi wo die ʊ balɩ wʊvɩɩna a yɩ Josefu ballɩdembisi wʊnyɩ mana ta die keŋ jalɩŋ ʊ daaŋgbanɩŋ ta jɩaŋ Ŋmɩŋ.
58011022	Josefu die dɩ yalla yada wa wɩa die ʊ balla ʊ kpi wo, die ʊ balɩ yaa gamma Izara vuosi dɩ balla ba nyɩŋ Ijipiti tɩŋgbaŋ ma dene, ta die balɩ yaa gamma ba balla ba yi ʊ kɔba dene.
58011023	Mosisi chɔɔŋ aŋaŋ ʊ nuŋ die dɩ yalla yada wɩa, die ba mɩɩrɩna wa ta ye ʊ vɩɩna dene wo, die ba nagɩ wa a lɔbɩrɩ chɩɩta ataa, ta die ka chɩga naaŋ wa dɩ ziene nʊa dieke wo.
58011024	Mosisi die dɩ yalla yada wɩa, die ʊ bɩrɩnna wa die ʊ ka saagɩya dɩ ba wasɩma wa Naaŋ Faro lɩa bʊa.
58011025	Die ʊ saagɩya mɩŋ dɩ ʊ dii wahala aŋaŋ Ŋmɩŋ vuosi ama ta ka saagɩya tʊntʊmbɩatɩ sʊgɩfɩalɩ dieke dɩ yine bɩta wa.
58011026	Die ʊ yiliye mɩŋ dɩ, dɩɩ yi ba zɩa wa Masia wɩa dɩ yaa nyʊarɩ pam a tɩaŋ Ijipiti tɩŋgbaŋ nyinti mana, dama ʊ nine die bie wo nyʊarɩ dieke dɩ kienene wo me mɩŋ.
58011027	Mosisi die dɩ yalla yada wɩa, die ʊ nyɩŋ Ijipiti tɩŋgbaŋ ma ta die ka chɩga naaŋ wa sɩnyɩɩrɩ dieke dɩ baaŋ keŋ ʊ ma, ama ta die gara nɩŋŋa sɩba ʊ seŋ ye wo Ŋmɩŋ, vuodieke vuoŋ dɩ kana ka yese wo aŋaŋ ʊ nine wo.
58011028	Die ʊ yalla yada wɩa die ʊ piili gasɩtɩaŋkʊ dʊʊga, ta die yɩ nʊaŋ dɩ Izara vuosi nagɩ zɩŋ mɩsɩ ba gbɩabɩsɩ amʊ kuŋ malakaka kaaŋ keŋ a kʊʊ ba bʊmbʊŋaŋ ballɩdembisi.
58011029	Die Izara vuosi yada wɩa die dɩ yi ta mʊgɩŋmɩmbʊ die dɩ puo ta yi tɩŋgbaŋ kpɩaŋ a yɩ ba ba jʊalɩ, ta Ijipiti vuosisi dɩaŋ die dɩ mɩa dɩ ba jʊalɩ ama mʊgɩrɩ nyaabʊ die dɩ keŋ lagɩŋ ta dii be.
58011030	Izara vuosi yada wɩa die ba chʊnna a giliŋ Jeriko tɩka daraa ayʊpɔyɩ wa die ka gaama mana die dɩ nan dene.
58011031	Rahabi, hɔgʊ dieke die dɩ tʊnnana daakpana tʊʊmaha yada wɩa die Izara vuosisi die ka gʊtɩ kʊʊ wa aŋaŋ vuodiekemba die dɩ zetine Ŋmɩŋ nʊarɩ, dama die ʊ mɩŋŋɩ tuo wo Izara vuodiekemba die dɩ kenne dɩ ba maansɩ daansɩ tɩka chaantɩ.
58011032	N bɩ balɩ nɩ vuosi bataŋ wɩa a gʊtɩ? Dɩɩ yi saŋŋa dɩ beri n tɩŋ nan balɩ nɩ yaa gamma Gidioni wɩa, aŋaŋ Baraki wɩa, aŋaŋ Samasini wɩa, aŋaŋ Jafita wɩa, aŋaŋ Davidi wɩa, aŋaŋ Samuli wɩa, aŋaŋ Ŋmɩŋ naazʊalɩŋ wɩa.
58011033	Ba yada wɩa die ba bataŋ die dɩ wagɩ a nyaŋŋɩ tɩŋgbaŋɩsɩ, ta ba bataŋ wudieke dɩ mʊna, ta tuo Ŋmɩŋ dɩ yɩna nʊaŋ dɩ ʊ nan yɩ ba jadieke, ta ba bataŋ die dɩ vaa naachige dɩ ka bɩagɩ yuori a nʊa,
58011034	ta ba bataŋ dɩ kpisi bolikpɩɩma, ta ba bataŋ die dɩ chɩgɩ nyɩŋ takoobi kuŋ me. Ta ba bataŋ die yiwo wabɩtɩ ama a keŋ bɩrɩŋ hagɩrɩtieliŋ, ta bataŋ dɩaŋ die dɩ taa tɔŋ aŋaŋ hagɩrɩŋ ta vaa tɩŋgbaŋ gaasɩ sojasisi dɩ chɩgɩ.
58011035	Ta hɔgʊba bataŋ maarɩtɩ vuodiekemba die dɩ kpine dɩ hagɩ kunti me. Ta ba bataŋ die dɩ yine Ŋmɩŋ yada wɩa die ba nɩgɩ kʊʊ ba, dama die ba ka yaala ba zeti Ŋmɩŋ dɩɩsɩŋ ta chɩgɩ nyɩŋ kumbu me, ama die ba yaala ba hagɩ kuŋ me a ye miivoli dieke dɩ tɩanna die.
58011036	Die ba vʊarɩ wa ba bataŋ fala ta tɩbɩ ba, ta bɔbɩ ba bataŋ aŋaŋ chɔrɩma a nagɩ ba yi dansarɩka ma.
58011037	Die ba taa ba bataŋ tana, ta die gobi ba bataŋ bule, ta die kʊa ba bataŋ aŋaŋ takoobi. Ba bataŋ die bɔbɩ wa yiise aŋaŋ bie gbaŋtɩ ta dɩ dɩa aŋaŋ zɔɔlɩŋ, ta vuosi die dɩ mugise be ta yie be bɩaŋ.
58011038	Tɩŋgbaŋka gie vuosi die ka mʊ dɩ ba bemme aŋaŋ ba. Die ba dɩ dɩa mɩŋ hagɩyeŋ me aŋaŋ tana ma, ta juo taŋpaŋɩsɩ aŋaŋ vɔrɩtɩ diekemba dɩ benne tɩŋgbaŋ ma.
58011039	Vuosi gie mana ba yada wɩa Ŋmɩŋ die dɩ bɩrɩ ba ama ba wʊnyɩ mana die ka tuo wudieke Ŋmɩŋ dɩ yɩna nʊaŋ dɩ ʊ nan yɩ ba wa,
58011040	dama Ŋmɩŋ die wɔŋ saŋ wa wudieke dɩ faasɩna vɩɩna a zieŋ tɩ ama daa tɩ nyɩɩna ma, ba gbaŋ ba gʊtɩya mɩŋ. Ŋmɩŋ saŋkʊ die yiwo naa, dɩ banɩŋ aŋaŋ tɩ mana nan daansɩ a lagɩŋ a bemme vɩɩnɩŋ aŋaŋ wusie.
58012001	Vuosi gie mana yiwo siaratieliŋ a giliŋ tɩ. Die wɩa, nɩ vaa tɩ kpaŋŋɩ tɩ gbaŋ a vigi wudieke mana dɩ baaŋ kagɩ tɩ Masia sieŋ me a taaŋ, aŋaŋ bɩaŋ dieke dɩ baaŋ bɩagɩ a yigi tɩ; nɩ vaa tɩ dii suguru a mɩɩ mɩɩ dieke dɩ bala ka keŋ tɩ wo naa.
58012002	Nɩ ko vaa aŋ tɩ nine bemme Yisa ma; wʊnɩŋ tɩ yada dɩ taasɩ a nyɩŋ ka piiliŋ me aŋaŋ ka kpatɩŋ. Die ʊ ka chɩga viivi dɩ ʊ kpi dagarɩkʊ ma dama sʊgɩfɩalɩŋ die zene a gbarɩ wa ka kʊaŋ chaaŋ, die yine ʊ wa kalɩ Ŋmɩŋ naalagbaŋtɩ ma ʊ nuudiigiŋ chaaŋ lele gie wo.
58012003	Nɩ yilime yaa gamma wudiekemba die dɩ haarɩna wa aŋaŋ vuobɩatɩ die dɩ hana wa dene, amʊ tɩ kaaŋ gbalɩgɩ ta kʊʊ tamaha.
58012004	Dama nɩ kpaŋŋɩna nɩ gbaŋ ta waga aŋaŋ bɩaŋ naa, nɩ wʊnyɩ ye ka kpaŋŋɩ ʊ gbaŋ a ga tʊgɩ saŋŋa dieke ba kʊna wa.
58012005	Nɩ ka tɩɩnsa Ŋmɩŋ dɩ kpaana nɩ sɩba chɔɔŋ dɩ kpaanana ʊ ballɩlɩ dene wo? Dɩ maagɩya dɩ: “N bʊa, saŋŋa dieke Ŋmɩŋ dɩ yɩa fʊ kpaamɩŋ, fʊ wʊmma dɩɩ yi ʊ datɩ fʊ tɩbɩŋ, daa vaa fʊ kpaŋŋɩnana fʊ gbaŋ dene wo.
58012006	Dama Ŋmɩŋ kpaama vuodieke ʊ chone mɩŋ, ta vuodieke nɩŋ mana ʊ tuone a yi ʊ bʊa wʊnɩŋ vuoke ʊ data ʊ tɩbɩŋ.”
58012007	Nɩ yallɩma hanɩa nɩ wahala diile me, ta nagɩ ka sɩba chɔɔŋ dɩ ŋaana a data ʊ bʊa tɩbɩŋ dene wo. Nɩ wahala diilehe dagɩya mɩŋ dɩ Ŋmɩŋ pɔgɩlɩ nɩ mɩŋ sɩba ʊ ballɩ. Bʊa wori ta ʊ chɔɔŋ dɩ ka data ʊ tɩbɩŋ.
58012008	Dɩɩ yi nɩ ka ye tɩbɩdatɩŋ sɩba ʊ ballɩlɩ mana wa, die nɩŋ dɩ dagɩya mɩŋ dɩ nɩ yiwo daakpana ballɩ ta ka seŋ yi ʊ ballɩ aŋaŋ wusie.
58012009	Nɩ chʊalɩŋ vuodiekemba dɩ benne tɩŋgbaŋka gie me data tɩ tɩba, ta tɩ yɩa ba jɩlɩma. Die wɩa, nɩ vaa tɩ sʊʊŋ tɩ gbaŋ a yɩ Ŋmɩŋ, vuodieke dɩ yine tɩ halɩtɩ Chɔɔŋ wa ta ye miivoli.
58012010	Tɩ tɩŋgbaŋka gie chʊalɩŋ naga saŋŋa bɩta mɩŋ a data tɩ tɩba sie dieke me ba yene ta dɩ vɩɩna, ama Ŋmɩŋ nɩŋ data tɩ tɩba dɩ ʊ suŋŋi tɩ, amʊ tɩ nan dɩ beri kasɩ sɩba ʊ bene kasɩ dene wo.
58012011	Tɩbɩdatɩŋ saŋŋa tʊa mɩŋ ta wo sʊgɩfɩalɩŋ, ama ka kʊaŋ chaaŋ vuodiekemba dɩ dinene ka wahala ka ŋaŋ ye wo ka nyʊarɩ dieke dɩ yine sʊgɩdʊagɩŋ aŋaŋ berivɩɩnɩŋ.
58012012	Nɩ gbalɩgɩya mɩŋ, die wɩa nɩ kpaŋŋɩ nɩ gbaŋ a bɩ hagɩrɩma.
58012013	Nɩ bemme berivɩɩnɩŋ amʊ nɩ nan ye gbatɩtaanɩŋ, ta nɩ gbalɩgɩsɩ kaaŋ vaa nɩ bɩa.
58012014	Nɩ kpaŋŋɩ nɩ gbaŋ a bemme vɩɩnɩŋ aŋaŋ vuoŋ mana, ta bemme kasɩ dama vuoŋ wori a baaŋ nan ye tɩ Yɔmʊtieŋ wo dɩɩ yi ʊ ka yi kasɩ.
58012015	Nɩ gbarɩ nɩ gbaŋ ta da keŋ waarɩ Ŋmɩŋ zɔɔlɩnchɩgɩlaha. Nɩ wʊnyɩ da yallɩma tʊaŋ ʊ sʊŋ ma aŋ kanɩŋ tʊabʊ mi keŋ yalla sʊgɩchʊʊsɩŋ a keŋ nɩ chanchaalɩŋ ma, ta chʊʊsɩ vuosi pam.
58012016	Nɩ gbarɩ nɩ gbaŋ ta da keŋ yime dɩgɩntɩ tʊʊma yaa ta daansa Ŋmɩŋ wɩa yɔrɩ sɩba Esɔɔ dɩ yine dene wo, ta die nagɩ ʊ nyɩŋkʊrɩtɩ a tarɩgɩ nyindiike a dii bʊnyɩ wa.
58012017	Nɩ sɩba a baarɩ ka kʊaŋ chaaŋ die ʊ yaala ʊ tuo alibarika a nyɩŋ ʊ chɔɔŋ wa jigiŋ ta die kʊŋ aŋaŋ nɩntaantɩ ama ta die ka yeye, dama die ʊ ka ye sie dieke ʊ baaŋ daagɩ a tarɩgɩ wudieke ʊ wolinne a chʊʊsɩ wa.
58012018	Nɩnɩŋ nɩŋ nɩ ka keŋ jigidieke nɩ baaŋ bɩagɩ gbi sɩba Izara vuosi die dɩ kenne Sinayi tankpeŋkpɩɩŋ ma wa, jigidieke bolikpeŋkpɩɩŋ die dɩ dinene ta lɩmɩŋkpeŋkpɩɩŋ dɩ beri, ta bʊlɔgɩsɩkpeŋkpɩɩŋ dɩ nɩga wa,
58012019	ta kantaŋ die dɩ kʊŋ ta lɔlɩŋ dɩ balɩ wa. Die ba wʊnna lɔlɩkʊ mi wo, ba piili jʊʊsa ta die ka yaala kanɩŋ lɔlɩkʊ bɩ balɩ bɩbra,
58012020	dama mɩrɩ dieke die ba wʊnna wa die hagɩrɩŋ a yɩ ba mɩŋ. Die ka baarɩ dɩ, “Dɩɩ yi dɔŋ gbaŋ dɩ gbi tankpeŋkpɩɩkʊ ba mʊ ba taa ka aŋaŋ tana a kʊʊ mɩŋ.”
58012021	Mi die yaa ŋmaamɩŋ pam, die wɩa Mosisi die dɩ baarɩ dɩ, “Ŋmaamɩŋ yalla mɩŋ, ta n nyɩŋgbanɩŋ dɩ chele.”
58012022	Ama nɩnɩŋ nɩŋ, nɩ keŋ wo kunkogi dieke ba wasɩnana Zayɔni, wudieke dɩ yine miivolitieŋ Ŋmɩŋ tɩŋkpeŋkpɩɩŋ ta yi arɩzanna ma Jerusalemi wa, jigidieke malakasi tuse tuse dɩ lagɩŋna aŋaŋ sʊgɩfɩalɩkʊ wa.
58012023	Nɩnɩŋ nɩŋ nɩ keŋ wo vuodiekemba Ŋmɩŋ dɩ yine ʊ ballɩ ta ba saara dɩ maagɩ arɩzanna ma wa jigiŋ. Nɩ keŋ wo Ŋmɩŋ vuodieke dɩ yine vuota mana sarɩyadiiru wo jigiŋ, aŋaŋ sʊgɩyɩalɩntieliŋ vuodiekemba Ŋmɩŋ dɩ yi ta ba halɩtɩ dɩ mɩŋŋɩ beri wo jigiŋ.
58012024	Nɩ keŋ wo Yisa, vuodieke dɩ yine nuupɔɔnɩgɩrʊ wa jigiŋ, ta bɩ keŋ nʊahaalɩkʊ jigiŋ. Ta zɩŋ dieke die dɩ nyɩnna daga wʊvɩɩŋ dieke dɩ tɩanna Abeli zɩmbʊ wɩa.
58012025	Die wɩa, nɩ sɩmma ta da zeti dɩ nɩ wʊŋ a yɩ Ŋmɩŋ vuodieke dɩ balala yɩa nɩ wa, dama Izara vuosi die dɩ zetine vuodieke die dɩ balala yɩa ba tɩŋgbaŋka gie me wo nʊarɩ, die ʊ ka vaa ba tɩbɩdatɩŋ; ta dɩɩ yi tɩ zeti ʊ kpaaŋkʊ die dɩ nyɩnna arɩzanna ma, lalɩa tɩ baa tɩ yi a chɩgɩ nyɩŋ tɩbɩdatɩŋ ma?
58012026	Saŋka mi die Ŋmɩŋ lɔlɩŋ die dɩ dɔŋ tɩŋgbaŋka gie, ama lele ʊ yɩ wa nʊaŋ dɩ, “N ka baa n dɔŋ wa tɩŋgbaŋka gie nyɩɩna ma bɩbra, ama n baa dɔŋ wa tɩŋgbaŋka aŋaŋ ŋmɩŋsikpeŋ gbaŋ.”
58012027	“Bɩbra wa” dagɩya dɩ nyɩnnaaŋka mana nan dɔŋ ta vʊʊ, amʊ nyindiekemba dɩ kana ka bɩagɩ dɔŋ wa nan tɩalɩ.
58012028	Die wɩa, tɩ tuone naarɩ dieke dɩ kana kaaŋ dɔŋ naa wɩa, nɩ vaa tɩ wasɩma Ŋmɩŋ ta jɩama wa aŋaŋ jɩlɩma aŋaŋ ŋmaamɩŋ aŋ ʊ nine suuli,
58012029	dama Nabidie Ŋmɩŋ sɩɩ sɩba boli dieke dɩ dinene.
58013001	Nɩ yine Masia dɩdɩɩsɩrɩŋ wɩa nɩ chome taŋ saŋŋa mana.
58013002	Nɩ da keŋ daaŋ dɩ nɩ tuo chaanɩŋ nɩ tige me, dama vuosi bataŋ yiwo die a tuo malakasi chaantɩ ta die ka sɩba dɩ ba yiwo malakasi.
58013003	Nɩ tɩɩnsɩma vuodiekemba dɩ benne dansarɩka ma wa sɩba nɩnɩŋ aŋaŋ banɩŋ lagɩŋna bie dansarɩka ma. Ta tɩɩnsɩma vuodiekemba dɩ dinene wahalaka sɩba nɩnɩŋ aŋaŋ banɩŋ dinene wahalaka.
58013004	Nɩ yallɩma jɩlɩma aŋaŋ taŋ, nɩ hɔgʊba faarɩŋ aŋaŋ nɩ dembisi yallɩŋ ma, ta da yime daakpana yaa hɔgʊkpana tʊʊma, dama Ŋmɩŋ nan keŋ datɩ vuodiekemba dɩ yinene die tɩba.
58013005	Nɩ vʊarɩ nɩ lɔla a nyɩŋ ligire yaalɩŋ ma, ta vaa nɩ nine suuli jadieke nɩ yalla, dama Ŋmɩŋ baarɩ dɩ, “N kaaŋ wɔŋ vaa nɩ, ta n kaaŋ wɔŋ daaŋ nɩ wɩa.”
58013006	Die wɩa nɩ vaa tɩ yallɩma sikimiŋ ta balɩ dɩ, “Ŋmɩŋ yine n susuŋŋiru, n kaaŋ dɩ chɩga ŋmaamɩŋ. Bɩa vuota dɩ nan bɩagɩ a yi mɩŋ?”
58013007	Nɩ da keŋ daaŋ nɩŋŋandɩɩsɩrɩkʊraha die dɩ bala Ŋmɩŋ wɩa a yɩa nɩ wa, ta tɩɩnsɩ die ba benne dene ta keŋ kpi dene wo, ta chansɩma ba yada.
58013008	Yisa Masia dɩ sɩna die diene wo, ʊ sɩɩ wa die jinne, ta nan dɩ sɩɩ die yaa gamma haahuu.
58013009	Nɩ da vaa dagɩhaalɩŋ yiri yiri vaa nɩ taarɩ a nyɩŋ sievɩɩŋkʊ ma. Dɩ vɩɩna dɩ Ŋmɩŋ suŋŋiŋ yɩ vuoŋ hagɩrɩŋ ʊ sʊŋ ma; nyindiike diile chʊaraha dɩɩsɩŋ kaaŋ yɩ wa hagɩrɩŋ. Vuodiekemba dɩ pɔgɩlɩna nyindiikehe chʊaraha kaaŋ wɔŋ ye suŋŋiŋ a nyɩnna ka ma.
58013010	Kɩkaabɩtɩba diekemba dɩ yinene kaaba Juu vuosi Ŋmɩŋ jɩamɩŋ jigiŋ wo, wo sieŋ dɩ ba dii kaabaha dɩ diisine tɩ koriku me wo.
58013011	Ta Juu vuosi kɩkaabɩtɩba jakʊʊrɩ ŋaaŋ yaa wa dɔŋɩsɩ zɩŋ a ga juu kasɩ dɩaŋ kasɩ jigiri dɩ ʊ yi kaaba bɩaŋ wɩa, ama ka kʊaŋ chaaŋ ba ŋaaŋ jʊʊ wa dɔŋɩsɩ nyɩŋgbaŋɩsɩsɩ tɩka kʊanʊaŋ.
58013012	Die wɩa Yisa gbaŋ die kpi wo tɩka kʊanʊaŋ, dɩ ʊ vʊarɩ vuosisi a nyɩŋ ba bɩaŋ ma aŋaŋ ʊ gbaŋ gbaŋ ʊ zɩŋ.
58013013	Die wɩa, nɩ vaa tɩ nyɩŋ ga ʊ jigiŋ a ga dii viivi aŋaŋ wa.
58013014	Dama tɩŋ dieke dɩ bala ka bemme yaa gamma tɩŋgbaŋka gie me wori, ama tɩgɩ dieke dɩ kienene wo tɩ chɩɩsa.
58013015	Die wɩa, nɩ vaa tɩ bɩrɩma Ŋmɩŋ saaŋ saŋŋa mana Yisa Masia saaŋ ma; bɩrɩ dieke dɩ nyɩnana tɩ nʊa ma wa yine kaaba a yɩ wa.
58013016	Nɩ da vaa dɩ nɩ yime vɩɩnɩŋ a suŋŋime taŋ, dama a yine kaabɩ diekemba dɩ fɩalɩnana Ŋmɩŋ sʊŋ.
58013017	Nɩ saagɩma yɩma nɩ nɩŋŋandɩɩsɩrɩŋ ta dɩa ba nʊa, banɩŋ ba daansɩnana nɩ haalɩtɩ ta ka voose, dama banɩŋ ba bala ba keŋ dagɩ ba tʊnna dene a yɩ Ŋmɩŋ. Dɩɩ yi nɩ saaga a yɩa ba ba nan dɩ tʊma ba tʊʊma aŋaŋ sʊgɩfɩalɩŋ dɩ daa die ba nan dɩ tʊma aŋaŋ sʊgɩchʊʊsɩŋ, die kaaŋ suŋŋi nɩ.
58013018	Nɩ jʊʊsɩma Ŋmɩŋ a yɩma tɩ. Tɩ sɩba dɩ tɩ ka yi wɩɩŋ a chʊʊsɩ ta yaala tɩ yime wudieke dɩ mʊna saŋŋa mana.
58013019	Ama n faasɩ jʊʊsa nɩ dɩ nɩ jʊʊsɩma Ŋmɩŋ dɩ ʊ vaa n yiŋŋi keŋ nɩ jigiŋ daraa gie nʊaŋ.
58013020	Ŋmɩŋ vuodieke dɩ yɩnana tɩ sʊgɩdʊagɩkʊ die sʊgɩrɩna tɩ Yɔmʊtieŋ Yisa a nyɩŋ kuŋ me. Wʊnɩŋ Yisa wa yine gbɩgbarɩtʊ kpeŋkpɩɩŋ, dama die ʊ kpiye mɩŋ, ta ʊ zɩŋ dɩ wʊnsɩ Ŋmɩŋ nʊarɩ dieke dɩ bala ka bemme yaa gamma haahuu wo,
58013021	wʊnɩŋ ʊ mɩŋŋɩ a wʊnsɩ beri vɩɩnɩŋ amʊ nɩ nan dɩ yie wudieke ʊ yaalala, ta tʊma tʊnvɩɩna mana; Yisa Masia wɩa, ʊ vaa nɩ yi vuodiekemba dɩ fɩalɩnana ʊ sʊŋ. Wʊnɩŋ Masia sɩna bɩrɩŋ yaa gamma haahuu. Wusie.
58013022	N nɩmballɩ, n jʊʊsa nɩ dɩ nɩ dii suguru ta wʊŋ n kpaaŋkʊ gie, dama gbaŋ dieke n maagɩna a yɩa nɩ naa yiwo gbaŋ gobiŋ.
58013023	N yaala nɩ sɩmma dɩ ba vʊarɩ tɩ nɩmbʊa Timoti a nyɩŋ dansarɩkaka ma mɩŋ. Dɩɩ yi ʊ keŋ n jigiŋ lele, maŋ keŋ kieŋ n nan yaa wa keŋ.
58013024	Nɩ waasɩ nɩ nɩŋŋandɩɩsɩrɩba mana aŋaŋ Ŋmɩŋ vuosi mana a yɩ tɩ. Tɩ nɩmballɩ diekemba dɩ nyɩna Itali tɩŋgbaŋ ma waasa nɩ.
58013025	Ŋmɩŋ suŋŋi nɩ mana.
59001001	Manɩŋ Jemisi, vuodieke dɩ yine Nabidie Ŋmɩŋ tʊntʊntʊ aŋaŋ tɩ Yɔmʊtieŋ Yisa Masia tʊntʊntʊ, n waasa Izara buuriŋ baŋ aŋaŋ bale wo dɩ jaasɩna dʊnɩa mana ma wa mana.
59001002	N nɩmballɩ, nɩ yallɩma sʊgɩfɩalɩŋ saŋŋa dieke nɩ dinene wahala yiri yiri,
59001003	dama nɩ sɩba a baarɩ wahalaha mi keniŋ vasa nɩ sɩba dɩ nɩ seŋ yiwo Yisa Masia yada wusie, aŋ ka yi nɩ yaabɩɩla.
59001004	Nɩ yallɩma sikimiŋ a ga tʊgɩ kpatɩŋ ta nɩ da keŋ a nan, amʊ nɩ da keŋ waarɩ berivɩɩnɩŋ aŋaŋ jaaŋ mana.
59001005	Dɩɩ yi nɩ wʊnyɩ dɩ waarɩ yɩaŋ, ʊ jʊʊsɩ Nabidie Ŋmɩŋ vuodieke dɩ yɩnana; dama ʊ wo halɩ aŋaŋ yɩɩla, ta yɩa vuoŋ mana ta ka galɩma ba, aŋ ʊ yɩ wa.
59001006	Fʊ keŋ jʊʊsa Ŋmɩŋ, fʊ yi yada ta da keŋ a chɩɩlɩ; ama vuodieke mana dɩ jʊʊsa aŋaŋ chɩɩlɩŋ, ʊ sɩɩ sɩba mʊgɩkpɩɩŋ nyapoŋikiŋ dieke bʊlɔgɩsɩŋ dɩ yalla dɔma.
59001007	Wʊnɩŋ vuoke mi da keŋ yilime dɩ ʊ nan ye jaaŋ a nyɩŋ Ŋmɩŋ jigiŋ,
59001008	dama ʊ yaa sʊŋanyile bule ta ka zie jigibalɩmɩŋ.
59001009	Dɩ vɩɩna tɩ nɩmballɩ diekemba dɩ yine zɔɔlɩntieliŋ yallɩma sʊgɩfɩalɩŋ Ŋmɩŋ dɩ kɔtɩna ba wa wɩa,
59001010	ta tɩ nɩmballɩ diekemba dɩ yalla nyinti gbaŋ yallɩma sʊgɩfɩalɩŋ Ŋmɩŋ dɩ sʊʊna ba wɩa, dama ka kaaŋ yʊasɩ aŋ ba tɩaŋ ga sɩba tɩɩwute.
59001011	Dama ŋmɩnnɩ dɩ keŋ nyɩŋ ka tuolibu ŋaaŋ nɩgɩ wa tɩɩka aŋ ka tɩɩwutehe jigi a nan, aŋ ka vɩɩnɩŋ mana chʊʊsɩ. Die gbaŋ gbaŋ dɩ sɩɩ a yɩ ligiretieliŋ; saŋŋa dieke ba yilinene dɩ ba tʊʊma ga nɩŋŋa wa saŋka mi ba kpie.
59001012	Sʊgɩfɩalɩŋ bie vuodieke dɩ nyaŋŋɩna magɩsɩŋ, dama Ŋmɩŋ nan yɩ ba nyʊarɩ dieke dɩ yine miivoli dieke ʊ yɩna nʊaŋ dɩ ʊ nan yɩ vuodiekemba dɩ chone wo wo.
59001013	Dɩɩ yi vuoŋ dɩ ye magɩsɩkʊ mi, ʊ da keŋ baarɩ dɩ, “Magɩsɩkʊ gie nyɩŋ wa Ŋmɩŋ jigiŋ.” Dama jaaŋ wori a nan bɩagɩ magɩsɩ Ŋmɩŋ dɩ ʊ yi bɩaŋ ta Ŋmɩŋ ka magɩsa vuoŋ dɩ ʊ yi bɩaŋ.
59001014	Dɩɩ yi vuoŋ dɩ yaala ʊ yi ʊ sʊgɩbɩaŋ tʊʊma die yine magɩsɩŋ.
59001015	Sʊgɩbɩaŋ dɩ keŋ yigi vuoŋ, ka ŋaaŋ yaa wa tʊmbɩatɩ a keŋ, ta tʊmbɩatɩ kpatɩŋ yiwo kuŋ.
59001016	N nɩmballɩ choti, nɩ daa vaa jaaŋ gaaŋ nɩ.
59001017	Javɩɩnɩŋ mana nyɩna wa ŋmɩŋsikpeŋ, tɩ Chɔɔŋ Ŋmɩŋ jigiŋ, vuodieke dɩ naanna arɩzanna chaanɩŋ mana. Wʊnɩŋ ʊ ka tarɩga sɩba ŋmɩŋsikpeŋ chaanɩŋ dɩ ŋaana a tarɩga die wo; wʊnɩŋ ʊ ye yiwo Ŋmɩŋ.
59001018	Ʊ gbaŋ gbaŋ ʊ yaalala ʊ yi tɩ ʊ ballɩ, ʊ wusie wʊbalɩka ma ta tɩ ye miivoli haalɩŋ, dɩ tɩ tɩaŋ ʊ nyɩnnaaŋka mana.
59001019	N nɩmballɩ, n yaala nɩ sɩmma wɩɩrɩ gie; vuoŋ mana mʊ ʊ yɩ lagɩ a wʊmma, ama ta sɩmma ʊ balala die, ta da jɩɩma sɩnyɩɩrɩŋ lagɩ lagɩ,
59001020	dama vuota sɩnyɩɩrɩŋ ka tʊma Ŋmɩŋ tʊnvɩɩna diekemba ʊ yaalala.
59001021	Die wɩa, n nɩmballɩ, nɩ vʊarɩ sʊŋanyilibɩatɩ mana aŋaŋ wʊbɩatɩ mana nɩ sʊgɩtɩ ma ma, ta sʊʊŋ nɩ gbaŋ Ŋmɩŋ nɩŋŋa, ta tuo wudieke ʊ nagɩna yɩ nɩ sʊgɩtɩ ma wa, dama wɩɩrɩ mi yaa hagɩrɩ dieke dɩ baaŋ nan vʊarɩ nɩ a nyɩŋ kuŋ me.
59001022	Ama nɩ yime wudieke wɩɩrɩ dɩ dagɩna nɩ; dɩɩ yi nɩ wʊŋ wɩɩrɩ, ama ta ka yie ka dagɩnana nɩ die wo, nɩ gaama nɩ gbaŋ.
59001023	Vuodieke mana dɩ wʊnnana wɩɩrɩ, ama ta ka yie ka dagɩnana die wo sɩɩ sɩba vuoŋ dɩ daansɩna ʊ gbaŋ dige me a ye ʊ gbaŋ ʊ sɩna die,
59001024	dama ʊ daansɩ ye ʊ gbaŋ digeke me, ta ga, ʊ ŋaaŋ daaŋ wa ʊ sɩna die.
59001025	Ama vuodieke dɩ yilinene mɩrɩvɩɩnaha diekemba dɩ baaŋ bɩagɩ a gbatɩ vuota a taaŋ, ta mɩŋŋɩ dɩ ha, ta ka yi vuodieke dɩ wʊnnana ta daama ha ama ta yie a dagɩnana wudieke wo, Ŋmɩŋ nan yi alibarika a yi wudieke mana ʊ yinene me.
59001026	Vuoŋ dɩ baarɩ dɩ ʊ yiwo Yisa kʊaŋandɩɩsɩrʊ ama ta ka yige ʊ nʊaŋ, dɩ tieŋ gaama ʊ gbaŋ, ta ʊ Yisa kʊaŋdɩɩsɩkɩrɩ dɩ wo nyʊarɩ.
59001027	Vuodieke dɩ suŋŋinene bikpiisi aŋaŋ kpihɔgʊba ba wahala ma, ta bɩ vʊarɩ ʊ gbaŋ a nyɩŋ tɩŋgbaŋka gie wʊbɩatɩ ma, wʊnɩŋ ʊ senne yi Yisa kʊaŋandɩɩsɩrʊ wusie, ta wo taalɩ Ŋmɩŋ jigiŋ.
59002001	N nɩmballɩ, nɩ yine tɩ Yɔmʊtieŋ Yisa Masia vuodieke dɩ yine hagɩrɩtieŋ yada die wo, nɩ da keŋ lugime.
59002002	Dɩɩ yi nyintitieŋ dɩ yeegi nyiŋyeeki vɩɩnɩŋ ta yi salɩma nuupiriŋ a keŋ juu nɩ Ŋmɩŋ jɩamɩŋ juoŋ me, ta zɔɔlɩntieŋ dɩaŋ dɩ yeegi garɩchɔɔtɩ a keŋ juu,
59002003	ta nɩ yɩ nyintitieŋ wo jɩlɩma pam, ta balɩ yɩ wa dɩ ʊ keŋ a kala nɩŋŋa, ama ta balɩ a yɩ zɔɔlɩntieŋ wo dɩ zie yaa ʊ sʊʊŋ kala tɩŋgbaŋ,
59002004	die nɩŋ nɩ yiwo vuodiekemba dɩ luginene aŋaŋ taŋ aŋaŋ sʊŋanyilibɩatɩ.
59002005	N nɩmballɩ, nɩ wʊmma; Ŋmɩŋ vʊarɩ wa zɔɔlɩntieliŋ tɩŋgbaŋka gie vuosi nɩŋŋa, dɩ ba yi nyintitieliŋ ʊ jigiŋ, dama ba yi wo mɩŋ yada, ta ʊ yi be ʊ ballɩ dieke dɩ bala ba dii naaŋ dieke die ʊ yɩna nʊaŋ dɩ ʊ nan yɩ vuodiekemba dɩ chone wo wo.
59002006	Ama nɩnɩŋ nɩ zɩa wa zɔɔlɩntieliŋ. Daa ligiretielibe mugisinene nɩ wa, ta yaa nɩ a gara sarɩya diile jigiŋ wo?
59002007	Daa banɩŋ, ba balala a chʊʊsa Yisa Masia saaŋ vɩɩŋ dieke dɩ sɩna nɩ wa?
59002008	Dɩ maagɩya Ŋmɩŋ gbaŋkʊ ma dɩ, “Chome fʊ chanchaaŋ sɩba fʊ chone fʊ gbaŋ die wo.” Dɩɩ yi fʊ dɩɩ Ŋmɩŋ naarɩ mɩrɩka gie, dɩ vɩɩna.
59002009	Ama dɩɩ yi nɩ luge aŋaŋ taŋ nɩ yiwo bɩaŋ ta mɩraha dɩ yuori a dagɩ nɩ dɩ nɩ yiwo mɩraha chʊchʊʊsɩrɩŋ.
59002010	Vuodieke dɩ saagɩ a dɩɩ mɩraha mana, ta keŋ chʊʊsɩ a kaanɩ gbaŋ, chʊʊsɩ wa a mana.
59002011	Mɩraha sʊŋ, Ŋmɩŋ dieke dɩ bala dɩ, “Da keŋ yi daakpana yaa hɔgʊkpana tʊʊma”, wʊnɩŋ ʊ gbaŋ gbaŋ ʊ bɩna baarɩ “Daa keŋ kʊʊ vuoŋ.” Die wɩa dɩɩ yi fʊ ka yi daakpana yaa hɔgʊkpana tʊʊma, ama ta kʊʊ vuoŋ, chʊʊsɩ wa mɩraha mana mana.
59002012	Nɩ balɩma ta tʊmma ta sɩmma dɩ Ŋmɩŋ nan nagɩ mɩrɩ dieke dɩ gbatɩnana vuosi a nyɩnna ba wʊbɩatɩ ma wa a dii nɩ sarɩya.
59002013	Vuodiekemba dɩ kana ka chɩgɩ ba chanchaalɩŋ zɔɔlɩŋ, Ŋmɩŋ nan dii ba sarɩya ta kaaŋ chɩgɩ ba zɔɔlɩŋ; ama zɔɔlɩnchɩgɩla vuoŋ ka chɩga sarɩya diile.
59002014	N nɩmballɩ, vuodieke dɩ bala dɩ ʊ yi Yisa Masia yada, ama ta ka tʊma tʊŋ dieke dɩ mʊna ʊ yi, dɩ yaa nyʊarɩ? Kanɩŋ yada ka mi nan bɩagɩ gbatɩ wa a taaŋ?
59002015	Dɩɩ yi ta fʊ nɩmbʊa dɩ beri ta wo jayeekiŋ aŋaŋ nyindiike dɩ ʊ dii,
59002016	ta fʊ balɩ wa dɩ, “Waasɩ tigiŋ, ta bɔba ta die” ama ta ka yɩ wa jaaŋ, dɩ yaa nyʊarɩ?
59002017	Dɩɩ yi yada nyɩɩna ma dɩ beri, ama ta tʊʊma dɩ wori, kanɩŋ yadaka mi yiwo yada kpiikiŋ.
59002018	Dɩɩ yi vuoŋ dɩ baarɩ dɩ, “Vuoŋ wʊnyɩ yaa yada, ta wʊnyɩ dɩaŋ dɩ yaa tʊnvɩɩna”, n gbaŋ n nan yiŋŋi a balɩ dɩ, “Dɩɩ yi fʊ ka tʊma tʊnvɩɩna, bɩa bala ka dagɩ dɩ fʊ seŋ yaa yada? Ama n tʊnvɩɩna bala ka dagɩ dɩ n seŋ yaa yada.”
59002019	Fʊ yi yada dɩ Ŋmɩŋ balɩmɩŋ benne? Dɩ vɩɩna. Jɩmbɩatɩ gbaŋ yi yada dɩ Ŋmɩŋ balɩmɩŋ benne, ta cheele aŋaŋ ŋmaamɩŋ.
59002020	Fʊnɩŋ gaamʊ wa gie, fʊ yaala ba dagɩ fʊ dɩ dɩɩ yi fʊ yaa yada ta wo tʊnvɩɩna, yiwo yɔrɩ?
59002021	Da tɩ chɔɔŋkʊʊŋ Abarahami die dɩ nagɩna ʊ bʊa Aziki a dɩɩsɩ kʊrɩŋ ma dɩ ʊ kʊʊ wa a yi kaaba a yɩ Ŋmɩŋ wɩa, Ŋmɩŋ die dɩ baarɩ dɩ ʊ yiwo vuovɩɩnɩŋ ʊ jigiŋ?
59002022	Nɩ ka ye ye? Die ʊ yine Ŋmɩŋ wɩa yada wa wɩa, die wɩa die ʊ tʊma tʊnvɩɩnaha; tʊʊmaha gbaŋ die dagɩna dɩ ʊ seŋ yi Ŋmɩŋ yada wusie.
59002023	Die Ŋmɩŋ wʊbalɩka die dɩ maagɩna Ŋmɩŋ gbaŋkʊ sʊŋ die yiwo wusie dɩ, “Abarahami die yiwo wo yada, die wɩa Ŋmɩŋ die dɩ baarɩ dɩ ʊ yiwo vuovɩɩnɩŋ ʊ jigiŋ.” Die wɩa die ba wasa wa Ŋmɩŋ zʊa.
59002024	Ye ye? Vuoŋ tʊnvɩɩna wɩa Ŋmɩŋ dɩ nan baarɩ dɩ vuoke yiwo vuovɩɩnɩŋ ʊ jigiŋ; ama daa ʊ yada nyɩɩna ma wɩa.
59002025	Die gbaŋ gbaŋ die dɩ yi a yɩ Rahabi hɔgʊ dieke die dɩ tʊnnana daakpana tʊʊmaha, die ʊ dine a tuo tʊntʊntɩba dieke Izara vuosi die dɩ tʊnna wa, ta suŋŋi be ba daagɩ sie gaaŋ a yiŋŋi ga wa, ʊ tʊʊmaha gie wɩa Ŋmɩŋ die baarɩ dɩ ʊ yiwo vuovɩɩnɩŋ ʊ jigiŋ.
59002026	Die wɩa, sɩba nyɩŋgbaŋ dieke dɩ wone haalɩŋ dɩ yine nyɩŋgbaŋ kpiikiri, die gbaŋ gbaŋ yada dɩ beri ta tʊnvɩɩna dɩ wori, ka gbaŋ ka yiwo yada kpiikiŋ.
59003001	N nɩmballɩ, nɩ vuosi pam da keŋ yaalɩma dɩ nɩ yi dɩdagɩrɩŋ, dama nɩ wɔŋ sɩba a baarɩ tɩnɩŋ vuodiekemba dɩ yine dɩdagɩrɩba sarɩya nan faasɩ tʊa a tɩaŋ vuodiekemba dɩ kana ka yi dɩdagɩrɩba.
59003002	Tɩ mana tɩ ka yie wudieke dɩ mʊna saŋŋa mana, ama vuodieke dɩ kana ka bala wʊbɩatɩ, die vuoke seŋ yiwo vuovɩɩnɩŋ, ta nan bɩagɩ pɔgɩlɩ ʊ nyɩŋgbanɩŋ mana.
59003003	Tɩ keŋ nagɩ kabarɩka a bɔbɩ duuŋ nʊaŋ dɩ ka yi tɩ dʊŋŋʊ, ka nyɩŋgbanɩŋ hagɩrɩŋ mana ŋaaŋ bie wo tɩ nuusi me.
59003004	Bɩ yilime haarɩkpɩɩma wɩa, aŋaŋ a yine nyɩŋkpɩɩma mana, bʊlɔgɩsɩkpeŋkpɩɩŋ dɩ keŋ nɩgɩ, a chʊŋ mɩŋ, ama dɩ yiwo daabɩŋ ta vuodieke dɩ dɔnnana ka dɩ yaa dɔma ka gara jigidieke ʊ yaalala.
59003005	Die dɩ sɩ aŋaŋ jiliku; ka yiwo jabɩŋ vuota nyɩŋgbanɩŋ ma, ama vuota naga ka a bala wʊkpɩɩma. Daansɩ ye, bolikaalɩbɩŋ dɩ ŋaana bɩagɩ a dii boŋŋʊkpɩɩŋ die wo!
59003006	Jiliku dɩaŋ sɩɩ sɩba boliŋ; ka bie tɩ nyɩŋgbanɩŋ ma ta yallɩ wʊbɩatɩ yiri yiri mana ta nan bɩagɩ a chʊʊsɩ tɩ nyɩŋgbanɩŋ mana, ta bɩ dii vuota beriŋ sɩba boliŋ; kanɩŋ bolibu mi nyɩŋ wa Sitaani jigiŋ.
59003007	Vuota yaa dɔŋɩsɩ aŋaŋ nembisi aŋaŋ nyinvuuke aŋaŋ zaasɩtɩ hagɩrɩŋ,
59003008	ama vuota kaaŋ bɩagɩ pɔgɩlɩ ʊ jiliŋ, ka yiwo jabɩaŋ, ta suuli aŋaŋ tʊabɩaŋ dieke dɩ yalla kuŋ kieŋ, ta ka voose.
59003009	Jiliŋ dieke tɩ yalla a bɩra tɩ Chɔɔŋ Ŋmɩnnɩ dɩ yine tɩ Yɔmʊtieŋ wo, kanɩŋ jiliku gbaŋ gbaŋ tɩ yaa a bala wʊbɩatɩ a yɩa vuota, vuodiekemba Ŋmɩŋ dɩ naanna sɩba ʊ gbaŋ gbaŋ.
59003010	Nʊa dieke wʊbalɩkɩ vɩɩna dɩ nyɩnnana ka ma wa, kanɩŋ ka gbaŋ gbaŋ wʊbalɩkɩ bɩatɩ dɩ bɩ nyɩnna. N nɩmballɩ dɩ yi die, dɩ ka vɩɩna.
59003011	Buluŋ dieke dɩ nyɩnnana nyanansɩŋ nan bɩagɩ bɩ nyɩŋ nyatʊakɩŋ?
59003012	N nɩmballɩ, kɩnkamɩŋ tɩɩŋ nan bɩagɩ a nyɩŋ taama? Yaa jɩɩŋ nan bɩagɩ a nyɩŋ kɩnkama? Die gbaŋ nyatʊakɩŋ buluŋ dɩ kaaŋ bɩagɩ nyɩŋ nyanansɩŋ.
59003013	Mɩnɩa yalla yɩaŋ nɩ sʊnsʊŋ ta yaa sɩbɩŋ? Dɩɩ yi vuoŋ dɩ beri ʊ bemme vɩɩnɩŋ ta sʊʊŋ ʊ gbaŋ ta tʊma tʊnvɩɩna, die baaŋ dagɩ dɩ ʊ seŋ yaa yɩaŋ.
59003014	Ama dɩɩ yi nɩ yallɩ sʊgɩbɩaŋ aŋaŋ sʊgɩtʊaŋ aŋaŋ halɩ nɩ sʊgɩtɩ ma, nɩ da keŋ kuulime aŋaŋ ka, ta chɩbɩma ŋmɩnchɩbɩsɩ a yɩma wusieke.
59003015	Kanɩŋ yɩabʊ gie ka nyɩŋ Ŋmɩŋ jigiŋ, ka yiwo tɩŋgbaŋka gie aŋaŋ nyɩŋgbanɩŋ chotiŋ aŋaŋ Sitaani tʊaŋ.
59003016	Dama jigidieke ta sʊgɩbɩaŋ aŋaŋ halɩ dɩ benne, mi mugisiŋ aŋaŋ wʊbɩatɩ yiri yiri dɩ beri.
59003017	Ama yɩaŋ dieke dɩ nyɩnna Ŋmɩŋ jigiŋ, wo dɩgɩntɩ; vuodieke dɩ yalla kanɩŋ yɩaŋ, ʊ yaa sʊgɩfɩalɩŋ ta bie sɔmm, ta wʊmma yɩa ʊ chanchaalɩŋ, ta chɩga zɔɔlɩŋ pam, ta bɩ tʊma tʊnvɩɩna, ta ka luge, ta bala wusie.
59003018	Vuodiekemba dɩ yalla sʊgɩfɩalɩŋ ta vasa sʊgɩfɩalɩŋ dɩ beri vuosi sʊnsʊŋ, banɩŋ ba vanana Ŋmɩŋ chɩgɩla dɩ beri.
59004001	Bɩa taasɩnana waagɩŋ aŋaŋ nɩnhagɩrɩŋ nɩ sʊnsʊŋ? A nyɩŋ wa sʊgɩbɩaŋ dɩ benne nɩ sʊgɩtɩ ma.
59004002	Nɩ yaala nyinti a taŋ, ama nɩ ka yese he, die wɩa nɩ ŋaaŋ yiwo siri aŋaŋ vuokʊʊla. Nɩ yaa sʊgɩbɩaŋ aŋaŋ nɩ chanchaalɩŋ nyinti, ama ta ka yese he, die wɩa waagɩŋ aŋaŋ nɩnhagɩrɩŋ bie wo nɩ sʊnsʊŋ. Nɩ wo jadieke nɩ yaalala dama nɩ ka jʊʊsa Ŋmɩŋ dɩ ʊ yɩ nɩ kanɩŋ jaabʊ mi.
59004003	Nɩ jʊʊsa Ŋmɩŋ ama nɩ ka yese dama nɩ yaa sʊŋanyilibɩatɩ, nɩ jʊʊsa yaala nɩ sʊgɩbɩatɩ nyinti.
59004004	Nɩ va wa Ŋmɩŋ ta dɩɩ nyɩŋgaasɩ; dɩɩ yi nɩ yaala tɩŋgbaŋka gie nyɩnbɩatɩ, nɩ ka sɩba dɩ nɩ yiwo Ŋmɩŋ dataasɩ? Vuodieke dɩ yaala tɩŋgbaŋka nyɩnbɩatɩ, wʊnɩŋ vuoke mi bɩrɩŋ wa Ŋmɩŋ dataaŋ.
59004005	Nɩ sɩba a baarɩ dɩ ka yiwo yɔrɩ Ŋmɩŋ wɩa dɩ baarɩ dɩ, “Ʊ yaala Haalɩ dieke ʊ yɩna tɩ wa pam.”
59004006	Ama ʊ bɩ yɩa tɩ wa suŋŋiŋ pam. Die wɩa dɩ maagɩya Ŋmɩŋ gbaŋkʊ sʊŋ dɩ, “Ŋmɩŋ waga kalinbaantieliŋ, ama ta suŋŋe vuodiekemba dɩ sʊʊna ba gbaŋ tɩŋgbaŋ.”
59004007	Die wɩa nɩ tuo Ŋmɩŋ nʊaŋ, ama ta zetime Sitaani, ta ʊ nan chɩgɩ ta va nɩ.
59004008	Nɩ chʊŋ gbigi Ŋmɩŋ jigiŋ, ta ʊ gbaŋ ʊ nan keŋ gbigi nɩ. Nɩnɩŋ tʊntʊmbɩatɩ tieliŋ nɩ vaa tʊntʊmbɩatɩ yiile; nɩnɩŋ sʊŋanyile bule tieliŋ nɩ wʊnsɩ nɩ sʊgɩtɩ.
59004009	Nɩ yallɩma sʊgɩchʊʊsɩŋ ta kʊmma aŋaŋ nintaantɩ nɩ wʊbɩatɩ wɩa, ta daa bɩ laama, ta vaa nɩ sʊgɩfɩalɩŋ bɩrɩŋ nɩ sʊgɩchʊʊsɩŋ.
59004010	Nɩ sʊʊŋ nɩ gbaŋ nɩ Yɔmʊtieŋ nɩŋŋa, ta ʊ nan kɔtɩ nɩ ŋmɩŋsikpeŋ.
59004011	N nɩmballɩ, nɩ da keŋ balɩma wʊbɩatɩ a yɩma taŋ. Vuodieke dɩ bala wʊbɩatɩ yaa gamma ʊ nɩmbʊa ma a chʊʊsa wa, dɩ yiwo Ŋmɩŋ mɩraha ʊ bala wʊbɩatɩ a yɩa ta chʊʊsa die. Dɩɩ yi fʊ bala a chʊʊsa mɩraha, die nɩŋ ka bɩ yi vuodieke dɩ dɩna ha, ama vuodieke dɩ chʊʊsɩnana ha.
59004012	Ŋmɩŋ nyɩɩna ma yalla sieŋ a baaŋ bɩagɩ a zieŋ mɩra, ta bɩ bɩagɩ a dii tɩ sarɩya, ta bɩ yaa hagɩrɩ dieke dɩ baaŋ bɩagɩ a gbatɩ tɩ a taaŋ, ta bɩ bɩagɩ chʊʊsɩ tɩ, ta mɩnɩa dɩaŋ benne a yaa sieŋ dɩ ʊ dii ʊ chanchaaŋ sarɩya?
59004013	Nɩ ye, nɩnɩŋ vuodiekemba dɩ balala dɩ, “Jinne yaa soriŋ, tɩ nan dɩa a ga tɩŋ kaanɩ, tɩ nan dɩ bie mi a ga tʊgɩ bɩŋ ta dii nyʊŋ a ye ligire pam”,
59004014	ta ka wɔŋ sɩba wudieke dɩ bala ka yi soriŋ. Nɩ miivoli yine bɩa? Ka sɩɩ sɩba mɩɩlɩgɩŋ dɩ ŋaana nanna sʊkʊʊŋ die ama dɩ yi sʊaa dɩ bɩa wa.
59004015	Die wɩa, tɩ mʊna tɩ balɩ wudieke wʊnna, “Dɩɩ yi Ŋmɩŋ dʊŋŋʊ, tɩ nan yaa miivoli, ta yi naa aŋaŋ naa.”
59004016	Ama nɩ yallɩ wa kalinbaani ta kuule; nɩ kuulinene die wo ka vɩɩna.
59004017	Die wɩa vuodieke dɩ sɩbɩna tʊnvɩɩna ha yiile, ama ta ka yiye, ka yiwo wʊbɩaŋ.
59005001	Nɩnɩŋ nyintitieliŋ, nɩ wʊmma! Nɩ kʊma aŋaŋ nintaantɩ yaa gamma wʊbɩa dieke dɩ kienene nɩ ma wa.
59005002	Nɩ nyintiti mana hʊʊgɩya mɩŋ ta tɔgɩŋ dɩ mʊgɩ nɩ nyiŋyeeke mana.
59005003	Nɩ ligire gbaŋ chʊʊsɩya mɩŋ, ka nan dagɩ dɩ nɩ chʊʊsɩya, ta ka nan chʊʊsɩ nɩ nyɩŋgbanɩŋ sɩba boliŋ dɩ ŋaana die die wo. Nɩ zieŋ wo nɩ nyinti a gbarɩ nɩ sarɩya diile daaŋ.
59005004	Nɩ nyɩra tʊntʊntɩba dɩ gobinene nɩ zaa nɩ kʊatɩ ma, ta ka tune be, ta ba kʊma, ta ba kpambʊ dɩ tʊgɩ Nabidie Ŋmɩŋ tɩba ma.
59005005	Nɩ bie wo tɩŋgbaŋka gie me nɩ dʊŋŋʊ ta dɩɩ nɩ nyɩŋgbanɩŋ lɔla nyinti. Nɩ wubi wo nɩ gbaŋ ta beri sɩba naapɔlɩ diekemba dɩ gbarɩna kʊʊla.
59005006	Nɩnɩŋ nɩ bala chʊʊsa vuovɩɩna ta kʊa ba ama die ba ka wagɩ nɩ.
59005007	N nɩmballɩ, nɩ dii suguru ta chɩɩsɩma tɩ Yɔmʊtieŋ kenne daraaŋ. Nɩ ye kpaarʊ dɩ ŋaana dii sikimiŋ a chɩɩsa bʊmbʊŋaŋ nɩɩŋ a ga tʊgɩ kʊaŋannɩɩŋ ta ʊ nyindiikehe mɩŋŋɩ a yi dene.
59005008	Die wɩa nɩ gbaŋ nɩ dii suguru dene, ta vaa nɩ sɩkpara dʊa dama tɩ Yɔmʊtieŋ kenne daraaŋ gbigiye mɩŋ.
59005009	N nɩmballɩ, nɩ da keŋ vʊʊma taŋ, ama dɩɩ yi nɩ yi die, Ŋmɩŋ nan dii nɩ sarɩya. Ye, sarɩyadiiru wo zie wo nɩ sanʊa nʊaŋ.
59005010	N nɩmballɩ, Ŋmɩŋ naazʊalɩba vuodiekemba dɩ balla ʊ saaŋ ma, nɩ ye die ba dinene wahala die ta yaa suguru die wo, nɩ vaa aŋ ka yi dagɩŋ a yɩ nɩ.
59005011	Banɩŋ vuosi die dɩ dine suguru wo, tɩ wasa ba sʊgɩfɩalɩŋ tieliŋ. Nɩ wɔŋ wʊŋ Jobu die dɩ yalla suguru die wo, ta ka kʊaŋ chaaŋ Ŋmɩŋ die dɩ keŋ vʊarɩ wa a nyɩŋ ʊ wahala ma. Dɩ dagɩ tɩ Nabidie Ŋmɩŋ dɩ yalla zɔɔlɩnchɩgɩla dene ta chɩga tɩ zɔɔlɩŋ.
59005012	N nɩmballɩ, wudieke dɩ yine nɩŋŋmɩna wʊnna, nɩ daa keŋ hʊma. Nɩ da wa ŋmɩŋsikpeŋ yaa tɩŋgbaŋka gie yaa jaaŋ mana saaŋ ta hʊʊ. Nɩ vaa nɩ wa yi nɩ wa, ta nɩ aayɩ yi nɩ aayɩ amʊ Ŋmɩŋ da keŋ a datɩ nɩ tɩbɩŋ.
59005013	Dɩɩ yi vuoŋ dɩ bie nɩ sʊnsʊŋ ta yaa wumugisikiŋ, ʊ jʊʊsɩma Ŋmɩŋ. Ta vuodieke dɩaŋ dɩ yaa sʊgɩfɩalɩŋ, ʊ chɩama yɩla a bɩrɩma Ŋmɩŋ.
59005014	Dɩ bɩ yi ta vuoŋ dɩ bie nɩ jigiŋ a yʊagɩ, ʊ wa Masia kʊaŋandɩɩsɩrɩba nyɩŋkʊra aŋ ba duuri wo aŋaŋ kpaaŋ tɩ Yɔmʊtieŋ Yisa Masia saaŋ ma ta jʊʊsɩ Ŋmɩŋ a yɩ wa.
59005015	Dɩɩ yi ba jʊʊsɩ aŋaŋ yada, ʊ nan ye gbaamɩŋ, tɩ Yɔmʊtieŋ nan gbaaŋ wa, ta dɩɩ yi ʊ tʊŋ wa tʊntʊmbɩatɩ, Ŋmɩŋ nan nagɩ ʊ wʊbɩatɩ a chaa wa.
59005016	Die wɩa nɩ balɩma nɩ wʊbɩatɩ a yɩma taŋ ta jʊʊsɩma Ŋmɩŋ a yɩma taŋ, ta Ŋmɩŋ nan gbaaŋ nɩ. Vuovɩɩnɩŋ Ŋmɩŋ jʊʊsɩŋ yaa hagɩrɩŋ pam.
59005017	Elaja die yiwo vuota sɩba tɩnɩŋ, ama die ʊ jʊʊsɩ Ŋmɩŋ aŋaŋ nɩŋŋmɩna dɩ nɩɩŋ da nɩɩ, ta die nɩɩkʊ dɩ seŋ ka nɩa a ga tʊgɩ bɩna ataa aŋaŋ chɩɩtɩ ayʊaba.
59005018	Ka kʊaŋ chaaŋ ʊ bɩ a jʊʊsɩ Ŋmɩŋ, ta nɩɩŋ die dɩ nɩɩ ta tɩŋgbaŋka die dɩ fɩalɩ ta nyindiike die dɩ yi vɩɩnɩŋ.
59005019	N nɩmballɩ, dɩɩ yi nɩ wʊnyɩ dɩ nyɩŋ wusie sieku me, ta nɩ wʊnyɩ dɩ bɩ yaa wa yiŋŋi keŋ sieku me bɩbra,
59005020	nɩ tɩɩnsɩ genke, dɩ vuodieke dɩ vʊarɩna wʊbɩayiiru a nyɩŋ ʊ wʊbɩatɩ sieŋ me, vʊarɩ wa ʊ mɩsɩ a nyɩŋ kuŋ me ta vaa Ŋmɩŋ dɩ nagɩ tʊmbɩatɩ pam a chaa.
60001001	Manɩŋ Piita vuodieke dɩ yine Yisa Masia tʊntʊntʊ maagɩnana gbaŋkʊ gie a yɩa Ŋmɩŋ vuovʊarɩkaha dɩ jaasɩna a bie Pontusi tɩŋgbaŋ ma aŋaŋ Galasia aŋaŋ Kapadosia aŋaŋ Asia aŋaŋ Bitinia tɩŋgbaŋɩsɩ ma wa ta yi chaamba.
60001002	Tɩ Chɔɔŋ Nabidie Ŋmɩŋ die wolinne a vʊarɩ nɩ ta die sɩba dɩ nɩ nan keŋ yi ʊ vuosi, ta ʊ Halɩkasɩka dɩ yi nɩ sʊgɩyɩalɩntieliŋ dɩ nɩ tuosime Yisa Masia nʊaŋ aŋ ʊ sugiri nɩ aŋaŋ ʊ zɩŋ. Ŋmɩŋ suŋŋi nɩ, ta yɩ nɩ sʊgɩdʊagɩŋ pam.
60001003	Nɩ vaa tɩ waasɩ Nabidie Ŋmɩŋ vuodieke dɩ yine tɩ Yɔmʊtieŋ Yisa Masia Chɔɔŋ wa, dama ʊ chɩgɩna tɩ zɔɔlɩŋ pam ta yi tɩ miivoli haalɩŋ Yisa Masia kumbu hagɩŋ wɩa. Naa yine aŋ tɩ yaa tama dieke dɩ wone kpatɩŋ,
60001004	dɩ tɩ nan keŋ ye nyindiekemba dɩ yine Ŋmɩŋ ballɩ sɩɩtɩ, nyindiekemba dɩ baaŋ dɩ beri yaa gamma haahuu, ta kaaŋ chʊʊsɩ yaa hʊʊgɩ, aŋ ka vɩɩnɩŋ kaaŋ nyɩŋ ta bie arɩzanna ma,
60001005	a gbarɩ nɩnɩŋ vuodiekemba Ŋmɩŋ hagɩrɩŋ dɩ gbarɩna nɩ, nɩ yada wɩa wa, dɩ nɩ nan keŋ ye nɩ gbatɩtaanɩŋ nyʊarɩ dieke dɩ yine siri ta nan keŋ nyɩŋ yaalɩŋ ma dakpatɩkɩrɩ daraaŋ wa.
60001006	Die wɩa nɩ yallɩma sʊgɩfɩalɩŋ aŋaŋ nɩ ŋaana yaa sʊgɩchʊʊsɩŋ saŋŋa bɩta lele nɩ dinene wahala yiri yiri wɩa naa dama dɩ yiwo talasɩ dɩ nɩ dii wahala.
60001007	Wahalaha kieŋ mɩŋ dɩ Ŋmɩŋ ye dɩ nɩ seŋ a yi Masia yada mɩŋ. Dɩ sɩɩ sɩba ba ŋaana naga salɩma a yie boliŋ me wo dɩ ba ye ka vɩɩna dene wo. Aŋaŋ ba yinene naa mana, ama salɩma nan keŋ chʊʊsɩ ta nɩ yada yiile vɩɩna mɩŋ Ŋmɩŋ jigiŋ a tɩaŋ salɩma gbaŋ. Dɩɩ yi Ŋmɩŋ dɩ ye dɩ nɩ seŋ yi Masia yada, die baaŋ vaa nɩ ye bɩrɩŋ aŋaŋ pɩmpagɩŋ aŋaŋ jɩlɩma saŋŋa dieke Yisa Masia dɩ bala ʊ keŋ a nyɩŋ wa.
60001008	Nɩ ye ka ye Masia wa gie ama ta cho wo; ta nɩ ka yese wo lele ama ta yi wo yada, ta yaa sʊgɩfɩalɩŋ pam vuota dɩ kana kaaŋ bɩagɩ a dagɩ ka sɩna die.
60001009	Nɩ yine wo yada wa wɩa, nɩ yese gbatɩtaanɩŋ mɩŋ.
60001010	Gbatɩtaaŋkʊ gie wɩa Ŋmɩŋ naazʊalɩba die dɩ mɩa dɩ ba mɩŋŋɩ sɩmma ka chɩaŋ aŋaŋ nɩŋŋmɩna, ta die yiŋŋi bala yaa gamma piinike gie Ŋmɩŋ dɩ bala ʊ daansɩ nagɩ yɩ nɩnɩŋ wa.
60001011	Masia Halɩkasɩka dieke dɩ benne ba ma wa die wolinne a dagɩ ba dɩ ʊ nan daansɩ dii wahala; ta ka kʊaŋ chaaŋ ʊ nan keŋ ye jɩlɩma; ta die ba mɩa dɩ ba sɩmma saŋŋa dieke naa dɩ bala ka yi, ta bɩ mɩa dɩ ba sɩmma ka bala ka yi dene.
60001012	Ŋmɩŋ die dɩ yuori dagɩ ba dɩ ba ka yiŋŋi bala ba gbaŋ gbaŋ suŋŋiŋ wɩa ama nɩnɩŋ nɩ suŋŋiŋ wɩa aŋaŋ ba ŋaana bala yaa gamma wudiekemba nɩ wʊnna lele a nyɩŋ Ŋmɩŋ tʊntʊntɩba jigiri. Ŋmɩŋ Halɩkasɩ dieke ʊ dene tʊŋ wa die vana ba mʊʊlɩ wʊvɩɩnaha gie a yɩ nɩ. Naa die malakasi gbaŋ die dɩ mɩa dɩ ba sɩmma ka chɩaŋ.
60001013	Die wɩa, nɩ yi siri aŋaŋ nɩ sʊŋanyile ta gbara, ta yigi nɩ gbaŋ, ta yallɩma tama aŋaŋ wusie yaa gamma wʊvɩɩŋ dieke Ŋmɩŋ dɩ bala ʊ keŋ yɩ nɩ saŋŋa dieke Yisa Masia dɩ bala ʊ keŋ a nyɩŋ yaalɩŋ ma wa.
60001014	Lele nɩ wana yi Ŋmɩŋ ballɩ naa, nɩ saagɩma a dɩa ʊ nʊaŋ, ta daa dɩma lɔlɩbɩatɩ diekemba die nɩ dɩna wa saŋŋa dieke nɩ yene ka sɩba Yisa Masia wa.
60001015	Ŋmɩŋ vuodieke dɩ vʊarɩ nɩ wa yiwo sʊgɩyɩalɩntieŋ, die wɩa nɩ gbaŋ nɩ yi sʊgɩyɩalɩntieliŋ nɩ wuyiike mana ma,
60001016	dama dɩ maagɩya Ŋmɩŋ gbaŋkʊ sʊŋ dɩ, “Nɩ yi sʊgɩyɩalɩntieliŋ dama manɩŋ Ŋmɩŋ yiwo sʊgɩyɩalɩntieŋ.”
60001017	Nɩ sɩba a baarɩ Ŋmɩŋ dinene vuota mana sarɩya yaa gamma ʊ yine wudieke ta ka luge, ta wʊnɩŋ nɩ wasa wa “Tɩ Chɔɔŋ”, die wɩa nɩ yene bie tɩŋgbaŋka gie me wo sɩba chaamba naa, nɩ yɩma wa jɩlɩma.
60001018	Nɩnɩŋ nɩ sɩba a baarɩ die nɩ yiwo yɔŋɩsɩ a yi wʊtɔgɩ diekemba die nɩ tuone a nyɩŋ nɩ chɔɔŋkʊʊlɩba jigiri, ta nɩ sɩba Ŋmɩŋ die dɩ vʊarɩna nɩ a nyɩŋ ka ma dene, die ʊ ka nagɩ jadieke dɩ chʊʊsɩnana sɩba salɩma yaa kʊʊyɩala a tuŋ, Aayɩ!
60001019	Ama die ʊ nagɩ wa Yisa Masia zɩŋ dieke dɩ vɩɩŋna a tɩanna ligire mana; aŋ ka sɩɩ sɩba kaabɩŋ yiivɩɩŋ dieke dɩ wone bɩaŋ yaa magɩlɩŋ ʊ ma wa.
60001020	Saŋŋa dieke Ŋmɩŋ dɩ yene ka naaŋ dʊnɩaka gie wo, ama die ʊ woliŋ a vʊarɩ wa Masia dɩ ʊ yine kaabɩkʊ gie, ta Masia dɩ keŋ nyɩŋ yaalɩŋ ma dakpatɩkɩrɩ gie nɩ wɩa.
60001021	Ʊ wɩa nɩ yi Ŋmɩŋ yada; wʊnɩŋ die ʊ sʊgɩrɩna wa a nyɩŋ kuŋ me ta yɩ wa jɩlɩma; die wɩa nɩ yallɩ yada aŋaŋ tama Ŋmɩŋ jigiŋ.
60001022	Nɩ tuone Masia wusie wɩaha wɩa yine nɩ nyɩŋ bɩaŋ ma, ta lele nɩ wa cho nɩ nɩmballɩ aŋaŋ wusie; die wɩa, nɩ chome taŋ aŋaŋ nɩ sʊgɩtɩ mana.
60001023	Nɩ ye wo miivoli haalɩŋ mɩŋ; miivoli mi ka nyɩŋ jabʊrɩ dieke dɩ kpinene jigiŋ ama ka nyɩŋ wa jabʊrɩ dieke dɩ kana ka kpie me; Ŋmɩŋ wʊbalɩkɩ dieke dɩ yalla miivoli ta nan dɩ beri yaa gamma haahuu nagɩna ka a yɩ nɩ.
60001024	Dama dɩ maagɩya Ŋmɩŋ gbaŋkʊ sʊŋ dɩ: “Vuota mana sɩɩ sɩba hʊʊtɩ, ta ba vɩɩnɩŋ dɩ sɩɩ sɩba tɩɩwute Hʊʊtɩ ŋaaŋ jigi mɩŋ ta a wutehe nan,
60001025	ama tɩ Yɔmʊtieŋ wɩaha gie nɩŋ nan dɩ beri yaa gamma haahuu.”  Wɩaha gie yiwo wʊvɩɩŋ dieke die ba mʊʊlɩna a yɩ nɩ wa.
60002001	Die wɩa nɩ vaa wʊbɩatɩ mana, aŋaŋ gaamɩŋ mana, aŋaŋ ŋmɩnchɩbɩsɩ, aŋaŋ sʊgɩbɩaŋ, aŋaŋ saaŋ chʊʊsɩŋ mana.
60002002	Ballɩnyaalɩsɩ ŋaaŋ yaala ba nyusi biisiŋ aŋaŋ nɩŋŋmɩna, nɩnɩŋ nɩ sɩmma sɩba ballɩnyaalɩsɩ: nɩ mʊ nɩ yaalɩma Ŋmɩŋ wɩaha sɩba bʊanyaalɩŋ dɩ yaalala biisiŋ dene wo; Ŋmɩŋ wɩaha sɩɩ sɩba wusie biisiŋ, dama wɩaha nan vaa nɩ bɩrɩŋ nɩ gbatɩtaanɩŋ sieŋ me,
60002003	lele nɩ wana laŋ ta sɩba dɩ tɩ Yɔmʊtieŋ vɩɩna naa.
60002004	Nɩnɩŋ nɩ mʊ nɩ kiere ʊ jigiŋ, wʊnɩŋ ʊ yine miivoli taŋ dieke vuota dɩ zetine ama ta Ŋmɩŋ dɩ vʊarɩ wa ta ʊ yi nɩŋŋmɩna jaaŋ ʊ jigiŋ.
60002005	Ta nɩ gbaŋ gbaŋ nɩ sɩɩ sɩba miivoli tana aŋ ba naga nɩ a mɩa Ŋmɩŋ jɩamɩŋ juoŋ. Juoku gie yiwo juodieke nɩnɩŋ sʊgɩyɩalɩntieliŋ Ŋmɩŋ jɩamɩŋ nɩŋŋandɩɩsɩrɩba dɩ bala nɩ yime kaaba a yɩma Ŋmɩŋ, ta ʊ nan dɩ tuose kaabaha Yisa Masia wɩa.
60002006	Dama dɩ maagɩya Ŋmɩŋ gbaŋkʊ ma dɩ Ŋmɩŋ die baarɩ dɩ: “Ye, n dʊana taŋ Zayɔni tɩŋ ma, Manɩŋ n vʊarɩna tanɩ mi kanɩŋ ka yine juoku gɔŋgɔŋyʊgɩrɩŋ tanɩ ta ka faasɩ yi nɩŋŋmɩna taŋ, ta vuodieke nɩŋ mana dɩ yine wo yada kaaŋ dii viivi.”
60002007	Tɔ, nɩnɩŋ vuodiekemba dɩ yine wo yada nɩŋ, tanɩ faasɩ yiwo nɩŋŋmɩna jaaŋ a yɩ nɩ; ama vuodiekemba dɩ kana ka yi wo yada wa nɩŋ, ka sɩɩ sɩba dɩ maagɩna Ŋmɩŋ gbaŋkʊ sʊŋ dene wo dɩ: “Taŋ dieke mɩmɩɩrɩba dɩ zetine wo kanɩŋ ka senne yi taŋ vɩɩnɩŋ aŋaŋ nɩŋŋmɩna.”
60002008	Ta ka bɩ maagɩ dɩ: “Tanɩ mi vuosi dɩ baa ba gbiŋ, ta ka bɩ vaa ba nan.”  Vuosi mi gbime nagɩsɩ ta nanna dama ba kana ka tuo Ŋmɩŋ wɩaha wɩa, naa die Ŋmɩŋ die dɩ baarɩ dɩ ba nan dɩ sɩɩ.
60002009	Ama nɩnɩŋ nɩŋ, nɩ yiwo buuri dieke Ŋmɩŋ die dɩ vʊarɩna, ta bɩ yi naaŋ vuosi dɩ dɩnana vuosi nɩŋŋa ba jɩama Ŋmɩŋ, ta bɩ yi sʊgɩyɩalɩŋ vuosi, ta bɩ yi ʊ gbaŋ gbaŋ ʊ vuosi, nɩnɩŋ nɩ dagɩnana Ŋmɩŋ chuulikpeŋkpɩɩŋ tʊʊmaha, wʊnɩŋ ʊ vʊarɩna nɩ a nyɩŋ lɩmɩŋkʊ ma, ta bɩ wa nɩ a keŋ ʊ mamachi chaankpeŋkpɩɩkʊ ma.
60002010	Saŋŋa dieke die dɩ tɩanna wa die nɩ ka yi Ŋmɩŋ vuosi ama lele nɩŋ nɩ wa yiwo ʊ vuosi; saŋŋa dieke dɩ tɩanna die ʊ ka chɩgɩ nɩ zɔɔlɩŋ ama lele nɩŋ, ʊ wa chɩgɩ nɩ zɔɔlɩŋ mɩŋ.
60002011	N nɩmballɩ choti, nɩ wʊmma, n kpaama nɩ mɩŋ aŋaŋ nɩŋŋmɩna dɩ nɩ yine chaamba dʊnɩa ka gie me wɩa, nɩ vaa nyɩŋgbaŋka gie lɔlɩbɩatɩ diekemba nɩ wagɩna aŋaŋ nɩ naa,
60002012	ama ta bemme vɩɩnɩŋ aŋaŋ tɩŋgbaŋka gie vuodiekemba dɩ kana ka sɩba Ŋmɩŋ sʊŋ, ta dɩɩ yi ba zɩa nɩ dɩ nɩ yiwo vuobɩatɩ, ba nan ye nɩ tʊnvɩɩna ta bɩrɩ Ŋmɩŋ, daa dieke ʊ bala ʊ keŋ a ye vuosi dɩ benne dene wo.
60002013	Tɩ Yɔmʊtieŋ wɩa nɩ sʊʊŋ nɩ gbaŋ tɩŋgbaŋ a yɩ vuodiekemba dɩ yalla yiko mana, nɩ saagɩma a yɩma naakpɩɩŋ dieke dɩ sɩna jigiŋ mana,
60002014	aŋaŋ ʊ nyɩŋkʊra, wʊnɩŋ ʊ tʊnna ba dɩ ba keŋ a datɩ vuodiekemba dɩ yinene bɩaŋ tɩbaha ama ta bɩrɩ vuodiekemba dɩ yinene vɩɩŋkʊ.
60002015	Dama wudieke Ŋmɩŋ yaalala yiwo naa, ʊ yaala nɩ yime wʊvɩɩna amʊ nɩ nan kagɩ gɩgaantɩba dɩ balala wʊbalɩkɩ tɔgɩtɩ yaa gamma nɩ ma wa.
60002016	Nɩ bemme sɩba vuodiekemba dɩ sɩna ba gbaŋ, ama nɩ da vaa nɩ dʊŋŋʊ beriku gie vaa nɩ lɔbɩrɩ yi bɩaŋ, ama nɩ bemme sɩba Ŋmɩŋ yɔŋɩsɩ.
60002017	Nɩ yɩma vuota mana jɩlɩma ta chome Masia dɩdɩɩsɩrɩŋ chanchaalɩŋ mana, ta chɩgɩma Ŋmɩŋ ta yɩma naakpɩɩka jɩlɩma.
60002018	Nɩnɩŋ tʊntʊntɩba, nɩ mʊ nɩ sʊʊŋ wa nɩ gbaŋ tɩŋgbaŋ a yɩma nɩ nyɩŋkʊra, ta yɩma ba jɩlɩma, daa vuodiekemba dɩ yine vuovɩɩna ta chɩga nɩ zɔɔlɩŋ nyɩɩna ma, ama vuodiekemba dɩ tʊana gbaŋ.
60002019	Dɩɩ yi ba nɩgɩ fʊ fʊ tʊnvɩɩna wɩa, ta fʊ yile Ŋmɩŋ wɩa ta dii suguru, die vɩɩŋna Ŋmɩŋ nɩŋŋa.
60002020	Ama dɩɩ yi fʊ yi bɩaŋ ta ba nɩgɩ fʊ ta fʊ tuo tɩbɩdatɩkʊ sɔmm, lalɩa fʊ baa fʊ ye bɩrɩŋ? Ama dɩɩ yi fʊ yi wudieke dɩ vɩɩŋna ta ba nɩgɩ fʊ ta fʊ tuo nɩgɩkʊ sɔmm, die vɩɩŋna Ŋmɩŋ nɩŋŋa.
60002021	Naa wɩa Ŋmɩŋ die dɩ vʊarɩ nɩ, dama Masia gbaŋ gbaŋ die dii wo wahala nɩ wɩa, aŋ ka yi dagɩtɩ a yɩ nɩ dɩ nɩ dɩa ʊ nagɩsɩ.
60002022	Dɩ, “Die ʊ ka yi bɩaŋ mana, ta die ba ka ye wo ta ʊ gaama vuosi aŋaŋ ʊ wʊbalɩka.”
60002023	Die ba zɩa wa mɩŋ ama die ʊ ka yiŋŋi a zɩa ba, ta die ba vaa ʊ dii wahalaha, die ʊ ka yiŋŋi vuoŋ wɩɩŋ aŋaŋ sɩnyɩɩrɩŋ, ama ta die nagɩ ʊ gbaŋ a yi Ŋmɩŋ nuusi me, vuodieke dɩ dinene vuoŋ mana sarɩya ta ka luge wo.
60002024	Wʊnɩŋ Masia gbaŋ gbaŋ die chine tɩ tʊmbɩatɩ ʊ nyɩŋgbanɩŋ ma dagarɩkʊ ma, amʊ tɩ nan nyɩŋ bɩaŋ ma ta yi vuovɩɩna Ŋmɩŋ jigiŋ. Dama ʊ daŋŋa wɩa tɩ ye gbaamɩŋ.
60002025	Die nɩ sɩɩ sɩba yii diekemba dɩ bana mɩŋ, ama lele nɩ yiŋŋi keŋ wo nɩ Yiyagɩrʊ wa jigiŋ vuodieke dɩ gbarɩna nɩ.
60003001	Hɔgʊba, die gbaŋ gbaŋ dɩ sɩɩ aŋaŋ nɩnɩŋ, nɩ sʊʊma nɩ gbaŋ a yɩma nɩ chʊllɩŋ amʊ dɩɩ yi ba bataŋ dɩ ka yi Ŋmɩŋ wʊvɩɩnaha yada, ama vuoŋ zɩ nɩ beriŋ wɩa ba nan keŋ yi yada, ta dɩ kaaŋ bɩ yi talasɩ dɩ nɩ balɩ wɩɩŋ gbaŋ,
60003002	naa nan yi dama ba ye nɩ beriŋ dɩ vɩɩŋna aŋaŋ wusie ta nɩ yaa jɩlɩma dene.
60003003	Hɔgʊ diekemba dɩ yine Masia dɩdɩɩsɩrɩba vɩɩnɩŋ ka nyɩna nyindiekemba ba yeeginene me, da a nyɩna nyinti sɩba sikpeŋ zoosi bobiŋ yaa salɩma tʊkpaarɩsɩ yiile yaa aŋaŋ garɩvɩɩna bobiŋ.
60003004	Ama ba vɩɩnɩŋ nyɩna ba sʊgɩtɩ ma, a nyɩna nyinti sɩba sʊʊŋ-n gbaŋ tɩŋgbaŋ aŋaŋ sɔmm beriŋ. Kanɩŋ vɩɩŋkʊ wo chʊʊsɩŋ ta bɩ faasɩ vɩɩna Ŋmɩŋ nɩŋŋa.
60003005	Dama naa die hɔgʊ diekemba die dɩ jɩanna Ŋmɩŋ kʊrɩŋ ma ta yaa ba tama ʊ ma wa die dɩ ye ba vɩɩnɩŋ. Hɔgʊba mi die sʊʊŋ wa ba gbaŋ a yɩ ba gbaŋ gbaŋ ba chʊllɩŋ mɩŋ.
60003006	Sɩba Sara die dɩ sɩna dene wo, Sara die tuose ʊ chʊrʊ Abarahami nʊaŋ ta die wasa wa dɩ, “N Tieŋ.” Nɩnɩŋ hɔgʊ diekemba dɩ yine Masia dɩdɩɩsɩrɩba sɩɩ sɩba wʊnɩŋ ʊ ballɩ dama nɩ yie vɩɩnɩŋ ta ka chɩga wɩɩŋ.
60003007	Nɩnɩŋ dembisi diekemba dɩaŋ dɩ yalla hɔgʊba, nɩ nagɩ yɩaŋ ta bemme vɩɩnɩŋ aŋaŋ ba, ta yɩma ba jɩlɩma, ta sɩmma a baarɩ ba yiwo wabɩtɩ nɩ jigiŋ. Ta bɩ sɩmma a baarɩ dɩ hɔgʊba aŋaŋ dembisi nan daansɩ lagɩsɩ taŋ a tuo Ŋmɩŋ piini dieke dɩ yine miivolike. Naa nan vaa ta wɩɩŋ kaaŋ kagɩ nɩ Ŋmɩŋ jʊʊsɩŋ.
60003008	Wudieke dɩ tɩalɩna yiwo naa, nɩ mana yallɩma sʊgɩbalɩmɩŋ, ta nɩ baga bemme nɩ chanchaalɩŋ ma, ta yallɩma choti aŋaŋ taŋ, ta chɩgɩma taŋ zɔɔlɩŋ, ta sʊʊma nɩ gbaŋ tɩŋgbaŋ a yɩma taŋ.
60003009	Dɩɩ yi vuoŋ dɩ keŋ yi nɩ bɩaŋ, nɩ da yiŋŋi yi wo bɩaŋ a tuŋ, ta dɩɩ yi vuoŋ dɩaŋ dɩ keŋ zɩa nɩ, nɩ da yiŋŋi zɩa wa a tuŋ, aayɩ, ama nɩ jʊʊsɩma Ŋmɩŋ dɩ ʊ yi alibarika a yɩ ba, dama Ŋmɩŋ vʊarɩ nɩ dɩ nɩ yime alibarika a yɩma vuosi amʊ nɩ nan ye alibarika nɩ gbaŋ gbaŋ.
60003010	Dama dɩ maagɩya Ŋmɩŋ gbaŋkʊ sʊŋ dɩ: “Vuodiekemba dɩ yaalala miivoli ta yaala ba keŋ ye daa diekemba dɩ vɩɩŋna, mʊ ba va wa wʊbɩatɩ balɩŋ aŋaŋ ŋmɩnchɩbɩsɩ.
60003011	Ba mʊ ba va wa wʊbɩatɩ yiile ta yime vɩɩnɩŋ; ta yaalɩma sʊgɩdʊagɩŋ sieŋ ta dɩa ka aŋaŋ nɩŋŋmɩna.
60003012	Dama tɩ Yɔmʊtieŋ nine bie wo vuovɩɩna ma, ta ʊ bɩ wʊma ba jʊʊsɩŋ saŋŋa mana mɩŋ; ama ta waga aŋaŋ vuodiekemba dɩ yinene bɩaŋ.”
60003013	Mɩnɩa balla ʊ yi nɩ bɩaŋ dɩɩ yi nɩ nine dɩ ŋmɩntɩ aŋaŋ vɩɩnɩŋ yiile? Vuoŋ wori!
60003014	Ama dɩɩ yi vuoŋ dɩ vaa nɩ die wahala nɩ dɩna berivɩɩŋkʊ sieku wɩa, nɩ yaa sikpeŋ nansɩŋ, nɩ da vaa ba yi aŋ ŋmaamɩŋ yigi nɩ, ta nɩ da bɩ vaa a mugisi nɩ,
60003015	ama nɩ bɩrɩma Masia nɩ sʊgɩtɩ ma ta yɩ wa jɩlɩma dama ʊ yiwo tɩ Yɔmʊtieŋ. Nɩ yi siri saŋŋa mana, amʊ vuoŋ dɩ keŋ pɩasɩ nɩ dɩ nɩ dagɩ nɩ tama dieke nɩ yalla wa chɩaŋ nɩ nan bɩagɩ a mɩŋŋɩ a yiŋŋi balɩ wa,
60003016	ama nɩ yiŋŋi balɩma sɔmm aŋaŋ jɩlɩma. Ta yime vɩɩnɩŋ amʊ nɩ sʊŋanyile da mugisi nɩ, amʊ vuodiekemba dɩ balala wʊbɩatɩ a yɩa nɩ wa nɩ benne vɩɩnɩŋ nɩ dɩna Masia wa nan dii viivi ba wʊbalɩkaha ma ta tarɩgɩ.
60003017	Dama dɩ kpɩa dɩɩ yi Ŋmɩŋ dʊŋŋʊ dɩ nɩ dii wahala nɩ tʊnvɩɩna wɩa a tɩaŋ nɩ baaŋ dii wahala nɩ tʊmbɩatɩ wɩa.
60003018	Dama Masia gbaŋ gbaŋ die diye wahala bʊnyɩ nyɩɩna ma tʊmbɩatɩ mana wɩa dɩ ka bɩ mʊ dɩ ʊ dii wahala bɩbra, wʊnɩŋ vuodieke die dɩ wone bɩaŋ die tuo wo tɩnɩŋ vuobɩatɩ kuŋ a kpi dɩ ʊ yaa tɩ keŋ Ŋmɩŋ jigiŋ. Die ba kʊʊ wa mɩŋ ama Ŋmɩŋ die vaa ʊ hagɩ kuŋ me aŋaŋ ʊ Halɩkasɩka hagɩrɩŋ.
60003019	Naa, Halɩkasɩka ma die ʊ ga haalɩtɩ diekemba dɩ benne dansarɩka kpiiliŋ tigiŋ a ga mʊʊlɩ wusie wʊvɩɩnaha a yɩ ba.
60003020	Haalɩtɩtɩ gie yiwo vuodiekemba die dɩ kana ka tuo Ŋmɩŋ nʊaŋ saŋŋa dieke ʊ dine suguru aŋaŋ ba Nowa saŋka, saŋŋa dieke wʊnɩŋ Nowa die dɩ wʊnsɩ haarɩkpɩɩkʊ, ta vuosi banɩɩŋ nyɩɩna ma die dɩ juu mi ta ye gbatɩtaanɩŋ nyaabʊ ma wa.
60003021	Nyaabʊ mi yiwo Ŋmɩŋ nyaaŋ sɩɩla nɩasɩŋ dɩ gbatɩna tɩ a taaŋ lele naa, daa nyɩŋgbanɩŋ nyaaŋ sɩɩla, ama dɩ yiwo tɩ jʊʊsɩnana Ŋmɩŋ dɩ ʊ sɩɩ tɩ sʊgɩtɩ ta yɩ tɩ sʊŋanyile vɩɩna Yisa Masia kumbu hagɩŋ wɩa wa.
60003022	Ʊ jʊalɩ ga wa arɩzanna ma a ga kalɩ Ŋmɩŋ nuudiigiŋ chaaŋ ta yaa hagɩrɩŋ malakasi ma aŋaŋ nyindiekemba mana tɩ kana ka yese ama ta a bie ta yaa hagɩrɩŋ wa.
60004001	Tɩ wɔŋ ye mɩŋ dɩ Masia die dii wo wahala ʊ nyɩŋgbanɩŋ ma, die wɩa tɩ mʊ tɩ yallɩma kanɩŋ sʊŋanyile ta vaa tɩ sʊgɩtɩ hagɩrɩma, dama vuodieke dɩ dinene ʊ nyɩŋgbanɩŋ ma, ʊ tieŋ nyɩŋ wa tʊmbɩatɩ yiile me a kpatɩ mɩŋ,
60004002	amʊ ʊ kaaŋ bɩ beri a yie vuota lɔlɩbɩatɩ bɩbra, Aayɩ! Ama ʊ nan dɩ beri ʊ mɩsɩ mana ma a yie wudieke Ŋmɩŋ dɩ yaalala.
60004003	Nɩnɩŋ die nɩ nagɩ saŋŋa pam saŋŋa dieke dɩ tɩanna a yie wudieke vuodiekemba dɩ kana ka sɩba Ŋmɩŋ dɩ yaalala. Die nɩ tʊma dɩgɩntɩ tʊʊma yaalɩŋ ma, ta die yaa lɔlɩbɩatɩ, ta die nɩ faasɩ nyuo daaŋ a buge, ta die faasɩ die dʊʊga ta yie watɩ yɔrɩ yɔrɩ, ta lagɩsa taŋ daanyule jige, ta kaaba bugile wudieke Ŋmɩŋ dɩ chʊarɩna.
60004004	Dɩ wa yiwo vuosi mi mamachi nɩ kana ka bɩ chɩga a gara tʊntʊmbɩatɩ kpɩɩmaha gie aŋaŋ ba wa, die wɩa ba bala wʊbɩatɩ a yɩa nɩ aŋaŋ Ŋmɩnnɩ.
60004005	Ama vuosi mi mʊ ba daansɩ balɩ a vʊarɩ ba gbaŋ daa dieke Ŋmɩŋ keŋ die ba sarɩya. Ŋmɩŋ yiwo siri dɩ ʊ keŋ dii vuoŋ mana sarɩya, vuodiekemba dɩ yene bie ba miivoli me aŋaŋ vuodiekemba dɩ kpine.
60004006	Naa wɩa Masia die dɩ mʊʊlɩ wʊvɩɩnaha a yɩ vuodiekemba dɩ benne kpiile tigiŋ gbaŋ; die ba kpi wo sɩba vuosi dɩ kpinene dene wo ama die ʊ balɩ wʊvɩɩnaha a yɩ ba mɩŋ, amʊ ba nan ye miivoli ba haalɩtɩ ma sɩba Ŋmɩŋ dɩ yalla miivoli dene wo.
60004007	Jaaŋ mana kpatɩŋ gbigiye mɩŋ, die wɩa, nɩ yallɩma yɩaŋ ta yigi nɩ gbaŋ amʊ nɩ nan bɩagɩ a jʊʊsɩ Ŋmɩŋ.
60004008	Wudieke dɩ yine nɩŋŋmɩna yiwo naa, nɩ chome taŋ vɩɩnɩŋ, dama choti lige wʊbɩatɩ pam mɩŋ.
60004009	Ta tuosime taŋ chaantɩ nɩ tige me ta da vʊʊŋ ma.
60004010	Vuoŋ mana aŋaŋ piini dieke ʊ tuone a nyɩŋ Ŋmɩŋ jigiŋ, nɩ mɩŋŋɩ pɔgɩlɩ piini yiri yiri wo ta nagɩ suŋŋime nɩ chanchaalɩŋ.
60004011	Sɩba dɩɩ yi vuoŋ dɩ yi bɩbalɩtʊ, ʊ mʊ ʊ balɩma Ŋmɩŋ gbaŋ gbaŋ wɩa a yɩma vuosi, ta dɩɩ yi vuoŋ dɩaŋ dɩ suŋŋe vuosi, ʊ mʊ ʊ suŋŋime be aŋaŋ hagɩrɩ dieke Ŋmɩŋ dɩ nagɩna a yɩ wa wa mana. Naa wɩa vuoŋ mana nan bɩrɩ Ŋmɩŋ Yisa Masia wɩa; wʊnɩŋ Ŋmɩŋ sɩna bɩrɩŋ aŋaŋ hagɩrɩŋ mana yaa gamma haahuu. Wusie.
60004012	N nɩmballɩ choti, wahala dieke nɩ dinene naa aŋ ka sɩɩ sɩba boliŋ dɩ dinene nɩ naa magɩsa nɩ mɩŋ, ama nɩ da vaa ka yi nɩ mamachi ta yilime dɩ a yiwo wʊhaalɩŋ a kieŋ nɩ ma.
60004013	Sɩba nɩ gʊtɩna a die Masia wahalaha naa, die dɩ mʊ dɩ nɩ yallɩma sʊgɩfɩalɩŋ, naa yiye mɩŋ amʊ nɩ nan keŋ nata aŋaŋ sʊgɩfɩalɩkpeŋkpɩɩŋ saŋŋa dieke Masia chuulikpeŋkpɩɩŋ dɩ bala ka keŋ nyɩŋ yaalɩŋ ma.
60004014	Dɩɩ yi ba zɩa nɩ Masia saaŋ wɩa, nɩ yaa sikpeŋ nansɩŋ, dama naa dagɩya dɩ Ŋmɩŋ Haalɩŋ dɩ yalla hagɩrɩŋ pam wa bie nɩ ma.
60004015	Ama nɩ sɩmma dɩ nɩ wʊnyɩ da keŋ yi vuokʊʊrʊ ta dime wahala ka wɩa, yaa gaarʊ ta dime wahala ka wɩa, yaa a yime wʊbɩatɩ mana ta dime wahala ka wɩa, yaa ta nɩ da bɩ jume vuosi wɩa ma ta dime wahala ka wɩa.
60004016	Ama dɩɩ yi vuoŋ dɩ die wahala ʊ yine Masia dɩdɩɩsɩrʊ wɩa, die nɩŋ ʊ da vaa viivi yallɩma wa, ama ʊ mʊ ʊ bɩrɩma Ŋmɩŋ ba wasɩnana wa Masia dɩdɩɩsɩrʊ wa.
60004017	Dama saŋŋa tʊgɩya mɩŋ dɩ Ŋmɩŋ piili a dii vuosi sarɩya; ʊ nan woliŋ dii ʊ gbaŋ gbaŋ ʊ vuosi sarɩya; ta ʊ woliŋ a dii tɩnɩŋ vuodiekemba dɩ yine ʊ vuosi sarɩya, die nɩŋ lalɩa dɩ baaŋ dɩ sɩmma a yɩ vuodiekemba dɩ kana ka yi ʊ wʊvɩɩnaha yada wa? Ka nan yi wʊbɩaŋ pam a yɩ ba.
60004018	Dɩ maagɩya Ŋmɩŋ gbaŋkʊ sʊŋ dɩ, “Dɩɩ yi dɩ hagɩrɩ dɩ vuovɩɩna ye gbatɩtaanɩŋ die nɩŋ lalɩa dɩ baa dɩ sɩɩ a yɩ vuodiekemba dɩ kana ka chɩga Ŋmɩnnɩ aŋaŋ wʊbɩayiiribe?” Dɩ nan dɩ tʊaŋ.
60004019	Die wɩa, vuodiekemba dɩ dinene wahala Ŋmɩŋ choti wɩa wa nagɩ ba gbaŋ a yɩ Ŋmɩŋ, dama wʊnɩŋ ʊ naanna ba ta yi wusietieŋ, die wɩa ba yime vɩɩnɩŋ yaa gamma.
60005001	Nɩnɩŋ Yisa Masia dɩdɩɩsɩrɩba nyɩŋkʊraha n kpaama nɩ mɩŋ, manɩŋ vuodieke gbaŋ dɩ yine Masia dɩdɩɩsɩrɩŋ jakʊʊŋ, ta n nine die dɩ ye Yisa Masia die dɩ dinene wahala dene, ta maŋ nan keŋ gʊtɩ a tuo jɩlɩma dieke dɩ bala ka keŋ nyɩŋ yaalɩŋ ma wa.
60005002	N kpaama nɩ mɩŋ, nɩ mɩŋŋɩ daansɩma Ŋmɩŋ vuosisi dieke dɩ benne nɩ nuusi me wo, aŋ ka daa yi fɔgɩmɩ, ama ka yi nɩ dʊŋŋʊ, dama die Ŋmɩŋ dɩ yaalala, ka daa bɩ yi dɩ nɩ faasɩ yaala ligire wɩa ama ka yi nɩ choti nɩ suŋŋe.
60005003	Da faasɩ pɔgɩlɩma Ŋmɩŋ vuosisi ʊ nagɩna ba a yi nɩ nuusi me aŋaŋ fɔgɩŋ, ama nɩ vaa aŋ nɩ beriŋ dagɩma ba ba mʊna ba bemme dene.
60005004	Ta Masia vuodieke dɩ yine sikpigiletieliŋ mana sikpeŋ wo dɩ keŋ yiŋŋi keŋ, nɩ nan ye jɩlɩma sibubi dieke dɩ yine nɩ nyʊarɩ ta wone chʊʊsɩŋ.
60005005	Die gbaŋ gbaŋ dɩ sɩɩ nɩnɩŋ vuodiekemba dɩ yine ballɩhaala, nɩ sʊʊma nɩ gbaŋ tɩŋgbaŋ a yɩma nɩ nyɩŋkʊra; ta nɩ mana sʊʊma nɩ gbaŋ a yɩma taŋ, dama dɩ maagɩya Ŋmɩŋ gbaŋkʊ sʊŋ dɩ, “Wʊnɩŋ Ŋmɩŋ zete kalinbaantieliŋ, ta suŋŋe vuodiekemba dɩ sʊʊna ba gbaŋ tɩŋgbaŋ.”
60005006	Die wɩa, nɩ sʊʊŋ nɩ gbaŋ tɩŋgbaŋ Hagɩrɩtieŋ Nabidie Ŋmɩŋ nɩŋŋa, amʊ ʊ nan kɔtɩ nɩ ŋmɩŋsikpeŋ saŋŋa dieke ʊ yaalala.
60005007	Nɩ nagɩ nɩ wumugisike mana a vigi taaŋ Ŋmɩŋ nɩŋŋa ta ʊ nan chiihe a yɩ nɩ, dama ʊ baga bie nɩ ma.
60005008	Nɩ yigime nɩ gbaŋ, ta gbara dama Sitaani yiwo nɩ dataaŋ ta dɩ dɩa sɩba naachigiŋ, ʊ sɩɩ sɩba naachigi dieke dɩ dinene tʊaŋ, ta yaala vuoŋ dɩ ʊ kpasɩ wa a ŋɔbɩ.
60005009	Nɩnɩŋ nɩ mʊ nɩ mɩŋŋɩ zie keŋ keŋ a wagɩ Sitaani ta da taarɩ a nyɩŋ nɩ yadaka ma, dama nɩ mʊ nɩ sɩmma dɩ nɩ nɩmballɩ diekemba dɩ benne tɩŋgbaŋka gie me gbaŋ die wahalaka mi mɩŋ.
60005010	Ŋmɩŋ chɩga zɔɔlɩŋ jaaŋ mana mana ma, ta dɩ yiwo wʊnɩŋ ʊ vʊarɩ nɩ dɩ nɩ ye jɩlɩma dieke dɩ wone kpatɩŋ Masia ma. Wusie nɩ keŋ dii wahalaka saŋŋa bɩta, wʊnɩŋ Nabidie Ŋmɩŋ nan wʊnsɩ nɩ beriŋ, ta vaa nɩ mɩŋŋɩ zie keŋ keŋ, ta yɩ nɩ hagɩrɩŋ, ta nagɩ nɩ a zieŋ nyabɩlɩvɩɩnɩŋ ma.
60005011	Wʊnɩŋ ʊ sɩna hagɩrɩŋ mana yaa gamma haahuu. Wusie.
60005012	Tɔ, n maagɩ wa wɩa bɩta dɩ n nagɩ tʊŋ a yɩ nɩnɩŋ, Salasi suŋŋinene mɩŋ maŋ maagɩ gbaŋ gobiri gie. N sɩba dɩ ʊ yiwo wusie Masia dɩdɩɩsɩrʊ a yɩ nɩ. N yaala n kpaŋŋɩsɩ nɩ mɩŋ, ta yaala nɩ sɩmma dɩ wɩaha gie yiwo Ŋmɩŋ wusie choti piini dieke Ŋmɩŋ dɩ yɩnana, die wɩa, nɩnɩŋ nɩ mɩŋŋɩ zie keŋ keŋ ka ma.
60005013	Ŋmɩŋ vʊarɩ wa vuosi ba yi Masia dɩdɩɩsɩrɩŋ “Babiloni” tɩŋgbaŋ ma gie sɩba ʊ vʊarɩna nɩ dene wo. Ba mana waasa nɩ. Ta n bʊadembiŋ Maki gbaŋ dɩ waasa nɩ.
60005014	Nɩ waasɩ taŋ vɩɩnɩŋ vɩɩnɩŋ. Sʊgɩdʊagɩŋ bemme nɩ mana ma, nɩnɩŋ vuodiekemba mana dɩ yine Masia dɩdɩɩsɩrɩba wa.
61001001	Manɩŋ Simoni Piita vuodieke dɩ yine Yisa Masia yɔmʊ aŋaŋ ʊ tʊntʊntʊ maagɩnana gbaŋkʊ gie a yɩa nɩnɩŋ vuodiekemba dɩ yine Yisa Masia yada sɩba tɩ gbaŋ tɩ yine wo yada wa. Yisa Masia vuodieke dɩ yine tɩ Ŋmɩŋ aŋaŋ tɩ gbɩgbatɩtaantʊ wa, wʊnɩŋ ʊ yine tɩ mana dɩ yiwo yada. Ʊ yiwo naa dama ʊ ka luge.
61001002	Nɩ sɩbɩna Ŋmɩŋ aŋaŋ tɩ Yɔmʊtieŋ Yisa Masia naa, zɔɔlɩnchɩgɩla aŋaŋ sʊgɩdʊagɩŋ bɩ gʊtɩma nɩ ma.
61001003	Ŋmɩŋ hagɩrɩŋ dala pam; ta ʊ yɩa tɩ jadieke mana dɩ mʊna dɩ tɩ bemme beri dieke dɩ fɩalɩnana ʊ sʊŋ dama tɩ sɩba wa wɩa. Wʊnɩŋ ʊ wana tɩ a keŋ ʊ chuulikpeŋkpɩɩkʊ sʊŋ aŋaŋ berivɩɩnɩŋ ma.
61001004	Die wɩa, ʊ zieŋ wo nʊakpɩɩma diekemba dɩ faasɩna vɩɩŋna a yɩ tɩ dɩ tɩ nyɩŋ dɩgɩntɩ dieke dɩ benne tɩŋgbaŋka gie me lɔlɩbɩatɩ wɩa, ama ta tuo ʊ beriŋ.
61001005	Naa wɩa, nɩ kpaŋŋɩ nɩ gbaŋ a gʊtɩ berivɩɩnɩŋ nɩ yada ka ma, ta bɩ gʊtɩ Ŋmɩŋ sɩbɩŋ nɩ berivɩɩŋkʊ ma;
61001006	ta bɩ gʊtɩ yigi-n-gbaŋ nɩ Ŋmɩŋ sɩbɩkʊ ma; ta bɩ gʊtɩ hanɩa nɩ yigi-n-gbaŋkʊ ma; ta bɩ gʊtɩ Ŋmɩŋ chɩgɩŋ nɩ hanɩaka ma;
61001007	ta bɩ gʊtɩ nɩ Ŋmɩŋ chɩgɩlaha ma, zɔɔlɩnchɩgɩla nɩ nɩmballɩ ma; a bɩ gʊtɩ choti nɩ zɔɔlɩnchɩgɩla nɩ nɩmballɩ ma.
61001008	Dɩɩ yi nɩ beriŋ dɩ sɩɩ die, die nan vaa nɩ sɩmma tɩ Yɔmʊtieŋ Yisa Masia saŋŋa mana, ta yaa nyʊarɩ pam a yɩ wa.
61001009	Ama vuodieke nɩŋ mana dɩ wo beriku gie chanchaaŋ, die vuoke yɩɩŋya mɩŋ ta ka bɩagɩ yese, ta wɔŋ daaŋ dɩ Yisa die vʊarɩ wa mɩŋ ʊ tʊmbɩatɩ ma saŋŋa dieke dɩ tɩanna wa.
61001010	Die wɩa, n nɩmballɩ, nɩ faasɩ kpaŋŋɩ nɩ gbaŋ a tʊŋ aŋ ka dagɩ dɩ nɩ seŋ gʊtɩ wa vuodiekemba Ŋmɩŋ dɩ wana ta vʊarɩ wa ma. Dɩɩ yi nɩ yie die nɩ kaaŋ wɔŋ nan nɩ yadaka ma.
61001011	Ta Ŋmɩŋ nan vaa aŋ nɩ daansɩ juu tɩ Yɔmʊtieŋ Yisa Masia vuodieke dɩ yine tɩ Gbɩgbatɩtaantʊ wa naarɩ ma; naarɩ dieke dɩ benne yaa gamma ta wo kpatɩŋ wa.
61001012	Die wɩa n nan dɩ tɩɩnsa nɩ wɩaha saŋŋa mana; n sɩba dɩ nɩ wʊŋya mɩŋ, ta mɩŋŋɩ sɩbaha, ta pɔgɩlɩha keŋ keŋ,
61001013	ama n yile dɩ dɩ vɩɩna dɩ n tɩɩnsɩma nɩ n yene bie n miivoli me wo naa.
61001014	N sɩba a baarɩ dɩ dɩ kaaŋ yʊasɩ n nyɩŋgbaŋka gie nan kpi sɩba tɩ Yɔmʊtieŋ Yisa Masia die dɩ yuorine a balɩ mɩŋ dene wo.
61001015	Die wɩa, maŋ kpaŋŋɩ n gbaŋ a maagɩ gbaŋkʊ gie dɩ a tɩɩnsɩma nɩ wɩaha gie saŋŋa mana, n kuŋ kʊaŋ chaaŋ.
61001016	Die tɩ wone balɩ dɩ tɩ Yɔmʊtieŋ Yisa Masia yiwo hagɩrɩtieŋ dene wo, ta nan yiŋŋi keŋ wo, wɩaha ka yi ŋmɩnchɩbɩsɩ, ka yiwo wusie. Tɩ nine yeye mɩŋ ʊ hagɩrɩna dene.
61001017	Die tɩ bie wo ʊ jigiŋ saŋŋa dieke tɩ Chɔɔŋ Ŋmɩŋ dɩ yɩna wa jɩlɩma chuulikpeŋkpɩɩkʊ ma wa. Saŋka mi die lɔlɩŋ die dɩ nyɩŋ tɩ Hagɩrɩtieŋ Ŋmɩŋ vuodieke dɩ yine chuulikpeŋkpɩɩŋ tieŋ wo jigiŋ a baarɩ dɩ, “N Bʊachoti wʊnna, vuodieke n nine dɩ suuline wo wʊnna.”
61001018	Tɩ gbaŋ gbaŋ tɩba die dɩ wʊŋ lɔlɩkʊ gie dɩ nyɩnna arɩzanna ma wa, saŋŋa dieke die tɩ benne aŋaŋ wa kunkogiŋ dieke Ŋmɩŋ dɩ vʊarɩna ma wa.
61001019	Die dɩ yuori a dagɩ tɩ dɩ wudieke Ŋmɩŋ naazʊalɩba die dɩ balla yaa gamma Yisa ma wa yiwo wusie. Dɩ vɩɩna nɩ wʊmma wudieke die ba balɩna wa vɩɩnɩŋ. Ba wʊbalɩkaha sɩɩ sɩba popoli dɩ ŋaana chaana lɩmɩŋ ma dene wo die yaa ga tʊgɩ saŋŋa dieke Yisa dɩ bala ʊ keŋ, die nan vaa nɩ nine yuori vɩɩnɩŋ.
61001020	Ama wudieke dɩ tɩanna a mana yiwo naa; nɩ tɩɩnsɩma dɩ wudiekemba Ŋmɩŋ naazʊalɩba die dɩ maagɩna Ŋmɩŋ gbaŋkʊ sʊkʊ ka yi ba gbaŋ gbaŋ wʊbalɩka,
61001021	dama Ŋmɩŋ naazʊa wʊnyɩ die ka yile ʊ gbaŋ gbaŋ ʊ choti me ta balɩ wɩa, ama Ŋmɩŋ Halɩkasɩka die dagɩna ba ba bala ba balɩ wudieke dɩ nyɩnna wʊnɩŋ Ŋmɩŋ jigiŋ.
61002001	Ŋmɩnchɩbɩsɩ naazʊalɩŋ die dɩ benne Juu vuosi sʊnsʊkʊ dene wo, die gbaŋ gbaŋ ŋmɩnchɩbɩsɩ dɩdagɩrɩŋ gbaŋ dɩ nan dɩ bie nɩ sʊnsʊŋ, ta daga ŋmɩnchɩbɩsɩ dagɩkʊ lɔbɩrɩŋ ma, wudieke dɩ bala ka chʊʊsɩ nɩ. Ba nan zeti tɩ Yɔmʊtieŋ Yisa Masia vuodieke dɩ gbatɩna ba a taaŋ wa gbaŋ. Ba yine die wo nan vaa Ŋmɩŋ chʊʊsɩ ba lagɩ.
61002002	Ta vuosi pam nan dɩ dɩ ba ta tʊma ba gbaŋ gbaŋ dɩgɩntɩ tʊʊma. Ba wɩa vuosi bataŋ nan chɩbɩ wɩa yaa gamma wusie sieku.
61002003	Ba nan dɩ yaa lɔlɩbɩatɩ, ta gaama nɩ ta nyɩra nɩ. Saŋŋa dieke dɩ tɩanna Ŋmɩŋ die wɔŋ baarɩ dɩ ba yiwo wʊbɩayiiriŋ, ama dɩ kaaŋ yʊasɩ ʊ nan datɩ ba tɩba.
61002004	Malaka diekemba die dɩ yine chʊʊsɩ wa, Ŋmɩŋ die ka vaa ba tɩbɩdatɩŋ. Die ʊ bɔbɩ ba mɩŋ aŋaŋ chɔrɩma ta nagɩ ba taaŋ boli dieke dɩ wone kpisiku me; bolibu mi bie wo vɔrɩŋ dieke dɩ faasɩna sʊʊŋ ta sibi pam; ba nan dɩ bie me die a ga tʊgɩ saŋŋa dieke Ŋmɩŋ dɩ bala ʊ dii ba sarɩya.
61002005	Die gbaŋ gbaŋ die ʊ ka vaa kʊrɩŋ ma tɩŋgbaŋka gie vuosi. Die ʊ vaa wa nyaaŋ dɩ keŋ dii tɩŋgbaŋka, aŋaŋ vuodiekemba die dɩ kana ka chɩga wa, ama ta die gbatɩ Nowa, vuodieke die dɩ mʊʊlɩnana sʊgɩyɩalɩŋ beriŋ wɩaha, aŋaŋ ʊ tigiŋ vuosi bayʊpɔyɩ a gʊtɩ.
61002006	Wʊnɩŋ Ŋmɩŋ die bɩ chʊʊsɩ wa Sodomi aŋaŋ Gomora tɩgɩsɩ, die ʊ vaa a dii boliŋ ta bɩrɩŋ tanyeeliŋ, ta vuodiekemba die dɩ benne hanɩŋ tɩgɩsɩ ma die dɩ kpi. Naa yiwo dagɩtɩ a yɩ wʊbɩayiiribe ʊ bala ʊ keŋ a datɩ ba tɩbɩŋ dene.
61002007	Die ʊ bɩ gbatɩ Loti, vuodieke dɩ yine vuovɩɩnʊ a nyɩŋ Sodomi aŋaŋ Gomora tɩgɩsɩ ma. Die wʊbɩayiiribe die dɩ yinene ba nyɩŋgbanɩŋ lɔlɩbɩatɩ tʊʊmaha, die dɩ chʊʊsa ʊ sʊŋ pam.
61002008	Loti die yiwo vuovɩɩnʊ ama die ʊ benne aŋaŋ wʊbɩayiiribe wɩa saŋŋa mana ʊ ŋaaŋ yese ba tʊmbɩatɩ ta bɩ wʊmma ba wʊbɩatɩ wʊbalɩka. Naa die faasɩ chʊʊsa ʊ sʊŋ dama die ʊ yiwo vuovɩɩnʊ.
61002009	Tɩ Yɔmʊtieŋ Nabidie Ŋmɩŋ sɩba ʊ baaŋ yi die a gbatɩ vuodiekemba dɩ chɩgɩnana wa a nyɩŋ mugisiŋ me, ama ta datɩ wʊbɩayiiribe tɩba die a ga tʊgɩ daa dieke ʊ baaŋ keŋ dii ba sarɩya.
61002010	Vuodiekemba dɩ dɩna ba nyɩŋgbanɩŋ lɔlɩbɩatɩ tʊʊma ta ka yɩa Ŋmɩŋ yikoke jɩlɩma wa, ʊ nan daansɩ datɩ vuosi mi tɩba a tɩaŋ ba chanchaalɩŋ. Ŋmɩnchɩbɩsɩ dɩdagɩrɩ diekemba dɩ benne nɩ sʊnsʊkʊ yiwo tɩbɩhagɩrɩtieliŋ, ta ka chɩga vuoŋ. Ba zɩa wa malakasi ta ka chɩga ŋmaamɩŋ.
61002011	Malakasi mi yaa wa hagɩrɩŋ aŋaŋ yiko pam a tɩaŋ ŋmɩnchɩbɩsɩ dɩdagɩrɩba mi, ama ba ka bala bɩaŋ ta zɩa ba Ŋmɩŋ jigiŋ.
61002012	Vuosi gie ka sɩba malakasisi dɩ sɩna die ama ta zɩa ba. Banɩŋ vuosi mi wo sʊŋanyile, ba yie wudieke ba yaalala, ta sɩɩ sɩba haagɩŋ dɔmbɩatɩ diekemba vuosi dɩ yiginene a kʊa dene wo. Ba gbaŋ gbaŋ tʊmbɩatɩ bala ka chʊʊsɩ ba.
61002013	Ba tʊmbɩatɩ nyʊarɩ yiwo chʊʊsɩŋ. Ba yie ba nyɩŋgbanɩŋ lɔlɩbɩatɩ yaalɩŋ ma mɩŋ. Ba keŋ bie nɩ jigiŋ ba ŋaaŋ sɩɩ sɩba dɩgɩntɩ dɩ ŋaana bie garɩ ma dene wo. Ba keŋ die nyindiike aŋaŋ nɩ, ama ba ŋaaŋ ko yile wo ba wʊbɩatɩ wɩa.
61002014	Dɩɩ yi ba ye hɔgʊ ba ka vasa ʊ sʊgɩŋ, ta kaaŋ vaa ba bɩaŋ. Ta gaama vuodiekemba dɩ kana ka mɩŋŋɩ sɩba Ŋmɩŋ sieku ta vasa ba bɩa. Ta ba sʊgɩtɩ ma yaa chotibɩatɩ pam. Ŋmɩŋ nan daansɩ datɩ ba tɩba.
61002015	Ba ka saaga dɩ ba dɩa sie dieke dɩ tʊgɩsɩna wa ama ta nagɩ sie gaaŋ. Ba dɩ wa sie dieke Bori bʊadembiŋ Balaami die dɩ dɩna wa. Die ʊ yaala tʊmbɩatɩ yiile nyʊarɩ,
61002016	ta Ŋmɩŋ dɩ kpaaŋ wa ʊ tʊmbɩatɩ wɩa, ta vaa ʊ boniŋ dɩ balɩ wɩa aŋaŋ wa aŋaŋ vuota lɔlɩŋ a kpaaŋ wa dɩ ʊ vaa ʊ yɩɩŋyaatɩ tʊʊmaha.
61002017	Vuosi gie sɩɩ sɩba buluŋ dieke dɩ wone nyaaŋ dene wo, ta bɩ sɩɩ sɩba nɩɩŋmara bʊlɔgɩsɩŋ dɩ nagɩnana chʊŋ dene wo. Ŋmɩŋ nan daansɩ nagɩ ba a taaŋ lɩmɩŋ pam ma.
61002018	Ba bala kalinbaa wʊbalɩka diekemba dɩ wone nyʊarɩ dɩ ba gaaŋ vuodiekemba dɩ mɩnana dɩ ba nyɩŋ vuobɩatɩ jigiŋ naa, ta gaama ba dɩ ba yime nyɩŋgbanɩŋ lɔlɩbɩatɩ aŋaŋ dɩgɩntɩ tʊʊma.
61002019	Ta bala ba dɩ ba nan keŋ beri ba dʊŋŋʊ, ama ta ba gbaŋ gbaŋ dɩ yi bɩaŋ yɔŋɩsɩ, dama wudieke mana dɩ nyaŋŋɩna vuota, vaa wa wʊnɩŋ vuoke mi dɩ bɩrɩŋ wa ka yɔmʊ.
61002020	Vuodiekemba dɩ sɩbɩna tɩ Yɔmʊtieŋ Yisa Masia, vuodieke dɩ yine tɩ Gbɩgbatɩtaantʊ, ta die vaa wʊbɩatɩ diekemba dɩ benne tɩŋgbaŋka gie me wo yiile, dɩɩ yi die wʊbɩatɩtɩ mi dɩ keŋ yiŋŋi keŋ a nyaŋŋɩ ba, ba kpatɩŋ nan dɩ lɔra a tɩaŋ die ba sɩna dene wo.
61002021	Ba tɩŋ ka sɩba sʊgɩyɩalɩŋ beriku, dɩ tɩŋ nan dɩ kpɩa a tɩaŋ ba sɩbɩna ka ama ba ka saagɩ a yi wʊvɩɩna diekemba die ba wʊnna wa.
61002022	Ba yie mɩŋ dɩ dagɩ dɩ nandagaha gie yiwo wusie, dɩ, “Gbaaŋ ŋaaŋ yiŋŋe a ga die ka gbaŋ gbaŋ ka tɩɩtɩ”, ta “Peruku dɩ sɩɩ nyaaŋ ka ŋaaŋ yiŋŋe a ga nanna wa fʊnfata ma.”
61003001	N nɩmballɩ choti, gbaŋkʊ gie n maagɩnana yɩa nɩ naa, gʊtɩ wa n gbaŋtɩ bule ma. Gbaŋtɩ ale wo gie mana n tɩɩnsa nɩ mɩŋ nyinti gie mana dɩ n vaa nɩ sʊŋanyilivɩɩna hagɩ.
61003002	N yaala nɩ tɩɩnsɩma nʊawɩɩŋ diekemba Ŋmɩŋ naazʊalɩba die dɩ bala ka wɩa kʊrɩŋ ma wa, ta bɩ tɩɩnsɩma mɩrɩ diekemba tɩ Yɔmʊtieŋ, vuodieke dɩ yine tɩ Gbɩgbatɩtaantʊ die dɩ bala ta tɩnɩŋ vuodiekemba dɩ yine ʊ tʊntʊntɩba die dɩ balɩ nɩ wa.
61003003	Wudieke dɩ tɩanna a mana yiwo naa; n yaala nɩ sɩmma dɩ vuodiekemba dɩ dɩna ba sʊgɩtɩ lɔlɩbɩatɩ nan daansɩ beri dakpatɩkɩrɩ daraaha. Ba nan dɩ vʊara nɩ fala,
61003004	ta bala dɩ, “Die Yisa Masia die dɩ yɩna nʊaŋ dɩ ʊ nan daansɩ yiŋŋi a keŋ wo, ʊ bie sɩa? Die tɩ chʊalɩba die dɩ kpine a keŋ tʊgɩ jinne, jaaŋ mana ye sɩwa die ka sɩna dene dʊnɩa piiliku me wo.”
61003005	Vuosi mi ka saaga dɩ ba tɩɩnsɩ dɩ Ŋmɩŋ die yuori wo ʊ nʊaŋ a balɩ ta naaŋ arɩzanna aŋaŋ tɩŋgbaŋka gie kʊrɩŋ ma wa; ta die vʊarɩ tɩŋgbaŋka a nyɩŋ nyaaŋ ma aŋ ka bie nyaaŋ sʊnsʊŋ
61003006	ta bɩ yi nyaaŋ dɩ dii tɩŋgbaŋka a chʊʊsɩ ka.
61003007	Ama wʊnɩŋ Ŋmɩŋ wʊbalɩka nan bɩ pɔgɩlɩ ŋmɩŋsikpeŋ aŋaŋ tɩŋgbaŋ dieke dɩ benne lele gie wo yaa gamma a ga tʊgɩ saŋŋa dieke ʊ nan daansɩ yi aŋ boliŋ dii a mana, ta chʊʊsɩ vuobɩatɩtɩ, dama dɩnda daarɩ mi ʊ nan dii ba sarɩya ta chʊʊsɩ ba.
61003008	N nɩmballɩ choti, nɩ daa daaŋma wɩɩrɩ gie. Ŋmɩŋ jigiŋ nɩŋ, dabalɩmɩŋ sɩɩ sɩba bɩna tusiŋ, ta bɩna tusiŋ dɩaŋ dɩ sɩɩ sɩba dabalɩmɩŋ.
61003009	Vuosi yile dɩ dɩ yʊasɩya mɩŋ dɩ Ŋmɩŋ yi wudieke die ʊ yɩna nʊaŋ dɩ ʊ nan yi wo, ama daa die; ʊ yaa wa suguru aŋaŋ nɩ mɩŋ; ʊ ka yaala vuoŋ keŋ juu boliŋ me; ʊ yaala vuoŋ mana vaa ʊ tʊmbɩatɩ ta ye gbatɩtaanɩŋ.
61003010	Tɩ Yɔmʊtieŋ daarɩ mi keniŋ nan dɩ sɩɩ sɩba gaarʊ keniŋ. Dɩnda daarɩ mi ŋmɩŋsikpeŋ nan bɩa aŋaŋ watɩkpeŋkpɩɩŋ; ta boli dieke dɩ faasɩna a die nan daansɩ dii ŋmɩŋsikpeŋ nyinti mana, ta tɩŋgbaŋka gie aŋaŋ ka nyinti mana nan keŋ dii boliŋ a kpatɩ.
61003011	Nyinti gie dɩ balla a keŋ dii boliŋ naa wa, nɩ yile dɩ dɩ mʊ nɩ yi vuobɩaŋtɩ? Dɩ mʊ nɩ bemme beri vɩɩnɩŋ, ta chɩgɩma Ŋmɩŋ,
61003012	ta chɩɩsɩma Ŋmɩŋ daarɩ mi, ta kpaŋŋɩma nɩ gbaŋ a yi aŋ daarɩ keŋ lagɩ lagɩ. Dɩnda daarɩ mi, ŋmɩŋsikpeŋ nan dii a talɩ, ta bolibu tuulibu nan naŋŋɩ ŋmɩŋsikpeŋ nyinti mana.
61003013	Ama tɩ chɩɩsa saŋŋa dieke ŋmɩŋsikpeŋ haalɩŋ aŋaŋ tɩŋgbaŋ haalɩŋ dɩ balla ka bemme sɩba Ŋmɩŋ dɩ yɩna nʊaŋ dene wo, jigidieke vuosi mana mi nan dɩ yie vɩɩnɩŋ nyɩɩna saŋŋa mana wa.
61003014	N nɩmballɩ choti, nɩ chɩɩsɩnana daarɩ gie wɩa, nɩ kpaŋŋɩ nɩ gbaŋ ta yallɩma sʊgɩyɩalɩŋ aŋaŋ beri vɩɩnɩŋ, ta daa yallɩma bɩaŋ Ŋmɩŋ jigiŋ ama ta bemme aŋaŋ sʊgɩdʊagɩŋ.
61003015	Tɩ Yɔmʊtieŋ dɩ dine suguru ta ye ka yiŋŋi keŋ naa, ʊ yaala nɩ sɩmma dɩ ʊ yɩa vuosi sieŋ mɩŋ dɩ ba ye gbatɩtaanɩŋ ta ʊ ye yiŋŋi keŋ. Tɩ nɩmbʊa choti Pɔɔli gbaŋ die maagɩ wa gbanɩŋ a yɩ nɩ ta balɩ nɩ naa, sɩba Ŋmɩŋ dɩ yɩna wa yɩaŋ dene wo.
61003016	Ʊ gbaŋtɩ mana ma, ʊ maagɩya mɩŋ a bala yaa gamma Ŋmɩŋ daarɩ gie, ta daga nɩ ka wɩa. Wɩa ataŋ bie ʊ gbaŋtɩ ma ta hagɩrɩ dɩ vuoŋ sɩmma a chɩasɩ, ta vuodiekemba dɩ wone yɩaŋ, ta zɩ ba zene jigidieke, dɩ tarɩgɩ a chɩasɩ, sɩba ba dagɩnana Ŋmɩŋ gbaŋkʊ wɩaha ataŋ chɩasɩ dene wo. Naa wɩa, Ŋmɩŋ nan keŋ datɩ ba tɩba.
61003017	N nɩmballɩ choti, nɩ wɔŋ sɩba wɩaha gie mɩŋ, die wɩa nɩ gbara amʊ vuodiekemba dɩ kana ka sɩba Ŋmɩnnɩ kaaŋ vaa nɩ taarɩ nyɩŋ Ŋmɩŋ sieku me.
61003018	Nɩ bɩ tuosime tɩ Yɔmʊtieŋ Yisa Masia, vuodieke dɩ yine tɩ Gbɩgbatɩtaantʊ wa suŋŋiŋ a gʊtɩma, ta bʊgɩrɩma ʊ wɩaha. Wʊnɩŋ ʊ sɩna bɩrɩŋ lele yaa gamma. Wusie.
62001001	N maaga gbaŋkʊ gie a yɩa nɩ dɩ n dagɩ vuodieke ba wasɩnana Ŋmɩŋ Nʊawɩa dieke dɩ yine vuota miivoli wo wɩa. Die saŋŋa dieke Ŋmɩŋ die dɩ balla ʊ naaŋ dʊnɩa ta Nʊawɩɩrɩ gie wɔŋ beri mɩŋ. Die Wɩɩrɩ gie kenne sʊʊŋ dʊnɩa ma die tɩ wʊmma ka wʊbalɩka ta ye ke aŋaŋ tɩ nine, ta tɩ gbɩka aŋaŋ tɩ nuusi.
62001002	Die miivoli gie die dɩ yuorine die tɩ ye ke mɩŋ, die wɩa tɩ bala ka wɩa a yɩa nɩ yaa gamma miivoli dieke dɩ wone kpatɩkʊ. Miivolike gie die bie wo tɩ Chɔɔŋ Nabidie Ŋmɩŋ jigiŋ ta die tɩ Chɔɔŋ wa die dɩ nagɩ wa a dagɩ tɩ.
62001003	Wudieke die tɩ yene ta wʊŋ wa, kanɩŋ ka gbaŋ gbaŋ tɩ bala a yɩa nɩ, amʊ nɩ gbaŋ nɩ nan gʊtɩ tɩ nʊabalɩmɩŋ lagɩŋkʊ dieke tɩ yalla aŋaŋ tɩ Chɔɔŋ Nabidie Ŋmɩŋ aŋaŋ ʊ Bʊa Yisa Masia wa ma.
62001004	Tɩ maaga dɩ tɩ balɩ nɩ wɩaha gie dama a seŋ yɩa tɩ wa sʊgɩfɩalɩŋ wusie.
62001005	Yisa Masia die balɩ dɩ Ŋmɩŋ yiwo chaanɩŋ ta wo lɩmɩŋ bɩta gbaŋ ʊ ma. Die wɩɩrɩ gbaŋ gbaŋ tɩ bala a yɩa nɩ.
62001006	Dɩɩ yi tɩ baarɩ tɩnɩŋ aŋaŋ Ŋmɩŋ yaa wa nʊabalɩmɩŋ aŋaŋ taŋ ama ta bie lɩmɩŋ ma, die nɩŋ tɩ chɩba ŋmɩnchɩbɩsɩ ta tɩ tʊʊma dɩ seŋ daga dɩ tɩ chɩba ŋmɩnchɩbɩsɩ.
62001007	Ama dɩɩ yi tɩ dɩ chaaŋkʊ sieŋ saŋŋa mana, sɩba Ŋmɩŋ dɩ benne chaanɩŋ ma dene wo, die nɩŋ tɩ yaa nʊabalɩmɩŋ aŋaŋ taŋ, ta ʊ Bʊa Yisa wa zɩmbʊ dɩ chaana tɩ sʊgɩtɩ ma a vʊara bɩaŋ mana.
62001008	Dɩɩ yi tɩ baarɩ dɩ tɩ wo bɩaŋ tɩ gaama tɩ gbaŋ ta ka bala wusie.
62001009	Ama dɩɩ yi tɩ bala tɩ wʊbɩatɩ a yɩa Ŋmɩŋ, tɩ sɩmma a baarɩ wʊnɩŋ ʊ nan dɩ naga tɩ wʊbɩatɩ a chaa tɩ, ta bɩ chaana tɩ sʊgɩtɩ ma a vʊara tɩ wʊbɩatɩ mana dama wʊnɩŋ ʊ yiwo wusietieŋ ta yie wudieke dɩ mʊna.
62001010	Dɩɩ yi tɩ baarɩ dɩ tɩ ka yi bɩaŋ, die nɩŋ tɩ nagɩ wa Ŋmɩŋ a bɩrɩŋ ŋmɩnchɩbɩtieŋ, ta ʊ wɩaha dɩ wo tɩ sʊgɩtɩ ma.
62002001	N ballɩ, n maaga nɩ wɩaha gie amʊ nɩ kaaŋ yi bɩaŋ, ama dɩɩ yi nɩ wʊnyɩ dɩ yi bɩaŋ, tɩ yaa nɩɩpɔɔnɩgɩrʊ tɩ Chɔɔŋ Ŋmɩŋ jigiŋ, wʊnɩŋ ʊ yine Yisa Masia vuodieke dɩ yine sʊgɩyɩalɩntieŋ.
62002002	Die ʊ kenne a sʊʊŋ wa, die ʊ tuo wo tɩ kuŋ a kpi, wʊnɩŋ ʊ yine tɩ kaabɩŋ Ŋmɩŋ jigiŋ tɩ tʊntʊmbɩatɩ wɩa, ta ʊ kaabɩkʊ ka yi tɩnɩŋ tɩ nyɩɩna ma wɩa ama ka yiwo tɩŋgbaŋka gie vuosi mana mana wʊbɩatɩ wɩa.
62002003	Dɩɩ yi tɩ dɩɩ Ŋmɩŋ mɩraha, kanɩŋ ka baa ka dagɩ dɩ tɩ seŋ sɩba wa mɩŋ.
62002004	Dɩɩ yi vuoŋ dɩ baarɩ dɩ “Manɩŋ n sɩba wa mɩŋ”, ama ta ka dɩɩ ʊ mɩraha, wʊnɩŋ vuoke mi yiwo ŋmɩnchɩbɩtieŋ ta wusie dɩ wo ʊ ma.
62002005	Ama vuodieke dɩ dɩna wʊnɩŋ Ŋmɩŋ wʊbalɩkaha, die vuoke senne cho Ŋmɩŋ aŋaŋ wusie. Ta naa bala ka dagɩ dɩ ʊ seŋ yiwo nʊabalɩmɩŋ aŋaŋ Ŋmɩŋ;
62002006	dɩɩ yi tɩ baarɩ dɩ tɩ yaa wa nʊabalɩmɩŋ aŋaŋ Ŋmɩŋ die nɩŋ dɩ mʊ tɩ beriŋ sɩmma sɩba Yisa Masia beriŋ die dɩ sɩna die wo.
62002007	N nɩmballɩ, n ka maaga mɩrɩhaalɩŋ a yɩa nɩ, ka yiwo mɩrɩkʊʊrɩ, mɩrɩkʊʊrɩ dieke nɩ wone wʊŋ a yʊasɩ wa, ta mɩrɩkʊʊrɩ yine Yisa wudieke die nɩ wʊnna wa.
62002008	Ama wusie, ka yiwo mɩrɩhaalɩŋ, ta nɩ yese ke wusie chɩaŋ Yisa Masia aŋaŋ nɩ ma, dama lɩmɩŋkʊ tɩaŋ gara mɩŋ ta wusie chaaŋkʊ dɩ wɔŋ chaana.
62002009	Dɩɩ yi vuodieke nɩŋ mana dɩ balala dɩ ʊ bie wo chaaŋkʊ ma, ama ta haa ʊ nɩmbʊa ye ko bie wo lɩmɩŋkʊ ma.
62002010	Ama vuodieke nɩŋ mana dɩ chone ʊ nɩmbʊa bie wo chaaŋkʊ ma, ta wɩɩŋ dɩ wo ʊ ma a baaŋ vaa ʊ yi bɩaŋ.
62002011	Ama vuodieke nɩŋ mana dɩ hana ʊ nɩmbʊa bie wo lɩmɩŋkʊ ma; ʊ chʊŋ wa bʊ ma ta ka sɩba jigidieke ʊ ganana, dama lɩmɩŋkʊ vaa ʊ yɩɩŋ mɩŋ.
62002012	N ballɩ, n maaga a yɩa nɩ dama Ŋmɩŋ wɔŋ nagɩ nɩ wʊbɩatɩ a chaa nɩ mɩŋ Masia saaŋ ma.
62002013	N chʊamba, n maaga a yɩa nɩ dama nɩ wɔŋ a sɩba vuodieke dɩ wone beri a nyɩŋ piiliku me wo mɩŋ. Dalʊaka, n maaga a yɩa nɩ dama nɩ wɔŋ a nyaŋŋɩ Sitaani mɩŋ, wʊbɩatɩtieŋ wo.
62002014	N ballɩ, n maaga a yɩa nɩ dama nɩ sɩba tɩ Chɔɔŋ Nabidie Ŋmɩŋ mɩŋ. N chʊamba, n maaga a yɩa nɩ dama nɩ wɔŋ a sɩba vuodieke dɩ wone beri a nyɩŋ piiliku me wo. Dalʊaka, n maaga yɩa nɩ dama nɩ yaa hagɩrɩŋ ta Ŋmɩŋ wʊbalɩkaha dɩ bie nɩ ma ta nɩ nyaŋŋɩ Sitaani wʊbɩatɩtieŋ wo mɩŋ.
62002015	Nɩ da yaalɩma tɩŋgbaŋka gie vuosi beriŋ, nɩ da bɩ yaalɩma tɩŋgbaŋka gie nyinti. Dɩɩ yi nɩ yaala tɩŋgbaŋka gie nyinti die nɩŋ nɩ ka cho tɩ Chɔɔŋ Ŋmɩŋ.
62002016	Vuosi yaa lɔlɩbɩatɩ dɩ ba yi ba gbaŋ gbaŋ dʊŋŋʊ, ta yaa lɔlɩbɩatɩ aŋaŋ jadieke nɩŋ mana ba yesinene, ta bɩ yaa nyʊʊŋ nɩgɩŋ yaa gamma jadieke ba yalla, ama naa mana yiwo tɩŋgbaŋka gie lɔla; a ka nyɩŋ tɩ Chɔɔŋ Ŋmɩŋ jigiŋ.
62002017	Tɩŋgbaŋka gie aŋaŋ jadieke dɩ benne ka ma ta vuosi dɩ yaala naa nan daansɩ kpatɩ, ama vuodieke dɩ yinene Ŋmɩŋ choti tʊʊma, wʊnɩŋ ʊ balla ʊ daansɩ a bemme yaa gamma haahuu.
62002018	N ballɩ, dʊnɩa kpatɩŋ gbigiye mɩŋ. Ta die ba wɔŋ balɩ nɩ dɩ Masia dataakpeŋkpɩɩka nan keŋ; ta lele Masia dataasɩ pam wɔŋ keŋ mɩŋ, die wɩa tɩ sɩba dɩ dʊnɩa ka kpatɩŋ gbigiye mɩŋ.
62002019	Masia dataasɩ gie die nyɩŋ wa tɩ lagɩŋkʊ ma, ama die ba ka gʊtɩ tɩ ma aŋaŋ wusie. Die ba tɩŋ gʊtɩ tɩ ma tɩnɩŋ aŋaŋ ba tɩŋ nan lagɩŋ a beri; ama ba vaa tɩ mɩŋ, ta a daga dɩ die ba ka gʊtɩ tɩ ma wusie.
62002020	Ama nɩnɩŋ nɩŋ Masia yɩ nɩ Halɩkasɩka mɩŋ, die wɩa nɩ mana dɩ sɩba wusie nyindieke Ŋmɩŋ dɩ yuorine a dagɩ nɩ wa.
62002021	Manɩŋ n ka maaga a yɩa nɩ dɩ nɩ ka sɩba wusieke, ama n maaga a yɩa nɩ dama nɩ wɔŋ sɩba ka mɩŋ ta bɩ sɩba dɩ ŋmɩnchɩbɩsɩ ka nyɩnna wusie me.
62002022	Mɩnɩa yine ŋmɩnchɩbɩtieŋ wo? Ŋmɩnchɩbɩtieŋ yine vuodieke dɩ balala dɩ Yisa ka yi Ŋmɩŋ Vuovʊarɩkɩrɩ Masia wa. Vuodieke dɩ bala naa wa yine Yisa dataaŋ, ta zeti tɩ Chɔɔŋ Ŋmɩŋ aŋaŋ Bʊa wa.
62002023	Vuodieke nɩŋ mana dɩ zeti Ŋmɩŋ Bʊa Masia wa gbaŋ zeti wo Chɔɔŋ wa mɩŋ, ama vuodieke dɩ bala dɩ ʊ yiwo yada dɩ Yisa yine Ŋmɩŋ Bʊa wa, tɩ Chɔɔŋ Ŋmɩŋ beri aŋaŋ wa.
62002024	Die nɩ wolinne a wʊŋ Yisa wɩaha piiliku me wo nɩ mɩŋŋɩ pɔgɩlɩha. Dɩɩ yi nɩ pɔgɩlɩ wɩaha nɩ nan dɩ beri aŋaŋ Ŋmɩŋ aŋaŋ ʊ Bʊa wa ma.
62002025	Ta nʊa dieke ʊ yɩna tɩ wa yiwo miivoli dieke dɩ wone kpatɩŋ.
62002026	N maaga nɩ wɩaha gie yaa gamma vuodiekemba dɩ mɩnana dɩ ba gaaŋ nɩ wɩa.
62002027	Ama nɩnɩŋ nɩŋ Masia vaa ʊ Halɩkasɩka dɩ keŋ sʊʊŋ nɩ ma mɩŋ. Dɩɩ yi Halɩkasɩka dɩ wɩarɩ a bie nɩ ma die, nɩ kaaŋ bɩ yaala vuoŋ dɩ ʊ dagɩ nɩ. Dama ʊ Halɩkasɩka daga nɩ jaaŋ mana, ta ʊ dagɩkʊ dɩ yi wusie, daa ŋmɩnchɩbɩsɩ. Die wɩa nɩ dɩa Halɩkasɩka dagɩŋ ta wɩarɩ Masia ma.
62002028	Die wɩa n ballɩ, nɩ wɩarɩ Yisa ma, amʊ ʊ keŋ keŋ tɩ nan dɩ yaa sikimiŋ ta kaaŋ dii viivi ʊ nɩŋŋa saŋŋa dieke ʊ bala ʊ keŋ wo.
62002029	Nɩnɩŋ nɩ sɩmma dɩ Yisa Masia yiwo sʊgɩyɩalɩntieŋ, die wɩa nɩ sɩmma dɩ vuodiekemba mana dɩ tʊnnana sʊgɩyɩalɩŋ tʊʊma ba gbaŋ ba yiwo Ŋmɩŋ ballɩ.
62003001	Nɩ ko ye choti dieke tɩ Chɔɔŋ Nabidie Ŋmɩŋ dɩ faasɩna cho tɩ. Ʊ chotiti dɩ faasɩna dala wɩa ʊ wa tɩ ʊ ballɩ, ta tɩ seŋ yi ʊ ballɩ. Ama tɩŋgbaŋka gie vuosi ka sɩba tɩ yine vuodiekemba dama ba ka sɩba Nabidie Ŋmɩŋ.
62003002	N zʊamba, lele tɩ yiwo Ŋmɩŋ ballɩ, ama dɩ ye ka dagɩ yuori tɩ bala tɩ sɩmma die. Ama wudieke tɩ sɩbɩna wʊnna, dɩ Yisa dɩ yiŋŋi keŋ, tɩ nan dɩ sɩɩ sɩba wʊnɩŋ, dama tɩ nan ye ʊ senne sɩɩ die wo.
62003003	Vuodieke mana dɩ yalla tamaka gie dɩ ʊ nan keŋ sɩɩ sɩba Yisa, mʊ ʊ vʊarɩ wa ʊ gbaŋ a nyɩŋ bɩaŋ ma sɩba Yisa dɩ wone bɩaŋ dene wo.
62003004	Vuodieke mana dɩ yinene bɩaŋ chʊʊsa wa Ŋmɩŋ mɩraha dama bɩaŋ yiile chʊʊsa Ŋmɩŋ mɩraha mɩŋ.
62003005	Nɩ sɩba a baarɩ dɩ Yisa Masia die keŋye mɩŋ tɩŋgbaŋka gie me dɩ ʊ vʊarɩ vuota bɩaŋ, ta bɩaŋ wo ʊ ma.
62003006	Die wɩa vuodieke mana dɩ benne Masia ma ka yie bɩaŋ; ama vuodieke dɩ yinene bɩaŋ ye ka sɩba Yisa dɩ yine vuodieke, ta ka wɔŋ sɩba wa.
62003007	N ballɩ, nɩ da vaa vuoŋ gaaŋ nɩ! Vuodieke mana dɩ yinene wudieke dɩ mʊna yiwo sʊgɩyɩalɩntieŋ sɩba Masia dɩ yine sʊgɩyɩalɩntieŋ die wo.
62003008	Vuodieke mana dɩ yie bɩaŋ bie wo Sitaani nuusi me, dama Sitaani wɔŋ yiwo bɩaŋ a nyɩŋ piiliku me, ama wudieke wɩa Ŋmɩŋ Bʊa die dɩ keŋ yiwo dɩ ʊ chʊʊsɩ Sitaani tʊʊmaha gie.
62003009	Vuodiekemba mana dɩ yine Ŋmɩŋ ballɩ tuo wo ba Chɔɔŋ Ŋmɩŋ ta ka yie bɩaŋ. Ba ka bɩagɩ yie bɩaŋ dama ba tuone ba Chɔɔŋ Ŋmɩŋ beriŋ wɩa.
62003010	Wudieke dɩ puone Ŋmɩŋ ballɩ aŋaŋ Sitaani ballɩ wʊnna: Vuodieke mana dɩ kana ka yie wudieke dɩ mʊna yaa ka cho ʊ nɩmbʊa ka yi Ŋmɩŋ bʊa.
62003011	Die nɩ wolinne a wʊŋ Yisa wɩaha piiliku me wo yine naa; dɩ tɩ chome taŋ.
62003012	Dɩ ka mʊ tɩ bemme sɩba Keeni die dɩ benne die wo, wʊnɩŋ die ʊ yiwo wʊbɩatɩtieŋ wo Sitaani sɩɩtɩ, ta die kʊʊ ʊ nɩmbʊabiŋ Abeli. Bɩa wɩa die ʊ kʊʊ wa? Die ʊ kʊʊ wa dama ʊ nɩmbʊabike tʊʊma die vɩɩna mɩŋ, ta wʊnɩŋ ʊ tʊʊma dɩ ka vɩɩna.
62003013	Die wɩa n nɩmballɩ, nɩ daa vaa ka yi nɩ mamachi dɩɩ yi tɩŋgbaŋka gie vuosi dɩ haa nɩ.
62003014	Tɩ chone tamba wa dagɩya dɩ tɩ nyɩŋ kumbu hagɩrɩŋ ma a keŋ miivoli dieke dɩ wone kpatɩŋ ma. Ama vuodieke nɩŋ dɩ wone die choti, wʊnɩŋ ʊ ye bie wo kumbu hagɩrɩŋ ma.
62003015	Vuodieke nɩŋ mana dɩ hana ʊ nɩmbʊa yiwo vuokʊʊrʊ, ta nɩ sɩba a baarɩ miivoli dieke dɩ wone kpatɩŋ wo vuokʊʊrʊ ma.
62003016	Yisa Masia die dɩ tuone tɩ kuŋ a kpi tɩ wɩa, dagɩna tɩ choti dɩ sɩna dene. Tɩ gbaŋ mʊ tɩ tuo wo tɩ nɩmballɩ kuŋ a kpi.
62003017	Dɩɩ yi vuodieke dɩ yallɩ nyinti a mɔgɩsa ʊ gbaŋ ta tɩala, ama ta ye ʊ nɩmbʊa dɩ wo jaaŋ, ta ʊ baga dɩ wo ʊ ma, Ŋmɩŋ choti wo die vuoke me.
62003018	N ballɩ tɩ chotiti daa bemme tɩ nʊaŋ ma nyɩɩna ma; ama ka yi wusie choti dieke dɩ suŋŋinene vuosi.
62003019	Dɩɩ yi tɩ cho taŋ die nɩŋ tɩ sɩba a baarɩ dɩ tɩ dɩ wa wusie dagɩkʊ, ta tɩ nan dɩ yaa sikimiŋ Ŋmɩŋ nɩŋŋa.
62003020	Dɩɩ yi ta tɩ sʊŋanyile dɩ daga tɩ dɩ tɩ yiwo bɩaŋ, nɩ vaa tɩ tɩɩnsɩ dɩ Ŋmɩŋ tɩaŋ tɩ sʊŋanyile mɩŋ ta bɩ sɩba wɩɩŋ mana.
62003021	N zʊamba, dɩɩ yi tɩ sʊŋanyile dɩ ka dagɩ tɩ dɩ tɩ yi bɩaŋ die nɩŋ tɩ yaa sikimiŋ Ŋmɩŋ jigiŋ.
62003022	Dɩɩ yi tɩ dɩa ʊ mɩraha ta yie wudieke dɩ nannana ʊ sʊŋ die bala ka vaa ʊ dɩ yɩa tɩ jadieke mana tɩ jʊʊsɩnana a yaala.
62003023	Naa yine ʊ mɩraha, dɩ tɩ yi ʊ Bʊa Yisa Masia yada ta chome taŋ sɩba Masia dɩ yɩna tɩ nʊarɩ dene wo.
62003024	Vuodieke nɩŋ mana dɩ dɩna ʊ mɩraha, banɩŋ ba lagɩŋ beri mɩŋ aŋaŋ Ŋmɩŋ ta Ŋmɩŋ dɩ beri aŋaŋ ba. Jadieke dɩ dagɩna tɩ dɩ Ŋmɩŋ beri aŋaŋ tɩ wa yine ʊ Halɩkasɩka ʊ nagɩna a yɩ tɩ wa.
62004001	N zʊamba, nɩ da keŋ yi vuodiekemba mana dɩ balala dɩ ba yaa Ŋmɩŋ Halɩkasɩka wɩa yada, ama nɩ magɩsɩ ba a ye dɩ ba haalɩtɩtɩ nyɩŋ wa Ŋmɩŋ jigiŋ yaa. Dama ŋmɩnchɩbɩsɩ naazʊalɩba pam, vuodiekemba dɩ gaanana vuosi wɔŋ keŋ mɩŋ a dɩ dɩa vuosi jige.
62004002	Wudieke dɩ balla ka vaa nɩ sɩmma dɩ dɩ yiwo Ŋmɩŋ Haalɩŋ wʊnna: vuodieke mana dɩ balala dɩ die ba mɩɩrɩ wa Yisa Masia ta ʊ yi vuota, wʊnɩŋ ʊ yalla Haalɩ dieke dɩ nyɩna Ŋmɩŋ jigiŋ.
62004003	Ama vuodieke nɩŋ mana dɩ chiisinene wɩɩrɩ gie yaa gamma Yisa ma wa wo Haalɩ dieke dɩ nyɩna Ŋmɩŋ jigiŋ. Haalɩbʊ gie nyɩŋ wa Masia dataakpeŋkpɩɩka, Sitaani jigiŋ; die ba wɔŋ balɩ nɩ dɩ Masia dataakpeŋkpɩɩka nan keŋ, ta lele ʊ wɔŋ keŋ tɩŋgbaŋka gie me mɩŋ.
62004004	N ballɩ, nɩnɩŋ nɩ yiwo Ŋmɩŋ sɩɩtɩ, ta Ŋmɩŋ Halɩkasɩka dɩ bie nɩ ma ta yaa hagɩrɩŋ a tɩaŋ haalɩ dieke dɩ benne tɩŋgbaŋka gie vuosi me. Die yine nɩ nyaŋŋa ŋmɩnchɩbɩsɩ naazʊalɩba.
62004005	Banɩŋ ŋmɩnchɩbɩsɩ naazʊalɩba gie yiwo tɩŋgbaŋka gie sɩɩtɩ, die wɩa ba bala tɩŋgbaŋka gie nyinti wɩa ta tɩŋgbaŋka gie vuosi dɩ wʊmma ba.
62004006	Ama tɩnɩŋ nɩŋ tɩ yiwo Ŋmɩŋ sɩɩtɩ. Ta vuodieke mana dɩ sɩbɩna Ŋmɩŋ dɩ wʊmma a yɩa tɩ. Ama vuodiekemba dɩ kana ka yi Ŋmɩŋ sɩɩtɩ ka wʊmma a yɩa tɩ. Naa balla ka vaa tɩ sɩmma vuodieke dɩ yalla Ŋmɩŋ Halɩkasɩka a daga wusie dagɩkʊ aŋaŋ vuodieke dɩ yalla Sitaani haalɩbʊ dieke dɩ dagɩnana ŋmɩnchɩbɩsɩ dagɩkʊ.
62004007	N zʊamba, nɩ vaa tɩ chome taŋ dama choti nyɩŋ wa Ŋmɩŋ jigiŋ, ta vuodieke mana dɩ chone vuosi yiwo Ŋmɩŋ bʊa ta bɩ sɩba wa.
62004008	Ŋmɩŋ yiwo chotitieŋ, ta vuodieke mana dɩ wone choti ka sɩba wa.
62004009	Naa Ŋmɩŋ die dɩ dagɩ tɩ ʊ choti: die ʊ vaa wa ʊ Bʊadembi balɩŋka dɩ keŋ sʊʊŋ tɩŋgbaŋka gie me dɩ tɩ ye miivoli ʊ wɩa.
62004010	Choti dieke dɩ senne yi choti aŋaŋ wusie wʊnna, ka ka yi dɩ tɩnɩŋ die tɩ faasɩna cho Ŋmɩŋ, ama Ŋmɩŋ die faasɩna cho tɩ ta die vaa ʊ Bʊadembiŋ dɩ keŋ sʊʊŋ tɩŋgbaŋka gie me a tuo tɩ kuŋ a kpi ta die bɩrɩŋ kaabɩŋ wʊnɩŋ Ŋmɩŋ jigiŋ dɩ tɩ ye tɩ wʊbɩatɩ naachaala.
62004011	N zʊamba, dɩɩ yi Ŋmɩŋ dɩ cho tɩ naa, die nɩŋ dɩ yiwo talasɩ dɩ tɩ chome taŋ.
62004012	Vuoŋ wori a yeye Ŋmɩŋ aŋaŋ ʊ nine, ama tɩ cho taŋ, Ŋmɩŋ nan dɩ bie tɩ jigiŋ saŋŋa mana ta tɩ nan dɩ yallɩ choti dieke ʊ yɩna tɩ wa aŋaŋ wusie.
62004013	Ŋmɩŋ yɩ tɩ ʊ Halɩkasɩka mɩŋ die wɩa tɩ sɩba a baarɩ dɩ tɩnɩŋ tɩ taasɩ aŋaŋ wa ta ʊ bie tɩ ma.
62004014	Tɩ Chɔɔŋ Ŋmɩŋ die tʊŋ wa ʊ Bʊadembiŋ dɩ ʊ keŋ yi tɩŋgbaŋka gie vuosi gbɩgbatɩtaantʊ. Die tɩ ye ʊ Bʊa wa mɩŋ, ta lele tɩ wa bala ʊ wɩa a yɩa vuosi.
62004015	Vuodieke dɩ balala dɩ ʊ yi yada dɩ Yisa yiwo Ŋmɩŋ Bʊa, wʊnɩŋ ʊ yine vuodieke Ŋmɩŋ dɩ benne ʊ ma ta ʊ dɩaŋ ʊ taasɩ aŋaŋ Ŋmɩŋ.
62004016	Ta tɩ gbaŋ gbaŋ tɩ sɩba Ŋmɩŋ dɩ chone tɩ die, ta bɩ yi yada dɩ ʊ seŋ cho tɩ mɩŋ. Ŋmɩŋ yiwo chotitieŋ ta vuodieke mana dɩ chone vuosi saŋŋa mana taasɩ wa aŋaŋ Ŋmɩŋ, ta Ŋmɩŋ dɩaŋ dɩ bie ʊ ma.
62004017	Dɩɩ yi tɩ seŋ cho tɩ chanchaalɩŋ aŋaŋ wusie ta tɩ beriŋ dɩ sɩɩ sɩba Masia die dɩ benne die tɩŋgbaŋka gie me wo, die nɩŋ Ŋmɩŋ sarɩya diile daarɩ dɩ keŋ tʊgɩ tɩ kaaŋ dɩ chɩga ŋmaamɩŋ.
62004018	Tɩ yaa choti aŋaŋ vuosi, ŋmaamɩŋ kaaŋ dɩ beri. Dɩɩ yi choti dɩ faasɩ beri aŋaŋ wusie, ŋmaamɩŋ kaaŋ ye sieŋ a bemme tɩ ma, dama tɩbɩdatɩŋ wɩa tɩ ŋaaŋ chɩga ŋmaamɩŋ. Dɩɩ yi vuoŋ dɩ yaa ŋmaamɩŋ, die nɩŋ ʊ ka cho vuosi aŋaŋ wusie.
62004019	Tɩ yaa choti aŋaŋ vuosi dama Ŋmɩŋ die wolinne a cho tɩ.
62004020	Dɩɩ yi vuoŋ dɩ baarɩ dɩ, “Manɩŋ n cho Ŋmɩŋ mɩŋ”, ama ta haa ʊ nɩmbʊa nɩŋ, wʊnɩŋ vuoke mi yiwo ŋmɩnchɩbɩtieŋ. Dama ʊ kaaŋ bɩagɩ a cho Ŋmɩŋ vuodieke ʊ kana ka yese aŋaŋ ʊ nine, dɩɩ yi ʊ ka cho ʊ nɩmbʊa dieke ʊ yesinene aŋaŋ ʊ nine.
62004021	Nʊarɩ gie Yisa Masia dɩ yɩ tɩ, dɩ vuodieke mana dɩ chone Ŋmɩŋ, chome ʊ nɩmbʊa gbaŋ.
62005001	Vuodieke mana dɩ yine yada dɩ Yisa yiwo Ŋmɩŋ Vuovʊarɩkɩrɩ Masia wa wʊnɩŋ vuoke yiwo Ŋmɩŋ bʊa. Ta vuodieke nɩŋ dɩ chone chɔɔŋ wa nan dɩ cho ʊ bʊa gbaŋ.
62005002	Dɩɩ yi tɩ cho Ŋmɩŋ ta yie wudieke ʊ mɩraha dɩ dagɩna tɩ wa, die balla ka vaa tɩ sɩmma dɩ tɩ cho ʊ ballɩ mɩŋ.
62005003	Dɩɩ yi tɩ seŋ cho Ŋmɩŋ tɩ nan dɩdɩ ʊ mɩraha, ʊ mɩraha dɩɩsɩŋ ka tʊa.
62005004	Ŋmɩŋ bʊa mana nan bɩagɩ a nyaŋŋɩ tɩŋgbaŋka gie magɩsɩŋ, ta tɩ yine Yisa Masia yada wa yɩnana tɩ hagɩrɩŋ tɩ bɩagɩ nyaŋŋa die.
62005005	Mɩnɩa baaŋ bɩagɩ nyaŋŋɩ tɩŋgbaŋka gie magɩsɩŋ? Sie vuodieke nyɩɩna dɩ yine yada dɩ Yisa yiwo Ŋmɩŋ Bʊadembiŋ.
62005006	Die dɩ yiwo wʊnɩŋ Yisa Masia die nyɩna arɩzanna ma a keŋ tɩŋgbaŋka gie me ta ka kʊaŋ chaaŋ Jɔɔn die dɩ sɩɩ wa Ŋmɩŋ nyaaŋ, ta ka kʊaŋ chaaŋ ʊ kpi ta ʊ zɩŋ dɩ nyɩŋ. Dɩ ka yi wusie dɩ wudieke nyɩɩna ma die dɩ yine wo yiwo dɩ Jɔɔn die sɩɩ wa Ŋmɩŋ nyaaŋ ama die ʊ kpiye mɩŋ ta ʊ zɩŋ dɩ nyɩŋ. Ta Ŋmɩŋ Halɩkasɩka dɩ yi daansɩatieŋ, dama Halɩkasɩka yine wusietieŋ.
62005007	Vuodiekemba dɩ yine daansɩatieliŋ yiwo ba bataa:
62005008	banɩŋ ba yine Ŋmɩŋ Halɩkasɩka aŋaŋ nyaabʊ aŋaŋ zɩmbʊ, ba bataa wa gie yiwo nʊabalɩmɩŋ.
62005009	Tɩ yie vuota siaria yada mɩŋ, ama Ŋmɩŋ siara faasɩ yaa hagɩrɩŋ, ta wʊnɩŋ ʊ yɩna siara wa gie yaa gamma ʊ Bʊa wa ma.
62005010	Die wɩa vuodieke mana dɩ yine Ŋmɩŋ Bʊa wa yada yalla Ŋmɩŋ siaraka gie ʊ sʊŋ ma, ama vuodieke nɩŋ mana dɩ kana ka yi Ŋmɩŋ siaraka gie yada, wʊnɩŋ ʊ nagɩ wa Ŋmɩŋ a bɩrɩŋ ŋmɩnchɩbɩtieŋ, dama ʊ ka yi yada dɩ siara dieke Ŋmɩŋ dɩ yɩna yaa gamma ʊ Bʊa wa ma yiwo wusie.
62005011	Ŋmɩŋ siaraka yiwo naa: Ŋmɩŋ yɩ tɩ wa miivoli dieke dɩ wone kpatɩŋ, ta miivolike gie nyɩŋ wa ʊ Bʊa wa jigiŋ.
62005012	Vuodieke nɩŋ mana dɩ taasɩna aŋaŋ Ŋmɩŋ Bʊa wa yaa miivolike gie mɩŋ; ama vuodieke nɩŋ mana dɩ kana ka taasɩ aŋaŋ Ŋmɩŋ Bʊa wa wo kanɩŋ miivoli mi.
62005013	N maaga gbaŋkʊ gie a yɩa nɩnɩŋ vuodiekemba dɩ yine Ŋmɩŋ Bʊa wa yada wa, dama n yaala nɩ sɩmma dɩ nɩ yaa miivoli dieke dɩ wone kpatɩŋ mɩŋ.
62005014	Die wɩa tɩ ka chɩga ŋmaamɩŋ saŋŋa dieke tɩ keŋ jʊʊsa Ŋmɩŋ dama ʊ wʊmma a yɩa tɩ dɩɩ yi tɩ jʊʊsa a yaala jadieke dɩ yine ʊ sʊgɩnanɩŋ.
62005015	Dɩɩ yi tɩ sɩba a baarɩ dɩ Ŋmɩŋ wʊmma tɩ mɩŋ saŋŋa dieke tɩ keŋ jʊʊsa wa, die nɩŋ tɩ sɩba a baarɩ dɩ ʊ wɔŋ tuo tɩ jʊʊsɩŋ mɩŋ.
62005016	Dɩɩ yi vuoŋ dɩ ye ʊ nɩmbʊa dɩ yinene bɩa dieke dɩ kana kaaŋ puo wo a nyɩŋ Ŋmɩŋ jigiŋ, ʊ jʊʊsɩ Ŋmɩŋ a yɩ wa aŋ Ŋmɩŋ vaa ʊ wʊbɩatɩ a chaa wa ta yɩ wa miivoli, dama ʊ naga chaa vuodieke tʊmbɩatɩ dɩ kana kaaŋ puo wo a nyɩna ʊ jigiŋ. Ama tʊmbɩatɩ ataŋ beri a bɩagɩ puo vuoŋ a nyɩna Ŋmɩŋ jigiŋ, n ka bala dɩ nɩ jʊʊsɩma Ŋmɩŋ a yɩma vuodiekemba dɩ yinene hanɩŋ bɩabʊ mi.
62005017	Tʊŋ dieke mana dɩ kana ka vɩɩna yiwo bɩaŋ, ama tʊmbɩatɩ ataŋ beri a ka puo vuoŋ a nyɩna Ŋmɩŋ jigiŋ.
62005018	Tɩ sɩba a baarɩ vuodiekemba nɩŋ mana dɩ yine Ŋmɩŋ ballɩ ka yie bɩaŋ saŋŋa mana dama Ŋmɩŋ Bʊa wa gbarɩ ba mɩŋ ta tʊntʊmbɩatɩtieŋ, Sitaani dɩ kaaŋ bɩagɩ a yi be wɩɩŋ.
62005019	Tɩnɩŋ tɩ sɩba a baarɩ tɩ yiwo Ŋmɩŋ ballɩ ama vuodiekemba nɩŋ mana dɩ kana ka yi Ŋmɩŋ ballɩ bie wo Sitaani nuusi me.
62005020	Tɩ sɩba a baarɩ Ŋmɩŋ Bʊa dembike Yisa wa die keŋ wo tɩŋgbaŋka gie me a yɩ tɩ yɩaŋ dɩ tɩ sɩmma wusie Ŋmɩnnɩ. Tɩ wana taasɩ aŋaŋ Yisa wa wɩa, die vana tɩ taasɩ aŋaŋ wusie Ŋmɩnnɩ, wʊnɩŋ ʊ yine vuodieke dɩ yɩnana miivoli dieke dɩ wone kpatɩŋ.
62005021	N ballɩ, nɩ vʊarɩ nɩ gbaŋ a nyɩŋ bugile me.
63001001	Manɩŋ Jɔɔn vuodieke dɩ yine Masia dɩdɩɩsɩrɩŋ jakʊʊŋ wa maagɩnana gbaŋkʊ gie a yɩa n taa vuodieke Ŋmɩŋ die dɩ vʊarɩna wa aŋaŋ ʊ ballɩ. Manɩŋ n cho nɩ mɩŋ aŋaŋ wusie, ama daa manɩŋ n kasɩŋ n chone nɩ, ama vuodiekemba mana dɩ tuone Ŋmɩŋ wusie dagɩkʊ gbaŋ cho nɩ mɩŋ.
63001002	Manɩŋ aŋaŋ ba chone nɩ, dama wusie dagɩkʊ bie tɩ sʊgɩtɩ ma ta nan dɩ bie tɩ sʊŋ ma yaa gamma haahuu.
63001003	Tɩ Chɔɔŋ Nabidie Ŋmɩŋ aŋaŋ ʊ Bʊa wa Yisa Masia suŋŋiŋ aŋaŋ ba zɔɔlɩnchɩgɩla aŋaŋ ba sʊgɩdʊagɩŋ nan dɩ bie tɩ ma, tɩ dɩna wusie dagɩŋ ta cho taŋ die wo.
63001004	N sʊŋ die fɩalɩya pam n yene ta fʊ ballɩ bataŋ dɩ wa wusie dagɩkʊ dieke tɩ Chɔɔŋ Ŋmɩŋ dɩ yɩna tɩ wa.
63001005	N taa, n jʊʊsa fʊ, vaa aŋ tɩ mana chome tɩ nɩmballɩ chanchaalɩŋ. Genke ka yi mɩrɩhaalɩŋ maŋ maaga a yɩa nɩ, ka yiwo mɩrɩ dieke tɩ tuone a nyɩŋ piiliku me wo a yaa keŋ tʊgɩ jinne.
63001006	Wusie choti yiwo tɩ yime wudieke Ŋmɩŋ dɩ bala tɩ. Piiliku me wo, ʊ wɔŋ balɩ tɩ mɩŋ dɩ tɩ chome wo aŋaŋ tɩ chanchaalɩŋ.
63001007	Tɔ, gɩgaantɩŋ pam wɔŋ jatɩ ga tɩŋgbaŋka gie lʊgaha mana mɩŋ. Gɩgaantɩba gie bala dɩ banɩŋ ba ka yi yada dɩ die ba mɩɩrɩ Yisa Masia ta ʊ yi vuota. Die vuosisi yiwo gɩgaantɩŋ ta bɩ yi Masia dataasɩ.
63001008	Die wɩa, nɩ sɩmma nɩ gbaŋ ta da keŋ waarɩ jadieke nɩ kpaŋŋa nɩ gbaŋ a tʊŋ ka wɩa wa, ta keŋ ye ka nyʊarɩ mana Ŋmɩŋ jigiŋ.
63001009	Vuodieke nɩŋ dɩ kana ka mɩŋŋɩ tuo Yisa Masia dagɩkʊ ama ta gʊta ʊ gbaŋ gbaŋ ʊ wɩa, Ŋmɩŋ wo ʊ jigiŋ, ama vuodieke nɩŋ dɩ dɩna dagɩkʊ ta ka vasa, tɩ Chɔɔŋ Ŋmɩŋ aŋaŋ ʊ Bʊadembiŋ Yisa Masia bie ʊ jigiŋ.
63001010	Die wɩa vuodieke nɩŋ mana dɩ kienene nɩ jigiŋ ta ka daga Yisa Masia dagɩkʊ dieke dɩ tʊgɩsɩna, nɩ da tuo wo nɩ tige me, nɩ daa keŋ a waasɩ wa gbaŋ,
63001011	dama vuodieke dɩ waasɩna wa, ʊ gbaŋ ʊ gʊtɩ wa mɩŋ ʊ tʊmbɩatɩ ma.
63001012	N yaa wɩa pam dɩ n balɩ nɩ, ama n ka yaala n maagɩha gbaŋkʊ gie sʊŋ a yɩ nɩ, n yaa tama dɩ n nan keŋ kaagɩ nɩ, aŋ tɩ dii azama aŋaŋ taŋ, dɩɩ yi die, dɩ nan yi tɩ mana sʊgɩfɩalɩŋ pam.
63001013	Fʊ taa vuodieke Ŋmɩŋ dɩ vʊarɩna ballɩ waasa fʊ.
64001001	Manɩŋ Jɔɔn vuodieke dɩ yine Masia dɩdɩɩsɩrɩŋ jakʊʊŋ maagɩnana gbaŋkʊ gie a yɩa n zʊa Gayusi, vuodieke dɩ yine n zʊa choti.
64001002	N zʊa, n jʊʊsa Ŋmɩŋ a yɩa fʊ dɩ fʊ yallɩma alaafɩa, ta jaaŋ mana gamma vɩɩnɩŋ a yɩma fʊ sɩba fʊ benne vɩɩnɩŋ die wo Ŋmɩŋ jigiŋ.
64001003	N yaa sʊgɩfɩalɩŋ pam die tɩ nɩmballɩ bataŋ dɩ kenne a balɩ fʊ dɩna Ŋmɩŋ dagɩkʊ dene, ta bie wusieke me saŋŋa mana.
64001004	Jaaŋ mana ka yi mɩŋ sʊgɩfɩalɩŋ a tʊgɩ n wʊnna dɩ n ballɩ dɩ wa dagɩkʊ dieke dɩ tʊgɩsɩna wa.
64001005	N zʊa, fʊ suŋŋinene tɩ nɩmballɩ aŋaŋ ba bataŋ fʊ zɩna wa gbaŋ, fʊnɩŋ yie wo wudieke dɩ vɩɩŋna.
64001006	Ba keŋ keŋ Masia dɩdɩɩsɩrɩŋ lagɩŋkʊ jigiŋ saŋŋa dieke mana ba ŋaaŋ tɩɩnsɩ fʊ burichinike gie wɩa mɩŋ. Die wɩa ba keŋ kieŋ fʊ jigiŋ fʊ suŋŋi be aŋaŋ ba chɔnɩŋ ma sie dieke me dɩ fɩalɩnana Ŋmɩŋ sʊŋ. Mɩŋŋɩ pɔgɩlɩ ba dama ba yiwo Ŋmɩŋ sɩɩtɩ.
64001007	Dɩ yiwo Yisa Masia saaŋ wɩa ba dɩ dɩa a mʊʊla wɩaha, ama ba ka tuose jaaŋ mana a nyɩnna vuodiekemba dɩ kana ka yi Masia dɩdɩɩsɩrɩba jigiŋ.
64001008	Die wɩa tɩnɩŋ Masia dɩdɩɩsɩrɩŋ mʊ tɩ suŋŋi wo vuosi gie, amʊ tɩ nan gʊtɩ ba ma a tʊma yaa gamma wusieke dagɩŋ mʊʊlɩŋ.
64001009	Die n maagɩ wa wɩa ataŋ a yɩ Masia dɩdɩɩsɩrɩba diekemba dɩ benne nɩ jigiŋ wo, ama Diyotirefesi die zeti wo n nʊaŋ, dama ʊ yaala ʊ wasɩma ʊ gbaŋ vuokpɩɩŋ.
64001010	Die wɩa maŋ keŋ keŋ n nan yuori balɩ wudiekemba mana ʊ yine, wʊbɩa diekemba ʊ bala yaa gamma tɩ ma aŋaŋ ŋmɩnchɩbɩsɩ diekemba ʊ balala wa. Daa genhe nyɩɩna ma ʊ yie, ama ʊ zetiye mɩŋ dɩ ʊ tuo tɩ nɩmballɩ diekemba dɩ dɩna dɩa wa, ta kaga vuodiekemba dɩ yaala ba tuo be chaantɩ, ta bɩ yaga ba nyɩnna Masia dɩdɩɩsɩrɩba lagɩŋkʊ ma.
64001011	N zʊa, da keŋ chansɩma vuoŋ tʊntʊmbɩatɩ, ama chansɩma wudieke dɩ vɩɩŋna. Vuodieke dɩ tʊna tʊnvɩɩna wʊnɩŋ ʊ yiwo Ŋmɩŋ Bʊa, ama vuodieke dɩ tʊnnana tʊmbɩatɩ, ʊ tʊmbɩatɩ daga dɩ ʊ ka sɩba Ŋmɩŋ.
64001012	Vuoŋ mana bɩra Demetirusi, ta ʊ beriŋ dɩ daga dɩ ʊ dɩ wa wusie dagɩkʊ; ta n gbaŋ maŋ bɩra wa; ta fʊ sɩba dɩ wudieke nɩŋ mana n bala yaa gamma vuoŋ ma yiwo wusie.
64001013	Manɩŋ n yaa wɩa pam dɩ n balɩ fʊ, ama n ka yaala n maagɩha a yi gbaŋkʊ gie sʊŋ.
64001014	Ama n yaa tama dɩ n nan keŋ ye fʊ daraa ale wo gie nʊaŋ, aŋ tɩ dii azama aŋaŋ taŋ.
64001015	Nabidie Ŋmɩŋ yɩ fʊ sʊgɩdʊagɩŋ. Fʊ zʊalɩba mana waasa fʊ. Tɩ zʊalɩba diekemba dɩaŋ dɩ benne fʊ jigiri, fʊ waasɩ ba mana wʊnyɩ wʊnyɩ.
65001001	Manɩŋ Juudi vuodieke dɩ yine Yisa Masia tʊntʊntʊ ta bɩ yi Jemisi nɩmbʊa, maagɩnana gbaŋkʊ gie a yɩa vuodiekemba tɩ Chɔɔŋ Ŋmɩŋ dɩ vʊarɩna ba ta cho be ta Yisa Masia dɩ gbarɩ ba wa:
65001002	Ŋmɩŋ chɩgɩ nɩ zɔɔlɩŋ, ta yɩ nɩ sʊgɩdʊagɩŋ aŋaŋ choti pam.
65001003	N nɩmballɩ choti, die n mɩa mɩŋ dɩ n maagɩ nɩ gbanɩŋ yaa gamma gbatɩtaaŋ dieke tɩ yalla wa ma, ama lele n yeye mɩŋ ta dɩ yiwo talasɩ dɩ n maagɩ a yɩ nɩ, ta kpaaŋ nɩ aŋ nɩ ŋmɩntɩ niŋ a yaalɩma yada wudieke Ŋmɩŋ dɩ nagɩna a yɩ ʊ vuosi wo vɩɩnɩŋ, ta daa vaa vuoŋ tarɩgɩha.
65001004	Dama vuosi bataŋ, vuodiekemba dɩ kana ka chɩga Ŋmɩŋ lɔbɩrɩna a bie nɩ sʊŋ, ta tarɩgɩ wʊnɩŋ Ŋmɩŋ zɔɔlɩnchɩgɩla wɩaha dɩ ba yime ba nyɩŋgbanɩŋ lɔlɩbɩatɩ tʊʊma; ta ka tuo Yisa Masia nʊaŋ; wʊnɩŋ ʊ nyɩɩna ma ʊ yine tɩ Sikpeŋtieŋ aŋaŋ tɩ Yɔmʊtieŋ. Wʊbɩayiiribe gie tɩbɩdatɩŋ wɔŋ maagɩ Ŋmɩŋ gbaŋkʊ sʊŋ a yʊasɩ mɩŋ.
65001005	Wudieke n yaala n balɩ nɩ naa, nɩ wɔŋ wʊŋ a mana mɩŋ, ta bɩ sɩba ha, ama n yaala n tɩɩnsɩ nɩ yaa gamma a wɩa; tɩ Yɔmʊtieŋ Nabidie Ŋmɩŋ die gbatɩ wa ʊ vuosi a nyɩŋ Ijipiti tɩŋgbaŋ ma, ama ka kʊaŋ chaaŋ die ʊ kʊʊ ba bataŋ vuodiekemba dɩ kana ka yi wo yada wa.
65001006	Nɩ bɩ sɩba a baarɩ dɩ malaka diekemba die dɩ kana ka mɩŋŋɩ a pɔgɩlɩ yiko dieke Ŋmɩŋ dɩ yɩna ba aŋaŋ ka sieŋ me wo, ta die ka bɩ wɩarɩ a bie ba jigiberisike arɩzanna ma wa, Ŋmɩŋ die bɔbɩ ba mɩŋ aŋaŋ chɔrɩma a nagɩ ba taaŋ dansarɩka vɔrɩ dieke dɩ golinne ta bɩ yi lɩmɩŋ ma, ta gbarɩ dakpeŋkpɩɩŋ dieke ʊ bala ʊ dii ba sarɩya wa.
65001007	Die gbaŋ gbaŋ dɩ yi a yɩ Sodomi aŋaŋ Gomora tɩgɩsɩ aŋaŋ tɩgɩ diekemba die dɩ gbigine mi wo. Vuosi mi die tʊma daakpana aŋaŋ hɔgʊkpana tʊʊma, ta die dɩ lɔlɩbɩatɩ pam ta die ye tɩbɩdatɩ dieke die dɩ yine boli dieke dɩ dinene yaa gamma haahuu, ka yi kpaamɩŋ a yɩa vuoŋ mana.
65001008	Ŋmɩnchɩbɩsɩ dɩdagɩrɩba gie bala dɩ ba daansa yɩnana ba sieŋ ba yie ba nyɩŋgbanɩŋ dɩgɩntɩ aŋaŋ hɔgʊkpana aŋaŋ daakpana tʊʊma, ta zeti Ŋmɩŋ nʊaŋ, ta bɩ zɩa Ŋmɩŋ malakasi.
65001009	Ama malakasi jakʊʊŋ vuodieke saaŋ dɩ dine Makeli wo, saŋŋa dieke wʊnɩŋ aŋaŋ Sitaani die dɩ wagɩna Mosisi nyɩŋgbanɩŋ wɩa wa, ama Makeli gbaŋ die dɩ ka zɩa Sitaani, die ʊ balɩ wa dɩ, “Ŋmɩŋ nan dagɩ fʊ yɩaŋ.”
65001010	Ama vuosi gie nɩŋ, zɩa jadieke mana ba kana ka sɩba ka chɩaŋ, ta yie wudieke mana ba yaalala sɩba dɔŋɩsɩ dɩ wone yɩaŋ dene, ta chʊʊsa ba gbaŋ.
65001011	Wʊbɩaŋ bie ba ma, dama ba dɩ wa Keeni siebɩakʊ; ba bɩ yiwo gɩgaantɩŋ ligire wɩa sɩba Baalami die dɩ sɩna dene; ta bɩ tʊma sɩba Kora die dɩ tʊnna dene wo ta ka dɩ Ŋmɩŋ nʊarɩ ta keŋ kpi wo; ba gbaŋ ba nan kpi die.
65001012	Vuosi gie dɩ keŋ lagɩŋ aŋaŋ nɩ tɩ Yɔmʊtieŋ choti nʊabalɩmɩŋ dʊʊga diile saŋŋa ba sɩɩ sɩba chachabɩ ta nan bɩagɩ chʊʊsɩ nɩ. Ba ka chɩga viivi aŋaŋ ba baga dɩ benne ba nyɩɩna ma ba ma wa. Ba sɩɩ sɩba nɩɩŋmara diekemba dɩ kana ka yaa nɩɩŋ kieŋ, ama ta bʊlɔgɩsɩŋ dɩ yaa ha a chʊŋ; ta bɩ sɩɩ sɩba tɩɩ diekemba dɩ kana ka nyɩnna nyɩŋnyɩŋka ka nyɩŋnyɩŋka saŋŋa, ta bɩ sɩɩ sɩba tɩɩ diekemba ba vʊʊna ka dagɩrɩsɩ ta ka kpi wo.
65001013	Ba sɩɩ sɩba mʊgɩkpɩɩŋ nyaaŋ dɩ ŋaana poŋŋe ta yaa fʊnfʊgɩtɩ aŋaŋ dɩgɩntɩ dene wo, ta bɩ sɩɩ sɩba chɩŋmarɩ diekemba dɩ ŋaana dɩ dɩa dene wo; ta lɩmɩŋ dieke dɩ wone kpatɩŋ dɩ chɩɩsa ba wa.
65001014	Enɔki, vuodieke dɩ diisine Adami haagɩsɩ bʊyʊpɔyɩ ma die yiŋŋine balɩ ba wɩa dɩ, “Ŋmɩŋ aŋaŋ ʊ malakasi tuse tuse kieŋ
65001015	dɩ ʊ dii vuoŋ mana sarɩya, ta chʊʊsɩ vuodiekemba mana dɩ kana ka chɩga wa, dama ba yiwo wʊbɩatɩ ta ka dɩ wa; aŋaŋ vuobɩatɩtɩ mana dɩ balala a chʊʊsa wa wa, ta ba baga dɩ wori aŋaŋ wa dene wo.”
65001016	Vuosi gie yiwo vuodiekemba dɩ vʊʊnana ta naga ba chanchaalɩŋ taalɩ, ta yie ba gbaŋ lɔlɩbɩatɩ tʊʊma, ta kuule pam, ta naga nʊanansɩŋ a tuose nyindiekemba mana ba yaalala a nyɩnna vuosi jigiŋ.
65001017	N nɩmballɩ choti, nɩ tɩɩnsɩ wudieke tɩ Yɔmʊtieŋ Yisa Masia tʊntʊntɩba die dɩ bala nɩ saŋŋa dieke dɩ tɩanna wa.
65001018	Die ba baarɩ dɩ, “Dakpatɩkɩrɩ daraaha mi vuodiekemba dɩ dɩna ba nyɩŋgbanɩŋ lɔlɩbɩatɩ nan keŋ a vʊarɩ nɩ fala.”
65001019	Banɩŋ vuosi mi yaa wa puole a kieŋ; ba nyɩŋgbanɩŋ choti nyɩɩna ma pɔgɩlɩna ba, Ŋmɩŋ Halɩkasɩka wo ba ma.
65001020	N nɩmballɩ choti, nɩ vaa nɩ sʊgɩtɩ hagɩrɩma aŋaŋ Masia wʊvɩɩŋ dieke dɩ yine kasɩ wa, ta jʊʊsɩma Ŋmɩŋ ʊ Halɩkasɩka hagɩrɩŋ ma,
65001021	ta nɩ yi vuodiekemba Ŋmɩŋ dɩ chone, ta chɩɩsɩma saŋŋa dieke tɩ Yɔmʊtieŋ Yisa Masia dɩ nan keŋ yɩ nɩ miivoli dieke dɩ wone kpatɩŋ, ʊ zɔɔlɩnchɩgɩla wɩa wa.
65001022	Vuodiekemba ba yada dɩ leeŋinene wo, nɩ chɩgɩ ba zɔɔlɩŋ,
65001023	ta gbatɩ ba a nyɩŋ Sitaani boliŋ me; ta vuodiekemba dɩ yalla ba lɔlɩbɩatɩ magɩlaha, nɩ chɩgɩ ba zɔɔlɩŋ, ta bɩ yallɩma ŋmaamɩŋ, ta da gbigi ba wʊbɩatɩtɩ jigiŋ.
65001024	Ŋmɩŋ nan bɩagɩ gbarɩ nɩ ta nɩ kaaŋ dɩ nanna, ta keŋ yaa nɩ tʊgɩ ʊ nɩŋŋa chuulikpeŋkpɩɩŋ ma, ta nɩ kaaŋ yaa wʊbɩaŋ, ta nɩ nan yaa sʊgɩfɩalɩŋ pam;
65001025	wʊnɩŋ vuodieke dɩ yine Ŋmɩŋ balɩŋka ta gbatɩ tɩ tɩ Yɔmʊtieŋ Yisa Masia wɩa wa, ʊ sɩna bɩrɩŋ aŋaŋ jɩlɩma aŋaŋ hagɩrɩŋ aŋaŋ yiko, saŋŋa dieke dɩ tɩanna wa, aŋaŋ lele gie, yaa gamma haahuu! Wusie.
66001001	Wudieke Yisa Masia die dɩ yuorine a dagɩ maagɩna gbaŋkʊ gie me. Ŋmɩŋ die yɩna wa wɩɩrɩ mi dɩ ʊ dagɩ ʊ tʊntʊntɩba wudieke dɩ bala ka yi lele ke gie. Masia die tʊŋ wa ʊ malaka ʊ tʊntʊntʊ Jɔɔn jigiŋ, dɩ ʊ balɩ wa wɩaha gie mana.
66001002	Die wɩa, Jɔɔn die dɩ yuori dagɩ wudieke mana ʊ yene, aŋ ka yi wudieke dɩ nyɩna Ŋmɩŋ jigiŋ, aŋaŋ wudieke Masia dɩ yuorine a dagɩ wa wa.
66001003	Vuodieke nɩŋ mana dɩ karɩnna naazʊa wudieke dɩ maagɩna gbaŋkʊ gie me, sʊgɩfɩalɩŋ yiwo ʊ sɩɩtɩ, ta vuodiekemba dɩ wʊnnana wɩɩrɩ ta saagɩ, sʊgɩfɩalɩŋ yiwo ba sɩɩtɩ, dama saŋŋa gbigiye mɩŋ dɩ wɩɩrɩ gie mana yi.
66001004	Manɩŋ Jɔɔn maagɩnana gbaŋkʊ gie a yɩa Yisa Masia dɩdɩɩsɩrɩ diekemba dɩ benne tɩgɩsɩ ayʊpɔyɩ wa dɩ benne Asia tɩŋgbaŋ ma. Ŋmɩŋ vuodieke dɩ benne, ta die beri, ta nan dɩ beri yaa gamma haahuu wo, aŋaŋ haalɩtɩ ayʊpɔyɩ dɩ benne ʊ naagbaŋtɩtɩ nɩŋŋa aŋaŋ Yisa Masia yɩ nɩ suŋŋiŋ aŋaŋ sʊgɩdʊagɩŋ.
66001005	Wʊnɩŋ Yisa Masia yiwo vuodieke dɩ mʊʊlɩnana Ŋmɩŋ wɩa aŋaŋ wusie wo, ta bɩ yi vuodieke die dɩ wolinne a hagɩ kuŋ me wo, ta bɩ yi tɩŋgbaŋka gie naakpɩɩma mana naaŋ wa. Ʊ chone tɩ ta tuo tɩ kuŋ a kpi a gbatɩ tɩ a nyɩŋ bɩaŋ ma,
66001006	ta yi tɩ bɩrɩŋ ʊ naarɩ ma vuodiekemba dɩ yine kɩkaabɩtɩba, dɩ tɩ tʊŋ ʊ Chɔɔŋ Ŋmɩŋ tʊʊma. Wʊnɩŋ ʊ sɩna bɩrɩŋ aŋaŋ hagɩrɩŋ yaa gamma haahuu. Wusie.
66001007	Yeye, ʊ nan dɩ bie nɩɩŋmara sʊŋ a kieŋ, vuoŋ mana nine nan daansɩ ye wo, aŋaŋ vuodiekemba die dɩ tɔbɩna wa gbaŋ. Saŋŋa dieke ʊ bala ʊ keŋ wo, tɩŋgbaŋka gie vuosi mana nan keŋ kʊŋ ʊ wɩa.|l Wusie, ka nan seŋ yi die.
66001008	Tɩ Yɔmʊtieŋ Nabidie Ŋmɩŋ, vuodieke dɩ yalla hagɩrɩŋ mana, ta die beri, ta ye beri, ta nan keŋ beri yaa gamma haahuu wo, wʊnɩŋ ʊ balala naa dɩ, “Manɩŋ n yine jaaŋ mana piiliŋ aŋaŋ ka kpatɩŋ.”
66001009	Manɩŋ Jɔɔn vuodieke dɩ yine nɩ nɩmbʊa ta lagɩŋ aŋaŋ nɩ a dii wahala aŋaŋ suguru Yisa Masia wɩa wa, die n dɩna dɩ dɩa ta mʊʊla Ŋmɩŋ wɩa aŋaŋ tɩ Yɔmʊtieŋ wʊvɩɩnaha wɩa, ba nagɩ mɩŋ a yaa mɩŋ a ga Patimosi tɩŋgbaŋ dieke nyaaŋ dɩ giline wo me.
66001010	Womi, Alasiri daaŋ kaanɩ Ŋmɩŋ Halɩkasɩka die dɩ hagɩ n ma, die maŋ wʊŋ lɔlɩkpeŋkpɩɩŋ dɩ dɔnnana sɩba kantaŋ ta bala wɩa n kʊaŋ.
66001011	Die lɔlɩkʊ dɩ baarɩ dɩ, “Maagɩ wudieke fʊ yene wo a yi gbanɩŋ ma a nagɩ tʊŋ a yɩ Masia dɩdɩɩsɩrɩŋ lagɩmɩŋ ayʊpɔyɩ wa, dɩ benne Efesusi tɩŋ ma aŋaŋ Simirina aŋaŋ Pegamumi aŋaŋ Tiatira aŋaŋ Saadisi aŋaŋ Filadalifia aŋaŋ Lodisia tɩgɩsɩ ma wa.”
66001012	Die maŋ yiŋŋi dɩ n ye vuodieke dɩ balala wɩa a yɩa mɩŋ wa, womi die maŋ ye salɩma popolisi jigizielikiŋ ayʊpɔyɩ dɩ zene.
66001013	A sʊnsʊŋ die maŋ ye vuoŋ dɩ zene a nɩasɩ dembiŋ ta yeegi jayeekiwaŋ ka sʊʊŋ a gbɩa ʊ naatala ta salɩma gbanɩŋ dɩ bɔbɩ ʊ nyʊʊŋ.
66001014	Ta ʊ sikpeŋ zoosi dɩ yɩantɩ sɩba gʊŋgʊntɩ, ta ʊ nine dɩ sɩɩ sɩba bolinyaaŋ,
66001015	ta ʊ naatala dɩ nyɩgɩsa sɩba kʊʊtɩ ba nagɩna a yi boliŋ me ta ʊ lɔlɩŋ dɩ dɔma sɩba nyaakpɩɩŋ dɩ palala.
66001016	Ta pɔgɩlɩ chɩŋmarɩsɩ ayʊpɔyɩ ʊ nuudiigiŋ me, ta takoobi dieke dɩ dinene ka nʊa ale dɩ chabɩ ʊ nʊaŋ ma, ta ʊ nine chaaŋ die dɩ chaaŋ sɩba ŋmɩŋ dɩ chaannana ŋmɩntʊasɩ dene wo.
66001017	Die n yene wo wo die maŋ sʊʊŋ nan tɩŋgbaŋ ʊ nɩŋŋa sɩba vuodieke dɩ kpine. Die ʊ nagɩ ʊ nuudiigiŋ a dɩɩsɩ n ma ta baarɩ dɩ, “Da va ŋmaamɩŋ yalla fʊ, manɩŋ n yine jaaŋ mana piiliŋ aŋaŋ ka kpatɩŋ.
66001018	Manɩŋ n yine vuodieke dɩ benne ʊ miivoli me, die n kpiye mɩŋ, ama lele, n bie wo n miivoli me yaa gamma haahuu, manɩŋ n yaa wa kuŋ aŋaŋ kpiiliŋ hagɩrɩŋ.
66001019	Die wɩa, maagɩ nyindiekemba fʊ yene lele gie, aŋaŋ nyindiekemba dɩ bala a yi kʊaŋ chaaŋ.
66001020	Chɩŋmarɩsɩ ayʊpɔyɩ dieke fʊ yene n nuudiigiŋ me wo aŋaŋ salɩma popolisi jigizielikiŋ ayʊpɔyɩ wa lɔbɩrɩŋ chɩaŋ wʊnna: chɩŋmarɩsɩ ayʊpɔyɩ wa zie yɩ wa n dɩdɩɩsɩrɩba lagɩma lagɩma ayʊpɔyɩ diekemba dɩ benne tɩgɩsɩ ayʊpɔyɩ wa malakasi, ta popolisi jigizielikiŋ ayʊpɔyɩ wa dɩaŋ dɩ yi n dɩdɩɩsɩrɩŋ lagɩma lagɩma ayʊpɔyɩ wa.”
66002001	Ta vuodieke die n yene wo dɩ balɩ mɩŋ dɩ n maagɩ wɩaha a yɩ ʊ dɩdɩɩsɩrɩ diekemba dɩ lagɩŋna a bie Efesusi tɩŋ ma wa malaka dɩ: Wɩaha gie nyɩŋ wa vuodieke dɩ pɔgɩlana chɩŋmarɩsɩ ayʊpɔyɩ ʊ nuudiigiŋ me wo, ta dɩ dɩa chʊŋ salɩma popolisi jigizielikiŋ ayʊpɔyɩ wa sʊkʊ.
66002002	N sɩba nɩ tʊʊma dɩ sɩna dene, aŋaŋ nɩ faasɩna tʊŋ die a dii suguru dene, ta sɩba a baarɩ dɩ nɩ ka yaala nɩ bemme aŋaŋ vuobɩatɩ, ta sɩba dɩ nɩ magɩsɩ vuodiekemba dɩ balala dɩ ba yiwo n tʊntʊntɩba a ye mɩŋ, ta ye dɩ ba yiwo ŋmɩnchɩbɩtieliŋ.
66002003	Nɩ dii wo suguru ta dii wahala pam n wɩa ama ta ka va mɩŋ.
66002004	Ama nɩ bɩaŋ wʊnna: nɩ ka bɩ cho mɩŋ sɩba die nɩ wolinne a cho mɩŋ dene wo.
66002005	Nɩ tɩɩnsɩ die nɩ sɩna dene wo, ta vaa wʊbɩatɩtɩ yiile, ta yime wudieke die nɩ wolinne a yie ka vɩɩna wa. Dɩɩ yi nɩ ka va nɩ wʊbɩatɩ, n nan keŋ nɩ jigiŋ a nagɩ nɩ popoli jigizielikiri a nyɩŋ ka jigiberisikiŋ.
66002006	Ama wudieke nɩ yinene aŋ ka vɩɩna yiwo naa; nɩ ka yaala wudieke Nikola vuosi dɩ yinene wo, sɩba n gbaŋ dɩ kana ka yaala dene wo.
66002007	Vuodieke dɩ yalla tɩba, ʊ wʊŋ wudieke Ŋmɩŋ Halɩkasɩka dɩ balala yɩa Masia dɩdɩɩsɩrɩba naa! Vuodieke dɩ nyaŋŋɩna nyaŋŋɩŋ, wʊnɩŋ maŋ nan yɩ wa sieŋ dɩ ʊ dii miivoli nyɩŋnyɩŋka diekemba dɩ bene Ŋmɩŋ jigiŋ, jigidieke ba wasɩnana paradasi wa.
66002008	Ta vuodieke die n yene wo dɩ bɩ balɩ mɩŋ dɩ n maagɩ wɩaha gie a yɩ ʊ dɩdɩɩsɩrɩ diekemba dɩ lagɩŋna a bie Simirina tɩŋ ma wa malaka dɩ: Wɩaha gie nyɩŋ wa vuodieke dɩ yine jaaŋ mana piiliŋ aŋaŋ ka kpatɩŋ wa jigiŋ, wʊnɩŋ die ʊ kpine ta bɩ hagɩ kuŋ me wo.
66002009	N sɩba nɩ wahala diile wɩa, ta bɩ sɩba a baarɩ nɩ yiwo zɔɔlɩntieliŋ, ama wusie, Ŋmɩŋ jigiŋ nɩŋ nɩ yiwo nyintitieliŋ. N sɩba a baarɩ vuosi bataŋ bala a chʊʊsa nɩ saara, ta bɩ baarɩ dɩ ba yiwo Juu vuosi, ama ta ka yiye, ba yiwo Sitaani vuosi.
66002010	Nɩ da chɩgɩma ŋmaamɩŋ aŋaŋ wahala dieke nɩ bala nɩ dii wo. Sitaani nan va aŋ ba yigi nɩ bataŋ a yi dansarɩka ma, dɩ ba magɩsɩ nɩ a ye, aŋ nɩ dii wahala a ga tʊgɩ daraa baŋ. Ama dɩɩ yi kuŋ gbaŋ nɩ yi mɩŋ yada ta n nan yɩ nɩ piini dieke dɩ yine miivoli.
66002011	Vuodieke dɩ yalla tɩba, ʊ wʊŋ wudieke Ŋmɩŋ Halɩkasɩka dɩ balala a yɩa Masia dɩdɩɩsɩrɩba naa! Vuodieke dɩ nyaŋŋɩna nyaŋŋɩkʊ gie, wʊnɩŋ ʊ kaaŋ ye kuŋ dieke dɩ gʊtɩna bule wo.
66002012	Ta vuodieke die n yene wo dɩ bɩ balɩ mɩŋ dɩ n maagɩ wɩaha gie a yɩ ʊ dɩdɩɩsɩrɩ diekemba dɩ lagɩŋna a bie Pegamumi tɩŋ ma wa malaka dɩ: Wɩaha gie nyɩŋ wa vuodieke dɩ yalla takoobi dieke dɩ yalla nʊadiike ale wo jigiŋ.
66002013	N sɩba jigidieke nɩ benne wo yiwo jigidieke Sitaani dɩ yine naaŋ. Ama nɩ ye dɩɩ mɩŋ mɩŋ; saŋŋa dieke die ba kenne kʊʊ Antipasi, vuodieke dɩ yine n siaratieŋ aŋaŋ wusie wo, nɩ gbaŋ gbaŋ tɩgɩdieke Sitaani dɩ benne wo, saŋka mi gbaŋ, die nɩ ka zeti n sieŋ.
66002014	Ama wusie, wɩa bɩta nɩ yi a chʊʊsɩ: vuosi bataŋ bene nɩ sʊŋ a dɩɩ Balaami dagɩŋ, vuodieke die dɩ dagɩna Balaki ʊ bala ʊ yi die a vaa Izara vuosi yi bɩaŋ ta vaa ba die nyindiiki dieke ba nagɩna a yɩ ŋmɩnaha ta bɩ vaa ba yie daakpana aŋaŋ hɔgʊkpana tʊʊma aŋaŋ taŋ.
66002015	Die gbaŋ gbaŋ nɩ yallɩ vuosi bataŋ nɩ sʊŋ ta ba dɩ Nikola vuosi dagɩŋ.
66002016	Die wɩa, nɩ vaa nɩ wʊbɩatɩ yiile, dɩ daa die, n nan keŋ nɩ jigiŋ lele a wagɩ aŋaŋ banɩŋ vuosi mi aŋaŋ takoobi dieke dɩ nyɩna n nʊaŋ ma wa.
66002017	Vuodieke dɩ yalla tɩba, ʊ wʊŋ wudieke Ŋmɩŋ Halɩkasɩka dɩ balala yɩa Masia dɩdɩɩsɩrɩba naa! Vuodieke dɩ nyaŋŋɩna nyaŋŋɩkʊ gie, wʊnɩŋ maŋ baaŋ n yɩ lɔbɩrɩŋ ma nyindiike dieke ba wasɩnana maanaha aŋ ʊ dii, ta bɩ yɩ wa tanyɩalɩ dieke saaŋ haalɩŋ dɩ maagɩna ka ma wa ta vuoŋ ka sɩba wa, sie vuodieke dɩ tuone nyɩɩna ma.
66002018	Ta vuodieke die n yene wo dɩ bɩ balɩ mɩŋ dɩ n maagɩ wɩaha gie a yɩ ʊ dɩdɩɩsɩrɩ diekemba dɩ lagɩŋna a bie Tiatira tɩŋ ma wa malaka dɩ: Wɩaha gie nyɩŋ wa Ŋmɩŋ Bʊadembike vuodieke nine dɩ sɩna sɩba bolinyaaŋ, ta ʊ naatala dɩ nyɩgɩsa sɩba kʊʊtɩ dene wo jigiŋ.
66002019	N sɩba wudieke nɩ yinene mɩŋ, ta sɩba nɩ yalla choti dene, ta bɩ sɩba nɩ yalla yada dene, nɩ tʊʊma aŋaŋ nɩ yalla hanɩa dene, ta bɩ sɩba dɩ lele, nɩ tʊma a tɩaŋ die nɩ wolinne a tʊma dene wo.
66002020	Ama nɩ wʊbɩaŋ yiwo naa: nɩ tuo wo hɔgʊ dieke ba wasɩnana Jezebeli wa, vuodieke dɩ chɩbɩnana ŋmɩnchɩbɩsɩ dɩ ʊ yiwo Ŋmɩŋ naazʊa wa. Ʊ daga mɩŋ ta gaama n tʊntʊntɩba ba yie daakpana aŋaŋ hɔgʊkpana tʊʊma ta die nyindiiki diekemba ba nagɩna yɩ ba ŋmɩna.
66002021	N yɩ wa wa saŋŋa dɩ ʊ tarɩgɩ ʊ beriŋ, ama ʊ ka saagɩ dɩ ʊ vaa ʊ daakpana tʊʊmaha.
66002022	Die wɩa n nan nagɩ wa a taaŋ yʊagɩtɩ gado me, wʊnɩŋ aŋaŋ vuodiekemba dɩ lagɩŋna a tʊma dɩgɩntɩ tʊʊmaha nan dii wahala pam. N nan yi die lele, ntaala ba vaa ba wʊbɩatɩ mi yiile.
66002023	Ta n nan kʊʊ vuodiekemba dɩ dɩna wa wa mana, aŋ n dɩdɩɩsɩrɩba mana sɩmma sɩba dɩ manɩŋ n yine vuodieke dɩ sɩbɩna vuota mana sʊŋ aŋaŋ ʊ sʊŋanyile. Ta n nan yiŋŋi tuŋ vuoŋ mana yaa gamma ʊ tʊʊma dɩ sɩna die.
66002024	Ama nɩ vuodiekemba dɩ tɩalɩna Tiatira tɩŋ ma ta ka dɩ hɔgʊ wa gie ŋmɩnchɩbɩsɩ dagɩkʊ ta ka bɩ dɩ dagɩ dieke vuosi bataŋ dɩ wasɩnana Sitaani wʊlɔbɩrɩkaha dagɩko, nɩnɩŋ maŋ bala nɩ, dɩ n kaaŋ nagɩ chiidʊnsa a chii nɩ.
66002025	Ama nɩ faasɩ a yigi wudieke nɩ yalla wa a yalla keŋ keŋ a ga tʊgɩ saŋŋa dieke n bala n keŋ wo.
66002026	Vuodiekemba dɩ nyaŋŋɩna nyaŋŋɩkʊ gie, ta yie wudieke n yaalala a ga tʊgɩ kpatɩkʊ n nan yɩ ba yiko dieke chanchaaŋ die n tuone a nyɩŋ n Chʊa jigiri: N nan vaa ba yallɩma yiko tɩŋgbaŋka gie buuriŋ mana mana ma, ta ba nan pɔgɩlɩ ba aŋaŋ hagɩrɩŋ ta nan bɩagɩ chʊʊsɩ ba sɩba fʊ ŋaana nagɩ kʊʊtɩ daaŋgbanɩŋ a nɩga gbiesi a ŋmaba die wo.
66002028	N nan bɩ yɩ ba saŋka mi sʊkʊleeliŋ ŋmaarɩŋ.
66002029	Vuodieke nɩŋ mana dɩ yalla tɩba, ʊ wʊŋ wudieke Ŋmɩŋ Halɩkasɩka dɩ balala a yɩa Masia dɩdɩɩsɩrɩba naa.
66003001	Ta vuodieke die n yene wo dɩ bɩ balɩ mɩŋ dɩ n maagɩ wɩaha gie a yɩ ʊ dɩdɩɩsɩrɩba dɩ bene Saadisi tɩŋ ma wa malaka dɩ: Wɩaha gie nyɩŋ wa vuodieke dɩ pɔgɩlɩna haalɩtɩ ayʊpɔyɩ dɩ jɩanna Ŋmɩŋ wa ta yalla chɩŋmarɩsɩsɩ ayʊpɔyɩ wa jigiŋ. N sɩba wudieke nɩ yinene mɩŋ, nɩ sɩɩ sɩba vuodiekemba dɩ yine mɩŋ yada, ama wusie nɩŋ nɩ ka bɩ yi mɩŋ yada.
66003002	Die wɩa, nɩ hagɩ a kpaŋŋɩ nɩ gbaŋ ta da vaa yada dieke dɩ tɩalɩna kpi kpatɩ, dama nɩ yinene wudieke ka suule Ŋmɩŋ nine.
66003003	Die wɩa, nɩ tɩɩnsɩma wudiekemba die ba dagɩna nɩ wa aŋaŋ wudieke die nɩ wʊnna wa, ta dɩa ha ta vaa nɩ wʊbɩatɩtɩ. Dɩɩ yi nɩ ka tarɩgɩ nɩ beriŋ, n nan keŋ sɩba gaarʊ ta nɩ kaaŋ dɩ sɩba saŋŋa dieke n balla n keŋ, ta datɩ nɩ tɩba.
66003004	Ama nɩ bataŋ bene Saadisi tɩŋ ma ta ba sʊgɩtɩ dɩ wo dɩgɩntɩ. Banɩŋ bala ba yeegi nyiŋyeekiyɩala ta banɩŋ ba aŋaŋ mɩŋ dɩ lagɩŋ a chʊŋ, dama ba mʊ mɩŋ aŋaŋ die wɩa.
66003005	Ta vuodiekemba dɩ nyaŋŋɩna nyaŋŋɩkʊ nan keŋ yeegi nyɩŋyɩala sɩba naa, ta n kaaŋ keŋ a vʊarɩ ba saara a nyɩŋ miivoli haalɩtieliŋ gbaŋkʊ ma. Ta n nan keŋ balɩ yaalɩŋ ma dɩ ba yiwo n sɩɩtɩ n Chʊa Ŋmɩŋ aŋaŋ ʊ malakasi nɩŋŋa.
66003006	Vuodieke dɩ yalla tɩba, ʊ wʊŋ wudieke Ŋmɩŋ Halɩkasɩka dɩ balala a yɩa Masia dɩdɩɩsɩrɩba naa.
66003007	Ta vuodieke die n yene wo dɩ bɩ balɩ mɩŋ dɩ n maagɩ wɩaha gie a yɩ ʊ dɩdɩɩsɩrɩba dɩ bene Filadalifia tɩŋ ma wa malaka dɩ: Wɩaha gie nyɩŋ wa vuodieke dɩ yine Kasɩtieŋ ta yi Wusietieŋ wo jigiŋ. Wʊnɩŋ ʊ yalla naakpɩɩŋ Davidi yiko safibinni, ta ʊ keŋ yuori sanʊaŋ vuoŋ wori a baaŋ bɩagɩ a ligi ke, ta ʊ keŋ ligi vuoŋ wori a baaŋ bɩagɩ a yuori ke.
66003008	N sɩba nɩ tʊʊma dɩ sɩna die. Ye, n yuori wo sanʊaŋ a zieŋ nɩ nɩŋŋa ta vuoŋ wori a baaŋ bɩagɩ a ligi ke. N sɩba dɩ hagɩrɩ dieke nɩ yalla wa ka dala, ama die yɔrɩ, nɩ ye dɩ wa n dagɩkʊ, ta ka chiisi dɩ nɩ ka sɩba mɩŋ.
66003009	Ama vuodiekemba dɩ yine Sitaani vuosisi, ŋmɩnchɩbɩtielibe ta chɩba wɩa dɩ ba yiwo Juu vuosisi ama ta ka yiye wo, n nan vaa ba keŋ gbirigi nɩ nɩŋŋa ta sɩmma a baarɩ n seŋ cho nɩ mɩŋ.
66003010	Dama nɩ dɩna n mɩraha ta dii suguru n wɩa naa, n nan mɩŋŋɩ a pɔgɩlɩ nɩ mɩŋ amʊ nɩ kaaŋ keŋ juu wʊbɩa dieke dɩ bala ka keŋ magɩsɩ tɩŋgbaŋka gie vuosi mana naa.
66003011	N kieŋ mɩŋ lele ke gie, die wɩa nɩ mɩŋŋɩ pɔgɩlɩ jadieke nɩ yalla, amʊ vuoŋ kaaŋ gbatɩ nɩ nyʊarɩ mi.
66003012	Vuodiekemba nɩŋ dɩ nyaŋŋɩ nyaŋŋɩkʊ gie, n nan yi be Ŋmɩŋ juoku zaantalɩŋ, ta ba kaaŋ keŋ nyɩŋ ka ma. Ta n nan bɩ maagɩ Ŋmɩŋ saaŋ ba ma, ta maagɩ Ŋmɩŋ tɩŋ saaŋ ba ma, Ŋmɩŋ tɩka yiwo Jerusalemi haalɩ dieke dɩ bala ka nyɩŋ arɩzanna ma Ŋmɩŋ jigiŋ a keŋ sʊʊŋ tɩŋgbaŋka gie me wo. N gbaŋ n nan maagɩ n saaŋ haalɩŋ a dɩɩsɩ ba ma.
66003013	Vuodieke dɩ yalla tɩba, ʊ wʊŋ wudieke Ŋmɩŋ Halɩkasɩka dɩ balala yɩa Masia dɩdɩɩsɩrɩba naa.
66003014	Ta vuodieke die n yene wo dɩ bɩ balɩ mɩŋ dɩ n maagɩ wɩaha gie a yɩ ʊ dɩdɩɩsɩrɩ diekemba dɩ lagɩŋna a bie Lodisia tɩŋ ma wa malaka dɩ: Wɩaha gie nyɩŋ wa vuodieke saaŋ dɩ yine Wusie wo jigiŋ, ta bɩ yi siaratieŋ dieke dɩ yine wusietieŋ ta mɩŋŋɩ yie siaravɩɩna wa, ta bɩ yi jadieke mana Ŋmɩŋ dɩ naanna sikpeŋtieŋ wo.
66003015	N sɩba nɩ tʊʊma dɩ sɩna die, ta bɩ sɩba nɩ sɩna die, nɩ ka sʊnsɩ ta nɩ ka bɩ tuuli, ama n tɩŋ nan dɩ yaala nɩ yi a kaanɩ.
66003016	Ama nɩ kana ka tuuli yaa sʊnsɩ wa wɩa, n baaŋ tɩɩrɩ nɩ mɩŋ a nyɩŋ n nʊaŋ ma a taaŋ.
66003017	Nɩnɩŋ nɩ bala mɩŋ dɩ nɩ yiwo nyintitieliŋ, dɩ nɩ yallɩ wa nyindiekemba mana nɩ yaalala, ta nɩ ka waarɩ jaaŋ, ama nɩ ka sɩba nɩ yalla sʊgɩchʊʊsɩŋ aŋaŋ zɔɔlɩŋ dene. Nɩ yiwo zɔɔlɩntieliŋ ta chʊŋ yɔrɩ, ta bɩ yi yɩɩsɩ.
66003018	Die wɩa, n kpaama nɩ mɩŋ dɩ nɩ daa salɩma dieke dɩ yine salɩma wusie a nyɩŋ n jigiŋ ta seŋ yi nyintitieliŋ. Nɩ bɩ daa nyiŋyeekiyɩala a yeegi a ligi nɩ viivi. Nɩ bɩ daa nine kpaaŋ a yi nɩ nine me amʊ nɩ nan dɩ yese.
66003019	Vuodiekemba mana n chone, n kpaama ba mɩŋ ta data ba tɩba. Die wɩa, nɩ vaa tʊmbɩatɩ ta da laalɩma.
66003020	Nɩ wʊmma, n zie wo sanʊarɩ ma a kpaasa gbɩabɩkʊ, vuodieke mana dɩ wʊnna n lɔlɩŋ ta yuori gbɩabɩkʊ, n nan keŋ juu ta manɩŋ aŋaŋ wa nan lagɩŋ dii.
66003021	Vuodieke dɩ nyaŋŋɩna nyaŋŋɩkʊ gie, n nan yɩ wa sieŋ dɩ ʊ keŋ gʊtɩ a kala aŋaŋ mɩŋ n naara gbaŋtɩ ma, sɩba n nyaŋŋɩna nyaŋŋɩkʊ mana ta lagɩŋ kalɩ n Chʊa Ŋmɩŋ naara gbaŋtɩ ma wa.
66003022	Vuodieke dɩ yalla tɩba, ʊ wʊŋ wudieke Ŋmɩŋ Halɩkasɩka dɩ balala yɩa Masia dɩdɩɩsɩrɩba naa.
66004001	Naa mana kʊaŋ chaaŋ maŋ bɩ ye ta arɩzanna ma gbɩabɩŋ dɩ yuorine. Ta maŋ bɩ wʊŋ lɔlɩ dieke n wolinne wʊŋ ta ka bala wɩa a yɩa mɩŋ wa, ta sɩɩ sɩba kantaŋ dɩ, “Keŋ jʊalɩ gie aŋ n dagɩ fʊ wudieke dɩ bala ka yi naa kʊaŋ chaaŋ.”
66004002	Lele womi, Halɩkasɩka dɩ hagɩ n ma, ta maŋ ye vuoŋ dɩ kalɩ naagbanɩŋ ma arɩzanna ma,
66004003	ta ʊ nine chaaŋ dɩ nyɩgɩsa sɩba taŋ diekemba ba wasɩnana jasipa aŋaŋ kaneliani wa, nɩɩŋmajɩbɩŋ dɩ taaŋ giliŋ naagbaŋkʊ ta faasɩ nyɩgɩsa.
66004004	Ta naagbaŋtɩ baŋɩsɩ-le aŋaŋ anɩɩsa dɩ dʊa a giliŋ naagbaŋkʊ. Ta nyɩŋkʊra baŋɩsɩ-le aŋaŋ banɩɩsa dɩ yeegi nyiŋyeekiyɩala ta bubi salɩma sibubisi, ta kalɩ naara gbaŋtɩ baŋɩsɩ-le aŋaŋ anɩɩsa wa ma.
66004005	Ta nɩɩnyɩgɩsɩŋ aŋaŋ watɩ aŋaŋ nɩɩnatɩŋ dɩ nyɩŋ naagbaŋkʊ ma. Ta popoli ayʊpɔyɩ dɩ lagɩŋ die naagbaŋkʊ nɩŋŋa, hanɩŋ a yine Ŋmɩŋ Haalɩtɩ ayʊpɔyɩ wa.
66004006	A bɩ gʊtɩ, jaaŋ kaanɩ die dɩ dʊa naagbaŋkʊ nɩŋŋa ta sɩɩ sɩba mʊgɩkpeŋkpɩɩŋ ta nyɩgɩsa sɩba nyaasɩga. A bɩ taaŋ giliŋ naagbaŋkʊ die yiwo nyinti anɩɩsa diekemba die dɩ yine nyinvugiti ta die yaa nine pam a nɩŋŋa aŋaŋ a kʊasɩ mana.
66004007	Ta bʊmbʊŋaŋ jaabʊ die nɩasɩ wa naachɩgɩŋ, jadieke die dɩ gʊtɩna bule wo ma die nɩasɩ wa naaraŋ, vuodieke die dɩ gʊtɩna bʊtaa ma dɩaŋ nine chaaŋ dɩ nɩasɩ vuota nine chaaŋ, ta jadieke die dɩ gʊtɩna bʊnɩɩsa wa dɩaŋ dɩ nɩasɩ kpajʊsɩŋ dieke dɩ yʊgɩnana.
66004008	Ta nyinvugiti anɩɩsa wa gie die dɩ yaa chobiti ayʊaba yʊaba, ta die bɩ yaa nine pam ba nyɩŋgbanɩŋ lʊga lʊga mana mana. Ta ŋmɩntʊasɩ aŋaŋ yuŋ mana a ka vasa yɩla chɩala. Ba ŋaaŋ chɩa dɩ, “Kasɩ, kasɩ, kasɩ yine tɩ Yɔmʊtieŋ Nabidie Ŋmɩŋ vuodieke dɩ yalla hagɩrɩŋ mana ta die beri, ta ye beri ta nan keŋ beri haahuu wo.”
66004009	Saŋŋa dieke nyinvugiti anɩɩsa wa dɩ keŋ yɩa vuodieke dɩ kalla naagbaŋkʊ ma ta beri yaa gamma haahuu aŋwaasɩ aŋaŋ bɩrɩŋ aŋaŋ pɩmpagɩŋ,
66004010	saŋka mi nyɩŋkʊraha baŋɩsɩ-le aŋaŋ banɩɩsa wa nan nan vuodieke dɩ kalla naagbaŋkʊ ma wa nɩŋŋa, ta jɩama wʊnɩŋ vuodieke dɩ bene haahuu wo. Die ba bɩ vʊarɩ ba sibubisisi a dʊaŋ naagbaŋkʊ nɩŋŋa ta bala dɩ,
66004011	“Tɩ Yɔmʊtieŋ Nabidie Ŋmɩŋ, dɩ mʊ dɩ tɩ jɩaŋ fʊ ta yɩ fʊ jɩlɩma aŋaŋ bɩrɩŋ dama fʊnɩŋ die fʊ naanna jaaŋ mana Fʊ dʊŋŋʊ wɩa ta nyindieke mana fʊ naanna dɩ yaa miivoli.”
66005001	Die maŋ bɩ ye vuodieke dɩ kalla naagbaŋkʊ ma wa dɩ pɔgɩlɩna gbaŋbɔbɩkɩŋ aŋaŋ ʊ nuudiigiŋ, ta gbaŋkʊ dɩ yaa maagɩŋ ka nɩŋŋa aŋaŋ ka kʊaŋ mana, ta ba nagɩ tɩɩŋ sʊgɩtɩ a marɩ ka nʊaŋ ta bɔbɩka.
66005002	Mi maŋ ye malaka dieke dɩ yalla hagɩrɩŋ, ta ʊ mʊʊla aŋaŋ lɔlɩkpeŋkpɩɩŋ dɩ, “Mɩnɩa mʊna dɩ ʊ vʊarɩ gbaŋbɔbɩka gie a yuori he?”
66005003	Ama vuoŋ die wori arɩzanna ma yaa tɩŋgbaŋka gie me yaa kpiile tigiŋ ta mʊ dɩ ʊ forisi gbaŋbɔbɩka a daansɩ ka sʊŋ.
66005004	Ta maŋ kʊŋ pam dama vuoŋ die dɩ worine a baaŋ bɩagɩ a forisi gbaŋbɔbɩka a daansɩ ka sʊŋ wɩa.
66005005	Ama ta nyɩŋkʊraha wʊnyɩ die dɩ balɩ mɩŋ dɩ n da kʊmma, dɩ n daansɩma vuodieke dɩ nyɩna Juda maarɩŋ ma ta ʊ saaŋ dɩ dɩɩ Juda Naachigiri, vuodieke dɩ yine naaŋ Davidi Haagɩkpekpɩɩŋ ta nyaŋŋɩ wɩɩŋ mana wa, wʊnɩŋ ʊ yine vuodieke dɩ baaŋ bɩagɩ vʊarɩ sʊgɩtɩtɩ ayʊpɔyɩ wa ta yuori gbaŋbɔbɩkaha.
66005006	Ta maŋ ye Yiipɔlɩ dɩ zene a gbigi naagbaŋkʊ, ta nyinvugititi anɩɩsa wa aŋaŋ nyɩŋkʊraha dɩ zie a giliŋ wo; ta Yiipɔlɩka die dɩ sɩɩ sɩba Yiipɔlɩ dieke ba kʊna ama ta ka hagɩ kuŋ me wo; ta yallɩ yɩɩla ayʊpɔyɩ ta bɩ yaa nine ayʊpɔyɩ diekemba die dɩ yine Ŋmɩŋ Haalɩtɩ ayʊpɔyɩ diekemba ʊ tʊnnana ba tɩŋgbaŋka gie mana ma wa.
66005007	Ta Yiipɔlɩka die dɩ ga tuo gbaŋbɔbɩkɩrɩ a nyɩŋ vuodieke die dɩ kalla naagbaŋkʊ ma wa nuudiigiŋ me.
66005008	Die ʊ kenne tuo gbaŋbɔbɩkɩrɩ saŋŋa dieke wo, nyinvugiti anɩɩsa wa aŋaŋ nyɩŋkʊraha baŋɩsɩ-le aŋaŋ banɩɩsa wa dɩ gbirigi ʊ nɩŋŋa. Ta nyɩŋkʊraha mana die pɔgɩlɩ wa goojii aŋaŋ salɩma tɩmbala ta nyɩŋnyʊʊgɩ diekemba die dɩ zene Ŋmɩŋ vuosi jʊʊsɩŋ naŋ ma dɩ suuli tɩmbalaha.
66005009	Die ba chɩa wa yɩlɩhaalɩŋ a yɩ Yiipɔlɩka dɩ, “Fʊnɩŋ fʊ mʊna dɩ fʊ tuo gbaŋbɔbɩkɩrɩ a vʊarɩ ka sʊgɩtɩ ayʊpɔyɩ wa dama die kpiye mɩŋ ta nagɩ fʊ zɩŋ a daa vuosi a yɩ Ŋmɩŋ vuosisi nyɩŋ wa buuriŋ mana ma aŋaŋ jabalɩkɩŋ mana ma, aŋaŋ maarɩŋ mana ma, aŋaŋ tɩŋgbaŋka gie naara mana ma.
66005010	Ta fʊ bɩ vaa ba yi fʊ naarɩ ma vuodiekemba dɩ yine kɩkaabɩtɩba dɩ ba tʊma Ŋmɩŋ tʊʊma; ba sɩna tɩŋgbaŋka gie vuosisi.”
66005011	Naa kʊaŋ chaaŋ maŋ bɩ daansɩ a ye malakasi tuse tuse, ta bɩ wʊŋ ba lɔlɩtɩ ta ba taaŋ giliŋ nyinvugiti anɩɩsa wa aŋaŋ nyɩŋkʊraha aŋaŋ naagbaŋkʊ.
66005012	Maŋ wʊŋ ba balala aŋaŋ lɔlɩkpɩɩma dɩ, “Yiipɔlɩka die ba kʊna ta ʊ bɩ hagɩ wa wʊnɩŋ ʊ mʊna ʊ tuo hagɩrɩŋ aŋaŋ nyinti aŋaŋ yɩaŋ aŋaŋ nyaŋŋɩŋ aŋaŋ jɩlɩma aŋaŋ bɩrɩŋ aŋaŋ pɩmpagɩŋ!”
66005013	Ta die maŋ wʊŋ nyindiekemba mana Ŋmɩŋ die dɩ naanna a bie ŋmɩŋsikpeŋ aŋaŋ tɩŋgbaŋka gie aŋaŋ kpiile tigiŋ, aŋaŋ nyindieke dɩ benne mʊgɩkpɩɩma sʊŋ mana, dɩ balala dɩ, “Pɩmpagɩŋ aŋaŋ jɩlɩma aŋaŋ bɩrɩŋ aŋaŋ hagɩrɩŋ mana bie wo vuodieke dɩ kalla naagbaŋkʊ ma wa jigiŋ aŋaŋ Yiipɔlɩka jigiŋ yaa gamma haahuu.”
66005014	Ta nyinvugiti anɩɩsa wa dɩ saagɩ ta baarɩ dɩ, “Wusie.” Ta nyɩŋkʊraha mana die dɩ gbirigi Ŋmɩŋ aŋaŋ Yiipɔlɩka nɩŋŋa a jɩaŋ ba.
66006001	Naa kʊaŋ chaaŋ maŋ ye Yiipɔlɩka dɩ vʊarɩna tɩɩŋ sʊgɩtɩ ayʊpɔyɩ wa kaanɩ, ta maŋ wʊŋ nyinvugiti anɩɩsa wa wʊnyɩ lɔlɩŋ ka sɩɩ sɩba nɩɩnatɩŋ ta wa, dɩ, “Keŋ.”
66006002	Maŋ daansɩ a ye duunyɩalɩŋ, ta vuodieke dɩ jʊalɩna ka wa dɩ pɔgɩlɩ tɔŋ, ta ba yɩ wa naaŋ sibubiŋ ta ʊ nyɩŋ a yi hagɩrɩtieŋ dɩ ʊ wagɩ a nyaŋŋɩ jaaŋ mana.
66006003	Ta Yiipɔlɩka die dɩ bɩ vʊarɩ sʊgɩtɩtɩ die dɩ gʊtɩna bule wo ma, die maŋ wʊŋ javuoŋ dieke dɩ gʊtɩna bule wo ma lɔlɩŋ ta ʊ wa dɩ, “Keŋ.”
66006004	Die maŋ ye duunŋmɩnɩŋ dɩ nyɩŋ a zie, ta ba yɩ vuodieke dɩ jʊalɩna ka wa hagɩrɩŋ dɩ ʊ vʊarɩ sʊgɩdʊagɩŋ a nyɩŋ tɩŋgbaŋka gie me, ta vaa vuosi kʊma ba chanchaalɩŋ, ta ba bɩ yɩ wa takoobikpeŋkpɩɩŋ.
66006005	Ta Yiipɔlɩka die dɩ bɩ vʊarɩ sʊgɩtɩtɩ dieke die dɩ gʊtɩna bʊtaa wa ma, ta maŋ bɩ wʊŋ javuoŋ dieke die dɩ gʊtɩna bʊtaa wa ma dɩ wana dɩ, “Keŋ.” Ta maŋ ye duusɔbɩlɩŋ dɩ zene mi, ta vuodieke dɩ jʊalɩna ka dɩ pɔgɩlɩ jadieke ba nagɩna a magɩsa nyintiti ʊ nuuŋ me.
66006006	Ta maŋ wʊŋ natɩŋ aŋ ka sɩɩ sɩba lɔlɩŋ ta nyɩŋ wa nyinvugititi banɩɩsa wa jigiŋ dɩ, “Paanʊ zaa kpalɩbɩŋ yiwo daaŋ tune, ta kawʊnta kpalɩbɩsɩ bʊtaa dɩaŋ dɩ yi dabalɩmɩŋ tune; ama da chʊsɩma kpaabʊ aŋaŋ daabʊ.”
66006007	Ta Yiipɔlɩka dɩ bɩ vʊarɩ sʊgɩtɩtɩ dieke dɩ gʊtɩna bʊnɩɩsa ma wa; ta maŋ wʊŋ lɔlɩŋ dɩ nyɩŋ javuoŋ dieke dɩ gʊtɩna bʊnɩɩsa wa ma ʊ wa dɩ, “Keŋ.”
66006008	Die wɩa maŋ ye duuyɩalɩŋmɩnɩŋ, ta ba wasa vuodieke dɩ jʊalɩna ka wa Kuŋ; ta kpiile tigiŋ dɩaŋ dɩ dɩ ʊ kʊaŋ, ta Ŋmɩŋ dɩ yɩ ba yiko dɩ ba kʊʊ tɩŋgbaŋka gie vuosi puole bʊnɩɩsa ma kaanɩ, dɩ ba kʊʊ ba tɔntɩ ma aŋaŋ kɔŋ aŋaŋ yʊagɩtɩ ma, ta bɩ yi tɩŋgbaŋka gie dɔmbɩatɩ kʊʊ ba bataŋ.
66006009	Ta Yiipɔlɩka dɩ vʊarɩ sʊgɩtɩtɩ dieke dɩ gʊtɩna bʊnʊ wa ma, ta maŋ ye vuodiekemba vuosisi die dɩ kʊna die ba mʊʊlɩnana Ŋmɩŋ wɩaha wɩa wa, aŋaŋ die ba dagɩnana Masia wʊvɩɩnaha wɩa, ta ba bie wo koriku chɩaŋ ma,
66006010	ta die faasɩ nata ŋmɩŋsikpeŋ dɩ, “Tɩ Yɔmʊtieŋ Nabidie Ŋmɩŋ, fʊnɩŋ vuodieke dɩ yine sʊgɩyɩalɩntieŋ ta bɩ yi wusietieŋ wo, lalɩa ka baa ka yʊasɩ ta fʊ ye dii tɩŋgbaŋka gie vuosisi sarɩya ta datɩ ba tɩba, ba kʊna tɩ wa wɩa?”
66006011	Die wɩa ʊ yɩ ba mana nyiŋyeekiwagɩ yɩala, ta balɩ ba dɩ, “Nɩ voosime ta chɩɩsɩma saŋŋa dieke ba balla ba keŋ a kʊʊ nɩ tʊntʊŋ chanchaalɩŋ, aŋaŋ nɩ nɩmballɩ a kpatɩ wa, sɩba die ba kʊna nɩnɩŋ dene wo.”
66006012	Ta maŋ bɩ ye Yiipɔlɩka dɩ bɩ vʊarɩ sʊgɩtɩtɩ die dɩ gʊtɩna bʊyʊaba wa ma; ta tɩŋgbaŋ die dɩ dɔŋ pam, ta ŋmɩnnɩ dɩ sibi lɩmm, chɩɩŋ dɩaŋ dɩ ŋmɩntɩ sɩba zɩŋ.
66006013	Ta chɩŋmarɩsɩ dɩ nyɩŋ ŋmɩŋsikpeŋ a keŋ nan tɩŋgbaŋ sɩba bʊlɔgɩsɩŋ dɩ ŋaana nɩga kɩnkamɩŋ, ta ka nyɩŋnyɩŋka dɩ nanna die wo.
66006014	Ta ŋmɩŋsikpeŋ dɩ piili piili sɩba gbanɩŋ ta bɩa, ta kunkoge aŋaŋ tɩŋgbaŋ diekemba nyaaŋ dɩ giline mana dɩ taarɩ nyɩŋ jigidiekemba a wone beri wo.
66006015	Die wɩa, tɩŋgbaŋka gie naakpɩɩma, aŋaŋ vuokpɩɩma, aŋaŋ sojasi sikpeŋtieliŋ, aŋaŋ hagɩrɩtieliŋ aŋaŋ vuoŋ mana, vuodiekemba dɩ yine yɔŋɩsɩ aŋaŋ vuodiekemba dɩ sɩna ba gbaŋ ta ba mana dɩ chɩgɩ juu tana vɔrɩtɩ ma aŋaŋ tana chɩasɩ ma,
66006016	ta die wa tankpeŋkpɩɩmaha aŋaŋ tanaha dɩ a nan ba ma amʊ vuodieke dɩ kalɩna naagbaŋkʊ ma kaaŋ bɩ ye be, ta Yiipɔlɩka dɩaŋ kaaŋ bɩagɩ a datɩ ba tɩba.
66006017	Dama vuodieke dɩ kala naagbaŋkʊ ma aŋaŋ Yiipɔlɩka sɩnyɩɩrɩŋ daakpeŋkpɩɩŋ daarɩ tʊgɩya mɩŋ, ta vuoŋ wori a baaŋ bɩagɩ zie sɩnyɩɩrɩkʊ nɩŋŋa.
66007001	Naa kʊaŋ chaaŋ maŋ ye malakasi banɩɩsa ta ba zie tɩŋgbaŋka gie lʊga anɩɩsa wa ma, ta pɔgɩlɩ bʊlɔgɩsɩ dieke dɩ nyɩna lʊgaha mana mana ma wa, dɩ a da nɩgɩma tɩŋgbaŋka gie me, yaa mʊgɩkpɩɩma ma, yaa tɩɩŋ kaanɩ ma.
66007002	Saŋka mi maŋ ye malaka wʊnyɩ dɩ nyɩna ŋmɩŋ pɔsɩŋ chaaŋ ta pɔgɩlɩ magɩlɩŋ dieke dɩ yine miivolitieŋ Nabidie Ŋmɩŋ sɩɩtɩ wa; ta keesi aŋaŋ lɔlɩkpeŋkpɩɩŋ ta wa malakasi banɩɩsa diekemba Ŋmɩŋ dɩ yɩna ba sieŋ dɩ ba chʊʊsɩ tɩŋgbaŋ aŋaŋ mʊgɩkpɩɩma wa.
66007003	Ʊ baarɩ dɩ “Da chʊʊsɩ tɩŋgbaŋka gie yaa mʊgɩkpɩɩmaha yaa tɩɩsɩsɩ ntaala tɩ woliŋ yi magɩlɩŋ a yi Ŋmɩŋ tʊntʊntɩba die mana ma.”
66007004	Ta maŋ wʊŋ vuodiekemba ba yine Ŋmɩŋ magɩlɩkʊ a yi be wo bɩɩsɩŋ, ba yi vuosi tuse kɔbɩga aŋaŋ baŋɩsɩ-nɩɩsa aŋaŋ banɩɩsa, vuodiekemba die dɩ nyɩna Izara buuriŋ mana ma.
66007005	Ta vuosi tuse baŋ aŋaŋ bale dɩ nyɩŋ Juda maarɩŋ ma, ta vuosi tuse baŋ aŋaŋ ale dɩ nyɩŋ Rubeni maarɩŋ ma, ta vuosi tuse baŋ aŋaŋ ale dɩ nyɩŋ Gaadi maarɩŋ ma, ta vuosi tuse baŋ aŋaŋ ale dɩ nyɩŋ Asiri maarɩŋ ma, ta vuosi tuse baŋ aŋaŋ ale dɩ nyɩŋ Nafitali maarɩŋ ma, ta vuosi tuse baŋ aŋaŋ ale dɩ nyɩŋ Manase maarɩŋ ma, ta vuosi tuse baŋ aŋaŋ ale dɩ nyɩŋ Simiani maarɩŋ ma ta vuosi tuse baŋ aŋaŋ ale dɩ nyɩŋ Liiva maarɩŋ ma, ta vuosi tuse baŋ aŋaŋ ale dɩ nyɩŋ Isakari maarɩŋ ma, ta vuosi tuse baŋ aŋaŋ ale dɩ nyɩŋ Sebuluni maarɩŋ ma, ta vuosi tuse baŋ aŋaŋ ale dɩ nyɩŋ Josefu maarɩŋ ma, ta vuosi tuse baŋ aŋaŋ ale dɩaŋ dɩ nyɩŋ Benjamani maarɩŋ ma.
66007009	Ka kʊaŋ chaaŋ maŋ ye kpɩkpaaŋ ta ba wo bɩɩsɩŋ, ta ba nyɩŋ tɩŋgbaŋka gie tɩgɩsɩ mana ma aŋaŋ buuriŋ mana ma, aŋaŋ maarɩŋ mana ma, aŋaŋ jabalɩkɩŋ mana ma, ta ba yeegi nyiŋyeekiwagɩ yɩala ta zie naagbaŋkʊ aŋaŋ Yiipɔlɩka nɩŋŋa, ta pɔgɩlɩ vaatɩ ba nuusisi me ta keese aŋaŋ lɔlɩkpɩɩma a bala dɩ,
66007010	“Gbatɩtaanɩŋ nyɩŋ wa tɩ Nabidie Ŋmɩŋ vuodieke dɩ kalla naagbanɩŋ ma wa, wʊnɩŋ aŋaŋ Yiipɔlɩka jigiŋ.”
66007011	Ta malakasi mana dɩ taaŋ giliŋ naagbaŋkʊ, aŋaŋ nyɩŋkʊraha aŋaŋ nyinvugiti anɩɩsa wa a zie, ta nan bubi tɩŋgbaŋ naagbaŋkʊ nɩŋŋa ta jɩaŋ Ŋmɩŋ ta baarɩ:
66007012	“Wusie, pɩmpagɩŋ, aŋaŋ bɩrɩŋ aŋaŋ yɩaŋ aŋaŋ aŋwaasɩ aŋaŋ jɩlɩma aŋaŋ hagɩrɩŋ aŋaŋ yiko yiwo tɩ Nabidie Ŋmɩŋ sɩɩtɩ yaa gamma haahuu. Wusie.”
66007013	Ta nyɩŋkʊraha wʊnyɩ die dɩ pɩasɩ mɩŋ dɩ, “Ta vuodiekemba dɩ yeeginene nyiŋyeekiwagɩ yɩalaha yiwo bamba, ta nyɩŋ sɩa?”
66007014	Maŋ yiŋŋi a balɩ wa dɩ, “Jakʊʊŋ, fʊnɩŋ fʊ sɩbɩna ama manɩŋ n ka sɩba.” Ta ʊ balɩ mɩŋ dɩ, “Vuosi gie nyɩŋ wa wahalɩ kpeŋkpɩɩŋka ma, ta sʊgɩrɩ ba nyiŋyeekiwagɩtɩ Yiipɔlɩka zɩŋ ma ta a yɩantɩ.
66007015	Die wɩa, “Ba zie Ŋmɩŋ naagbaŋkʊ nɩŋŋa a tʊma yɩa wa ŋmɩntʊasɩ aŋaŋ yuŋ, ʊ jɩamɩŋ juoku sʊŋ, ta wʊnɩŋ Ŋmɩŋ vuodieke dɩ kalɩna naagbaŋkʊ ma wa nan dɩ bie aŋaŋ ba ta ʊ ligisiŋ nan lige be,
66007016	ta kɔŋ yaa nyanyuule kaaŋ bɩ yigi be, ta ŋmiine yaa tuuli kpeŋkpɩɩŋ kaaŋ bɩ juu ba nyɩŋgbanɩŋ,
66007017	ta Yiipɔlɩ dieke dɩ benne naagbaŋkʊ nɩŋŋa wa nan gbarɩ ba, ta yaa ba ga bulu dieke dɩ yɩnana miivoli wo jigiŋ, ta Ŋmɩŋ nan chɩɩtɩ ba nɩntaantɩ mana.”
66008001	Saŋŋa dieke Yiipɔlɩka dɩ vʊarɩna tɩɩŋ sʊgɩtɩ dieke dɩ gʊtɩna bʊyʊpɔyɩ wa ma, arɩzanna ma dɩ tarɩ sigisigi, a yʊasɩ bɩta.
66008002	Ka kʊaŋ chaaŋ maŋ ye malakasisi bayʊpɔyɩ die dɩ zene Ŋmɩŋ nɩŋŋa wa dɩ tuo kantana ayʊpɔyɩ.
66008003	Ta maŋ bɩ ye malaka gaaŋ dɩ pɔgɩlɩna salɩma tɩmbalɩ a ga zie koriku nɩŋŋa. Ta Ŋmɩŋ dɩ yɩ wa nyɩŋnyʊʊga pam dɩ ʊ nagɩ gʊtɩ Ŋmɩŋ vuosi mana jʊʊsɩŋ ma a nagɩ dɩɩsɩ salɩma koriku dieke dɩ zene naagbaŋkʊ nɩŋŋa wa a yɩ Ŋmɩŋ.
66008004	Ta nyɩŋnyʊʊgaha nyusi aŋaŋ Ŋmɩŋ vuosisi jʊʊsɩŋ dɩ nyɩŋ malaka dieke dɩ zene Ŋmɩŋ nɩŋŋa wa nuusi me a jʊalɩ ga ŋmɩŋsikpeŋ.
66008005	Ta malakaka dɩ nagɩ salɩma tɩmbalɩka a vʊarɩ boliŋ koriku me a suuli salɩma tɩmbalɩka a siti taaŋ tɩŋgbaŋka gie me. Ta nɩɩŋ dɩ natɩ, ta watɩ dɩ nan, ta nɩɩnyɩgɩsɩŋ dɩ nyɩgɩsa, ta tɩŋgbaŋ dɩ dɔŋ.
66008006	Ta malakasi bayʊpɔyɩ diekemba die dɩ pɔgɩlɩna kantanaha die dɩ yi siri dɩ ba wɩɩ ba kantanaha.
66008007	Die bʊmbʊŋaŋ malakaka die dɩ wolinne a wɩɩ ʊ kantaŋ, ta nɩɩtana aŋaŋ boliŋ die dɩ lagɩŋ aŋaŋ zɩŋ ta nan tɩŋgbaŋka gie me, ta tɩŋgbaŋka gie puole bʊtaa ma kaanɩ dɩ dii, ta tɩɩsɩ puole bʊtaa ma kaanɩ dɩaŋ dɩ dii boliŋ, ta hʊʊsʊnsa mana dɩ dii boliŋ.
66008008	Malaka dieke dɩ gʊtɩna bule wo ma dɩaŋ dɩ wɩɩ ʊ kantaŋ ta ba taa jaaŋ sɩba taŋkpeŋkpɩɩŋ, ta die die sɩba boliŋ, ta die keŋ nan tɩŋgbaŋka gie mʊgɩkpɩɩma mana ma, ta mʊgɩkpɩɩmaha puole bʊtaa ma, puole kaanɩ dɩ tarɩgɩ a yi zɩŋ,
66008009	nyindieke mana die dɩ benne mʊgɩkpɩɩmaha nyaatɩ ma puole bʊtaa ma, puole kaanɩ dɩ kpi kpi, ta haarɩtɩ diekemba die dɩ benne mʊgɩkpɩɩmaha nyaatɩ ma, puole bʊtaa ma, puole kaanɩ dɩ chʊʊsɩ.
66008010	Malaka dieke die dɩ gʊtɩna bʊtaa wa ma die dɩ wɩɩ ʊ kantaŋ, chɩŋmarɩ kpeŋkpɩɩŋ die dɩ dinene sɩba boliŋ die dɩ nyɩŋ ŋmɩŋsikpeŋ a keŋ nan tɩŋgbaŋka gie mʊga aŋaŋ ka nyavɔrɩtɩ puole bʊtaa ma kaanɩ ma.
66008011	(Chɩŋmarɩkʊ gie saaŋ die yiwo “Tʊaŋ.”) Ta nyaabʊ puole bʊtaa wa ma, puole kaanɩ dɩ tʊa, ta vuosi pam die dɩ nyune nyaabʊ die dɩ kpi, dama nyaabʊ die dɩ tʊana wɩa.
66008012	Malaka die dɩ gʊtɩna bʊnɩɩsa ma die dɩ wɩna ʊ kantanɩ, ŋmɩŋ aŋaŋ chɩɩŋ aŋaŋ chɩŋmarɩsɩ die dɩ puole bʊtaa, jaaŋ dɩ nɩgɩ ka puole bʊtaa wa, puole kaanɩ dɩ sibi. Ta chaanɩŋ dieke dɩ ŋaana chaana ŋmɩntʊasɩ wa puole bʊtaa wa ma puole kaanɩ dɩ sibi, ta chɩɩŋ aŋaŋ chɩŋmarɩsɩ die dɩ chaana yuku puole bʊtaaa wa ma kaanɩ die ka chaana.
66008013	Saŋka mi maŋ ye kpalɩgɩkpeŋkpɩɩŋ dɩ yʊgɩnana nɩɩŋmara ma, ta keesi aŋaŋ lɔlɩkpeŋkpɩɩŋ dɩ, “Wʊbɩaŋ, wʊbɩaŋ, wʊbɩaŋ, malakasi bataa dieke dɩ tɩalɩna wa dɩ keŋ wɩɩ ba kantana saŋŋa dieke wo, wʊbɩaŋ nan dɩ bie tɩŋgbaŋka gie vuosi me.”
66009001	Ta malaka dieke dɩ gʊtɩna bʊnʊ wa dɩ wɩɩ ʊ kantaŋ, ta maŋ ye chɩŋmarɩŋ dɩ nyɩŋ ŋmɩŋsikpeŋ a keŋ nan tɩŋgbaŋka gie me, ta ba yɩ wa vɔrɩ dieke dɩ golinne ta wo chɩaŋ wa saafɩ.
66009002	Ta chɩŋmarɩkʊ dɩ yuori vɔrɩkʊ ta nyusi dɩ nyɩna ka ma ta sɩɩ sɩba bolikpeŋkpɩɩŋ nyusi, ta nyusi mi dɩ ligi ŋmɩnnɩ, ta tɩŋgbaŋka gie dɩ sibi.
66009003	Ta sankpara dɩ nyɩŋ nyusi mi a keŋ sʊʊŋ tɩŋgbaŋka gie me, ta Ŋmɩŋ dɩ yɩ ha hagɩrɩŋ sɩba chɩakʊrɩtɩ dɩ yalla hagɩrɩŋ dene tɩŋgbaŋka gie me wo.
66009004	Ta Ŋmɩŋ dɩ balɩ ha dɩ a da chʊʊsɩma huuti yaa tɩɩsɩ vaatɩ, ama ta mugisi vuodiekemba dɩ wone wʊnɩŋ Ŋmɩŋ magɩlɩŋ ba die me wo.
66009005	Ŋmɩŋ die dɩ yɩ ba nʊaŋ dɩ ba da keŋ kʊʊ vuosisi ama ta mugisi be a ga tʊgɩ chɩɩtɩ anʊ, dɩɩ yi ba dʊŋ vuoŋ ka nan dɩ tʊa sɩba chɩakʊrɔŋ dʊmɩŋ.
66009006	Saŋka mi vuosi nan dɩ yaala sie dieke ba baaŋ nan daagɩ kpi ama ba kaaŋ ye, ta ba nan dɩ yaala ba kpi, ama kuŋ nan chɩgɩ ta va ba.
66009007	Sankparaha gie sɩɩ sɩba duune dɩ ŋaana yie siri dɩ ba tuoli tɔŋ dene wo, ta yeegi jadieke dɩ nɩasɩna salɩma naaŋ sibubiŋ, ta ba ninechaaŋ dɩ nɩasɩ vuota ninechaaŋ,
66009008	ta ba zoosi dɩ nɩasɩ hɔɔŋ zoosi, ta ba nyɩna dɩ nɩasɩ naachigiŋ nyɩna.
66009009	Ta ba yeegi jakagɩkɩŋ ka nɩasɩ kʊʊtɩ a kagɩ ba nyʊa, ta ba chobiti dɩ yie watɩ sɩba tɔŋ duune diekemba dɩ ŋaana yie siri dɩ ba ga tuoli tɔŋ ta data toriku ka yie watɩ dene wo.
66009010	Ta ba chɩajʊa die dɩ yallɩ tʊaŋ ka sɩɩ sɩba chɩakʊrɩtɩ tʊaŋ, ta a tʊabʊ dɩ yaa hagɩrɩŋ a baaŋ bɩagɩ mugisi vuota a tʊgɩ chɩɩtɩ anʊ.
66009011	Malaka dieke die dɩ gbarɩna vɔrɩgoliku die yine ba naaŋ, ta Hiiburu jabalɩkɩŋ ma ba wasa wa Abadoni, ta Giriiki jabalɩkɩŋ ma dɩaŋ ba wasa wa Apoliyoni. (Saarɩ chɩaŋ yiwo “Chʊchʊʊsɩrʊ.”)
66009012	Bʊmbʊŋaŋ wʊbɩakʊ tɩaŋ ga mɩŋ, ama wʊbɩatɩ bule tɩalɩna.
66009013	Ta malaka dieke dɩ gʊtɩna bʊyʊaba ma wa dɩ wɩɩ ʊ kantaŋ, ta maŋ wʊŋ lɔlɩŋ dɩ nyɩna salɩma koriku dieke dɩ zene Ŋmɩŋ nɩŋŋa kʊanʊa anɩɩsa diekemba dɩ sɩna sɩba yɩɩlaha ma.
66009014	Lɔlɩkʊ die dɩ balɩ a yɩ malaka dieke dɩ gʊtɩna bʊyʊaba ma ta pɔgɩlɩ kantana ha dɩ ʊ forisi malakasi banɩɩsa diekemba ba bɔbɩna mʊgɩ dieke ba wasɩnana Yufiretisi ma a taaŋ.
66009015	Ta ba forisi ba taaŋ. Ŋmɩŋ die yaala ba yiwo siri a gbarɩ saŋka gie, aŋaŋ daarɩ gie, aŋaŋ chɩɩkʊ gie aŋaŋ bini gie dɩ ʊ vaa ba kʊʊ vuota puole bʊtaa ma, kaanɩ.
66009016	Ta maŋ wʊŋ sojasisi diekemba dɩ jʊalɩnana duunehe bɩɩsɩŋ ta ba yi tuse tuse kɔbɩsɩ-le.
66009017	Ta maŋ ka gʊʊra ta daansɩ n yene duunehe aŋaŋ a jʊjʊalɩtɩŋ ta ba sɩɩ naa: duunehe jʊjʊalɩtɩŋ die dɩ yeegi jakagɩkɩ dieke dɩ ligine ba nyʊa, aŋ ka ŋmɩntɩ sɩba boliŋ ta sɩɩ sɩba jasɔbɩlɩŋmɩnɩŋ ta bɩ ŋmɩntɩ sɩba duzɔŋ; ta duunehe sikpigile dɩ nɩasɩ naachige sikpigile, ta boliŋ aŋaŋ nyusi aŋaŋ maafajiribi dɩ nyɩna a nʊa ma.
66009018	Ta bolibu aŋaŋ nyusisi aŋaŋ maafajiribisisi dieke die dɩ nyɩnana duunehe nʊa ma wa die dɩ kʊa vuotaŋ, puole bʊtaa ma puole kaanɩ.
66009019	Duunehe hagɩrɩŋ die bie wo a nʊa aŋaŋ a jʊa ma, ta jʊaha dɩ nɩasɩ nyinvuuke ta yallɩ sikpigile ta a yallɩ dʊma vuosi.
66009020	Ama vuodiekemba die dɩ tɩalɩna ta jabɩakʊ gie dɩ ka kʊya wa die dɩ ka va ba jɩannana ba gbaŋ gbaŋ nyɩŋnaaŋkaha jɩamɩŋ. Die ba jɩama jɩmbɩatɩ aŋaŋ bugile diekemba dɩ yine salɩma aŋaŋ salɩnyɩala aŋaŋ kʊʊŋmɩna aŋaŋ tana aŋaŋ tɩɩsɩ, nyindiekemba dɩ kana ka yese, ta ka bɩ wʊmma, yaa ta chʊŋ.
66009021	Vuosi mi die ka bɩ va vuosi kʊʊla, aŋaŋ daaŋ yigiŋ aŋaŋ hɔgʊkpana aŋaŋ daakpana tʊʊma, aŋaŋ gaarɩŋ.
66010001	Ka kʊaŋ chaaŋ maŋ bɩ ye malaka kpeŋkpɩɩŋ ta ʊ nyɩŋ arɩzanna ma a sʊʊna ta bɔbɩ nɩɩŋmara sɩba garɩŋ, ta nɩɩjɩbɩŋ dɩ taaŋ giliŋ ʊ sikpeŋ, ta ʊ ninechaaŋ dɩ sɩɩ sɩba ŋmɩnnɩ, ta ʊ nagɩsɩ dɩ sɩɩ sɩba zaantalɩŋ dieke dɩ dinene boliŋ.
66010002	Ta ʊ pɔgɩlɩ gbaŋbɔbɩbiŋ ʊ nuuŋ me ta a yuori, ta ʊ naadiigiŋ dɩ zie mʊgɩkpeŋkpɩɩŋ ma, ta ʊ naagalɩ dɩaŋ dɩ zie tɩŋgbaŋ ma,
66010003	ta keesi aŋaŋ lɔlɩkpɩɩŋ sɩba naachigiŋ dɩ ŋaana kʊma dene wo. Die ʊ keesine kpatɩ wa, nɩɩnatɩŋ ayʊpɔyɩ dɩaŋ dɩ natɩ a yiŋŋi.
66010004	Nɩɩnatɩŋkʊ kʊaŋ chaaŋ maŋ yi siri dɩ n maagɩ wudieke ʊ balala wa, ama ta wʊŋ lɔlɩŋ kaanɩ a nyɩŋ arɩzanna ma, dɩ n lɔbɩrɩ wudiekemba nɩɩnatɩŋ ayʊpɔyɩ dɩ balala wa aŋ ka bemme n sʊŋ ma ta n da maagɩ.
66010005	Malaka dieke die n yene ta ʊ zie mʊgɩkpɩɩrɩ aŋaŋ tɩŋgbaŋ ma wa dɩ vʊarɩ ʊ nuudiigiŋ ŋmɩŋsikpeŋ,
66010006	ta die huu aŋaŋ vuodieke dɩ ŋaana beri yaa gamma haahuu wo, vuodieke die dɩ naanna ŋmɩŋsikpeŋ aŋaŋ tɩŋgbaŋ aŋaŋ mʊgɩkpɩɩmaha aŋaŋ nyindiekemba mana dɩ benne a ma ta baarɩ dɩ dɩ kaaŋ bɩ a yʊasɩ!
66010007	Ama daa dieke malaka dieke dɩ gʊtɩna bayʊpɔyɩ wa dɩ keŋ wɩɩ ʊ kantaŋ nɩŋ, Ŋmɩŋ nan keŋ nagɩ ʊ lɔbɩrɩŋ ma wʊbalɩka a tʊŋ tʊʊma aŋaŋ ka, sɩba die ʊ balla a yɩ ʊ naazʊalɩŋ, vuodiekemba dɩ yine ʊ tʊntʊntɩba wa.
66010008	Ta lɔlɩ dieke die n wʊnna a nyɩŋ arɩzanna ma ka bala a yɩa mɩŋ wa dɩ bɩ balɩ mɩŋ dɩ n ga a ga tuo gbaŋbɔbɩbike dieke dɩ yuorine a bie malaka dieke dɩ zene mʊgɩkpɩɩrɩ aŋaŋ tɩŋgbaŋ ma wa nuusi me.
66010009	Die wɩa maŋ ga malakaka jigiŋ dɩ n ga tuo gbaŋkʊ, ta ʊ balɩ mɩŋ dɩ n tuo a ŋɔbɩ, dɩ ka nan dɩ tʊa n nyuuti ma ama n nʊaŋ ma nɩŋ, ka nan dɩ nansɩ sɩba siesi.
66010010	Die wɩa, maŋ tuo gbaŋbɔbɩbike a ŋɔbɩ, ta ka nansɩ sɩba siesi n nʊaŋ ma, ama die ka kenne tʊgɩ n nyuuti ma saŋŋa dieke wo, ta ka tʊa.
66010011	Die wɩa ba balɩ mɩŋ dɩ, “Dɩ yiwo talasɩ dɩ fʊ yiŋŋi a balɩma Ŋmɩŋ wɩa a yɩma buuriŋ pam aŋaŋ tɩŋgbaŋka gie naara sɩɩtɩ pam aŋaŋ maarɩŋ pam aŋaŋ naara pam.”
66011001	Womi vuoŋ dɩ nagɩ magɩsɩŋ daaŋ a yɩ mɩŋ ta balɩ mɩŋ dɩ, “Hagɩ a ga magɩsɩ Ŋmɩŋ jɩamɩŋ juokpeŋkpɩɩkʊ aŋaŋ koriku ta bɩɩsɩ vuodiekemba dɩ jɩannana Ŋmɩŋ ka ma wa;
66011002	ama da magɩsɩ ka gbaakʊ sʊŋ dama n nagɩ yɩ wa vuodiekemba dɩ kana ka yi Juu vuosi, banɩŋ ba balla ba keŋ sɩma Ŋmɩŋ tɩka gie chɩɩtɩ baŋɩsɩ-nɩɩsa aŋaŋ ale.
66011003	Ama n nan keŋ tʊŋ n siaratieliŋ bale wo, ba nan yeegi bɔtʊsɩ nyiŋyeeke, a mʊʊla n wɩaha hanɩŋ daraa tusiŋ aŋaŋ kɔbɩsɩ-le aŋaŋ baŋɩsɩ-yʊaba wa ma.”
66011004	Siaratieliŋ bale wo yine Olivi tɩɩsɩ ale wo aŋaŋ popolisi ale wo dɩ zene Ŋmɩŋ nɩŋŋa wa; wʊnɩŋ ʊ sɩna tɩŋgbaŋka gie.
66011005	Ta dɩɩ yi vuoŋ dɩ mɩa dɩ ʊ yɩ ba daŋŋa, boliŋ nan nyɩŋ ba nʊa ma a chʊʊsɩ ba dataasɩ; ta vuodieke dɩ mɩnana dɩ ʊ yɩ ba daŋŋa Ŋmɩŋ nan kʊʊ wa.
66011006	Banɩŋ ba bɩ yaa yiko dɩ ba yigi nɩɩŋ aŋ ka da nɩɩ saŋŋa dieke ba keŋ mʊʊla Ŋmɩŋ wɩaha. Ta bɩ yaa yiko dɩ ba yi aŋ nyaaŋ tarɩgɩ a yi zɩŋ, ta bɩ yaa yiko dɩ ba vaa wahala yiri yiri pam keŋ tɩŋgbaŋka gie me saŋŋa dieke mana ba yaalala.
66011007	Ba keŋ mʊʊlɩ wɩaha a kpatɩ saŋŋa dieke dɔmbɩaŋ dieke dɩ benne vɔrɩgoliŋ dieke dɩ wone chɩaka nan keŋ a tuoli be aŋaŋ tɔŋ, ta nyaŋŋɩ ba ta kʊʊ ba.
66011008	Ta ba nyɩŋgbanɩŋ nan dɩ dʊa tɩgɩkpɩɩka siekpɩɩkʊ ma jigidieke die ba kpaasɩna ba Yɔmʊtieŋ dagarɩkʊ ma wa. Vuosi yɩ wa tɩka mi saaŋ Sodomi yaa Ijipiti.
66011009	Ta vuodiekemba dɩ nyɩna tɩŋgbaŋɩsɩ mana aŋaŋ buuriŋ mana aŋaŋ jabalɩkɩŋ mana aŋaŋ maarɩŋ mana ta daansa ba nyɩŋgbaŋɩsɩ daraa ataa aŋaŋ daachɩbɩŋ ta kaaŋ vaa ba guu be.
66011010	Ta tɩŋgbaŋka gie vuosi nan dɩ yaa sʊgɩfɩalɩŋ vuosi bale wa gie kumbu wɩa, ta ba nan keŋ lagɩŋ a laala, ta yɩa taŋ piinisi dama banɩŋ Ŋmɩŋ naazʊalɩba bale womi die vaa tɩŋgbaŋka vuosi dɩ dii wahala pam.
66011011	Ama daraa ataa aŋaŋ daachɩbɩŋkʊ gie kʊaŋ chaaŋ, voosi dieke dɩ yɩnana miivoli dɩ nyɩŋ Ŋmɩŋ jigiŋ a keŋ juu be, ba yiŋŋi keŋ ba mɩsɩ ma ta hagɩ zie, ta ŋmaamɩŋ die dɩ faasɩ juu vuodiekemba die dɩ yene be wo.
66011012	Womi die Ŋmɩŋ naazʊalɩba bale wo die dɩ wʊŋ lɔlɩkpeŋkpɩɩŋ dɩ nyɩna ŋmɩŋsikpeŋ a bala yɩa ba dɩ, “Nɩ keŋ jʊalɩ giena.” Saŋka mi ba hagɩ juu nɩɩŋmara sʊŋ a jʊalɩ gara arɩzanna ma, ta ba dataasɩ dɩ jɩɩma ba.
66011013	Lele womi ta tɩŋgbaŋ die dɩ dɔŋ, ta tɩgɩkpɩɩka dɩ puo, puoŋ baŋ sʊŋ kaanɩ dɩ chʊʊsɩ, ta vuosi tuse ayʊpɔyɩ die dɩ kpi tɩŋgbaŋka dɔŋkʊ ma, ta ŋmaamɩŋ die dɩ juu vuotɩalɩkaha, ta ba bɩrɩ Ŋmɩŋ vuodieke dɩ benne arɩzanna ma wa saaŋ.
66011014	Yeye, wʊbɩa dieke dɩ gʊtɩna bule tɩanya mɩŋ, ama wʊbɩa dieke dɩ gʊtɩna bʊtaa nan keŋ lele.
66011015	Womi malaka dieke dɩ gʊtɩna bʊyʊpɔyɩ wa die dɩ wɩa ʊ kantaŋ, ta lɔlɩkpeŋkpɩɩma dɩ bala arɩzanna ma dɩ, “Tɩŋgbaŋka gie naarɩ mana bɩrɩŋ wa tɩ Yɔmʊtieŋ Nabidie Ŋmɩŋ aŋaŋ ʊ Vuovʊarɩkɩŋ Masia wa sɩɩtɩ, ta ʊ nan pɔgɩlɩ ba yaa gamma haahuu.”
66011016	Ta nyɩŋkʊraha baŋɩsɩ-le aŋaŋ banɩɩsa dieke dɩ kala ba naara gbaŋtɩ ma wa Ŋmɩŋ nɩŋka dɩ nan bubi a jɩama Ŋmɩŋ,
66011017	ta bala dɩ: “Tɩ Yɔmʊtieŋ Nabidie Ŋmɩŋ, fʊnɩŋ vuodieke dɩ yalla hagɩrɩŋ mana ta die beri ta ye beri wo! Tɩ waasa fʊ dama nagɩ fʊ hagɩrɩkpeŋkpɩɩbʊ a dii tɩŋgbaŋka gie naarɩ mɩŋ.
66011018	Vuodiekemba dɩ kana ka dɩa fʊ wa jɩɩwa sɩnyɩɩrɩŋ ta fʊ sɩnyɩɩrɩŋ dɩaŋ dɩ hagɩ. Saŋŋa tʊgɩya dɩ fʊ dii kunti sarɩya ta tuŋ fʊ tʊntʊntɩba dɩ yine fʊ naazʊalɩba aŋaŋ fʊ vuodiekemba mana dɩ jɩannana fʊ vuodiekemba dɩ yine vuokpɩɩma aŋaŋ wabɩtɩ mana ta saŋŋa bɩ tʊgɩ mɩŋ dɩ fʊ chʊʊsɩŋ vuodiekemba dɩ chʊʊsɩnana tɩŋgbaŋka!”
66011019	Die wɩa Ŋmɩŋ jɩamɩŋ juokpeŋkpɩɩkʊ dɩ benne arɩzanna ma wa sanʊarɩ dɩ yuori, ta maŋ ye adaka dieke Ŋmɩŋ mɩraha dɩ benne wo. Mi die nɩɩnyɩgɩsɩŋ dɩ nyɩgɩsa, ta nɩɩnatɩŋ dɩ nata aŋaŋ watɩ, ta tɩŋgbaŋ dɩ dɔŋ ta nɩɩtana pam dɩ nanna.
66012001	Naa kʊaŋ chaaŋ ta dagɩkpeŋkpɩɩma dɩ nyɩŋ ŋmɩŋsikpeŋ. Hɔgʊ wʊnyɩ dɩ nagɩna ŋmɩŋ a bɔbɩ sɩba garɩŋ, ta tɩbɩ chɩɩŋ a zie, ta chɩŋmarɩsɩ baŋ-ale dɩ bie ʊ sikpeŋ me sɩba sibusi.
66012002	Ta hɔgʊ wa dɩ yallɩ nyuuti ta gbigi maarɩŋ ta die maarɩŋ yʊagɩbʊ dɩ vaa ʊ faasɩ kʊma.
66012003	Die dagɩkpeŋkpɩɩŋ kaanɩ bɩbra dɩ bɩ nyɩŋ ŋmɩŋsikpeŋ. Die waakpɩɩŋmɩnbɩaŋ dɩ keŋ nyɩŋ a yallɩ sikpigile ayʊpɔyɩ aŋaŋ yɩɩla baŋ, ta sikpegile mana dɩ bubi naara sibubisi.
66012004	Die ka nagɩ ka jɔŋ a datɩ chɩŋmarɩsɩsɩ puole bʊtaa ma kaanɩ a nyɩŋ ŋmɩŋsikpeŋ a nagɩ a taaŋ tɩŋgbaŋka gie me. Ta die zie hɔgʊ wa dɩ balla ʊ mɩɩrɩ wa nɩŋŋa amʊ ka nan ŋɔbɩ bʊa wa lagɩ lagɩ dɩɩ yi ʊ mɩɩrɩ wa.
66012005	Womi hɔgʊ wa die dɩ keŋ mɩɩrɩ Bʊadembiŋ, vuodieke dɩ balla ʊ keŋ pɔgɩlɩ buuriŋ mana aŋaŋ hagɩrɩŋ wa. Ama malaka die dɩ chɩagɩ ʊ bʊa wa a jʊalɩ ga Ŋmɩŋ jigiŋ ʊ naagbaŋkʊ ma.
66012006	Hɔgʊ wa dɩaŋ die dɩ chɩgɩ a ga hagɩyeŋ me, jigidieke Ŋmɩŋ dɩ wʊnsɩna a yɩ wa wa, mi ba baa ba daansɩma wa daraa tusiŋ aŋaŋ kɔbɩsɩ-le aŋaŋ baŋɩsɩ-yʊaba wa.
66012007	Womi die tɔŋ die dɩ nan arɩzanna ma, malakasi jakʊʊŋ wʊnyɩ ba wasɩnana Makeli aŋaŋ ʊ malakasi chanchaalɩŋ dɩ waga aŋaŋ waakpɩɩbɩakʊ, ʊ dɩaŋ ʊ waga a tuole be aŋaŋ ʊ malakasi,
66012008	ama die ba nyaŋŋɩ waakpɩɩbɩakʊ, ta ka yɩ wa sieŋ dɩ wʊnɩŋ aŋaŋ ʊ malakasisi bemme arɩzanna ma bɩbra.
66012009	Die ba yagɩ waakpɩɩbɩakʊ aŋaŋ ʊ malakasisi a arɩzanna ma, wʊnɩŋ ʊ yine javʊʊkɩrɩ dieke dɩ wone beri wo ta ba wasa wa Saaŋchʊʊsɩrʊ yaa Sitaani wa ta ʊ gaama tɩŋgbaŋka gie vuosisi mana wa. Die ba nagɩ wa a taaŋ tɩŋgbaŋka gie me, wʊnɩŋ aŋaŋ ʊ malakasisi.
66012010	Womi die maŋ wʊŋ lɔlɩkpeŋkpɩɩŋ arɩzanna ma dɩ balala dɩ, “Lele, tɩ Yɔmʊtieŋ Ŋmɩŋ gbatɩtaanɩŋ, aŋaŋ ʊ hagɩrɩŋ aŋaŋ ʊ naarɩ aŋaŋ ʊ Vuovʊarɩkɩŋ Masia wa yiko wa keŋ mɩŋ. Dama ba vʊarɩ Sitaani vuodieke die dɩ galɩnnana tɩ nɩmballɩ Ŋmɩŋ nɩŋŋa yuŋ aŋaŋ ŋmɩntʊasɩ a taaŋ mɩŋ.
66012011	Yiipɔlɩka zɩmbʊ aŋaŋ ʊ wusie dieke ba mʊʊlɩna wɩa ba nyaŋŋɩ Sitaani, ta ka chiili ba miivoli wɩa ta die yi siri dɩ ba kpi dɩɩ yi kuŋ dɩ keŋ ba ma.
66012012	Die wɩa, nɩnɩŋ vuodiekemba mana dɩ benne arɩzanna ma yallɩma sʊgɩfɩalɩŋ. Ama tɩŋgbaŋka gie vuosi aŋaŋ vuodiekemba dɩ benne mʊgɩkpɩɩrɩ ma wa wʊbɩaŋ bie nɩ ma, dama Sitaani keŋ sʊʊŋ wa nɩ jigiŋ, ta suuli aŋaŋ sɩnyɩɩrɩkpeŋkpɩɩŋ, dama ʊ sɩba dɩ ʊ saŋŋa ka bɩ dala.”
66012013	Die waakpɩɩbɩakʊ dɩ mɩŋŋɩna dɩ ba vʊarɩ wa mɩŋ a taaŋ tɩŋgbaŋka gie me wo, ʊ piili a dɩ hɔgʊ dieke dɩ mɩɩrɩna bʊadembike dɩ ʊ yigi wo.
66012014	Ta Ŋmɩŋ dɩ nagɩ kpalɩgɩkpeŋkpɩɩŋ chobiti ale a yɩ hɔgʊ wa dɩ yugi ga ta va waakpɩɩbɩakʊ, a ga jigidieke ʊ wʊnsɩna yɩ wa hagɩyeŋ me wo, mi ba nan dɩ daansa wa a ga tʊgɩ bɩna ataa aŋaŋ chɩbɩŋ, ta gbarɩ wa amʊ waakpɩɩbɩakʊ kaaŋ tʊgɩ wa.
66012015	Womi die waakpɩɩbɩakʊ die dɩ tɩɩrɩ nyaakpɩɩŋ a nyɩŋ ka nʊaŋ ma sɩba mʊgɩŋ nyaaŋ dɩ bʊ dii hɔgʊ wa.
66012016	Ama ta tɩŋgbaŋka dɩ suŋŋi hɔgʊ wa ta yuori a nyuu nyaaŋ dieke dɩ nyɩnna waakpɩɩbɩakʊ nʊarɩ ma wa.
66012017	Ta waakpɩɩbɩakʊ sɩnyɩɩrɩŋ dɩ hagɩ aŋaŋ hɔgʊ wa pam, ta ga dɩ ʊ wagɩ aŋaŋ hɔgʊ wa buuri dieke dɩ tɩalɩna ta dɩ Ŋmɩŋ mɩraha ta pɔgɩlɩ Masia wʊvɩɩnaha.
66012018	Ta die ga zie mʊgɩkpeŋkpɩɩkʊ kʊanʊaŋ.
66013001	Ta maŋ ye haagɩŋ dɔmbɩatɩ dɩ nyɩnna mʊgɩkpeŋkpɩɩŋ ma, ta yaa yɩɩla baŋ aŋaŋ sikpigile ayʊpɔyɩ, ta naarasibubisi dɩ bubi yɩɩlaha mana, ta saara diekemba dɩ zɩanana Ŋmɩŋ dɩ maagɩ a diisi ka sikpigilehe me.
66013002	Haagɩŋ dɔmbɩaŋ dieke n yene wo dɩ sɩɩ sɩba gbaanchʊŋ ta yallɩ naayɩbɩwagɩtɩ, ta ka nʊaŋ dɩ sɩɩ sɩba naachigiŋ nʊaŋ. Die waakpɩɩbɩakʊ dɩ yɩ haagɩŋ dɔmbɩakʊ ka hagɩrɩŋ aŋaŋ ka naagbanɩŋ aŋaŋ ka yiko dieke dɩ dala wa.
66013003	Ta haagɩŋ dɔmbɩakʊ sikpigilehe kaanɩ dɩ sɩɩ sɩba ba chɩaka mɩŋ, ama ka kʊjagɩrɩ dɩ kpi. Ta die dɩ yi tɩŋgbaŋka vuosi mana mamachi, die ba dɩ haagɩŋ dɔmbɩakʊ kʊaŋ.
66013004	Die vuosi mana dɩ jɩama waakpɩɩbɩakʊ dama ʊ nagɩ wa ʊ yiko a yɩ haagɩŋ dɔmbɩakʊ ta bɩ jɩama haagɩŋ dɔmbɩakʊ gbaŋ ta bala dɩ, “Mɩnɩa hagɩrɩŋ sɩna sɩba haagɩŋ dɔmbɩakʊ gie? Ta mɩnɩa baaŋ bɩagɩ a wagɩ aŋaŋ haagɩŋ dɔmbɩakʊ gie?”
66013005	Ta Ŋmɩŋ dɩ yɩ haagɩŋ dɔmbɩakʊ gie sieŋ ʊ bala aŋaŋ kalinbaani ta zɩa wʊnɩŋ Ŋmɩŋ; ta ʊ bɩ yɩ ka yiko a ga tʊgɩ chɩɩtɩ baŋɩsɩ-nɩɩsa aŋaŋ ale.
66013006	Ta ka piili a bala a zɩa Ŋmɩŋ aŋaŋ ʊ saaŋ aŋaŋ jigidieke ʊ benne wo aŋaŋ vuodiekemba mana dɩ benne arɩzanna ma wa.
66013007	Ta bɩ yɩ ka sieŋ dɩ ka wagɩ aŋaŋ wʊnɩŋ Ŋmɩŋ vuosi ta nyaŋŋɩ ba, ta bɩ yɩ ka yiko dɩ ka sɩma maarɩŋ mana aŋaŋ buuriŋ mana aŋaŋ jabalɩkɩŋ mana aŋaŋ tɩŋgbaŋka gie vuosi yiri yiri mana.
66013008	Vuodiekemba mana dɩ benne tɩŋgbaŋka gie me ta ba saara dɩ ka maagɩ a yi miivoli gbaŋkʊ ma saŋŋa dieke ba yene ka naaŋ tɩŋgbaŋka gie wo, banɩŋ ba nan jɩaŋ haagɩŋ dɔmbɩakʊ gie. Miivoli gbaŋkʊ gie yine Yiipɔlɩ dieke die ba kʊna wa sɩɩtɩ.
66013009	Die wɩa, vuodieke dɩ yalla tɩba wʊmma.
66013010	Vuodieke Ŋmɩŋ dɩ ziene dɩ ʊ nan yi yɔmʊ, ʊ nan seŋ yi yɔmʊ. Ta vuodieke dɩaŋ Ŋmɩŋ dɩ ziene dɩ ba nan kʊʊ wa aŋaŋ takoobi, ba nan seŋ kʊʊ wa aŋaŋ takoobi. Die wɩa, Ŋmɩŋ vuosi mʊ ba yallɩma hanɩa ta faasɩ yallɩma yada aŋaŋ Ŋmɩŋ.
66013011	Naa kʊaŋ chaaŋ maŋ bɩ ye haagɩŋ dɔmbɩaŋ kaanɩ dɩ nyɩnna tɩŋgbaŋ a keŋ jʊala, ta yaa yɩɩla ale sɩba Yiipɔlɩ yɩɩla, ta bala wɩa ta ʊ lɔlɩŋ dɩ sɩɩ sɩba waakpɩɩbɩaŋ.
66013012	Ta die zie haagɩŋ bʊmbʊŋaŋ dɔmbɩakʊ nɩŋŋa, ta die nagɩ haagɩŋ bʊmbʊŋaŋ dɔmbɩakʊ yiko dieke dɩ dala wa, ta mugisi tɩŋgbaŋka gie vuosi mana dɩ ba jɩama haagɩŋ bʊmbʊŋaŋ dɔmbɩakʊ dieke die dɩ yene daŋŋa ta kʊjagɩrɩ dɩ kpi wo.
66013013	Ta haagɩŋ dɔmbɩakʊ dieke die dɩ gʊtɩna bule wo die dɩ tʊŋ mamachi tʊnkpɩɩma, ta vaa boliŋ dɩ nyɩŋ ŋmɩŋsikpeŋ a sʊʊŋ tɩŋgbaŋ vuotamba mana nine me.
66013014	Ŋmɩŋ die dɩ yɩna wa hagɩrɩŋ ʊ tʊma mamachi wɩaha haagɩŋ bʊmbʊŋaŋ dɔmbɩakʊ nɩŋŋa wɩa, ʊ gaama tɩŋgbaŋka vuosi ta die balɩ ba dɩ ba mɩɩ buuŋ aŋ ka sɩmma sɩba haagɩŋ dɔmbɩakʊ dieke dɩ yene takoobi daŋŋa ama ta ka kpie wo.
66013015	Ta Ŋmɩŋ die dɩ yɩ haagɩŋ dɔmbɩakʊ dieke dɩ gʊtɩna bule wo hagɩrɩŋ ʊ bɩagɩ voosi miivoli a yɩ buu dieke dɩ sɩna sɩba bʊmbʊŋaŋ haagɩrɩ dɔmbɩakʊ, ta buubu dɩ bɩagɩ bala wɩa, ta kʊʊ vuodiekemba mana dɩ kana ka saagɩ jɩama ka wa.
66013016	Die ka mugisi vuoŋ mana, vuodiekemba dɩ yine wabɩtɩ aŋaŋ vuokpɩɩma, aŋaŋ nyintitieliŋ aŋaŋ zɔɔlɩntieliŋ, aŋaŋ vuodiekemba dɩ benne ba dʊŋŋʊ aŋaŋ yɔŋɩsɩ, dɩ ba tuo magɩlɩŋ ba nuudiigiŋ me yaa die me.
66013017	Vuodieke nɩŋ mana die dɩ wone magɩlɩkʊ gie, ʊ kaaŋ bɩagɩ daa jaaŋ yaa a yaalɩ jaaŋ; magɩlɩkʊ die yiwo haagɩŋ dɔmbɩatɩ saaŋ yaa bɩɩsɩŋ dieke dɩ zene ʊ saarɩ naŋ ma.
66013018	Sie fʊ yallɩma yɩaŋ ta ye sɩmma haagɩŋ dɔmbɩakʊ gie bɩɩsɩŋ dɩ yine ʊ saarɩ chɩaŋ. Vuodieke nɩŋ dɩ yalla sɩbɩŋ yilime ta sɩmma haagɩŋ dɔmbɩakʊ gie bɩɩsɩkʊ chɩaŋ, dama bɩɩsɩkʊ gie zie wo vuoŋ saaŋ naŋ ma. Bɩɩsɩkʊ gie yiwo kɔbɩsɩ-yʊaba aŋaŋ baŋɩsɩ-yʊaba aŋaŋ ayʊaba.
66014001	Naa kʊaŋ chaaŋ maŋ bɩ ye Yiipɔlɩka dɩ zene Zayɔni kunkogiri me aŋaŋ vuosi tuse kɔbɩga aŋaŋ tuse baŋɩsɩ-nɩɩsa aŋaŋ tuse anɩɩsa, ta ba maagɩ wʊnɩŋ Yiipɔlɩka aŋaŋ ʊ Chɔɔŋ wa saara a diisi ba die me.
66014002	Die maŋ wʊŋ lɔlɩŋ dɩ nyɩnna arɩzanna ma a dɔma sɩba nyaakpɩɩŋ dɩ palala, ta bɩ nata sɩba nɩɩnatɩŋ. Ta bɩ dɔma sɩba goojinɩgɩrʊ dɩ ŋaana nɩga ʊ goojii ka kʊma dene wo.
66014003	Die vuosi tuse kɔbɩga aŋaŋ tuse baŋɩsɩ-nɩɩsa aŋaŋ tuse anɩɩsa wa die dɩ zie naagbaŋkʊ aŋaŋ nyinvugiti anɩɩsa wa aŋaŋ nyɩŋkʊraha nɩŋŋa ta chɩa yɩlɩhaalɩ dieke vuoŋ dɩ kana kaaŋ bɩagɩ bʊgɩrɩ, ntaala banɩŋ vuodiekemba dɩ yene gbatɩtaanɩŋ a nyɩŋ tɩŋgbaŋka gie me wo.
66014004	Banɩŋ ba yine dembi diekemba dɩ mɩŋŋɩna pɔgɩlɩ ba gbaŋ ta ka yi hɔgʊkpana tʊʊma aŋaŋ hɔgʊba, banɩŋ ba yiwo kasɩ. Banɩŋ ba dɩna Yiipɔlɩka jigidieke mana ʊ ganana, banɩŋ ba yine vuodiekemba Ŋmɩŋ dɩ gbatɩna taaŋ a nyɩŋ vuota sʊŋ ta yi bʊmbʊŋaŋ vuodiekemba wʊnɩŋ Ŋmɩŋ aŋaŋ Yiipɔlɩka dɩ tuone.
66014005	Banɩŋ ba ka chɩba ŋmɩnchɩbɩsɩ, ta bɩ wo bɩaŋ.
66014006	Womi die maŋ bɩ ye malaka wʊnyɩ dɩ hagɩna a bie ŋmɩŋsikpeŋ saasaa ta yaa wʊvɩɩŋ dieke dɩ wone kpatɩkʊ dɩ ʊ ga mʊʊlɩ a yɩ vuodiekemba mana dɩ bene tɩŋgbaŋka gie me, aŋaŋ vuota yiri yiri mana aŋaŋ maarɩŋ mana aŋaŋ jabalɩkɩŋ mana aŋaŋ buuriŋ mana.
66014007	Ta die bala aŋaŋ lɔlɩkpɩɩŋ dɩ, “Nɩ chɩgɩma Ŋmɩŋ ta bɩrɩma ʊ saaŋ. Dama saŋŋa tʊgɩya mɩŋ dɩ ʊ dii tɩŋgbaŋka gie vuosi mana sarɩya. Nɩ jɩama wa, wʊnɩŋ ʊ naanna arɩzanna aŋaŋ tɩŋgbaŋka gie aŋaŋ mʊgʊkpɩɩrɩ aŋaŋ nyaatɩ mana.”
66014008	Die bʊmbʊŋaŋ malakaka dɩ tɩanna a ga wa, die malaka dieke dɩ gʊtɩna bule wo dɩaŋ dɩ keŋ nyɩŋ ŋmɩŋsikpeŋ a bala dɩ, “Babiloni, tɩgɩkpɩɩka nanya mɩŋ, die ʊ vaa wa vuota buuriŋ mana dɩ tʊŋ dɩgɩntɩ tʊʊma, die wɩa Ŋmɩŋ sɩnyɩɩrɩŋ dɩ hagɩ ʊ ma.”
66014009	Ta malaka dieke dɩ gʊtɩna bʊtaa wa ma die dɩ balɩ aŋaŋ lɔlɩkpeŋkpɩɩŋ dɩ, “Vuodiekemba dɩ jɩanna haagɩŋ dɔmbɩakʊ aŋaŋ buubu dieke dɩ yine ka nɩasɩŋ wa ta tuo magɩlɩkʊ ba die me yaa ba nuuŋ me wo,
66014010	Ŋmɩŋ sɩnyɩɩrɩŋ nan keŋ ba ma, ʊ sɩnyɩɩrɩ dieke dɩ sɩna sɩba daahagɩrɩ dieke ba sitine yi kpalɩ ma, ta ba nan bɩ a dii wahala boli dieke dɩ dinene sɩba maafa jiribi ma, Ŋmɩŋ malakasi aŋaŋ Yiipɔlɩka nɩŋŋa.
66014011	Bolibu dɩ jʊnana ba wa nyusi nan dɩ jʊalɩ gara ŋmɩŋsikpeŋ yaa gamma haahuu. Vuodiekemba dɩ jɩanna haagɩŋ dɔmbɩakʊ aŋaŋ buubu dieke dɩ yine ka nɩasɩŋ ta yaa magɩlɩ dieke dɩ yine ʊ saarɩ nan dɩ die wahala yuŋ aŋaŋ ŋmɩntʊasɩ.”
66014012	Die wɩa, dɩ vɩɩna dɩ Ŋmɩŋ vuodiekemba dɩ tune ʊ nʊarɩ ta yi Yisa yada wa yallɩma hanɩa.
66014013	Womi maŋ bɩ wʊŋ lɔlɩŋ dɩ nyɩnna arɩzanna ma a bala dɩ, “Maagɩ naa; a nyɩŋ jinne yaa gamma sʊgɩfɩalɩŋ bie vuodiekemba dɩ kpine tɩ Yɔmʊtieŋ tʊʊma wɩa.” Ta Ŋmɩŋ Halɩkasɩka dɩ yiŋŋi balɩ dɩ, “Wusie, ba nan ye voosiŋ a nyɩŋ ba tʊnkpɩɩma ma dama ba tʊʊmaha nyʊarɩ nan dɩ dɩ ba.”
66014014	Die maŋ bɩ daansɩ a ye nɩɩŋmayɩalɩŋ, ta vuoŋ dɩ sɩɩ sɩba Vuota Bʊa a kalɩ ka ma, ta bubi salɩma naala sibubiŋ, ta pɔgɩlɩ gotige diikiŋ ʊ nuuŋ me.
66014015	Womi malaka kaanɩ dɩ keŋ nyɩŋ Ŋmɩŋ jɩamɩŋ juodieke dɩ benne arɩzanna ma wa, a wa vuodieke dɩ kala nɩɩŋmaakʊ sikpeku aŋaŋ lɔlɩkpɩɩŋ a bala dɩ, “Nagɩ fʊ gotige a gobi dama saŋŋa dieke dɩ mʊna wa keŋye mɩŋ, dama tɩŋgbaŋka biye mɩŋ aŋaŋ gobiŋ.”
66014016	Die vuodieke dɩ kala nɩɩŋmaakʊ ma wa dɩ nagɩ ʊ gotige a gobi tɩŋgbaŋka.
66014017	Ta maŋ bɩ ye malaka kaanɩ dɩ nyɩnna Ŋmɩŋ jɩamɩŋ juodieke dɩ benne arɩzanna ma wa a keŋ nyɩŋ, ʊ gbaŋ ʊ pɔgɩlɩ gotige diikiŋ.
66014018	Saŋka mi maŋ ye malaka dieke dɩ yine bolibu jakʊʊrɩ dɩ nyɩnna koriku jigiŋ ta wa malaka dieke dɩ yalla gotige diikiri aŋaŋ lɔlɩkpɩɩŋ a balɩ wa dɩ, “Nagɩ fʊ gotige a kpaa tɩŋgbaŋka gie nyɩŋnyɩŋka mana dama a ŋmɩntɩya mɩŋ.”
66014019	Die wɩa, malakaka die dɩ nagɩ ʊ gotige a kpaa tɩŋgbaŋka nyɩŋnyɩŋkaha mana, a nagɩ a taaŋ vɔrɩ dieke ba ŋmʊna nyɩŋnyɩŋkaha nyaabʊ a yie wo. Vɔrɩkʊ gie yine Ŋmɩŋ sɩnyɩɩrɩŋ dagɩtɩ.
66014020	Die ba ŋmʊʊ nyɩŋnyɩŋkaha nyaabʊ tɩka kʊanʊaŋ, ta zɩŋ dɩ nyɩŋ jigidieke ba ŋmʊnana nyɩŋnyɩŋkaha a palɩ die a ga tʊgɩ sɩba malisi kɔbɩsɩ-le, ta ka goliŋ dɩ nan tʊgɩ naŋ magɩsɩŋ bʊnʊ.
66015001	Die maŋ bɩ ye mamachi dagɩkpeŋkpɩɩma ŋmɩŋsikpeŋ. Die malakasi ayʊpɔyɩ dɩ pɔgɩlɩ wahala yiri yiri ayʊpɔyɩ, hanɩŋ wahalaha mi yine Ŋmɩŋ sɩnyɩɩrɩŋ kpatɩŋ.
66015002	Ta die bɩ ye jaaŋ dɩ sɩna sɩba mʊgɩkpɩɩŋ ta chaaŋ sɩba nyaasɩga a lagɩŋ aŋaŋ boliŋ. Ta bɩ ye vuodiekemba dɩ nyaŋŋɩna haagɩŋ dɔmbɩakʊ aŋaŋ ka buu dieke dɩ nɩasɩna ka wa, aŋaŋ bɩɩsɩ dieke dɩ yine ʊ saarɩ, ta ba zie mʊgɩkpɩɩrɩ dɩ sɩna sɩba nyaasɩga kʊanʊaŋ, a pɔgɩlɩ goojii diekemba Ŋmɩŋ dɩ nagɩna a yɩ wa,
66015003	ta chɩa yɩlɩ dieke Ŋmɩŋ tʊntʊntʊ Mosisi aŋaŋ Yiipɔlɩka dɩ chɩana wa dɩ: “Tɩ Yɔmʊtieŋ Nabidie Ŋmɩŋ vuodieke dɩ yalla hagɩrɩŋ mana fʊ tʊʊma yiwo tʊnkpɩɩma ta bɩ yi mamachi Yiwo buuriŋ mana naakpɩɩŋ ta fʊ sieti mana dɩ vɩɩna ta yi wusie.
66015004	Tɩ Yɔmʊtieŋ, mɩnɩa benne ta kaaŋ dɩ chɩga fʊ? Yaa ta kaaŋ bɩ kɔtɩ fʊ saaŋ? Dama fʊ nyɩɩna ma fʊ yine kasɩ. Buuriŋ mana nan keŋ a jɩaŋ fʊ dama vuoŋ mana ye fʊ tʊnvɩɩnaha mɩŋ.”
66015005	Naa kʊaŋ chaaŋ maŋ bɩ ye Ŋmɩŋ jɩamɩŋ juodieke dɩ benne arɩzanna ma wa dɩ yuorine ta Ŋmɩŋ vɩɩŋ dɩ bie ka ma.
66015006	Womi malakasi ayʊpɔyɩ diekemba dɩ pɔgɩlɩna wahala yiri yiri ayʊpɔyɩ wa dɩ keŋ nyɩŋ Ŋmɩŋ jɩamɩŋ juoku me, ta yeegi nyiŋyeekiyɩala diekemba dɩ wone dɩgɩntɩ, ta nagɩ salɩma kirisa a bɔbɩ ba nyʊa.
66015007	Womi nyinvugiti anɩɩsa wa kaanɩ dɩ nagɩ salɩma tɩmbala ayʊpɔyɩ a yɩ malakasi bayʊpɔyɩ wa; ta Ŋmɩŋ vuodieke dɩ benne yaa gamma haahuu wo sɩnyɩɩrɩŋ dɩ suuli tɩmbalaha.
66015008	Ta Ŋmɩŋ chaankpeŋkpɩɩŋ aŋaŋ ʊ hagɩrɩŋ dɩ yi nyusi dɩ suuli jɩamɩŋ juoku, ta vuoŋ ka bɩagɩ juu mi a ga tʊgɩ saŋŋa dieke wahala yiri yiri ayʊpɔyɩ dieke malakasi bayʊpɔyɩ dɩ pɔgɩlɩna wa dɩ kenne kpatɩ.
66016001	Die maŋ bɩ wʊŋ lɔlɩkpɩɩŋ dɩ nyɩnna Ŋmɩŋ jɩamɩŋ juoku me a bala a yɩa malakasi ayʊpɔyɩ wa dɩ, “Nɩ gamma a ga siti Ŋmɩŋ sɩnyɩɩrɩ dieke dɩ benne tɩmbala ayʊpɔyɩ wa ma a taaŋ tɩŋgbaŋka ma.”
66016002	Die bʊmbʊŋaŋ malakaka dɩ ga a siti jadieke dɩ benne ʊ tɩmbalɩ ma wa a taaŋ tɩŋgbaŋka ma, ta kʊjagɩbɩatɩ dieke dɩ yʊagɩna pam die dɩ yigi vuodiekemba dɩ yalla haagɩŋ dɔmbɩakʊ magɩlɩkʊ, aŋaŋ vuodiekemba dɩ jɩanna buubu dieke dɩ yine ka nɩasɩkʊ.
66016003	Malaka dieke die dɩ gʊtɩna bule wo dɩaŋ dɩ ga siti jadieke dɩ benne ka tɩmbalɩ ma wa a yi nyaakpɩɩbʊ ma nyaabʊ die dɩ bɩrɩŋ zɩŋ sɩba vuota kpiikiŋ zɩŋ, ta nyinvugiti mana die dɩ benne nyaakpɩɩbʊ ma wa die dɩ kpi.
66016004	Malaka dieke dɩ gʊtɩna bʊtaa wa dɩ ga siti jadieke dɩ benne ka tɩmbalɩ ma wa a yi mʊga aŋaŋ bulusi nyaatɩ ma, a nyaatɩ mana die dɩ bɩrɩŋ zɩŋ.
66016005	Ta die maŋ wʊŋ malaka dieke dɩ yalla nyaatɩ hagɩrɩbʊ dɩ bala dɩ, “Tɩ Yɔmʊtieŋ, sʊgɩyɩalɩntieŋ, fʊnɩŋ vuodieke dɩ benne, ta die beri wo fʊ sarɩyaka gie tʊgɩsɩya mɩŋ,
66016006	dama ba kʊʊ wa fʊ vuosi aŋaŋ fʊ naazʊalɩŋ wɩa fʊ nagɩ zɩŋ yɩa ba dɩ ba nyuu. Kanɩŋ ka mʊna ba.”
66016007	Womi maŋ bɩ wʊŋ lɔlɩŋ dɩ nyɩnna koriku me a bala dɩ, “Tɩ Yɔmʊtieŋ Nabidie Ŋmɩŋ vuodieke dɩ yalla hagɩrɩŋ mana, fʊ sarɩyaka gie yiwo wusie, ta yi wudieke dɩ tʊgɩsɩna.”
66016008	Malaka dieke dɩ gʊtɩna bʊnɩɩsa wa dɩaŋ dɩ siti jadieke dɩ benne ʊ tɩmbalɩ ma wa a diisi ŋmɩŋ ma, a yɩ ka hagɩrɩŋ dɩ ka tuulibu jʊma vuota sɩba boliŋ.
66016009	Die ŋmɩnnɩ tuulibu dɩ faasɩ jʊa ba sɩba boliŋ, ta ba piili a zɩa Ŋmɩŋ vuodieke dɩ yalla wahala yiri yiri he gie hagɩrɩbʊ saaŋ ama ta die zeti dɩ ba tarɩgɩ ta yɩ wa jɩlɩma.
66016010	Malaka dieke dɩ gʊtɩna bʊnʊ wa dɩaŋ dɩ siti jadieke dɩ benne ʊ tɩmbalɩ ma a yi haagɩŋ dɔmbɩakʊ naagbaŋkʊ ma, ta dɔmbɩakʊ naarɩ sɩɩtɩ mana die dɩ sibi lɩmm ta vuotamba die dɩ ŋɔba nyɩna yʊagɩbʊ wɩa,
66016011	ta die bɩ zɩa Ŋmɩŋ vuodieke dɩ benne arɩzanna ma wa, ba yʊagɩbʊ aŋaŋ kʊjagaha wɩa, ama ta die zeti dɩ ba chɩgɩ a nyɩŋ ba tʊntʊmbɩatɩ ma.
66016012	Womi malaka dieke dɩ gʊtɩna bʊyʊaba wa dɩaŋ dɩ ga siti jadieke dɩ benne ʊ tɩmbalɩ ma wa a taaŋ mʊgɩkpɩɩŋ dieke ba wasɩnana Yufiretisi wo me, bʊ nyaabʊ mana die dɩ hɔɔsɩ a dʊaŋ sieŋ amʊ naakpɩɩŋ diekemba dɩ bala ba nyɩŋ ŋmɩŋ pɔsɩŋ chaaŋ a keŋ wo nan bɩagɩ atɩaŋ.
66016013	Mi maŋ ye haalɩbɩatɩ ataa dɩ sɩna sɩba bʊntʊra, a nyɩna waakpɩɩbɩakʊ aŋaŋ haagɩŋ dɔmbɩakʊ, aŋaŋ ŋmɩnchɩbɩsɩ naazʊa wa nʊa ma.
66016014	A yiwo haalɩbɩatɩ diekemba dɩ yinene mamachi tʊʊma ta nyɩŋ gara tɩŋgbaŋka gie naara mana jigiŋ, ta lagɩma ba dɩ ba tuoli tɔmbʊ, tɩ Yɔmʊtieŋ Nabidie Ŋmɩŋ, vuodieke dɩ yalla hagɩrɩbʊ mana wa daakpeŋkpɩɩka daarɩ.
66016015	Ta Yisa Masia dɩ baarɩ dɩ, “Mbaa ŋaaŋ, n kieŋ sɩba gaarʊ dɩ ŋaana kieŋ dene wo. Ama sʊgɩfɩalɩŋ bie vuodiekemba dɩ gbarɩna ta bɔbɩ ba garɩtɩ amʊ ba kaaŋ chʊŋ yɔrɩ aŋ vuosi ye ba viivi.”
66016016	Die haalɩbɩatɩtɩ dɩ lagɩsɩ naalɩba mana a yaa ba ga jigidieke Izara vuosi dɩ wasɩnana Amagidoni wa.
66016017	Womi die malaka dieke dɩ gʊtɩna bʊyʊpɔyɩ dɩaŋ dɩ siti jadieke dɩ benne ʊ tɩmbalɩ ma wa a taaŋ bʊlɔgɩsɩŋ ma, ta lɔlɩkpeŋkpɩɩŋ die dɩ nyɩŋ naagbanɩŋ dieke dɩ bene Ŋmɩŋ jɩamɩŋ juodieke dɩ benne arɩzanna ma wa a bala dɩ, “Dɩ yi a kpatɩ mɩŋ.”
66016018	Ta nɩɩnyɩgɩsɩŋ dɩ nyɩgɩsa ta nɩɩnatɩŋ dɩ nata ta tɩŋgbaŋka dɩ faasɩ dɔma. A nyɩŋ saŋŋa dieke Ŋmɩŋ dɩ naanna vuota, kanɩŋ tɩŋgbaŋ dɔŋkʊ mi ye ka dɔŋya.
66016019	Tɩŋgbaŋka dɔŋkʊ die dɩ vaa tɩgɩkpɩɩka dɩ puo bʊtaa, ta chʊʊsɩ tɩgɩkpɩɩmaha mana dɩ bene tɩŋgbaŋka gie me wo. Ama Ŋmɩŋ die ka daaŋ Babiloni tɩgɩkpɩɩka wʊbɩatɩ wɩa, ta vaa ka nyuu daaŋ dieke dɩ yine ʊ sɩnyɩɩrɩŋ daabʊ ta bie nyaaŋchibike me wo.
66016020	Ta tɩŋgbaŋ diekemba nyaatɩ dɩ giline wo dɩ bɩa ta tana mana dɩaŋ dɩ bɩa.
66016021	Ta nɩɩtaŋkpɩɩŋ diekemba a kaanɩ dʊnsɩŋ dɩ baa nan dɩ sɩɩ sɩba nɩɩŋ dʊnsɩŋ die dɩ nyɩŋ ŋmɩŋsikpeŋ a keŋ nan vuotaŋ ma, die ba zɩa Ŋmɩŋ nɩɩtaŋkpɩɩmaha die dɩ nanna ba ma wɩa, dama die wahalaka die faasɩ dala mɩŋ.
66017001	Womi malakasi ayʊpɔyɩ wa die dɩ pɔgɩlɩna tɩmbala ayʊpɔyɩ wa wʊnyɩ dɩ nyɩŋ arɩzanna ma a keŋ balɩ mɩŋ dɩ, “Keŋ aŋ n dagɩ fʊ Ŋmɩŋ dɩ balla ʊ keŋ datɩ hɔgʊ dieke dɩ dʊagɩnana dembisi tɩbɩŋ dene. Wʊnɩŋ ʊ yine tɩgɩkpɩɩŋ dieke dɩ gbigine mʊga pam wa.
66017002	Ta naalɩba dɩ yi dɩgɩntɩ tʊʊma aŋaŋ wa wa, ta tɩŋgbaŋka gie vuosisi mana dɩ nyuu ʊ dɩgɩntɩ tʊʊmaha dɩ sɩna sɩba daabʊ a bugi.”
66017003	Die Ŋmɩŋ Halɩkasɩka dɩ hagɩ n ma ta malakaka dɩ nagɩ mɩŋ a ga haagɩyeŋ me, mi die maŋ ye hɔgʊ dɩ kalla haagɩŋ dɔmbɩakʊ ma ta saaŋ diekemba dɩ zɩanana Ŋmɩŋ saarɩ dɩ maagɩ a diisi ka nyɩŋgbanɩŋ mana ma, ta ka yaa sikpigile ayʊpɔyɩ aŋaŋ yɩɩla baŋ.
66017004	Hɔgʊ wa die yeegi wo nyinyeeki ŋmɩna, ta yeegi salɩma nyinti aŋaŋ leeti yiri yiri, ta pɔgɩlɩ salɩma nyaaŋchibiŋ ʊ nuuŋ me ka suuli aŋaŋ ʊ dɩgɩntɩ tʊʊmaha aŋaŋ nyindiekemba dɩ nyʊʊgɩna Ŋmɩŋ jigiŋ.
66017005	Ta ba maagɩ saaŋ dieke vuoŋ dɩ kana ka sɩba ka chɩaŋ a diisi ʊ diiŋ me dɩ,
66017006	Ta maŋ ye ta hɔgʊ wa nyu wo Ŋmɩŋ vuodiekemba die dɩ yine Yisa yada ta vuosi dɩ kʊʊ ba wa zɩŋ a bugi. Die n yene wo wo, die dɩ yi mɩŋ mamachi pam.
66017007	Womi malakaka dɩ pɩasɩ mɩŋ dɩ “Bɩa wɩa dɩ yi fʊ mamachi? N nan dagɩ fʊ hɔgʊ wa aŋaŋ haagɩŋ dɔmbɩakʊ ʊ jʊalɩna wa ta ka yaa sikpigile ayʊpɔyɩ aŋaŋ yɩɩla baŋ ka chɩaŋ dɩ sɩna die.
66017008	Haagɩŋ dɔmbɩakʊ dieke fʊ yene wo die bie wo ka mɩsɩ ma ama lele ka kpiye mɩŋ. Ka nan hagɩ a nyɩŋ vɔrɩgoli dieke dɩ wone kpatɩkʊ, ta nan ga jigidieke Ŋmɩŋ dɩ balla ʊ chʊʊsɩ ka wa. Ta dɩ nan yi vuodiekemba mana Ŋmɩŋ dɩ kana ka maagɩ ba saara a yi miivoli gbaŋkʊ ma ta ye naaŋ tɩŋgbaŋka gie wo mamachi ba keŋ ye haagɩŋ dɔmbɩakʊ. Dama die ka bie wo ka mɩsɩ ma ta keŋ kpi, ama ka nan yiŋŋi keŋ ka mɩsɩ ma.
66017009	“Wɩɩrɩ gie yaala yɩaŋ aŋaŋ sɩbɩŋ. Sikpigile ayʊpɔyɩ wa zie a yɩ wa kunkoge ayʊpɔyɩ diekemba hɔgʊ wa dɩ kalla a ma wa, ta bɩ zie a yɩ naalɩŋ bayʊpɔyɩ,
66017010	ta ba banʊ dɩ kpi, ta vuodieke dɩ gʊtɩna bayʊaba wa yine naaŋ lele, ta vuodieke dɩ kpatɩna kʊaka ye ka dii naarɩ ama ʊ nan keŋ dii, ta ʊ naarɩ kaaŋ yʊasɩ.
66017011	Ta haagɩŋ dɔmbɩakʊ dieke die dɩ benne ka mɩsɩ ma ta keŋ kpi wo yiwo naaŋ dieke dɩ gʊtɩna bʊnɩɩŋ ta yi naalɩŋ bayʊpɔyɩ wa wʊnyɩ ta ʊ dɩaŋ nan keŋ a ga jigidieke ba bala ba chʊʊsɩ wa jigiŋ.
66017012	“Yɩɩla baŋ dieke fʊ yene wo zie a yɩ wa naalɩŋ baŋ ama ba ye ka dii naarɩ, ama banɩŋ aŋaŋ haagɩŋ dɔmbɩakʊ nan keŋ lagɩŋ a dii naarɩ a yʊasɩ saŋŋa bɩta.
66017013	Naalɩŋ baŋ wa gie nan keŋ yi nʊabalɩmɩŋ, ta nagɩ ba hagɩrɩbʊ aŋaŋ ba yikoke mana a yɩ haagɩŋ dɔmbɩakʊ.
66017014	Ba nan keŋ wagɩ aŋaŋ Yiipɔlɩka, ama Yiipɔlɩka aŋaŋ ʊ dɩdɩɩsɩrɩ diekemba Ŋmɩŋ dɩ wana ta vʊarɩ ba ta ba yi wo yada wa nan nyaŋŋɩ ba. Dama wʊnɩŋ ʊ yine Yɔmʊtieliŋ dɩaŋ Yɔmʊtieŋ ta yi naalɩŋ dɩaŋ Naaŋ.”
66017015	Ta malakaka dɩ bɩ a balɩ a yɩ mɩŋ dɩ, “Nyaatɩtɩ fʊ yene wo ta hɔgʊ dieke dɩ tʊnnana daakpana tʊʊmaha dɩ kalɩ a ma wa yiwo buuriŋ aŋaŋ maarɩŋ aŋaŋ vuota yiri yiri aŋaŋ nyɩŋbalɩka mana mana vuosi.
66017016	Yɩɩla baŋ dieke fʊ yene wo aŋaŋ haagɩŋ dɔmbɩakʊ nan dɩ haa hɔgʊ wa. Ta gbatɩ ʊ nyinti mana ta vaa wa yɔrɩ. Ba nan ŋɔbɩ ʊ nyɩŋgbanɩŋ nɔŋ ta jʊʊ wa aŋaŋ boliŋ.
66017017	Dama Ŋmɩŋ vana ba yaala a yie wudieke wʊnɩŋ ʊ yaalala ta yi nʊabalɩmɩŋ ta nagɩ ba yiko a yɩ haagɩŋ dɔmbɩakʊ dɩ ka pɔgɩlɩ vuosi a ga tʊgɩ saŋŋa dieke wʊnɩŋ Ŋmɩŋ wʊbalɩka dɩ baaŋ keŋ yi wusie.
66017018	“Hɔgʊ dieke fʊ yene wo yine tɩgɩkpɩɩŋ dieke ka naaŋ dɩ pɔgɩlɩna tɩŋgbaŋka gie naalɩŋ mana wa.”
66018001	Die n yene hɔgʊ wa dɩ kala haagɩŋ dɔmbɩakʊ ma wa kʊaŋ chaaŋ, die maŋ bɩ ye malaka wʊnyɩ dɩ nyɩnna arɩzanna a keŋ sʊʊna. Ta die yaa yiko pam, ta ʊ chaanɩŋ dɩ faasɩ chaaŋ tɩŋgbaŋka lʊga lʊga mana.
66018002	Ta die natɩ aŋaŋ lɔlɩkpɩɩŋ dɩ, “Babiloni tɩgɩkpɩɩka nan chʊʊsɩ mɩŋ. Vuoŋ bɩ wo ka ma, ta lele jɩmbɩatɩ aŋaŋ haalɩbɩatɩ wana bie ka ma aŋaŋ nembibɩatɩ yiri yiri mana wana bie ka ma.
66018003	Dama tɩŋgbaŋka gie vuosi mana nyu wo ʊ lɔlɩbɩatɩ tʊʊmaha dɩ sɩna sɩba daahagɩrɩbʊ a bugi. Ta tɩŋgbaŋka gie naalɩba mana dɩ yi dɩgɩntɩ tʊʊma aŋaŋ wa ta nyugidiilibe mana dɩ yese ba ligire a nyɩnna ʊ lɔlɩbɩatɩ ma.”
66018004	Womi maŋ wʊŋ Ŋmɩŋ dɩ balala a nyɩnna arɩzanna ma dɩ, “N vuosi, nɩ keŋ nyɩŋ Babiloni tɩka ma amʊ nɩ kaaŋ gʊtɩ juu ʊ wʊbɩatɩ ma, ta gʊtɩ ye ʊ tɩbɩdatɩkʊ.
66018005	Dama ʊ wʊbɩatɩ faasɩ dala mɩŋ a dʊa a ga tʊgɩ ŋmɩŋsikpeŋ, ta n ka daaŋ ʊ wʊbɩatɩtɩ.
66018006	Nɩ yiŋŋi yi wo wudiekemba gbaŋ gbaŋ die ʊ yine vuosi bataŋ wa, ta yiŋŋi yi wo wudiekemba die ʊ yine wo jigiŋ bule. Ta vaa ʊ nyaaŋchibike suuli aŋaŋ daaŋ dieke dɩ hagɩrɩna a tɩaŋ ʊ daabʊ ʊ nagɩna a yɩ vuosi dɩ nyu wo jigiŋ bule.
66018007	Ta vaa ʊ dii wahala aŋaŋ zɔɔlɩŋ pam, sɩba die ʊ benne ʊ dʊŋŋʊ ta kɔta ʊ gbaŋ dene wo Dama ʊ ŋaaŋ bala a yɩa ʊ gbaŋ dɩ: ‘Manɩŋ hɔgʊnaaŋ kala naa! N ka yiwo kpihɔgʊ die wɩa n kaaŋ daansɩ ye sʊgɩchʊʊsɩŋ!’
66018008	Naa wɩa wahala nan keŋ keŋ ʊ ma bʊnyɩ ta yʊagɩtɩ aŋaŋ sʊgɩchʊʊsɩŋ aŋaŋ kɔŋ nan haarɩ wa, ta boliŋ dɩaŋ nan dii wo, dama tɩ Yɔmʊtieŋ Nabidie Ŋmɩŋ vuodieke dɩ bala ʊ dii wo ʊ sarɩyaka yiwo hagɩrɩtieŋ.”
66018009	Tɩŋgbaŋka gie naaŋ diekemba dɩ dʊagɩna aŋaŋ wa ta die ʊ nansɩbʊ aŋaŋ wa wa dɩ keŋ ye ʊ bolibu diile nyusi dɩ nyɩna wa, ba nan faasɩ kʊma ʊ wɩa.
66018010	Ba nan dɩ zie saasaa, dama ba chɩga ŋmaamɩŋ dɩ ba nan gʊtɩ dii ʊ wahala ka. Ba nan dɩ bala dɩ, “Wʊbɩaŋ, wʊbɩaŋ, Babiloni tɩgɩkpɩɩŋ, Ŋmɩŋ chʊʊsɩ fʊ bʊnyɩ.”
66018011	Tɩŋgbaŋka gie nyugidiilibe gbaŋ nan dɩ kʊma ta die zɔɔlɩŋ ʊ wɩa, dama vuoŋ wori a baaŋ daa ba nyintiti bɩbra,
66018012	vuoŋ kaaŋ bɩ a daa ba nyindiekemba ba nagɩna salɩma aŋaŋ ligiriyɩala a wʊnsɩ wa aŋaŋ ba leetiti aŋaŋ ba garɩyɩala ha aŋaŋ garɩ diekemba dɩ faasɩna yaa ligirehe aŋaŋ ba garɩ diekemba dɩ faasɩna nyɩgɩsa aŋaŋ garɩŋmɩnaha aŋaŋ ba tɩɩ diekemba daatɩ dɩ faasɩna vɩɩna aŋaŋ ba nyindiekemba ba nagɩna yɔbɩŋ nyɩna a wʊnsɩ aŋaŋ ba nyindiekemba ba nagɩna tɩɩŋ daa diekemba dɩ faasɩna yaa ligire a wʊnsa aŋaŋ kʊʊŋmɩna aŋaŋ ba kʊʊtɩ aŋaŋ ba taŋ vɩɩnaha,
66018013	aŋaŋ ba kakaduro sinamoni tɩɩsɩsɩ aŋaŋ ba tulaarisisi aŋaŋ ba tulaari diekemba dɩ yine miri aŋaŋ firankensisi wo, aŋaŋ daaŋ aŋaŋ kpaaŋ aŋaŋ zɔŋ aŋaŋ zaaha aŋaŋ ba niigehe aŋaŋ yiisehe aŋaŋ ba duune aŋaŋ duuŋ diekemba dɩ datɩnana torikusi aŋaŋ yɔŋɩsɩ aŋaŋ vuota mɩsɩ gbaŋ.
66018014	Nyugidiilibe nan balɩ dɩ, “Nyɩnvɩɩna diekemba mana fʊ yaalɩnana wa baya mɩŋ, ta fʊ nyinti aŋaŋ fʊ vɩɩnɩŋ mana dɩ ga ta va fʊ, ta kaaŋ bɩ yehe bɩbra.”
66018015	Ta banɩŋ nyugidiilibe mi dɩ yene ligire a nyɩŋ kanɩŋ tɩka ma wa nan dɩ zie saasaa, dama ba chɩga ŋmaamɩŋ dɩ ba nan gʊtɩ dii ʊ wahalaka. Ba nan dɩ kʊma ta die zɔɔlɩŋ,
66018016	ta bala dɩ, “Wʊbɩaŋ, wʊbɩaŋ haarɩ tɩgɩkpɩɩka. Die ʊ ŋaaŋ yeegi wo nyiŋyeekiyɩala aŋaŋ nyiŋyeeki diekemba dɩ faasɩna yaa ligire aŋaŋ nyiŋyeekiŋmɩna ta yeegi salɩma nyinti aŋaŋ nyindiekemba ba nagɩna tanvɩɩna a wʊnsɩ aŋaŋ leeti.
66018017	Ta bʊnyɩ nyinti gie mana dɩ bɩa.”  Die haarɩkpeŋkpɩɩkʊ nyɩŋkʊraha aŋaŋ vuodiekemba mana dɩ bene ka sʊkʊ aŋaŋ haarɩdɔŋtɩba aŋaŋ vuodiekemba dɩ dinene nyʊŋ mʊgɩkpɩɩkʊ ma wa die dɩ zie saasaa,
66018018	ta faasɩ nata ʊ wɩa die ba yene bolibu dɩ dinene tɩka ta nyusi dɩ haga wa. Ta balɩ dɩ, “Tɩgɩkpɩɩŋ ye wori a yaa hagɩrɩŋ sɩba tɩka gie.”
66018019	Ta die yɔɔra tantɩ a yie ba sikpigile me aŋ ka dagɩ dɩ ba sʊŋ chʊʊsɩya mɩŋ ta kʊma ta die zɔɔlɩŋ ta bala dɩ, “Wʊbɩaŋ, wʊbɩaŋ haarɩ tɩgɩkpɩɩka, ʊ yine tɩgɩkpɩɩŋ dieke vuodiekemba dɩ yalla haarɩkpɩɩma ta dɔma mʊgɩkpɩɩrɩ ma a daa ta yalla wa dɩ ye ligire. Ta bʊnyɩ nyinti gie mana dɩ bɩa.”
66018020	Nɩnɩŋ vuodiekemba dɩ bene arɩzanna ma, nɩ yallɩma sʊgɩfɩalɩŋ, dama Ŋmɩŋ chʊʊsɩ wa Babiloni tɩka. Ta nɩnɩŋ Ŋmɩŋ vuosi aŋaŋ Ŋmɩŋ naazʊalɩŋ aŋaŋ Masia tʊntʊntɩba, nɩ yallɩma sʊgɩfɩalɩŋ, dama Ŋmɩŋ chʊʊsɩ wa Babiloni tɩka yaa gamma wudiekemba ʊ yine nɩ wo wɩa.
66018021	Womi die malaka hagɩrɩtieŋ die dɩ kɔtɩ taŋkpeŋkpɩɩŋ ka mʊ sɩba nɩɩkpeŋkpɩɩŋ a nagɩ a taaŋ mʊgɩkpeŋkpɩɩkʊ ma ta baarɩ dɩ, “Naa Ŋmɩŋ dɩ nan nagɩ Babiloni tɩgɩkpɩɩka a taaŋ aŋ ka chʊʊsɩ, ta vuoŋ kaaŋ bɩ ye ke bɩbra.
66018022	Ta vuoŋ kaaŋ bɩ wʊŋ ta goojinɩgɩrɩŋ aŋaŋ yɩlɩchɩarɩŋ chɩa yɩla fʊ tɩka sʊŋ bɩbra, ta vuoŋ kaaŋ bɩ wʊŋ wɩwɩɩrɩŋ aŋaŋ kantaŋ wɩɩrɩŋ ta ba chɩa yɩla fʊ tɩka sʊŋ bɩbra. Ta fʊ tʊntʊntɩba mana nan bɩa, ta vuoŋ kaaŋ bɩ wʊŋ nɩaha dɔmɩŋ bɩbra.
66018023	Ta popoli kaaŋ bɩ chaaŋ fʊ ma, ta hɔgʊ faarɩŋ aŋaŋ dembiŋ yallɩŋ kaaŋ bɩ bie mi bɩbra. Fʊ nyugidiilibe die faasɩna yaa ligire aŋaŋ hagɩrɩŋ tɩŋgbaŋka gie mana ma, ta fʊ tɩka vuosi die dɩ yallɩ tɩɩŋ a gaama tɩŋgbaŋka gie vuosi mana.
66018024	Ŋmɩŋ datɩ wa Babiloni tɩŋ tɩbɩŋ dama ka kʊʊ wa Ŋmɩŋ naazʊalɩŋ aŋaŋ ʊ vuosi aŋaŋ vuodiekemba mana vuosi dɩ kʊnana tɩŋgbaŋka gie mana mana wɩa.”
66019001	Naa kʊaŋ chaaŋ maŋ wʊŋ dɔmɩŋ arɩzanna ma sɩba kpɩkpaaŋ dɩ lagɩsɩna a bala dɩ, “Haleluya, gbatɩtaanɩŋ aŋaŋ bɩrɩŋ aŋaŋ hagɩrɩŋ yiwo wʊnɩŋ Ŋmɩŋ sɩɩtɩ.
66019002	Dama ʊ sarɩya diile yiwo wusie ta mʊ. Ʊ chʊʊsɩ wa hɔgʊ dieke dɩ yinene daakpana tʊʊmaha, ʊ vana tɩŋgbaŋka gie vuosi dɩ yie bɩaŋ aŋaŋ ba yinene dɩgɩntɩ tʊʊma aŋaŋ wa wa wɩa. Ŋmɩŋ datɩ wa ʊ tɩbɩŋ, dama ʊ kʊʊ wa wʊnɩŋ Ŋmɩŋ tʊntʊntɩŋ.”
66019003	Ta kpɩkpaakʊ dɩ bɩ nata a bala dɩ, “Haleluya, dama boli dieke dɩ dinene tɩka nyusi nan jʊalɩ gara ŋmɩŋsikpeŋ yaa gamma haahuu.”
66019004	Die nyɩŋkʊra baŋɩsɩ-le aŋaŋ banɩɩsa wa aŋaŋ nyinvugiti anɩɩsa wa die dɩ nan Ŋmɩŋ vuodieke dɩ kalla naagbaŋkʊ ma wa nɩŋŋa ta jɩaŋ wa, ta baarɩ dɩ, “Wusie, Haleluya.”
66019005	Womi die lɔlɩŋ die dɩ nyɩŋ naagbaŋkʊ ma a bala dɩ, “Nɩ vaa tɩ bɩrɩ tɩ Ŋmɩnnɩ, nɩnɩŋ vuodiekemba dɩ jɩanna wa aŋaŋ vuoŋ mana, aŋaŋ nɩnɩŋ vuodiekemba dɩ yine vuokpɩɩma aŋaŋ wabɩtɩ ta jɩama wa wa.”
66019006	Ta maŋ bɩ wʊŋ dɔmɩŋ sɩba kpɩkpaaŋ dɩ lagɩsɩna a nata, ta die dɔŋkʊ dɩ sɩɩ sɩba nyaakpɩɩŋ dɩ palala ta bɩ dɔma sɩba nɩɩnatɩkpeŋkpɩɩŋ a bala dɩ, “Haleluya, dama tɩ Yɔmʊtieŋ Hagɩrɩtieŋ Nabidie Ŋmɩŋ yiwo Naaŋ.
66019007	Nɩ vaa tɩ yallɩma sʊgɩfɩalɩŋ, ta yɩma wa jɩlɩma. Dama saŋŋa tʊgɩya mɩŋ dɩ Yiipɔlɩka faarɩ ʊ hɔgʊ, ta ʊ hɔgʊ wa dɩ yi siri a gbarɩ.
66019008	Ŋmɩŋ yɩ wa hɔgʊ wa garɩyɩalɩvɩɩŋ dieke dɩ nyɩgɩsɩnana dɩ ʊ yeegi.”  (Garɩyɩalɩkʊ zie a yɩ wa wʊvɩɩŋ diekemba Ŋmɩŋ vuosi dɩ yinene.)
66019009	Womi malaka die dɩ balɩ a yɩ mɩŋ dɩ, “Maagɩ naa: ‘Sʊgɩfɩalɩŋ bie vuodiekemba ba wana dɩ ba keŋ a gʊtɩ dii Yiipɔlɩka hɔgʊhaalʊ wa banwʊla nyindiikehe.’ ” Die malakaka die dɩ bɩ balɩ a gʊtɩ dɩ, “Wɩaha gie yiwo Ŋmɩŋ wɩa, ta yi wusie.”
66019010	Womi maŋ nan tɩŋgbaŋ ʊ nɩŋŋa dɩ n jɩaŋ wa, ama die ʊ balɩ a yɩ mɩŋ dɩ, “Da yime die, dama n gbaŋ n yiwo fʊnɩŋ aŋaŋ fʊ nɩmballɩ diekemba dɩ yalla Masia wʊvɩɩnaha tʊntʊntɩ chanchaalɩŋ. Banɩŋ ba yine vuodiekemba dɩ dɩna wusie dieke Yisa dɩ yuorine a dagɩ wa. Die wɩa Ŋmɩŋ yine vuodieke fʊ baaŋ jɩaŋ.” Vuodieke nɩŋ mana dɩ balala yaa gamma Yisa ma, yie die aŋaŋ Halɩkasɩka hagɩrɩŋ.
66019011	Naa kʊaŋ chaaŋ maŋ ye arɩzanna dɩ yuorine, ta maŋ ye duunyɩalɩŋ dɩ zene me, ta ka jʊjʊalɩtʊ saaŋ dɩ dɩ, Vuovɩɩnʊ aŋaŋ Wusie. Ta die sarɩya aŋaŋ wusie a bɩ waga tɔntɩ aŋaŋ wusie.
66019012	Die ʊ nine dɩ die sɩba bolinyaaŋ, ta bubi naara sibubisi pam ʊ sikpeŋ me, ta ba maagɩ saaŋ kaanɩ a diisi ʊ ma, ama ta vuoŋ dɩ ka sɩba ka chɩaŋ, sie ʊ nyɩɩna ma.
66019013	Ta jayeekiwaŋ dieke ʊ yeegine wo die dɩ ŋmɩntɩ aŋaŋ zɩŋ, ta ʊ saaŋ dɩ yi, “Ŋmɩŋ Nʊawɩɩŋ.”
66019014	Ta arɩzanna ma tɔŋ wagɩrɩba dɩ dɩɩ ʊ kʊaŋ, ta jʊalɩ duunyɩala ta yeegi nyiŋyeekiyɩala diekemba dɩ wone dɩgɩntɩ.
66019015	Die takoobi dieke dɩ faasɩna die dɩ chabɩ ʊ nʊaŋ ma, kanɩŋ ʊ nan nagɩ a wagɩ a nyaŋŋɩ buuriŋ mana, ta pɔgɩlɩ ba aŋaŋ hagɩrɩŋ, ta ŋmʊa ba jigidieke ba ŋmʊna nyɩŋnyɩŋka nyaabʊ, kanɩŋ ka yine Nabidie Ŋmɩŋ vuodieke dɩ yalla hagɩrɩŋ mana mana sɩnyɩɩrɩŋ.
66019016	Ta ba maagɩ saaŋ kaanɩ a diisi ʊ garɩkʊ jigidieke dɩ ligine ʊ naadiigiŋ kpɩɩlɩka ma dɩ,
66019017	Womi maŋ ye malaka dɩ zene ŋmɩŋ ma, ta nata wasa nembisisi dɩ hagɩna a bie ŋmɩŋsikpeku dɩ, “Nɩ keŋ a lagɩsɩ taŋ Ŋmɩŋ dʊʊga kpeŋkpɩɩka ma,
66019018	amʊ nɩ nan ŋɔbɩ naalɩŋ aŋaŋ sojasi nyɩŋkʊra aŋaŋ sojasi aŋaŋ duune aŋaŋ sojasi dɩ jʊalɩna ha aŋaŋ vuotaŋ mana, vuodiekemba dɩ yine yɔŋɩsɩ aŋaŋ vuodiekemba dɩ sɩna ba gbaŋ aŋaŋ vuokpɩɩma aŋaŋ wabɩtɩ mana nyɩŋgbanɩŋ.”
66019019	Womi maŋ ye haagɩŋ dɔmbɩakʊ aŋaŋ tɩŋgbaŋka gie naalɩba aŋaŋ ba sojasi dɩ lagɩsɩna dɩ ba wagɩ aŋaŋ vuodieke dɩ jʊalɩna duuŋbu aŋaŋ ʊ sojasisi.
66019020	Ama Masia die dɩ yigi haagɩŋ dɔmbɩakʊ aŋaŋ ŋmɩnchɩbɩsɩ naazʊalɩba diekemba dɩ zene ʊ naŋ ma a yi mamachi dagɩtɩtɩ. Ʊ nagɩ wa dagɩtɩ gie a gaaŋ vuodiekemba dɩ tuone haagɩŋ dɔmbɩakʊ magɩlɩkʊ ta jɩaŋ buu dieke dɩ nɩasɩna ka wa. Masia die dɩ nagɩ ba bale wo a taaŋ boli dieke dɩ dinene aŋaŋ maafa jiribi wo me.
66019021	Vuodieke die dɩ kala duuŋbu me wo die dɩ nagɩ takoobi dieke dɩ chabɩna ʊ nʊarɩ ma wa a kʊʊ ba sojasisi mana, die nembisisi mana die dɩ dii ba nyɩŋgbanɩŋ a keŋ chagɩ.
66020001	Naa kʊaŋ chaaŋ maŋ bɩ ye malaka wʊnyɩ dɩ nyɩnna arɩzanna a keŋ sʊʊna, ta pɔgɩlɩ vɔrɩgoli dieke dɩ wone kpatɩkʊ saafɩbɩŋ aŋaŋ chɔrɩŋ kpeŋkpɩɩma ʊ nuuŋ me.
66020002	Ta nyaŋŋɩ waakpɩɩbɩakʊ, ʊ yine Saaŋ chʊʊsɩrʊ wa yaa Sitaani wa ta die bɔbɩ wa aŋaŋ chɔrɩma,
66020003	ta nagɩ wa a taaŋ yi vɔrɩgoliku me bɩna tusiŋ, ta kparɩ ka aŋaŋ saafɩka ta kpaasɩ ka marɩ, amʊ ʊ kaaŋ bɩ gaaŋ tɩŋgbaŋka gie vuosi bɩbra a ga tʊgɩ bɩna tusiri. Bɩna tusiri gie kʊaŋ chaaŋ, ʊ nan forisi wo a taaŋ saŋŋa bɩta.
66020004	Ta die bɩ ye naagbaŋtɩ arɩzanna ma, ta Ŋmɩŋ dɩ yɩ vuodiekemba dɩ kalla a ma wa yiko dɩ ba dii sarɩya. Ta bɩ ye vuodiekemba die dɩ mʊʊlɩnana wusie dieke Yisa Masia die dɩ yuorine a dagɩ wa aŋaŋ Ŋmɩŋ wɩaha ta ba gobi ba sikpigilehe wo haalɩtɩ. Banɩŋ die ba ka jɩaŋ haagɩŋ dɔmbɩakʊ yaa ka buubu dieke dɩ nɩasɩna ka, yaa ta tuo ka magɩlɩkʊ ba die me yaa ba nuusi me. Ta Ŋmɩŋ dɩ vaa ba yiŋŋi keŋ ba mɩsɩ ma ta yɩ ba sieŋ dɩ ba lagɩŋ dii naaŋ aŋaŋ Masia bɩna tusiŋ.
66020005	Bʊmbʊŋaŋ kuŋ hagɩŋ wone naa. Vuotɩalɩkaha mana die dɩ kpine wo die ka hagɩ kuŋ me a ga tʊgɩ saŋŋa dieke bɩna tusiri dɩ tʊgɩna.
66020006	Sʊgɩfɩalɩŋ aŋaŋ alibarika bie vuodiekemba dɩ gʊtɩna bʊmbʊŋaŋ kuŋ hagɩkʊ ma wa. Kuŋ dieke dɩ gʊtɩna bule wo kaaŋ keŋ ba ma, ta ba nan yi Ŋmɩŋ aŋaŋ Masia kɩkaabɩtɩŋ ta nan lagɩŋ a dii naaŋ aŋaŋ Yisa bɩna tusiŋ.
66020007	Bɩna tusiri gie kʊaŋ chaaŋ, ba nan vʊarɩ Sitaani a nyɩŋ vɔrigoliku me a taaŋ
66020008	ta ʊ nan keŋ nyɩŋ a gaaŋ buuri diekemba mana dɩ bene tɩŋgbaŋka gie me. Ba wasa banɩŋ vuosi mi dɩ Gogi aŋaŋ Magogi. Sitaani nan lagɩsɩ ba mana jigidieke ba balla ba tuoli tɔmbʊ. Ba nan faasɩ dala ta wo bɩɩsɩŋ.
66020009	Ta nyɩŋ ga tɩŋgbaŋka gie jigiŋ mana a giliŋ tɩgɩdieke Ŋmɩŋ dɩ chone ta ʊ vuosi dɩ bie ka ma wa. Ama Ŋmɩŋ die dɩ vaa boliŋ die dɩ nyɩŋ arɩzanna ma a keŋ dii ba mana.
66020010	Womi die ba nagɩ Sitaani vuodieke dɩ gaana vuosi gie wo a taaŋ yi boli dieke dɩ dinene aŋaŋ maafa jiribike me, jigidieke haagɩŋ dɔmbɩakʊ aŋaŋ ŋmɩnchɩbɩsɩ naazʊalɩba dɩ wone beri wo. Mi ba nan dɩ die wahala yuŋ aŋaŋ ŋmɩntʊasɩ yaa gamma haahuu.
66020011	Womi die maŋ bɩ ye Ŋmɩŋ dɩ kalla naagbanɩŋ kpeŋkpɩɩŋ dieke dɩ faasɩna yɩantɩ ma. Die ʊ kenne a nyɩŋ wa, tɩŋgbaŋka gie aŋaŋ ŋmɩŋsikpeŋ die dɩ bɩa ta vuoŋ dɩ ka bɩ yehe bɩbra.
66020012	Ta die ye vuodiekemba die dɩ kpine, vuokpɩɩma aŋaŋ wabɩtɩ ta ba zie naagbaŋkʊ nɩŋŋa. Ta vuoŋ dɩ yuori gbaŋtɩ ta bɩ yuori gbanɩŋ kaanɩ ba maagɩna vuodiekemba dɩ yalla miivoli haalɩkʊ saara a yi. Ta Ŋmɩŋ dɩ dii vuodiekemba dɩ kpine wo sarɩya yaa gamma wudieke ba yine ta ba maagɩ yi gbaŋtɩ ma wa.
66020013	Ta mʊgɩkpɩɩma dɩ vʊarɩ vuodiekemba dɩ kpine a ma wa, ta kuŋ aŋaŋ kpiile tigiŋ dɩaŋ dɩ vʊarɩ vuodiekemba dɩ kpine ta bie a ma wa. Ta Ŋmɩŋ dɩ dii ba wʊnyɩ mana sarɩya yaa gamma wudieke ba yine.
66020014	Ta die nagɩ kuŋ aŋaŋ kpiile tigiŋ a taaŋ yi vɔrɩkpeŋkpɩɩŋ dieke dɩ suuline aŋaŋ bolibu me. Kuŋ dieke dɩ gʊtɩna bule wo yine vɔrɩkpɩɩkʊ aŋaŋ bolibu.
66020015	Vuodieke nɩŋ mana saaŋ die dɩ kana ka maagɩ yi miivoli gbaŋkʊ ma, die ba nagɩ wa mɩŋ a taaŋ yi vɔrɩkpɩɩkʊ aŋaŋ bolibu me.
66021001	Womi die maŋ ye ŋmɩŋsikpeŋ haalɩŋ aŋaŋ tɩŋgbaŋ haalɩŋ, ta bʊmbʊŋaŋ ŋmɩŋsikpeku aŋaŋ bʊmbʊŋaŋ tɩŋgbaŋka die dɩ bɩa, ta mʊgɩkpɩɩma ha dɩaŋ dɩ nyɩɩgɩ.
66021002	Ta maŋ ye Ŋmɩŋ tɩŋ dieke dɩ yine Jerusalemi haalɩkʊ dɩ nyɩnna Ŋmɩŋ jigiŋ arɩzanna ma a keŋ sʊʊna a yi siri a gbarɩ sɩba hɔgʊ dɩ ŋaana mɩŋŋɩ bɔbɩ a gbara dɩ ʊ tuoli ʊ chʊrʊ wa.
66021003	Ta die wʊŋ lɔlɩkpeŋkpɩɩŋ dɩ balala nyɩnna naagbaŋkʊ ma dɩ, “Lele, Ŋmɩŋ tigiŋ wa bie wo vuota jigiŋ, ta wʊnɩŋ Ŋmɩŋ nan dɩ beri aŋaŋ ba, ta ba yi ʊ vuosi. Ta ʊ gbaŋ gbaŋ ʊ nan dɩ beri aŋaŋ ba ta yi ba Ŋmɩŋ.
66021004	Ʊ nan chiti ba nintaantɩ mana, ta kuŋ yaa sʊgɩchʊʊsɩŋ yaa kpaŋ, yaa yʊagɩŋ kaaŋ dɩ beri bɩbra, dama wʊkʊra mana nan tɩaŋ ga.”
66021005	Womi vuodieke die dɩ kalla naagbaŋtɩ ma wa dɩ baarɩ dɩ, “Lele, n yi wo nyinti mana nyɩŋhaala.” Ta die bɩ balɩ a yɩ mɩŋ dɩ, “Maagɩ wɩaha gie dama wɩaha gie yiwo wusie ta vuoŋ nan bɩagɩ a tuohe a dii.”
66021006	Ta ʊ bɩ balɩ mɩŋ dɩ, “Ka wɔŋ yi mɩŋ. Manɩŋ n yine Alifa aŋaŋ Omega wa; ka chɩaŋ yiwo, piiliŋ aŋaŋ kpatɩŋ. Vuodiekemba nyanyuule dɩ yalla ba wa, n nan yɩ ba miivoli nyaaŋ dɩ bulinene a nyɩna buluŋ me aŋ ba nyu yɔrɩ.
66021007	Ta vuodieke nɩŋ mana dɩ nyaŋŋɩna nyaŋŋɩkʊ gie, nan ye nyinti gie mana a nyɩŋ n jigiŋ, ta n nan yi ʊ Ŋmɩŋ, ta ʊ dɩaŋ ʊ yi n bʊa.
66021008	Ama ŋmaantielibe, aŋaŋ vuodiekemba dɩ wone yada wa, aŋaŋ vuodiekemba dɩ yinene bɩaŋ, aŋaŋ vuokʊʊrɩŋ, aŋaŋ vuodiekemba dɩ yinene dɩgɩntɩ tʊʊma, aŋaŋ vuodiekemba dɩ bʊgɩnana, aŋaŋ vuodiekemba dɩ jɩannana bugile, aŋaŋ ŋmɩnchɩbɩtielibe mana, ba jigiberisikiŋ yiwo vɔrɩgoli dieke dɩ dinene boliŋ aŋaŋ maafa jiribi wo me, ka yine kuŋ dieke dɩ gʊtɩna bule wo.”
66021009	Die malakasi ayʊpɔyɩ diekemba die dɩ pɔgɩlɩna tɩmbala ayʊpɔyɩ ta a suuli aŋaŋ kpatɩŋ wahalaha wʊnyɩ die dɩ keŋ n jigiŋ a balɩ mɩŋ dɩ, “Keŋ giena aŋ n dagɩ fʊ hɔgʊhaalʊ wa, wʊnɩŋ ʊ yine Yiipɔlɩka hɔgʊ wa.”
66021010	Womi die Ŋmɩŋ Halɩkasɩka die dɩ hagɩ n ma, malakaka die dɩ nagɩ mɩŋ a ga jʊalɩ a zieŋ taŋ dieke dɩ faasɩna a bɩrɩŋ sikpeŋ biŋ me, a dagɩ mɩŋ Ŋmɩŋ tɩŋ Jerusalemi dɩ nyɩnna arɩzanna ma Ŋmɩŋ jigiŋ a keŋ sʊʊna wa.
66021011	Ta die nyɩgɩsa aŋaŋ Ŋmɩŋ chuulikpeŋkpɩɩŋ, ta bɩ nyɩgɩsa sɩba tanbɩsɩ diekemba dɩ faasɩna a yaa ligire ba wasa ha jasipa wa, ta bɩ nyɩgɩsa sɩba nyaasɩga.
66021012	Ta tɩka dɩ yaa gaaŋkpɩɩŋwaŋ a giliŋ ke, ta ka yaa sanʊa baŋ aŋaŋ ale ta malakasi baŋ aŋaŋ bale dɩ gbarɩ sanʊaha kaanɩ mana. Ta Izara buuriŋ baŋ aŋaŋ bale wo saara dɩ maagɩ a diisi sanʊaha kaanɩ mana ma.
66021013	Die sanʊa ataa die dɩ bie ŋmɩŋ pɔsɩŋ chaaŋ, ta a ataa dɩ bie nuudiigiŋ chaaŋ, ta ataa dɩ bie ŋmɩŋ nanɩŋ chaaŋ ta ataa dɩaŋ dɩ bie nuugalɩ chaaŋ.
66021014	Tɩka nyabɩlɩŋ zie wo tana baŋ aŋaŋ ale me, ta Yiipɔlɩka tʊntʊntɩba baŋ aŋaŋ bale wo wʊnyɩ mana saaŋ die dɩ maagɩ a diisi a kaanɩ mana ma.
66021015	Malaka dieke die dɩ balala wɩa aŋaŋ mɩŋ wa die dɩ pɔgɩlɩ daa dieke ba nagɩna a magɩsa nyinti ta ba nagɩ salɩma a wʊnsɩ ka, dɩ ʊ magɩsɩ tɩka aŋaŋ ka sanʊaha aŋaŋ ka gaamaha.
66021016	Tɩka lʊga anɩɩsa wa mana die mʊwa taŋ, malakaka die dɩ magɩsɩ ka a ye ta ka wagɩrɩŋ die yiwo malisi tusiŋ aŋaŋ kɔbɩsɩ-nʊ. Ka teeliŋ aŋaŋ ka jʊalɩŋ gbaŋ dɩ mʊ die gbaŋ gbaŋ.
66021017	Ta ʊ bɩ magɩsɩ tɩka gaanɩ jʊalɩŋ, ka dɩaŋ ka yi naŋ magɩsɩŋ kɔbɩsɩ-le aŋaŋ baŋ aŋaŋ ayʊaba. Die ʊ magɩsɩya mɩŋ sɩba vuotaŋ dɩ ŋaana magɩsa nyinti dene wo.
66021018	Die ba nagɩ wa taŋ diekemba ba wasɩnana Jasipa a mɩɩ tɩka gaanɩ, ta nagɩ salɩma a mɩɩ tɩka aŋaŋ ka nyinti mana ta ka nyɩgɩsa sɩba nyaasɩga.
66021019	Die ba nagɩ taŋ vɩɩŋ diekemba dɩ faasɩna a yaa ligire yiri yiri a dʊaŋ gaamaha nyabɩlɩŋ. Bʊmbʊŋaŋ tanɩ die yiwo jasipa, ta taŋ dieke dɩ gʊtɩna bule wo dɩ yi saafari, ta taŋ dieke dɩ gʊtɩna bʊtaa wa ma die yiwo agatɩ, ta taŋ dieke dɩ gʊtɩna bʊnɩɩsa wa die yiwo emalerali,
66021020	ta taŋ dieke dɩ gʊtɩna bʊnʊ wa ma die yiwo onikisi, ta taŋ dieke die dɩ gʊtɩna bʊyʊaba wa die yiwo kaneliani, ta taŋ dieke die dɩ gʊtɩna bʊyʊpɔyɩ wa die yiwo kirisollati, ta buniiŋ wo dɩ yi berili, ta bʊwayɩ wa dɩ yi topasi, ta baŋka ma wa dɩ yi kirisopasi, ta jadieke die dɩ gʊtɩna baŋ aŋaŋ kaanɩ wa dɩ yi jasinti, ta baŋ aŋaŋ ale wo dɩ yi ametisi.
66021021	Ta ka sanʊa baŋ aŋaŋ ale wo die yiwo taŋ dieke ba wasɩnana peeli wo, ta ba nagɩ ka taŋ balɩmɩŋ a wʊnsɩ sanʊaŋ mana. Ta nagɩ salɩma a wʊnsɩ tɩka siekpɩɩkʊ ta ka nyɩgɩsa sɩba nyaasɩga.
66021022	Die n ka ye Ŋmɩŋ jɩamɩŋ juoŋ tɩka ma, dama tɩ Yɔmʊtieŋ Nabidie Ŋmɩŋ vuodieke dɩ yalla hagɩrɩbʊ mana aŋaŋ Yiipɔlɩka, banɩŋ ba benne mi ta vuosisi dɩ jɩama ba.
66021023	Ta tɩka die ka bɩ yaala chaanɩŋ a nyɩna ŋmɩŋ yaa chɩɩkʊ jigiŋ, dama Ŋmɩŋ chuulikpeŋkpɩɩkʊ die chaana yɩa ka mɩŋ ta Yiipɔlɩka dɩaŋ dɩ yi ka popoli.
66021024	Ta tɩŋgbaŋka gie vuosi mana nan dɩ bie chaaŋkʊ ma, ta tɩŋgbaŋka gie naakpɩɩmaha nan yaa ba nyinti a keŋ ka ma.
66021025	Tɩka sanʊaha mana nan yuori zie daaŋ mana ta kaaŋ wɔŋ ligi, dama yuŋ kaaŋ dɩ bie mi.
66021026	Ta tɩŋgbaŋka gie buuriŋ mana nan yaa nyɩŋvɩɩna aŋaŋ ba nyinti mana a keŋ tɩka ma.
66021027	Ama jadieke dɩ kana ka yi kasɩ yaa vuodiekemba dɩ yinene viivi tʊʊma yaa a chɩba ŋmɩnchɩbɩsɩ kaaŋ juu tɩka ma, sie vuodiekemba ba maagɩna ba saara a yi Yiipɔlɩka miivoli gbaŋkʊ ma wa nyɩɩna ma baaŋ juu ka ma.
66022001	Malakaka die dɩ dagɩ mɩŋ mʊgʊŋ dieke dɩ yalla miivoli nyaabʊ, ka nyɩna Ŋmɩŋ aŋaŋ Yiipɔlɩka naagbaŋkʊ ma ta nyɩgɩsa sɩba nyaasɩga,
66022002	a palɩ sʊʊŋ gara tɩka siekpɩɩkʊ ma. Ta tɩɩ dieke ba wasɩnana miivoli tɩɩka dɩ zie mʊgɩrɩ lʊgaha ale wo mana, ta tɩɩka dɩ nyɩna nyɩŋnyɩŋka chɩɩŋ mana biŋ ma, ta ka vaatɩ dɩ yi gbaamɩŋ a yɩ buuriŋ mana.
66022003	Jadieke Ŋmɩŋ dɩ kana kaatɩ a yɩ kaaŋ dɩ bie tɩka ma, dama Nabidie Ŋmɩŋ aŋaŋ Yiipɔlɩka naagbaŋkʊ nan dɩ bie tɩka ma ta ʊ tʊntʊntɩŋ nan dɩ jɩama wa.
66022004	Ba nan ye ʊ nine chaaŋ ta ʊ saaŋ nan dɩ bie ba die me.
66022005	Yuŋ kaaŋ bɩ beri bɩbra ta ba kaaŋ bɩ yaala popolisi yaa ŋmɩŋ chaanɩŋ, dama tɩ Yɔmʊtieŋ Nabidie Ŋmɩŋ nan yi ba chaanɩŋ. Ta ba nan yi naalɩŋ ta bemme yaa gamma haahuu.
66022006	Womi malakaka die dɩ bɩ balɩ dɩ, “Wɩaha gie yiwo wusie, ta vuoŋ dɩ nan bɩagɩ a tuohe dii. Ta tɩ Yɔmʊtieŋ Nabidie Ŋmɩŋ vuodieke dɩ nagɩna ʊ Halɩkasɩka a yɩa ʊ naazʊalɩŋ wa, wʊnɩŋ ʊ tʊnna ʊ malaka dɩ ʊ keŋ dagɩ ʊ tʊntʊntɩba wudieke dɩ bala ka yi leleke gie.”
66022007	Ta Yisa dɩ baarɩ dɩ, “Nɩ wʊmma, n kieŋ mɩŋ lele wo gie. Ta sʊgɩfɩalɩŋ bie vuodiekemba dɩ tuone Ŋmɩŋ naazʊalɩba wudiekemba dɩ maagɩna a yi gbaŋkʊ gie me wo a dii.”
66022008	Manɩŋ Jɔɔn wʊŋya mɩŋ ta ye wɩaha gie mana. Ta die n wʊnna ta yehe a kpatɩ wa die maŋ sʊʊŋ gbirigi malaka dieke dɩ dagɩna mɩŋ wɩaha gie wo nɩŋŋa dɩ n jɩaŋ wa.
66022009	Ama die ʊ balɩ mɩŋ dɩ, “Da keŋ yi die, n gbaŋ n yiwo tʊntʊntʊ sɩba fʊnɩŋ aŋaŋ fʊ nɩmballɩ Ŋmɩŋ naazʊalɩba aŋaŋ vuodiekemba mana dɩ saagɩna a yi wudiekemba dɩ benne gbaŋkʊ gie me wo, jɩama Ŋmɩŋ.”
66022010	Ta bɩ balɩ mɩŋ dɩ, “Da keŋ nagɩ Ŋmɩŋ naazʊalɩba wɩaha dɩ benne gbaŋkʊ gie me a lɔbɩrɩ dama saŋŋa gbigiye mɩŋ dɩ wɩaha gie mana yi.
66022011	Vuodieke nɩŋ mana dɩ yinene bɩaŋ mʊ ʊ yime bɩaŋ a gamma, ta vuodieke nɩŋ gbaŋ dɩ yine dɩgɩntɩ tʊʊma ʊ yime die a gamma, ta vuodieke nɩŋ dɩ yinene vɩɩnɩŋ, ʊ yime die a gamma, ta vuodieke nɩŋ dɩaŋ dɩ yalla sʊgɩyɩalɩŋ, ʊ yallɩma die yaa gamma.”
66022012	Ta Yisa dɩ baarɩ dɩ, “Nɩ wʊmma, n kieŋ mɩŋ lele, ta pɔgɩlɩ vuoŋ mana tʊʊma nyʊarɩ dɩ n yɩ wa.
66022013	Manɩŋ n yine Alifa aŋaŋ Omega, piiliŋ aŋaŋ kpatɩŋ.”
66022014	Sʊgɩfɩalɩŋ bie vuodiekemba dɩ sugirine ba garɩtɩ a nyɩŋ, ba yaa sieŋ dɩ ba dii nyɩŋnyɩŋka miivoli tɩɩka ma, ta daagɩ tɩka sanʊaha ma a juu tɩka ma.
66022015	Ama vuobɩatɩ aŋaŋ vuodiekemba dɩ yine bubugiriŋ ta gaama vuosi, aŋaŋ vuodiekemba dɩ tʊnnana dɩgɩntɩ tʊʊma, aŋaŋ vuodiekemba dɩ yine vuokʊʊrɩŋ, aŋaŋ vuodiekemba dɩ kaabɩnana bugile, aŋaŋ vuodiekemba dɩ yine ŋmɩnchɩbɩtieliŋ ta gaama vuosisi wo, vuosi gie mana nan dɩ bie tɩka yeŋ me.
66022016	“Manɩŋ Yisa tʊnna n malaka dɩ ʊ keŋ balɩ wɩaha gie a yɩ n dɩdɩɩsɩrɩba. Manɩŋ Yisa wa gie yine Naaŋ Davidi haagɩŋ ta bɩ yi sɩba sʊkʊleeliŋ ŋmaarɩŋ dieke dɩ chaannana.”
66022017	Ta Ŋmɩŋ Halɩkasɩka aŋaŋ Yiipɔlɩka hɔgʊ wa dɩ balɩ dɩ, “Keŋ.” Ta vuodieke dɩaŋ dɩ wʊnna naa dɩaŋ dɩ balɩ dɩ, “Keŋ.” Ta vuodiekemba mana nyanyuule dɩ yallɩ ba, ba keŋ tuo miivoli nyadieke dɩ yine piini wo yɔrɩ.
66022018	Manɩŋ Jɔɔn n kpaama nɩ vuodiekemba dɩ wʊnnana naazʊalɩba wudiekemba dɩ maagɩna a yi gbaŋkʊ gie me wo aŋaŋ nɩŋŋmɩna. Dɩɩ yi vuoŋ dɩ nagɩ wɩɩŋ a gʊtɩ a ma, Ŋmɩŋ nan nagɩ wahala yiri yiri diekemba dɩ maagɩna a yi gbaŋkʊ gie me wo a gʊtɩ ʊ tɩbɩdatɩŋ ma.
66022019	Ta dɩɩ yi vuoŋ dɩaŋ dɩ vʊarɩ wɩɩŋ a nyɩŋ Ŋmɩŋ naazʊalɩba wudiekemba dɩ maagɩna a yi gbaŋkʊ gie me wo, Ŋmɩŋ nan vʊarɩ a nyɩŋ dɩ tieŋ jigiŋ alibarika dieke ba maagɩna a yi gbaŋkʊ gie me wo, ʊ nan vʊarɩ a nyɩŋ ʊ jigiŋ miivoli tɩɩka nyɩŋnyɩŋka dɩ yine ʊ tʊaŋ aŋaŋ ʊ jigiŋ Ŋmɩŋ tɩka ma.
66022020	Vuodieke dɩ bala naa baarɩ dɩ, “Wusie, n kieŋ mɩŋ leleke gie.” Wusie, vaa ka yi die. Tɩ Yɔmʊtieŋ Yisa, keŋ.
66022021	Tɩ Yɔmʊtieŋ Yisa suŋŋiŋ bemme aŋaŋ ʊ vuosi mana. Wusie.
