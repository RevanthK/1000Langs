40001001	Yucha aniya yu ixjat'aalalhila'ts'inin an Jesucristo yu japu'a'p'unminchalh. Japu'a'p'unminchalh an ixjat'aalalhila'ts'inin an David chi an Abraham.
40001002	An Abraham ixlit'ajun ists'alh ixjunkan Isaac. Chi an Isaac ixlit'ajun ists'alh ixjunkan Jacob. An Jacob ixluwk'ani ixjalhit'ajun ists'alan xapumatam ixjunkan Judá.
40001003	An Judá yu ixjas'at'an pumatam ixjunkan Fares chi pumatam Zara. Yu ixnatik'an ixjunkan Tamar. An Fares ixlit'ajun ists'alh ixjunkan Esrom. Chi an Esrom ixlit'ajun ists'alh ixjunkan Aram.
40001004	An Aram ixlit'ajun ists'alh ixjunkan Aminadab. An Aminadab ixlit'ajun ists'alh ixjunkan Naasón. An Naasón ixlit'ajun ists'alh ixjunkan Salmón.
40001005	An Salmón ixlit'ajun ists'alh ixjunkan Booz, chi yu ixt'iwi an Salmón ixjunkan Rahab. An Booz ixlit'ajun ists'alh ixjunkan Obed chi yu ixnati ixjunkan Rut. An Obed ixlit'ajun ists'alh ixjunkan Isaí.
40001006	An Isaí ixlit'ajun ists'alh yu junlhi rey, yucha an David. An rey David ixlit'ajun ists'alh ixjunkan Salomón, chi yu ixnati an Salomón ixt'iwi ixjunita tichi lapanak ixjunkan Urías yu ixnitacha.
40001007	An Salomón ixlit'ajun ists'alh ixjunkan Roboam. An Roboam ixlit'ajun ists'alh ixjunkan Abías. An Abías ixlit'ajun ists'alh ixjunkan Asa.
40001008	An Asa ixlit'ajun ists'alh ixjunkan Josafat. An Josafat ixlit'ajun ists'alh ixjunkan Joram. An Joram ixlit'ajun ists'alh ixjunkan Uzías.
40001009	An Uzías ixlit'ajun ists'alh ixjunkan Jotam. An Jotam ixlit'ajun ists'alh ixjunkan Acaz. An Acaz ixlit'ajun ists'alh ixjunkan Ezequías.
40001010	An Ezequías ixlit'ajun ists'alh ixjunkan Manasés. An Manasés ixlit'aju ists'alh ixjunkan Amón. An Amón ixlit'ajun ists'alh ixjunkan Josías.
40001011	An Josías ixluwk'ani ixjalhit'ajun ists'alan, xapumatam ixjunkan Jeconías, yu'uncha akxni ixtat'ajun akxni an judiojnin jalhi'ankalhcha tacha tach'inin la'acha'an Babilonia.
40001012	Xli'astan akxni jalhi'ankalhcha Babilonia, an Jeconías wachucha lhitsukunikalhi ists'alh, ixjunkan Salatiel. Chi an Salatiel ixlit'ajun ists'alh ixjunkan Zorobabel.
40001013	An Zorobabel ixlit'ajun ists'alh ixjunkan Abiud. An Abiud ixlit'ajun ists'alh ixjunkan Eliaquim. An Eliaquim ixlit'ajun ists'alh ixjunkan Azor.
40001014	An Azor ixlit'ajun ists'alh ixjunkan Sadoc. An Sadoc ixlit'ajun ists'alh ixjunkan Aquim. An Aquim ixlit'ajun ists'alh ixjunkan Eliud.
40001015	An Eliud ixlit'ajun ists'alh ixjunkan Eleazar. An Eleazar ixlit'ajun ists'alh ixjunkan Matán. An Matán ixlit'ajun ists'alh ixjunkan Jacob.
40001016	An Jacob ixlit'ajun ists'alh ixjunkan José. An José ixt'apapa an María, an ixnati an Jesús, yu lhimispakan Cristo.
40001017	Pus chunchacha yu pu'a'p'unminchalh an Cristo. Sta akxni ixt'ajun an Abraham, hasta akxni wachucha tsukulh an David, xlipu'a'kawt'at'icha ixtalaapu'a'p'unmintachalh. Chi akxni ixt'ajuncha an David sta akxni jalhi'ankalh an judiojninn tacha tach'inin la'acha'an Babilonia, a'tamcha xlipu'a'kawt'at'i xjumpalata ixtalaapu'a'p'unmintachalh. Chi sta akxni ixjalhi'ankantacha la'acha'an Babilonia, sta akxni tsukulhcha an Cristo, a'tamcha ixlipu'a'kawt'at'i.
40001018	Chunchuniya pula'awlh an Jesús. An María an ixnati an Jesús, wa isk'in'ulataka an José, walh an Stalan'a Takuwin ilhtulhi li kaja'aynalh.
40001019	Pus an José, tacha ixt'apapacha an María, mu yucha ixjalakpastaknan chi ntu ixmamaxaniputuni an María, wa kalaks ixmakawputun.
40001020	Pero wa chunchaka ixpast'ak'a, akxni lhtatalh talakasunilh pumatam ix'angelh an Dios, juniy: —José, ists'alh David, jant'u k'at'alhani k'at'at'a'ulh an María, mu an pakxanta ixjas'at'a yucha an Stalan'a ixTakuwin Diosi chuncha ilhtulh.
40001021	Kalhitsukuya pumatam ists'alh, ch'i k'a'ulaniya'a ixta'a'ut Jesús, mu yucha kajama'alhtaxtuya an ixlapanakni la xtala'alhink'an.
40001022	Chux tacha ani tapasalh, wa xliyu li an Dios ixmanawnitacha an yu ixlichiwiniyixchiwinti Dios, akxni nawlh:
40001023	Tichi yucha jatsi yu jatsika sawalh, kapakxana ixjas'at'a, chi kalhitsukuya', Emanuel ka'ulaniya ixta'a'ut, yucha nawputun: "Dios kintat'a'aklat'awnan".
40001024	Akxni kujcho'olhcha an José, chunchacha ilhtulh tacha an junilh an ix'angelh Dios, la'a'ilhi an María tacha ixt'iwi''.
40001025	Pero ntu tacha ixt'iwicha sawalhi t'atawilh, sta akxni lhitsukulhcha an xas'at'a, chi ulanilhcha ixta'a'ut Jesús.
40002001	An Jesús tsukulhcha an la'acha'an Belén, la xalakaat'un Judea, akxni rey ixjunita an Heródes, walh tichi lapanakni yu xtajalakpastaknan yu taminchalh lhitan akxajachilh an wilhchan, tacha'alhcha an la'acha'an Jerusalén, tanajun:
40002002	—¿Tanischa tan tsukulh ixrejk'an an Judiojnini? Mu kla'ts'inawi an ist'aku, sta tan iklhiwilhcha'aw, tan lhi'akxajachilh an wilhchan, pus ikmintaw tatso'ottaninin.
40002003	Pus akxni k'atsaalhcha an rey Heródes, tucha oxi ixliwilay chi ixchuxk'an an jamacha'an Jerusalén wachu'.
40002004	Wachuncha jama'ayxto'olhi an xalaj'ajin sacerdotejnin chi an xamaestrojnin lhamap'a'sin yu ancha jamacha'an, chi jalhisakmilhcha tanchuncha nawkan li katsukuya Cristo.
40002005	Pus yu'uncha tajuniy: —An Belén, xala'acha'an Judea, mu chuncha ts'o'muk'ata an yu ixlichiwiniyixchiwinti Dios tan najun:
40002006	Chi uxint'i la'acha'an Belén, xalakaat'un Judá jantu li sna wa lakat'ikt'ik'at'i tacha an tach'alhkatnan la'acha'an Judá, mu aniya kataxtuya pumatam jamach'alhkat yu kajalhist'ak'a kilapanakni yu israelitajnin.
40002007	Xli'astan an Herodes, kalaks jat'asanilhi an yu tajalakpaknan lapanakni, chi oxicha jalhisakmilh taniwanancha talakasulh an st'aku.
40002008	Chi jamala'achalhcha la'acha'an Belén, jajuniy: —K'ap'inchi'itcha, oxichaa k'ap'uxk'awya'it an jas'at'a chi akxni k'ala'ch'ip'ina'itcha akilamak'atsaaniyaw, para li wachu ak'alh tatso'ottanini'.
40002009	Pus ta'asmatni'olh an rey, ta'alhcha, chi an st'aku an yu ixtala'ts'intachalh sta tan akxajachilh an wilhchan ixlakapuchak'ani ixja'aninita, sta cha'alhi an tan ixmachalh an jas'at'a, chi sa'cha tayalh.
40002010	Akxni tala'ts'ilhcha an st'aku sawalhcha ixtalaj'achan.
40002011	Chi tatanulhcha an laka cha'a, walh tala'ts'ilhcha an jas'at'a chi an Maria, ixnaticha an jas'at'a, pus tatatso'ottanilhcha chi an jas'at'a ay tukani tala'ts'ilh. Xli'astan talaj'a'mix'alhcha an ixtanlhunk'an chi taxta'nilhcha oro, chi cencia chi perjume.
40002012	Akxni ta'ancho'olhcha an yu tajalakpastaknan lapanakni jantucha la'acha'an Jerusaleni tapu'alh, para li kaxtamak'atsaanilh an Herodes, mu an Dios jamaala'awanilh tan jajuniy li lakatamcha katapu'alh.
40002013	Xli'astan akxni ta'ancho'olhcha, an José la xjala'awanti talakasunilh pumatam ix'angelh an Dios, juniy: K'a'ost'aycha, k'ach'ixsakt'icha an jas'at'a, chi ali an ixnati xalakaat'uncha Egiptojo k'a'osp'it'it. Anch'ach'a k'at'awlht'achi'it sta akxni kit'in ajkuncho'oyan, mu an Herodes kapuxkawya an jas'at'a para li lay kama'nilh.
40002014	Pus ostayalhcha an José chi ch'ixsaklhicha an jas'at'a, chi alicha an ixnati an jas'at'a, puts'ista ta'alh xalakaat'un Egipto.
40002015	Anchacha ixtawilananchalh sta akxni nilh an Herodes, pus walhcha sawalhi tacha an ixnajunta yu xlichiwiniyixchiwinti Dios, mu Diosi ixmanawnita tan najun: "La xalakaat'un Egiptojo ikt'asanilh an kints'alh".
40002016	An Herodes akxni k'atsaalhi li ta'o'xcho'olhi an yu tajalakpastaknan lapanakni talh'amalhcha, lhinawlhcha li kajama'ni'okalhi an jas'at'an yu ts'alan an la'acha'an Belén, chi an la'acha'anaxni yu wanicha ancha lhitamakajun, jama'ni'okalhi yu wa ixtat'ajunka sta yu la'at'uycha k'ata ixtat'ajun, tacha an ixlima'ancha ixjalhisakmita an lapanakni yu tajalakpastaknan.
40002017	Chunchacha sawalhi tapasalh tacha an ists'o'ta an Jeremías yu ma'anchacha ixlichiwiniyixchiwinti Dios, akxni nawlh:
40002018	Ay ta'oxila'alhit chi alhuti asmatkalh an la'acha'an Ramá, yucha an Raquelhi jalhi'alhun ixjas'at'an, mu talaknilh chi ntucha la'a'ilhi li kama'oxamixikalh.
40002019	Pero xli'astan akxni nilhcha an Herodes, an José la xjala'awanti talakasunilh pumatam ángelh an xalakaat'un Egipto, juniy:
40002020	K'a'ost'aycha k'ach'ixsakt'icha an jas'at'a, chi ali an ixnati k'ap'inchi'itcha xalakaat'un Israel, mu an yu ixtama'niputun an jas'at'a talaknilhcha.
40002021	Pus ostayalhcha an José chi a María, chi an José ch'ixsaklhicha an jas'at'a, ta'alhcha xalakaat'un Israel.
40002022	Wa yu an José k'atsaalhi li an Arquelao, ists'alh an Herodes yuchacha ixch'alhkatnancho'oy an xalakaat'un Judea, pus talhanalhi li ancha ka'alh, pus an Dios mak'atsaanilhi an José la xjala'awanti tanchuncha ka'alh, pus xalakaat'uncha Galileaja alh.
40002023	Anchacha cha'alh, tawilhcha lakatam la'acha'an tan junkan Nazaret, pus tapasalhcha sawalhi tacha an ixtanajunta an yu xtalhichiwiniyixchiwinti Dios, li nazarenojo kajunkana'.
40003001	Akxni an jama'paxanaj Juan tsukulhcha lhichiwiniya ixchiwinti Dios, an xalakaat'un Judea, tan lakaak'iwin
40003002	najun: T'uch'a ali k'a'ilht'ut'iti mintala'alhink'an, mu an xlich'alhkat Dios wanicha t'ajun.
40003003	Yucha anicha lapanaki yu an ixlichiwiniy Isaías, yu ixlichiwiniyixchiwinti Dios tan ixnajun: Chiwinkani an lakaaki'win, nawkan mintacha an ay Jamach'alhkat, k'ala'asijt'itcha para li akxni kachina ts'awjch'a t'awnat'it.
40003004	An Juan ixla'ch'iy ixla'ch'it de ixla'ach'awt camello chi ixch'axpawilhcha a'xtam jaxt'a'an; chi yu ix'uy, xat'axkat lakaak'iwin chi sele'.
40003005	Ixta'ancha alha'asmatnini an Juan an jamacha'an Jerusalén chi ixchuxk'an an yu xalakaat'un Judea xtawilanalh chi ixchuxk'an an yu xtaala'acho'owilananilhcha an ayxkan Jordán.
40003006	Yu ixtanajuncha tuchini ixtala'alhinchak'ani ixtalhit'ajun ixjama'paxaycha an Juan an ayxkan Jordán.
40003007	Walh akxni jala'ts'ilhi li ixluwk'ani ixta'anta a'paxnin an lapanakni yu ixjajunkan fariseojnin chi saduceojnin, jajuniy: —¡Xjas'at'an tsapulin! ¿Tisiyuchacha tajunin tani k'alhit'a'alht'axt'utcha la xtalh'amti Dios akxni kamina'a?
40003008	P'us k'a'ilht'utcha yu oxicha tanlhun para li katasulhcha li mak'a'unt'itcha sawalhi mintala'alhink'an.
40003009	Ch'i nt'u k'ap'ast'akt'iti k'ana'unt: an Abraham tacha kimpayk'an, mu an Dios yucha layi kaja'ilhtu'lh ixjas'at'an an Abraham ani lakwilh chiwx.
40003010	Chi atumpaj, an Dios tachanu mala'asijnitacha an ix'acha para li kala'ticha'x'oyacha an k'iw yu ntu oxi tawk'ani xajatawk'at chi kajala'xawa'oya'.
40003011	Kit'in sawalh, wa laka xkani ijkama'paxay yu ntucha ali katita'ilhtulh ixtala'alhink'an, pero an yu astan mintachalh yucha palay ay, kit'in jantu, yucha kajama'paxanana la xTakuwin Dios chi laka jikmi, yucha ntu ikt'acha'ani masi wa aklakch'apalhi'anilhcha ixwarachi.
40003012	Yucha ch'apatacha an xpala, kamaxtuniyacha an xajamakxtalh an ixtrigo, chi kama'ayacha an ixtrigo laka cha'a tan la'oxinita chi an xajamakxtalh kala'xawayacha laka jikmi tan tu a'tam mixa.
40003013	An Jesus minchalhi sta xalakaat'un Galilea chi la'cha'alhi an Juan, para li an Juan kama'paxalhi an Jesús an ayxkan Jordán.
40003014	Pero an Juan jantu ixma'paxaputun, yucha juniy: — Kit'in iknajun uxint'i ak'ima'paxat'i chi uxint'i kit'ini k'ila't'ant'a.
40003015	Pus an Jesus alhtaylh juniy: — Ak'ima'p'axat'icha chaway, mu chuncha lhitask'ini li ka'ilhtuw yu oxi lhiwilay an Dios. Pus an Juan ma'paxalhcha an Jesús.
40003016	Walh akxni ma'paxa'olhcha, takutlhicha an lakxkan an Jesús. Chi mati'ani'kalhcha an lakt'iyan, la'ts'in ta'alhtajulhcha an ixTakuwin Dios wa tacha paloma, tan ixyalh.
40003017	Chi an lakt'iyan chiwinkanchalhcha nawkan: — Yucha anicha yu ikmapayni kinTs'alh yucha yu kima'an'achay.
40004001	An ixTakuwin Dios lhi'alhi an Jesús lakaak'iwin para li an xapay makxkay'un kalhila'ts'intanuchalh.
40004002	Chi mu t'up'uxamcha (40) wilhchan chi t'up'uxamcha jatats'isni jantu ixwajinta an Jesús, pus chawanilhcha.
40004003	Chi la'cha'alhcha an xapay makxkay'un, juniy: — Li isTs'alhk'at'i Dios sawalh k'aja'un ani chiwx li katawalh pan.
40004004	Pero yucha alhtaylh juniy: Ts'o'muk'akanta la ixchiwinti Dios li ntu wa waytcha katiputsukulh an lapanak. Wachu layi kaputsukuya chux ixchiwinti Dios.
40004005	Wachuncha an xapay makxkay'un lhi'ampalh an la'acha'an Jerusalén, ixla'acha'an Dios, chi muk'achalhcha an la x'ukxni ay tajtan.
40004006	Chi jumpalhkancha an Jesús: —Li isTs'alhk'at'i Dios k'awarj p'it'i an talaktsin, mu ts'o'muk'akanta an la ixchiwinti Dios: li an Dios kajamakmina ix'angelhnin para li katama'ch'apan, para li nt'u k'a'ayst'uk'uk'a laka chiwx.
40004007	An Jesús juniy: "Jant'u wa k'at'ilhila'ts'int'anut'i an miJamach'alhkat Dios."
40004008	An xaapay makxkay'un a'tam lhi'ampalh lakatam laka ay a'stitawk'a an Jesús. Chi lakmasuni'olhcha an laj'ay lhich'alhkat alin lakaamunulhpa chi an ixk'usinti.
40004009	Chi junkan an Jesús: — Chux aniy akxta'ni'oyancha li ak'int'ats'o'ott'aniya'a.
40004010	Pus an Jesus akxni alhtaylh juniy: —K'ap'inchicha Satanás, mu ts'o'muk'akanta an la ixchiwinti Dios tan najun: "Wa yucha an miJamach'alhkat Diosi k'at'ats'o'ott'aniya'a chi wa yucha k'ak'iklaka'iya'a."
40004011	Wachuncha an xapay makxkay'un alhcha. Chi xli'astan tala'cha'alhcha angelhnini an Jesús, chi ixtatapatsaanicha.
40004012	Akxni k'atsaalhi an Jesús li an Juan ixmalaklhchawkanta, ancho'olhi ixla'acha'an Nazaret, xala'acha'an Galilea.
40004013	Chi taxtupalhi la'acha'an Nazaret, alhcha tawlhna la'acha'an Capernaúm, wani ixkilhtu lakxkan, wani xalakaat'un Zabulón chi Neftalí.
40004014	Wa xliyu li chunchacha katapasalh tacha ixnajunta an Isaías yu ma'anchacha ixlichiwiniyixchiwinti Dios akxni nawlh:
40004015	La xt'un Zabulón chi la xt'un Neftalí, an ixtapiktutamcha juntachalh ayxkan Jordán, la ixkilhtu alamalh yu junkan Galilea, lhuwi tawilanalh yu ntu tamispay Dios.
40004016	Aniy lapanakni yu wa lakaaputs'isnicha ixtat'ajun tala'ts'ilhcha an ay jatapulhkunu'. Chi an lapanakni yu wa la xma'stele'cha lhinin ixtalak'aklat'ajun, jamapulhkunilhcha an jatapulhkunu'.
40004017	Akxnicha tsukulhcha lhichiwiniy ixchiwinti Dios an Jesús, jajuniy: "K'amap'axat'itcha mijatapast'ak'atk'an mu an xlich'alhkat Dios wanicha minta."
40004018	Akxni wa nicha ix'antachalh xpiktu xa'alamalh Galilea, an Jesús jala'ts'ilh xt'uyunk'an xch'apayawnan jatanti, wa lhit'ala'awnin. Yu'uncha an Simón yu ixtajumpalay ma Pedro chi an Andrés ixt'ala'ajuncha. Xtamujuy xpaxo'tankan an lakxkan.
40004019	Pus jajuniy: —Akilat'a'awcha, walh ixma'alhilanancha lapanakni akla'ilhtuyaw.
40004020	Wachuncha yu'uncha watukan tamakawlhi an ixpaxo'tank'an chi tat'a'alhcha.
40004021	Wanika ancha ixtala'pust'ajun an Jesús jala'ts'impalh ixt'uyunk'an, wachu wa lhit'ala'awnin yu'uncha an Jacobo chi Juan, ixtalakch'it'ajun ixpaxo'tank'an laka barco ali ixpayk'an yu junkan Zebedeo, walh jat'asanilhi an ixt'uyunk'an.
40004022	Pus yu'uncha tamakawlh watukani an ixbarcojk'an chi an ixpayk'an, tat'a'alhcha an Jesús.
40004023	Ta ixlijalhi'ay an xalakaat'un Galilea ta'a'cho'o'olhi an Jesús, chi ixjamasunicha an ixchiwinti Dios an lapanakni an laka lakcha'a yu xpulakta'ayxto'kan, chi ixjalhixa'alaycha an laj'oxi chiwinti yu masuy xlich'alhkat Dios chi watuchicha ta'an'at ixk'uch'uy, u yu intacha ixtaxkani.
40004024	Pus sawalhcha tapumispalh sta chux xalakaat'un Siria, lhuwcha ta'an'anini ixtalhicha'ani, yu intacha ixtaxkani, yu ixlakpach'apata makxkay'un, yu wa xniy chi yu wa ixtalaklakalhtukulun, pus ixjak'uchuycha.
40004025	Wanajcha lhuw lapanakni tach'a'o'alh, yu ixtamintachalh xalakaat'un Galilea, chi xalakaat'un Decápolis, chi jamacha'an Jerusalén, chi xalakaat'un Judea chi yu ixlitapiktutamcha ixtawilananchalh an ayxkan Jordán.
40005001	Akxni la'ts'ilhi li wanajcha lhilhuw an Jesús, tama'ast'alhcha a'stitawk'a, anchacha sa' tawlhchalh chi tala'cha'alhcha an ixt'alhtanan.
40005002	Pus tsukulhcha jamasuniy, jajuniy:
40005003	Oxi para yu'uncha an yu la ixtakuwink'an tajakilhpatinijk'atsay, mu yu'uncha ixnawink'ani an lhich'alhkat an lakt'iyan.
40005004	Oxi para yu'uncha an yu talaj'alhun, mu yu'uncha kajamaa'oximaj'ayakana'.
40005005	Oxi para yu'uncha an yu jantu ta'ayajk'atsay, mu yu'uncha, ix'anunk'ani kajuna an lakaat'un.
40005006	Oxi para yu'uncha an yu sawalhcha talakask'in li ka'ilhtukalhi yu Dios lhinajun, mu yu'uncha kajama'an'achakana'.
40005007	Oxi para yu'uncha an yu tajamapayninin, mu yu'uncha kajamapaynikana'.
40005008	Oxi para yu'uncha an yu stalan'a ixjalhunutk'an, mu yu'uncha katala'ts'ina Dios.
40005009	Oxi para yu'uncha an yu talhipuxkawni li wa sa'cha katawlakalh, mu yu'uncha ixjas'at'an Diosi kajajunkana'.
40005010	Oxi para yu'uncha an yu tama'alh'ajnan li ta'ilhtuy an yu lhinajun Dios, mu yu'uncha ixnawink'ani an lhich'alhkat an lakt'iyan.
40005011	Oxi para uxitnani akxni ixlakata li kilakiklaka'iyaw wa tani k'alhich'iwink'ana'itcha masi yu ntucha sawalh chi k'alhit'ama'ch'ap'uk'ana'itcha.
40005012	K'alaj'ach'ant'it, mu an yu k'alhajaxt'uya'it an lakt'iyan yucha ay chi wachuchuni jalhitama'chapukalh an yu p'ulhnajcha ixtalhichiwiniy ixchiwinti Dios.
40005013	Uxitnan tachanu xamatsati aniy lakaat'un. Pero li kama'ats'an'alhi is'o'onti an matsat, ¿tasicha kalhis'o'ocho'okana'a? Jantucha lay, pus yucha kamaj'ankanacha, chi watichicha kaputayaya'.
40005014	Uxitnan xajatapulhkunun an lakaamunulhpa'. La'atam la'acha'an yu a'stitawk'a wilhchalh jantu lay tats'e'a.
40005015	Chi ntu makilhnukani la'atam pumaklhku para li wa ka'a't'alh'ulakalhcha laka kajon, yucha muk'akancha tan talhman para li an yu taatanumanalh laka cha'a kajamapulhkunilhcha.
40005016	Wachu chuni uxitnan, k'a'ilht'ut'iti li an mijatapulhkunuk'an katapulhkulhi la x'ukxlakapuk'an an lapanakni, para li katala'ts'ilhi an yu oxi ilht'uyat chi katanawlhi li ayi an minPayk'an yu wilhchalh an lakt'iyan.
40005017	'Jant'u kana'unt'it li sna ikmintacha ilhtunu li ntucha kalhitapalalhi an ixlamap'a'sin Moisés chi an tacha ixtamasuy an yu ixtalhichiwiniy ixchiwinti Dios, jantu yu ikla'minta. Kit'in ikminta muktaxtunu tuchini yu jumputuncha sawalh an lhamaap'a'sin.
40005018	Kit'in sawalhi ani yu klajunaw, an lakt'iyan chi an lakaat'un, layi ka'ukla'olh. Pero masi wa la'atamcha punto u masi wa la'atamcha jats'o'nut jantu katima'osunikalhi an lhamap'a'sin, sta akxni kalaktapasa'oyacha yu kalaktapasaya'.
40005019	Xliyu li yu ntu ilhtuyi wa tanyuchacha tacha an najunta an lhamap'a'sin, masi yu wa lakat'ikt'icha lhamap'a'sin, chi chunchacha jat'alamasuni an ali'in lapanakni, wanaj wa xalakat'ikt'i kajunkana awint'i lakalhich'alhkat lakt'iyan. Pero yu ilhtuyi an lhamap'a'sin chi jat'alamasuniya an ali'in, yucha ayi kajunkana awint'i lakalhich'alhkat lakt'iyan.
40005020	Chi iklajunaw li nt'u jap'u'iniyat'iti an xamaestrojnin lhamap'a'sin chi an fariseojnin para palaycha oxi k'a'ilht'ut'it an yu Dios lhinajun, jant'u k'at'it'anuchi'it'iti an laka lhich'alhkat anu lakt'iyan.
40005021	Asmatt'atcha li an yu ma'anchacha ixtat'ajun yu t'a ixjalhila'ts'inat'it jajunikalh: "Jant'u k'at'ijama'ninint'it, yu kajama'ninina yuchaa kalhitawk'aya an tala'alhin.
40005022	Pero kit'in klajunaw watichicha yu t'alama'talh'aman ixt'ala'ajun ilhtuycha tala'alhin. Chi watichicha yu kaxkayaj juna ixt'ala'ajun kalhimama'alh'ajnikana'. Chi yu kajuna ixt'ala'ajun, wa tontojk'at'i, wa k'ischa, laycha ka'alh laka jikmi tan tu a'tam mixa.
40005023	Xliyu li lhit'ant'a mi lha'ulan tan ma'axta'kan ch'i anch'ach'a p'ast'ak'a li mint'ala'ajun talh'amniyan,
40005024	k'amak'awi amilha'ulan an la xlakapu an tan ma'axta'kan chi k'ap'inchicha p'ulhnaj t'ala'oxamixnini amint'ala'ajun. Chi xli'astan k'at'anch'o'oya'acha chi k'ama'anxt'a'a'acha amilha'ulan.
40005025	Watukan k'at'alats'awalat'i li tu'u yu wa t'ala'ayan akxni laka tijka t'awnat, jantu junita kama'axta'niy amint'ala'ay la xmakni juez, chi an juez kama'axta'niy la xmakni an policia chi k'amalaklhchajuncha.
40005026	Kit'in sawalhi aniy yu ijkunan li anch'a nt'u k'at'it'axt'u li nt'u map'alh'o'oy chux.
40005027	Uxintnan asmatt'atcha li nawkalh li: "Jant'u k'at'it'at'amat'i yu nt'u t'at'a'un".
40005028	Pero kit'in klajunaw masi yu wa la'ts'inka xamati t'aku chi li sk'unla'ts'incha li wa laycha kat'atamalh, tachanu t'atamalhcha, mu pastaklhicha yu ntu oxi la xjalhunut.
40005029	Xliyu li sna an yu oxi mila'chulh ma'ilhtuyani tala'alhin, k'at'ap'axt'u ch'i k'amaj'acha; mu palay oxi li wa lakats'uni an milakatunaj k'ama'ats'an'at'i, walh jantu li chux an milakatunaj kamak'ankalh laka jikmi tan tu a'tam mixa.
40005030	Chi li an yu oxi mimaka ma'ilhtuyani tala'alhin, k'ach'a'xmaj'a ch'i ma'atch'a k'amaj'a; mu palay oxi li wa lakats'uni kats'an'alh an milakatunaj, walh jantu li ta milhi'ay k'amak'ap'ink'a laka jikmi tan tu a'tam mixa.
40005031	"Wachu nawpalhkalh: "Wa tichicha yu kamakawna ixt'iwi, ka'ilhtulh la'atam jalhiki tan tasuy li kamakawnacha ixt'iwi'."
40005032	Pero kit'in klajunaw, wa tichicha lapanak yu makajun ixt'iwi, li ntu wa xamaticha t'atamalh, tachanu wa tisamaka'ancha apaliji li kat'atamalhcha xamati lapanak; chi an yu t'atsukuy xamati t'aku yu makawkanta wachu tala'alhincha ilhtuy.
40005033	Atumpaj wach'uch'a asmatt'at'iti li jajunikalhi an yu ma'anchacha ixtat'ajun: "Jant'u k'at'ijurarlat'i yu ntu k'at'i'ilht'u sawalh. K'a'ilht'unini an Dios yu jurarlaniy li k'a'ilht'uniya'a".
40005034	Pero kit'in klajunaw: Jantu k'is tu'u k'ap'ujurarlat'it. Jant'u k'ap'ujurarlat'iti an lakt'iyan, mu ancha tan wilhchalh an Dios.
40005035	Ch'i nt'u k'ap'ujurarlat'iti an lakaat'un, mu ancha tach'atay; chi nt'u k'ap'ujurarlat'iti an la'acha'an Jerusalén, mu yucha ixla'acha'an an ay Jamach'alhkat Dios.
40005036	Chi ami'a'tsulh jant'u k'at'ip'ujurarna, mu ntu lay k'at'i'ilht'u sut'ut'u u ts'iti masi wa ma'atamcha ami'ay.
40005037	"Chun u jantu" wa k'ana'unt'it, mu yu palaycha wa t'ala'maka'ankan chiwinkan, tan tucha oxi jatapast'ak'ati minachalh.
40005038	"Asmat'atcha li nawkalh: "Li xamati lakt'ilhiniy xla'chulh apumatam wachu kalakt'ilhinikalh chi li xamati lakt'ilhini xtatsalat apumatam wachu kalakt'ilhinikalhi xtatsalat".
40005039	Pero kit'in klajunaw: Jant'u k'at'alasat'iti an yu sawalh ay junita; apalij li xamati la'xtisayan mintala'xtitam, k'ala'xt'ip'inip'alhi an mintala'xtitam.
40005040	Chi li yu wa t'ala'ayan chi maxtuniyani mixkuju wach'u k'axt'a'nini aminkutun.
40005041	Chi li xamati asi malhi'aniyan tu'u tak'uk'at tam milh metro ixlima'at, la'at'uy milh metrojo k'at'aalhip'i.
40005042	Yu sk'iniyani tu'u, k'axt'a'nin, chi yu mach'isk'iniyan tu'u, jant'u k'a'uni li jantu.
40005043	"Asmatt'atcha li nawkalh: "K'amap'ayniya'a watichicha mint'alapanak, pero yu mint'alaxkay k'axk'aya'a.
40005044	Pero kit'in klajunaw: k'ajamap'aynit'iti masi yu ntu tala'ts'imputunan, uxitnan oxi kajaxa'alat'it an yu wa xkayaj tajunan, oxi k'ajala'ts'int'it an yu wa taxkayan chi k'ajalhit'ap'aynit'iti an yu wa talhitama'chapuyan,
40005045	para li chuncha k'a'unt'iti ixjas'at'an aminPayk'an yu wilhchalh anu lakt'iyan. Mu yucha ilhtuy li kataxtulh an wilhchan para taa lhichux masi yu wa ay tajunita chi yu oxi lapanakni, chi yu makmin xkan para taa lhichux, para yu oxi lapanakni chi masi yu wa ay tajunita.
40005046	Mu li wa yu tat'alamapayniyani jat'alamap'ayniyat'it, ¿t'isunch'a k'ala'a'iya'it chuncha? ¿Chu ntu wanajcha chuni talay an yu talaklhach'inin impuestos?
40005047	Chi li wa yucha amijat'ala'awnink'ani jala'axa'alayat'it, ¿t'anyuch'a yu t'amch'a ilht'uyat'iti? Wanajcha chuni talay an yu ntu tamispay Dios.
40005048	Uxitnan ts'awjch'a k'ats'uk'ut, tacha yu ts'awj t'ajun amimPayk'an yu wilhchalh lakt'iyan.
40006001	K'ajalajk'ats'anant'it t'uk'a'ilht'ut'iti tanlhun yu oxi para li wa sawalhch'a k'ala'ts'ink'ant'it. Yu chuncha talay tu tu'u kati'jaxta'nilh an yu wilhchalh lakt'iyan kimpayk'an.
40006002	Xliyu akxni xt'a'a tu'u, jant'u k'ajamak'ats'aanin. Tacha talay ali'in an laka lakcha'a yu puta'ayxto'kan u an laka lajcalle wa xliyu li wa oxicha kajalhichiwinkalh. Yucha klajunaw wa x'amani katala'a'iya'.
40006003	Uxint'i akxni xt'a'a tu'u, jant'u k'a'uni xamati masi yu sawalhch'a oxi t'alalhip'in.
40006004	Para li ntu xamati kak'atsaalh li t'u'u xt'a'a; pero amimPay (Dios) yucha la'ts'ini masi yu wa la'asa', pus yucha kaxta'niyani tu'u yu katala'ts'ina ali'in.
40006005	Chi akxni t'ap'ayni jant'u k'alat'i tacha an yu wa talaycha, mu yu'uncha talaktayaycha an tan pula'ta'ayxto'kan cha'a chi an la xla'ma'ats'astunuxni calle anchacha tatapayni para li kajala'ts'inkalhcha. Yucha klajunaw wa x'amani katala'a'iya'.
40006006	Uxint'i akxni t'ap'aynini amimPay yu ntu tasuy, k'at'ala'at'ich'awt'anut'i la mincha'a', mu yucha la'ts'ini masi yu wa la'a'sa', pus yucha kaxta'niyani tu'u yu katala'ts'ina ali'in.
40006007	Chi ntu wa sawalhcha a'lhuj, a'lhuj k'anawi yu na'un akxni t'ap'ayniy, tacha talay an yu ntu tamispay Dios, mu yu'uncha tanajun li sna chunchacha kaja'asmatnikana'.
40006008	Jant'u ch'uni k'alat'it tacha yu'uncha, mu an Dios yucha k'atsaycha t'uch'ini ma'lht'ask'iniyatcha masi nt'uk'a' sk'iniyat'it.
40006009	Uxitnan ch'unch'uniya kat'ap'ayniya'it: Kimpay, uxint'i yu wilhchi lakt'iyan, aminta'a'ut stalan'a.
40006010	Kamakachilhi amilhich'alhkat. Ani lakaat'un chunchacha kawalh t'ach'a yu uxint'ich'a oxi lhiwilay, t'ach'a ilht'uyachi an lakt'iyan.
40006011	Akilaxta'niwi yu ak'uw chaway, yu lhilhij ikma'lhtask'iniyaw.
40006012	Chi akilamala'mixiniwi kintala'alhink'an tacha ijkamala'mixiniyaw wachu yu ntu oxi tu'u kinta'ilhtuniyan.
40006013	Chi ntu akilamakajuwi li akintalhila'ts'intanukan, akilama'alhtaxtuwi tan tu oxi, mu uxint'i ayk'at'i, chi uxint'ii ch'alhk'atnan ch'i lhina'un, wa tawanancha kajuna'.
40006014	Mu uxitnan li jamala'mixiniyat'iti yu ta'ilhtuniyan tu'u tala'alhin, wachu katamala'mixiniyani mintala'alhink'an amimPayk'an yu wilhchalh lakt'iyan.
40006015	Pero li nt'u jamala'mixiniyat'it, wachu ntu katitamala'mixinini a mimPayk'an mintala'alhink'an.
40006016	Ch'i akxni ayunarnan jant'u wa t'ach'a t'a'oxila'alhich'a k'alat'i, tacha talay an yu ntu xlisawalh, mu yu'uncha chuncha talay ma wa kajala'ts'inkalhcha li ta'ayunarnan. Yucha klajunaw jantu lhitapalay.
40006017	Uxint'i akxni jant'u wa'in u ayunarnan, jant'u k'alhimasut'i, k'asp'uyj akt'u'uk'a ch'i k'ala'p'uch'a'acha.
40006018	Para li ntu katala'ts'ini li ayunarnan u li nt'u wa'ini akxni, pero amimPay yu wilhchalh lakt'iyan yucha la'ts'inan, pus yucha kaxta'niyani tu'u yu katala'ts'ina ali'in.
40006019	Jant'u wast'akch'a k'alhits'uk'ut'iti mintumink'an aniy lakaat'un, mu aniy talaj'ats'iya xatsapulh, chi laj'alhuni an tanlhun chi layi tapala'pusa yu ta'alhajuy.
40006020	K'alalhawat yu laj'oxi tanlhun (ma'a'alit) an lakt'iyan, tan tu laj'alhun chi tan tu laj'ts'iy xatsapulh, chi tan tu tu'u ja'alhawna'.
40006021	Mu t'anch'unch'a yu k'alhits'uk'uya'it laj'oxi mintanlhunk'an wachu ani katsukuya amijalhunutk'an.
40006022	An la'chulh yucha xamaklhku an lakatunaj, xliyu li amila'chulh oxi, chux amilakatunaj kalhitsuku'oya jatapulhkunu'.
40006023	Pero li amila'chulh wa ay junita, chux amilakatunaj lakaaputs'isni tan t'ajun. Xliyu li sna lakaaputs'isni an t'an t'a'un, jantu tu'u yu ay lakaaputs'isni alimpalay.
40006024	Jantu xamati lay ixt'uyunk'an patronin jat'atapatsay; mu an pumatam tu oxi katila'ts'ilh, chi an pumatam chun, u an pumatam kakiklaka'iya, chi an pumatam jantu. Jantu lay wa ayxtam t'atapatsakan Dios chi an tumin.
40006025	Xliyu klalhijunaw, jant'u k'alhak'ap'up'it'iti amijatsukuntik'an, t'uch'ini k'a'uya'itcha ch'i t'uch'ini k'a'ot'a'itcha, ch'i t'uchini k'ala'ch'iya'itcha la milakatunajk'an. Mu an jatsukunti palay lhitapalay, an wayt jantu, chi an lakataunaj wachu palay lhitapalay an la'ch'it jantu.
40006026	K'ajala'ts'int an ts'o'on, yu'uncha ntu tach'an chi ntu tajax'anan chi ntu talhit'ajuni ixmulht'a'ak'an tan katama'alh xjax'antik'an, walh an yu wilhchalh lakt'iyan mimPayk'an jamaway. ¿Ch'u nt'u p'alay lhit'apalat'iti uxitnan chi an ts'o'on jantu?
40006027	Chi masi sawalhch'a k'ajat'ap'ast'aknant'it, ¿tisiyuchacha lay k'is kalhimo'slaya ixta'ayati?
40006028	Amila'ch'itk'an wach'u nt'u k'alhak'ap'up'it. K'ajala'ts'int'it an xanti tacha tata'ayay yu'uncha ntu tatapatsay chi ntu tasiwnin,
40006029	walh an Salomón jantu a'tami chuncha oxi mala'ch'inilh tacha an xanti, masi yucha lhuwi ixlaklhit'ajun oxi xma'a'alit (riquezas).
40006030	Chi li an Dios chuncha jamala'ch'iniy an jach'itin an tan wa jalhi'aycha tala'ajunta, chi lhiy jala'xawapalhkancha, ¿Pus tasu li uxitnan jantu palaycha oxi katamala'ch'iniyani? ¡Wa nt'u t'uk'ancha k'iklak'a'iyat!.
40006031	Xliyu nt'u k'ap'ast'akt'iti t'uch'ini k'a'uya'itcha, u t'uch'ini k'a'ot'a'itcha u t'uch'ini k'ala'ch'iya'itcha.
40006032	Yu chuncha talay yu'uncha an yu ntu tamispay Dios, pero uxitnan amimPayk'an anu lakt'iyan k'atsaycha t'uch'ini ma'lht'ask'iniyatcha.
40006033	Yucha p'ulhnaj k'ap'uxka'ut an xlich'alhkat Dios chi oxicha k'at'a'aklats'uk'ut, walh chux an ali tanlhun wa katat'axta'niyancha.
40006034	T'uch'a sawalh k'ap'ast'akt'iti yu para lhika', mu para lhiy ka'alina yu kalhakapu'ankana'. Tamin wilhchan lhimini yu lhilhakapu'at.
40007001	Jant'u k'ajalhimuk'at'iti li tuchini ta'ilhtutacha ali'in para li an Dios wachu ntu katalhimuk'ani t'uch'ini ilht'ut'atcha uxitnan.
40007002	Mu t'ani jalhimuk'ayatcha an ali'in wach'u ch'uni k'alhimuk'ak'ana'it; ch'i t'ani p'alhk'ananatcha, wach'u ch'uni k'ap'ulhk'ak'ana'it.
40007003	¿Chi t'asich'a li la'ts'inicha an k'is laktanun xatap'a'ksni ts'a'am amint'ala'ajuni, chi uxint'i nt'u la'ts'ini an p'amj laktanuman a'tolo'ontawlhna'a?
40007004	¿T'asu li unicha amint'ala'ajun: "Aklakpumaxtuyani an xatap'aksni ts'a'am"? ¿chi uxint'i nt'u la'ts'ini an p'amj laktanuman a'tolo'ontawlhna'a?
40007005	¡Uxint'i wa t'a'ukxp'ut'uyunun! P'ulhnajch'a k'alakp'umaxt'uk'a an p'amj laktanuman a'tolo'ontawlhana' walh chuncha laycha k'alakp'umaxt'uya'a an laktanun xatap'aksni ts'a'am amint'ala'ajun.
40007006	Jant'u k'ajaxt'a'ninit'iti yu xnawin Dios an x'oyun, jantu junita katatala'asp'itchalh chi katalakts'ak'a'ulan. Ch'i nt'u k'ajaxt'a'nit'iti an p'axnin yu la'lhuw xtapalh, jantu junita katalakputayalh.
40007007	K'ask'int'it, walh k'axt'a'nik'ana'it'it, k'apuxk'a'ut'it, walh k'ala'ch'ip'ina'it, chi k'ach'iwinint'it, walh k'amat'i'anik'ana'it.
40007008	Mu wa tichicha yu sk'in, xta'nikan, chi yu puxkajuy, la'cha'an, chi yu chiwiniy, mati'anikan.
40007009	Mu ntu xamati lapanak li pumatam xjas'at'a sk'iniy pan kaxta'nilhcha chiwx.
40007010	U li sk'iniy jatanti, kaxta'nilhcha tsapulh.
40007011	Pus masi ay unt'at'it layi jaxt'a'niyat yu laj'oxi tanlhun mi jas'at'ank'an, ¿Tasicha li an yu wilhchalh lakt'iyan minPayk'an jantu palaycha kajaxta'niya laj'oxi tanlhun an yu task'iniya?
40007012	Xliyu t'ach'a lak'ask'inat'iti li k'a'ilht'uk'ant'it, wach'u ch'uni k'aja'ilht'ut an ali'in, mu chuncha najun an ixlamaap'a'sin Moisés chi an yu ixtalhichiwiniy ixchiwinti Dios.
40007013	An tan wa put'ikt'i malhticha k'ap'ut'anut'it, mu an tan pu'ay malhticha chi an tan pu'ay tij, ancha tan puts'an'akan, walh lhuwi yu ancha taputanuy.
40007014	An tan wa put'ikt'i maticha chi tan wa put'ikt'i tij, yucha yu pula'cha'ankan jatsukunti, walh wa lakats'uniya yu tala'cha'an.
40007015	K'ajalajk'ats'anant'it, mu katala'cha'anani yu ntu ixlisawalh ixchiwinti Dios talhichiwiniy. Tacha an borregojnin jantu ta'at'ajnani katalaya', pero ixpulaknik'an ma'tilin yu taja'unanan.
40007016	Yu'uncha k'ajap'umisp'aya'it'it tani talaycha. Tacha a'atam k'iw, xajatawk'ati pumispakan. An uvaj tu layi aktip'uxlicha lakaalhtukunan chi an higo tu layi aktip'uxlicha lakaaxt'it'inaj.
40007017	Watuchicha k'iw yu oxi, oxi tawk'ani xajatawk'at, pero yu ntu oxi k'iw, wachu ntu oxi an xajatawk'at.
40007018	An yu oxi k'iw, tu layi ntucha oxi xajatawk'at katitawk'anilh, chi an yu ntu oxi k'iw, tu layi katitawk'anilhcha oxi xajatawk'at.
40007019	Watuchicha k'iw yu ntu oxi tawk'aniy xajatawk'at, ticha'xkan chi la'xawakancha.
40007020	Pus tani talaycha an ali'in chunchaa k'ajap'umisp'aya'it'it.
40007021	Jantu ixchuxk'ani katitacha'alh an tan ch'alhkatnan Dios, masi yu kintajuni, Jamach'alhkat, Jamach'alhkat. Wa yu'uncha an yu ta'ilhtuy sawalh tacha an najun an kimPay yu wilhchalh lakt'iyan.
40007022	Akxni ajkasakxtununacha xluwk'ani yu akintajuna: "Jamach'alhkat, Jamach'alhkat ¿chu ntu iklhichiwiniwi minchiwinti, chi ijkak'uch'uwi la mintalakask'i yu ixtala'apaxt'o'a makxkay'un chi tanlhuncha ali yu la'lhi'a'nini k'ilhtu la mintalakask'i?"
40007023	Kit'in akxni ajkajuna: "Ix'ilhtunan tala'alhin, jantu iklamispayaw; k'ap'inchi'itcha."
40007024	Yu asmat'a kinchiwinti chi ilhtuy, jalakpastaknan. Tachanu oxi yajuy an ixcha'a la x'ukxni chiwx,
40007025	walh lani masi kamilh p'as xkan chi kaja'a'muxtunulh chi kalalh p'as un, jantu katita'a'talhi an ixcha'a', mu an ixjach'aja de chiwx.
40007026	Pero yu ki'alha'asmat'a chi ntu ilhtuy, tachanu xamati lapanak yu wa tonto yu mach'atalh ixcha'a wa la ix'ukxni kukuj.
40007027	Akxni milh p'as xkan, chi ja'a'muxtunulh chi lalh yu p'as un, p'asi talakanuchalh an laka cha'a', juluklh ta'a'talh wanaj talakt'ilhi'olh.
40007028	Akxni chunchacha jajun'olh an Jesús, ixtalhi'a'nicha tacha an ixmasuy,
40007029	mu yucha ixjamasuniy tachanu yu lhit'ajun lhich'alhkat, jantu wa tacha an xamaestrojnincha lhamap'a'sin.
40008001	Akxni ta'alhtajucho'olhcha an a'stitawk'a an Jesús, lhilhuwi ixch'a'o'akanta.
40008002	Chi tichiyucha lapanak la'cha'alhcha an Jesús, wanajcha ixlakap'uch'i'ojota, chi tatso'ottanilhcha la xlakapu, juniy: — Jamach'alhkat Jesús, li sna ak'ink'uch'up'ut'u, ak'ink'uch'ut'ika'.
40008003	An Jesús lats'awalalhi an ixmaka chi lakpach'apachalhcha, juniy: — Chun, k'at'ala'a'oxit'icha. Wa akxni wak tala'a'oxilh.
40008004	Wachuncha an Jesús juniy: — Jant'u xamat'i k'a'un wa k'ap'inchicha talakasunini an sacerdote, chi k'alhip'ina'acha milha'ulan tacha lhinawlh a Moisés, para li katak'atsaa'olhi an sacerdotejnin.
40008005	Akxni cha'alhcha la'acha'an Capernaúm an Jesús, ancha la'cha'alh pumatam ixkapitank'an soldadojnin de Roma, an kapitan ixtapayninicha an Jesús,
40008006	ixjuniy: — Jamach'alhkat Jesús, an kima'tsuku wa lakalhtukulun, p'asi ta'an'ay, wa malhcha an kincha'a'.
40008007	An Jesús juniy: — Ak'ana k'uch'unu'.
40008008	Pero an kapitán juniy an Jesús: — Jamach'alhkat Jesús, jantu k'is ikt'acha'ani li k'at'anuchi an kincha'a', wa k'anawcha sta aniya li kata'oxiya, kata'oxiyacha.
40008009	Ijk'atsay, mu iklhismanita akxni tu'u kintalhijuni an yu palaycha xalaj'ajin. Chi kit'in akxni xamati soldado ijkuni li ka'alh inta, an; chi li kamilh, min; chi li tu'u iklhijuni an kima'tsuku ilhtuy. Xliyu iklhik'atsay li uxint'i layi k'una'a an ta'an'at li kamakawlhcha an kima'tsuku'.
40008010	An Jesús, lhi'a'nilhcha akxni chunchacha alha'asmatlhi, chi jajuniy an yu ixtach'a'o'ata: — Jantu xamati masi an la'acha'an Israel akla'cha'alh xamati yu chuncha jakiklaka'inin.
40008011	Pero chunchacha yu katapasaya', ta ixlijalhi'ay an lakaamunulhpa kata'alina lapanakni tacha ani kapitán yu katat'a'ana tawlhnin an Abraham chi an Isaak chi an Jakob, an laxlich'alhkat Dios.
40008012	Chi apalij an yu ancha ixta'alh tawlhnin kajamak'ankana ma'spa tan lakaaputs'isni, ancha kastak laj'alhunkana chi wa xwat'at'acha kalaktasat'awkana'.
40008013	Wachuncha an Jesús juniy an kapitán: — K'ap'inch'o'ochicha, t'ach'a an k'iklak'a'it'i chunchacha walh. An ixma'tsuku wa akxniy ta'oxilh.
40008014	An Jesús la'cha'alhi la ixcha'a an Pedro, walh an ixput'icha'o'olh Pedro ixmalh la xputamat, wa stakcha ixch'apata yu alhp'as iskakat.
40008015	Pus an Jesús ma'ch'apachalh, walh makawlhi an alhp'as iskakat, chi ostayacho'olhcha tsukulhcha jamaway.
40008016	Chi akxni tats'isilhcha lhuwi jalhicha'anikalh an Jesús yu wa ixtalakpach'apay makxkay'un chi yu wa ixtala'ta'an'ay, walh wanaj jak'uch'u'olhi la xchiwinti.
40008017	Chunchacha tapasalh para li kawalhi tacha an ixnajunta Isaías, yu ixlichiwiniy ixchiwinti Dios, akxni nawlh: — Yucha lhi'an'olh an kinta'an'atk'an chi an kima'alh'ajnatk'an.
40008018	Mu la'ts'ini an Jesús li lhilhuwi xla'acho'oyanikalh, pus jajuniy an ixt'alhtanan li an ixtapiktutamcha lakxkani kata'alh.
40008019	Pumatam an yu ixtalajk'atsay lhamaap'a'sin la'cha'alh, juniy: — Maestro Jesús, wa t'anch'unch'a k'ap'ina'a akt'a'anan.
40008020	An Jesús juniy: — An zorrajnin talhit'ajuni ixcha'ak'an chi an ts'o'on talhit'ajuni ixpamaj'ank'an. Pero kit'in yu ikwalh isTs'alh Lapanak tu inta ikmast'ak'ay ki'a'tsulh.
40008021	Pumatam ixt'alhtana jumpalay: — Jamach'alhkat Jesús, kachajcha p'ulhnaj ikti'an maknunu an kimpay.
40008022	An Jesús alhtaylh: — Ak'inch'a'o'acha; k'amak'awcha, kachajcha tamaknulhi ixjaninink'an an janinin.
40008023	An Jesús ta t'atajulhcha an ixt'alhtanan an laka barco.
40008024	Walh an lakxkan tsukulhcha lay p'as un, chi p'as xkan, wa milh, milhcha xlayi an lakxkan, an barco ixtalak'aknuputuncha. An Jesús ilhtatay.
40008025	Pus tala'alhi an ixt'alhtanan tamakujulh, tajuniy: — ¡Jamach'alhkat Jesús, akilama'alhtaxtu ka kaklakniyawcha!
40008026	Yucha jajuniy: — ¿T'asu li lakt'alhananatcha? Jantu ayi mijakiklaka'intik'an. Wachuncha, an Jesús tayalh chi jalaj'aymalhi an un chi an alamalh, pus wanaj sa' tatawilh.
40008027	Pus an lapanakni ixtalhi'a'nicha, ixtalajuniy: — ¿Tisiyuchacha lapanaki aniya, li masi an un chi an alamalh ta'asmatniya?
40008028	Akxni an Jesús cha'alhcha an ixtapiktutam lakxkan, la xlakat'unk'ancha yu jamacha'an gadara, japaxto'lhi ixt'uyunk'an yu ixtala'apaxto'ta makxkay'un. Kampusantujo ixtaminachalh, sawalhcha ixta'at'ajnan, jantu lay k'is xamati ixpula'pusa ancha.
40008029	Tajuniy an Jesús: — ¿Tasicha kla'ilhtuyawi Jesús, Ists'alh Dios? ¿kilamintawcha mama'alh'ajninini masi ntuka' ixpaku'?
40008030	Lanan ma'at an tan ixtayanalh yu'uncha, lhuw p'axnini ixta'ex'wayt'ajun.
40008031	Pus tatapayninicha an Jesús an lakmakxkay'un, tajuniy: — Li akilatamakxtuyaw akilamakawniw ajkaputanu an p'axnin.
40008032	An Jesús yucha jajuniy: — K'ap'inchi'itcha. — Pus tamakawlhcha an lapanakni, yucha an p'axnincha tala'apaxto'lhi; walh an p'axnin jululu ta'an'olh tan wanaj a'talhman laxpiktu an lakxkan chi tata'aj'aju'olh talaj'aksk'anj'u'olh.
40008033	An yu ixtalhist'ak'a an p'axnin, watukan talakats'alaj'alhi an la'acha'an, ixtalaknajuncha tani tapasalhcha.
40008034	Pus wanaj tala'cha'an'olhi an Jesús, chi sa'cha ixtala'ts'in, chi tatapayninilhcha li kataxtucho'olhcha an la xlakaat'unk'an.
40009001	Wachuncha tajulhchaa laka barco an Jesús, tapiktutamcha alh, laxla'acha'ancha cha'alh.
40009002	Ancha tach'ixlicha'anilh laxputamat pumatam yu ixlakalhtukulunta. Chi jala'ts'incha li tajakiklaka'inin, pus juniy an yu lakalhtukulunta: — Oximaj'ayi k'a'unt'i kints'alh, amintala'alhin ikmala'mixini'oyan.
40009003	Wachuncha ali'in xamaestrojnin lhamaap'a'sin yu ancha ixtayanalh ixjapula'chiwinkancha, ixtanajun: — Ani wa aya juniya Dios.
40009004	Walh an Jesús yucha ixjak'atsanicha tanischa ixtapast'ak'a, pus jajuniy: — ¿Tasu li wa aya jat'ap'ast'aknanatcha?
40009005	¿Tampiyuchacha yu palay wa las aknawlh, ikmala'mixini'ojoncha mintala'alhin u aknawlh, k'at'aycha k'ap'inchicha?
40009006	Para li k'ak'ats'at'iti li an Ists'alh Dios layi kamala'mixiya tala'alhin aniy lakaat'un (junilhcha an yu ixlakalhtukulunta): — K'a'ost'aycha, k'asakt'icha amimputamat, k'ap'inch'o'ochicha mincha'a'.
40009007	Wachuncha ostayalhcha an yu ixlakalhtukulunta, alhcha ixcha'a'.
40009008	Pus an lapanakni sawalhcha ixtalaktalhanajlhi'a'ni, ixtalaknajuncha li an Dios ay sawalh, chi li yucha jaxta'niya an lapanakni ix'alhp'asninti para li lay kata'ilhtulh tu'u'.
40009009	Tan ixla'pust'ajun an Jesús la'ts'ilh pumatam lapanak ixjunkan Mateo, sa' ixwilh tan ixjach'inin ixlakata yu lakmaapalhlhi'ankan tanlhun, juniy: — Ak'int'ap'it'icha. — Pus yucha tayalh, t'a'alhcha.
40009010	An Jesús ali an ixt'alhtanan jat'alakwaylhi laxcha'a an Mateo, chi ixluwk'an an yu wachu ixtalaklhach'inin tanlhun wachu ani ixtama'wilanalh, chi ali'incha ma'lhta'alhinin.
40009011	Walh an lapanakni yu ixjajunkan fariseojnin akxni tala'ts'ilhi an Jesús, tat'alajuni an ixt'alhtanan: — ¿Tasu li amimaestrojk'an jat'alak'wajini an yu tajach'inin chi an ma'lhta'alhinini?
40009012	An Jesús asmatlhi, pus jajuniy: — Yu oxi tat'ajun jantu tama'lhtask'iniya jak'uch'unu', pero an yu tata'an'ay, chun.
40009013	K'ap'inchi'it k'atsanini tuchini nawputuncha an tan najunta: Lamapaynini iklakask'in, jantu ixma'nika jatapakxat. Mu k'it'in jantu ikminta jat'asanini an yu oxi tat'ajun, yu'uncha an yu ta'ilhtuy ixtala'alhink'an, para li ntucha ali kata'ilhtulhi ixtala'alhink'an.
40009014	An ixt'alhtanan an Juán tala'cha'alh an Jesús, tajuniy: — ¿Tasu li kitnan chi an fariseojnin a'lhuwi jantu ikwaynaw chi amint'alhtanan jantu chuni ta'ilhtuyi?
40009015	Yucha jajuniy: — Jantu layi katitala'ta'oxila'alhilhcha li yu tat'ajun tan tama'xto'kan chi li ancha jat'aa'aklat'ajun an yu tama'xt'o'a. Pero kamina wilhchan kajama'osunikana an yu tama'xto'lhi, pus akxni chun wachucha ntucha katitawaylhi a'tamin an yu jat'awaykan para li oxi katatapaynilh.
40009016	Jantu xamati lhila'ts'ap'an sast'i la'ch'it yu at'ilhcha la'ch'it, mu an yu sast'ika la'ch'it tala'atumi, pus palay ta'exa an yu at'ilhcha.
40009017	Chi wachu ntu pumukani yu laj'at'ilhcha jaxt'a'an (odres) yu wa ch'itxtukanka xaxkan uvaj (vino), mu an jaxt'a'an tatan'exa chi pu'an'ojoy. Chi an jaxt'a'an ts'an'aycha. Yu wa ch'itxtukanka xaxkan uvaj laka sast'i jaxt'a'ani mukan, chuncha watamcha lhitayani.
40009018	Chunchaka ixjajunt'ajun an Jesús, la'cha'alh pumatam xa'ay lapanak chi tatso'ottanilhcha, juniy: — An kintsi wa nilhka', ak'int'ap'it'i la'ts'ini', k'alakp'ach'ap'aya'a, walh kala'awcho'oya'.
40009019	Pus talaktayalhi an Jesús ali an ixt'alhtanan chi tat'a'alhcha an lapanak.
40009020	Walh pumatam t'aku yu la'akawt'uycha k'ata ixta'an'ay, wa ixmaj'an xak'alhni (flujo de sangre) ch'a'o'ayawlh, lax'a'lhch'a pupiktuch'apanichalh an ixla'ch'it.
40009021	Mu an t'aku ixpast'ak'a, ixnajun: — Masi wa yucha an ixla'ch'it akch'apanichalh aktak'uch'uya'.
40009022	Pus an Jesús, tala'asp'itlhi sa'cha la'ts'in, juniy: — Jant'u k'at'a'oxila'alhit'i kintsi', amijakiklaka'inti p'ut'ak'uch'ut'icha. Wa akxni ta'oxilhcha an t'aku'.
40009023	Chi akxni tanuchalhcha an Jesús la ixcha'a an xa'ay lapanak, jala'ts'incha an yu ixtala's'oli laka s'olh chi an ali'in wa t'ililicha ixtalhilaj'alhuni an jatsi'.
40009024	Pus jajuniy: — K'ap'inch'o'ochi'itcha, ani jatsi ntu nita, wa lhtatay. Pero yu'uncha wa ixtalhits'i'in.
40009025	Wachuncha akxni jatamakxtu'okalhcha an yu ixtatanumanalh pulakni, an Jesús tanulhcha tan ixmalh an jatsi', chi ma'ch'apachalh, ostayalhcha.
40009026	Wanajcha lajk'atsa'okalhi ta xlijalhi'ay an la'acha'an (país).
40009027	Akxni ixti'ancho'oycha an Jesús, ixt'uyunk'an la'la'lhtulu'un lapanakni tach'a'o'alh, p'ascha tajuniy: — ¡Ists'alh David, lamapaynin akilalhi'a'tayju!
40009028	Tat'acha'alhi tan ixtawlay laka cha'a an Jesús; pus jajuni; — ¿K'iklak'a'iyat'iti li layi aklak'uch'u? — Yu'uncha tajuniy: — Chuni Jamach'alhkat Jesús.
40009029	Wachuncha yucha jalaklakpuch'apalhcha, chi jajuniy: — T'ach'a yu jak'iklak'a'ininatcha chunchachaa kawalh.
40009030	Wakcha tajalakawanalh chi an Jesús, jajuniy li ntu k'is xamati katajunilh.
40009031	Pero yu'uncha akxni ta'alhcha, tsukulhcha talaknajuni chux an la'acha'anaxni.
40009032	Akxni ta'alhcha an yu ntu lay ixtajalakawanan, talhicha'anipalh pumatami an Jesús yu wa ixla'apaxto'ta makxkay'un, tucha lay ixchiwiniy.
40009033	Pero akxni tamakxtulhcha an Jesús an makxkay'un la ixlakatunaj an lapanak tsukulhcha chiwiniy. Pus an yu tala'ts'in ixtalhi'a'nicha, ixtalaknajun: — ¡Jantu a'tam chuncha la'ts'inkanta ani la'acha'an Israel!
40009034	Walh an lapanakni yu ixjajunkan fariseojnin, tanajun: — Xliyu lay jalhitamakxtuy, mu yucha an xapay makxkay'uni t'aatapatsay.
40009035	Ixkilajkila'ojoyi an Jesús an laj'ay la'acha'anaxni chi tan wa lakt'ikt'i, ixjamasunicha an tan ixtala'ta'ayxt'o'a lapanakni (sinagogas) an laj'oxi chiwinti yu xlich'alhkat Dios, chi ixk'uch'uyi wa tuchicha ta'an'at, chi wa tuchicha ixma'alh'ajnatk'an an lapanakni (dolencias).
40009036	An Jesús ixjala'ts'incha li ntu xamati ixjalhist'ak'a an lapanakni, pus ixjamapaynicha, wa tacha wa tilhcha ixtaa'a'pitsinin borregojnin yu ntu xamati jalhist'ak'a ixtat'ajun.
40009037	Pus jajuniy an ixtalhtanan: — An tapatsat wanaj lhuw, walh an yu tatapatsay jantu ixluwk'an.
40009038	K'at'ap'ayninit'iti an yu jamanawin an tapatsat para li kajamakmilh aliy yu katatapatsalh.
40010001	Jat'asanilhi an ixpumakawt'uyk'an ixt'alhtanan an Jesús chi ja'ilhtulhcha li lay katak'uch'ulh an wa tala'apaxt'o'a makxkay'un chi wa tuchicha ta'an'at, chi wa tuchicha ma'alh'ajnat.
40010002	An ixpumakawt'uyk'an ixt'alhtanan yu'uncha an: Simón, yu ixjumpalhkan ma Pedro, chi Andrés ixt'ala'ajuncha ani Pedro, chi Jacobo chi Juan ists'alan tichiyucha lapanak ixjunkan Zebedeo,
40010003	chi Felipe, chi Bartolomé, chi Tomás chi Mateo, yu ixma'ach'inin, chi Jacobo, ists'alh tichiyucha lapanak ixjunkan Alfeo, chi Lebeo yu ixtajumpalay Tadeo,
40010004	chi Simón, yu ma' partido cananistaj ixjunita, chi Judas Iscariotejcha, yu an ma'axta'lhi an Jesús.
40010005	Ani ixpumakawt'uyk'an, an Jesús jamap'a'silhcha chi jamala'achalhcha, jajuniy: — Tan tawilanalh yu ntu judiojnin jant'u k'at'ip'it'it, chi tan tawilanalh an jamacha'an Samaria wachu'.
40010006	Yuchaa k'ajak'ip'uxk'a'ut an yu judiojnin, yu'uncha tachanu tats'an'ata borregojnin.
40010007	K'ap'inchi'it chi k'aja'unit'iti li an xlich'alhkat Dios wanicha t'ajun.
40010008	K'ajak'uch'ut'iti an ta'an'anin, chi an yu wa talaklakap'uch'ita, k'ajamaala'awnit'iti an janinin chi k'ajak'uch'ut'iti an yu wa tala'apaxt'o'a makxkay'un. Chi t'ach'a nt'u map'alat'iti li laych'a jak'uch'ununat laxtalakask'i Dios, wach'u nt'u k'alhaach'inint'it.
40010009	Jant'u k'alhip'it'iti oro, chi plata chi cobre,
40010010	chi bolsa yu tu'uch'a k'ap'ulhip'it'it laka tij. Jant'u k'alhip'it'iti alht'uy mila'ch'itk'an chi mizapatojk'an chi mimpalikk'an, mu yu tapatsay kaxta'nikana wayt chi watuchicha ma'lhtask'ini.
40010011	Chi wa t'anch'unch'a k'ach'ip'ina'it ay la'acha'an u tan wa lakat'ikt'i, k'ap'uxk'awya'it ixcha'a xamati yu oxi lapanak ch'i wa anch'ach'a k'at'awla'it, sta akxni k'ap'inch'o'oya'itcha lakatam la'acha'an.
40010012	Li akxni ch'ip'inat inta laka cha'a para li lay anch'a k'at'amak'a'unt'it, k'ajala'axa'alanant'it.
40010013	Chi li an yu ancha tawilanalh laka cha'a tat'acha'ani li katala'a'ilh an oxi jatawlhanat anchacha katamakawna', pero li jantu, jantu katitamakawlh.
40010014	Li inta la'acha'an u laka cha'a jant'u la'a'ik'anat'it ch'i nt'u asmatnip'ut'unk'anat'iti minchiwintik'an, k'at'axt'ut'it chi k'alakch'ank'alhap'uxk'ant'iti an po'xmi.
40010015	Anchunu la'acha'an u laka cha'a o'sliyancha li palay kaxta'nikana lhima'alh'ajna akxni kajasakxtununa an Dios, walh masi palay jantu an la'acha'anan Sodoma chi an la'acha'an Gomorra.
40010016	Kit'in klamak'anaw tacha borregojnin tan t'o' tat'ajun ma'tilin. La's'alalani k'a'unt'it tacha tsapulin, pero nt'u k'a'ayajk'ats'at'it tacha palomajnini k'a'unt'it.
40010017	K'as'alajnant'it, mu an lapanakni katalhi'anan laka lakjamach'alhkat chi an tan tata'ayxt'o'a lapanakni, k'alaj'ayna'k'ana'it'it.
40010018	Chi masi lax'ukxlakapuk'an laj'ay jamach'alhkatni chi rejnin k'alhip'ink'ana'it'iti kilakata. Akxniy lay k'ajalhixa'alaya'it'it an kinchiwinti yu'uncha, chi an yu ntu tajakiklaka'inin.
40010019	Akxni ma'axt'a'k'anat'it, jant'u k'alhak'ap'up'it'it'i t'ani k'anawna'itcha. Yucha an Diosi katamapast'ak'aniyan t'ani k'anawna'itcha akxni k'alhisakmik'ana'it.
40010020	Jantu mijatapast'ak'atk'ani an yu k'at'ina'unt'it, yucha an ixtakuwin Diosi katapuchiwininan.
40010021	Katalama'axt'a'a masi wa lhit'ala'awnin lakalhinin, chi an xapay kama'axt'a'a laka lhinin masi ists'alh; chi an xajas'at'an katat'ala'aya an ixlakpaynink'an, chi katama'niya ixlakpaynink'an.
40010022	Ta lhichux k'axk'ayk'ana'it'iti kilakata, pero yu kalhitayaniya sta akxni ka'akla'oya, yucha kata'alhtaxtuya'.
40010023	Akxni ch'a'o'ak'anat inta la'acha'an, lakatami k'ap'it'it. Mu an Ists'alh Dios kaminacha akxni masi ntuka' stunij k'ilajk'ila'oyat an xala'acha'anaxni la'acha'an Israel.
40010024	Pumatam jatalanini jantu yu palay k'atsay, yucha an ixmaestro, chi tam ma'tapatsan yucha an ixpatrón.
40010025	An jatalanini ka'achalhcha li tacha an ixmaestrojcha jalakpastaknan chi an ma'tapatsan li tacha an ixpatroncha tapatsay. Li tajuniy xapay makxkay un, an lapanak yu la'ts'ilhi'an tani lhiwilakalhcha la ixcha'a, ¿tasu jantu palaychaa kajajunkana yu tawilanalh la ixcha'a'a?
40010026	Pero nt'u k'ajat'alhamnit'iti an yu chuncha talay; mu wa tuchicha yu ntu k'ats'akan ka k'atsakana', chi yu wa la'asa', wachu kak'atsakana'.
40010027	Yu lakaaputs'isni klajunaw, tan putunkuwi k'ana'unt'it, chi yu wa laksniy asmat'at, p'asi k'ana'unt'it sta la xlaj'a'sti cha'a'.
40010028	Jant'u k'ajat'alhamnit'iti an yu tama'niy lakatunaj, mu yu'uncha ntu lay tama'niya an takuwin (alma). Yucha an Diosi k'at'alhamnit'it, mu yucha layi ma'niy an lakatunaj chi an takuwin tan tu a'tam mixa jikmi (infierno).
40010029	¿Tasuncha tapalay la'at'uy ts'o'on? ¡Jantu la'lhuw! Walh an Dios yucha k'atsayi akxni patajuy masi wa la'atamcha.
40010030	Chi yucha k'atsayi tani ma'achuxcha lhit'awnat mi'ayk'an.
40010031	Xliyu nt'u k'alakt'alhanant'it, mu palay lhit'apalat'it, walh jantu masi lhuw ts'o'on.
40010032	Watichicha yu kajajuna kinchiwinti an lapanakni wachu ajkuna an kimpay anu lakt'iyan li ikmispay.
40010033	Pero yu kajajuna li ntu kimispay, wachu ajkuna an kimpay anu lakt'iyan li ntu ikmispay.
40010034	Jant'u k'ana'unt li sna sawalhcha oxi katawlhkana li ikmintacha aniy lakaat'un. Kit'in tu ikminta li sawalhcha oxi katawlhkana', iklajunaw kala'aykana',
40010035	mu ikminta laamaa'aynini an lapanak, an xapay kat'ala'aya an ists'alh chi an jatsi yucha an ixnati, chi an xaput'i yucha an ixput'icha'o'olh.
40010036	Lakatam laka cha'a wa siya yu'unchacha katalaxkaya'.
40010037	Yu palay mapayniya ixpay chi ixnati, chi kit'in jantu, jantu t'acha'ani lay akinch'a'o'alh; chi yu palay mapayniya ists'alh u istsi, wachu ntu lay akintich'a'o'alh.
40010038	Yu ntu xa'a'iya xcruz yu lay kapuma'nikalh chi ntu kinch'a'o'aputun, wanajcha chun, jantu lay akintich'a'o'alh.
40010039	Yu sawalhcha lhakapu'ani an ixjatsukunti, kama'ats'an'aya', pero yu kama'ats'an'aya an xatsukunti kilakata, kalhitsukuya xatsukunti.
40010040	Yu tala'a'iyan, kit'ini kila'a'i; chi yu kila'a'i, yucha an yu kimakminta la'a'i.
40010041	Li xamati la'a'i pumatam yu lhichiwiniy ixchiwinti Dios, wachu chuni kamaapalhnikana tacha kamaapalhnikana ani yu lhichiwiniy ixchiwinti Dios; chi yu la'a'iya xamati yu oxi lapanak (justo) wachu chuni kamaapalhnikana tacha kamaapalhnikana ani yu oxi lapanak.
40010042	Chi wa tichicha masi wa tamcha vaso ts'uk'unk'u xkan kat'a'ot'a masi yu wa xalakat'ikt'icha kint'alhtana, yucha o'sliyajcha li kamaapalhnikana'.
40011001	Akxni jamaap'a'si'olhcha an ixpumakawt'uyk'an ixt'alhtanan an Jesús, yucha alhcha masunu chi alhcha lhichiwiniy an ixchiwinti Dios an la'acha'anaxni yu lak'alin anchunu lakaat'un.
40011002	Chi an Juan ixlaklhchajuy laka pulach'in, walh an Juan k'atsaalhi tuchini ix'ilhtuycha an Jesús, pus jamala'achanilh ixt'uyunk'an ixt'alhtanan.
40011003	Para li katalhisakmilhi li yucha yu kamina u katapakxan'ipala pumatam.
40011004	An Jesús ja'alhtaylh, jajuniy: — K'ap'inchi'itcha mak'atsaaninini an Juan t'acha ani asmat'at ch'i t'ach'a ani la'ts'inat'it.
40011005	Li an la'la'lhtulu'un tajalakawanancha, chi an lakch'anlht'ulukun, talakalhtanancha, an yu xtalaklakap'uch'ita, tala'tala'a'oxilhcha, an laj'a'atapan, taja'asmatnancha, an yu xtalaknitacha, jala'mala'awnicho'okalh, chi an jakilhpatinin jamak'atsaanikancha an laj'oxi chiwinti.
40011006	Chi oxi para yucha yu ntu akintiputa'a'talh.
40011007	Akxni ta'ancho'olhcha an ixt'alhtanan jama'paxanaj Juan, an Jesús tsukulhcha jalhixa'alayi an lapankni an Juan, jajuniy: — ¿T'isunch'a k'ila'ts'int'it an tan wa jasa'nik'a? ¿Ma'atam ts'a'am yu xmalaklay un?
40011008	¿Tisunch'a k'ila'ts'int'iti?, ¿Pumatam lapanak yu sawalhcha k'usi ixmala'ch'ininta? Yu k'usi tala'mala'ch'inin la ixcha'ak'an rejnini tawilanalh.
40011009	Pero uxitnan, ¿t'isunch'a k'ila'ts'int'iti? ¿Pumatam yu lhichiwiniy ixchiwinti Dios? Chun, yucha sawalh, walh tu wa yuchacha lhilakatijtami la'minta.
40011010	Mu ani jama'paxanaj Juan yucha an yu lhichiwininta la ixchiwinti Dios, tan najunta: — P'ulhnaj akmak'ana yu ka'ana lhichiwiniy an kinchiwinti para li kamala'asijnilhi min tij.
40011011	An Juan xa'ay, jantu xamati ixt'achun kajumpalh an yu wa anicha t'awkan lapanakni yu wachu wa t'aku kapula'awlh, pero awint'i la xlich'alhkat Dios masi yu wa xalakat'ikt'i palay xa'ay, an Juan jantu.
40011012	Sta akxni chilhcha an jama'paxanaj Juan, sta chaway, an xlich'alhkat Dios anu lakt'iyan sawalhcha lhilaxtukukan, chi wa yucha an yu la'jo'atni lay tacha'an ancha.
40011013	Ixchuxk'an an yu p'ulhnajcha talhichiwinilh ixchiwinti Dios, chi an ixlamaap'a'sin Moisés, talhichiwinilh li kamina an xlich'alhkat Dios, sta wa akxni chilhcha an Juán.
40011014	Li lhiwilayat'it, yucha anicha yu Elías an Juán, yu ixnawkan li kamina'.
40011015	Yu lhit'ajuni ixpa'asmatna ka'asmatlhi.
40011016	Chi chaway yu ani panch'e'ex t'awnat'it, ¿Tasicha aklaalhimalakxtuwi? wa tacha an jas'at'ancha an yu talaj'amanan ixtan'ajni an la'acha'an, akxni talaxa'alay p'as, chi talajuniy:
40011017	Klala's'olhniwcha laka s'olh ch'i nt'u lak'at'ininat'it chi klamilhpaniyawcha yu wa lhita'oxila'alhikan, walh ch'i nt'u laj'alhunat'it.
40011018	Mu kilachilhcha an Juan, yu ntu wa ixwaytcha ixlilata u wa sawalhcha ka'otlhi tu'u, chi chuncha ixtajuni li makxkay'uni ixlakpach'apata.
40011019	Chi ixli'astan milhcha an isTs'alh Dios yu ixjat'alakwajin chi ixjat'alaj'ot'a xaxkan uva an yu ixtalaklhach'inin tanlhun chi an la'ma'lhta'alhinin, chi chuncha ixtajumpalay li yu'uncha ix'amigojnin, chi li wa sawalhcha wajin chi li wa sawalhcha ot'a xaxkan uva. Pero yucha an ixjatapast'ak'atcha kintamasuniyan li yucha sawalh, ixlakata tacha an xjatsukuntik'an an xjas'at'an.
40011020	Wachuncha an Jesús tsukulhcha jajuniya an la'acha'anaxni tan lhuw ixjak'uch'ununta li ntu k'is taja'asmatnan, jajuniy:
40011021	¡K'ap'ulhik'ats'aya'a la'acha'an Corazín! ¡K'ap'ulhik'ats'aya'a la'acha'an Betsaida! Mu li an la'acha'an Tiro chi an la'acha'an Sidoni ixlaktapasalh tacha an laj'oxi tanlhun laktapasalh an t'an wilat'it, ma'anchacha ixtaja'asmatnalh, ixtala'la'ch'ilhi laklhwat'aka ixla'ch'itk'an chi ixtalaktawilhi laka lhk'ak'a.
40011022	Xliyu klalhijunaw li akxni kachinacha panch'e'ex kanawkana tanchuncha ka'ana atamj atamj, p'alay k'ama'alh'ajnana'it, an la'acha'an Tiro chi Sidón jantu.
40011023	Chi uxint'i la'acha'an Capernaúm ¿na'uncha li sta lakt'iyancha k'ach'ixk'ana'a? jantu, uxint'i k'ama'alht'a'uk'ana'a laka lhinin, mu li an la'acha'an Sodomaja ixtala'ts'ilh t'ach'a an la'ts'i yu ntu wa xamaticha lapanak lay lak'ilhtuy, ixtaja'asmatnalhi sta chaway.
40011024	Chaway klajunaw, an la'acha'an Sodoma palay tu katima'alh'ajnalhi akxni an Dios kajasakxtununacha (juicio), pero uxint'iy la'acha'an Capernaúm chun.
40011025	Xli'astan an Jesús tsukulhcha tapayni, najun: — KimPay, uxint'i ayk'at'i, Jamach'alhk'atk'at'i lakt'iyan chi lakaat'un, uxint'i ilht'u li ntu katalhimacha'xalhi an tanlhun an yu sawalhcha tajalakpastaknan tanajun chi an yu sawalhcha lay talhimaacha'xay tanajun, yucha an wa tajakilhpatinijk'atsayi ja'ilht'u li katalhimacha'xalh.
40011026	Chuni kimPay, uxint'ich'a ch'unch'a oxi lhi'ach'anin.
40011027	Chux an tanlhun kima'axta'ni'olhi an KimPay. Chi ntu xamati kimispay, wa yucha an KimPay, chi an KimPay, wa kit'ini ikmispay chi yu ijkamamispaniputun.
40011028	Akilala'miwi yu la'lho'ont'at'it ch'i yu mak'uk'anant'at'it, aklamast'ak'ayaw.
40011029	K'alanit'iti tacha klamasuniyaw chi tacha ikt'ajun kit'in, kit'in xlak'anti ijkamapayninin, chi ntu iklhita'ayayi li tu'u'. Chuncha lay kajastaknana mijatsukuntik'an,
40011030	mu kit'in tu lhima'anxkayi tacha iklhilhi'an kintak'uk'at, chi ntu ts'ink'i.
40012001	Anchunu wilhchan an Jesús ix'anta tan jach'ananankanta, akxni ntu tapatsakan wilhchan, walh an ixt'alhtanan talakchawanalhcha, pus tsukulhcha ta'akatan'ex'iya an trigo chi ixta'uycha.
40012002	Walh an fariseojnin tala'ts'in, pus tajuniy an Jesús: — Amint'alhtanan ta'ilhtuyi yu ntu ilhtukan akxni ntu tapatsakan wilhchan.
40012003	Pus an Jesús jajuniy: — ¿Jant'u p'unawt'at'iti tani lalhcha an Divid akxni ixchawanicha chi an yu ixtat'a'anta?
40012004	¿jant'u k'ats'ayat'iti li tanuchalhi an la ixcha'a Dios chi talak'ulhi an pan yu jamatajtanilanti, walh yu'uncha ntulayi kaxtalak'ulh wa yu'uncha an sacerdotejnin?
40012005	¿U nt'u p'unawt'at'iti an laxlamaap'a'sin Moisés, li an sacerdotejnin tatapatsayi an laka tajtan masi akxni ntu tapatsakan, walh chi ntu tala'alhini li chuncha ta'ilhtuy?
40012006	Klajunaw chaway, aniy t'ajun pumatam yu palay ay, an tajtan jantu.
40012007	Ch'i li k'alhimach'a'xat'iti yu nawputun an tan najunta: jamapayninti ikma'lhtask'ini, jantu ixma'nika tanlhun jatapakxat para li k'alha'ulan, li lhimach'a'xayat'it jant'u k'at'ilhimuk'at'iti tu'u yu ntu tu'u tala'alhin ilhtuy.
40012008	Mu kit'in yu ikwalh isTs'alh Lapanak ikch'alhkatnani masi akxni jantu tapatsakan wilhchan.
40012009	Wachuncha an Jesús alhcha, chi tanuchalhcha an tan ixtata'ayxt'o'a an lapanakni.
40012010	Ancha ixtanun pumatam lapanak yu ntu lay ixlak'anuy ma'atam ixmaka'. Pus wachuncha, mu wa ixtalhipuxkawnicha an lapanakni tani katalhima'axta'lhicha an Jesús, pus tajuniy li sna ma layi lak'uch'ukan akxni ntu tapatsakan wilhchan, para li kata'alhtasulhcha.
40012011	Yucha jajuniy: — ¿Xamati uxitnan li yu lhit'ajun la'atam ixborrego, chi li ka'alh tan a'talhman akxni ntu tapatsakan wilhchan, jantu kamakutulh?
40012012	¿Chi la'atam borrego yucha yu palay lhitapalay u pumatam lapanak? Pus tu tani lay masi akxni ntu tapatsakan wilhchan ja'a'tayjukan an ali'in.
40012013	Wachuncha an Jesús junilhi an lapanak an yu ntu lay ixlak'anuy ixmaka: — K'alats'awalat'icha amimaka'. Pus lats'awalalhcha, chi tamaj'oxilhcha.
40012014	Pus an lapanakni an yu ixjajunkan fariseojnin ta'ancho'olhcha, chi talhilakchiwinilhcha tani katalhima'nilhcha an Jesús.
40012015	Wa yu mu an Jesús yucha ixk'atsay, pus taxtulhi ancha, chi lhilhuwi t'a'ankalh chi ixjak'uch'u'ojoyi an ta'an'anin.
40012016	Yucha ixjajuniy an lapanakni li ntu katalaknawlhi tichini yuchacha an Jesús.
40012017	Para li chunchacha kawalh tacha an ixnajunta an Isaías, yu ixlichiwiniy ixchiwinti Dios, akxni nawlh:
40012018	Yucha anicha yu iksakxtuta yu kint'atapatsay, oxi lhik'atsan kintak'atsan, ikmapayni. Yucha akxta'niyaa kintakuwin, chi yucha kajajuna an yu ntu tajakiklaka'inin tanyucha yu oxi chi yu jantu.
40012019	Jantu katilasalh chi ntu wa lh'ap'aj, lh'ap'ajcha katichiwinilh. Jantu xamati kati'alha'asmatlhi ixchiwinti laka tij.
40012020	Yucha sawalh jamapayniniya an yu tama'alhajnan jantu katicha'xmaj'alhi an makat'ikt'i k'iw yu wa lh'awilh, chi ntu katimamixilhi tan wa k'ischa kilhnuy jikmi, sta akxni kalats'awala'oyacha an tanlhun.
40012021	Chi masi an lapanakni yu ntu judiojnin katapakxan'iya yucha.
40012022	Wa chuncha an Jesús talhicha'anilh pumatam lapanak yu ixla'apaxto'ta makxkay'un, tucha lay xjalakawanan chi ntucha lay xchiwiniy. Walh k'uch'ulh, laycha jalakawanalh chi laycha chiwinilh.
40012023	Chux an yu ancha ts'anaks ixtayanalh sawalhcha ixtalhi'a'niy chi ixtalajuniy: — ¿Chi ntu yuchacha yu Ists'alh David?
40012024	Walh an fariseojnin mu ixta'asmat'acha, pus talajuniy: — Aniy xliyu lay jalhitamakxtuy an lakmakxkay'un mu Beelzebú xapay an lakmakxkay'uni t'atapatsay.
40012025	Pero an Jesús ixjak'atsaniya tani ixtapast'ak'acha, pus jajuniy: — La'atam lhich'alhkat li wa lapu'aykan talakt'ilhi, chi lakatam la'acha'an u lakatam lakacha'a li wa sawalhcha la'aykan, talakt'ilhitawlhkan.
40012026	Chi li an satanás wa yuchacha jatamakxtuy an lakmakxkay'un, pus wa x'akstucha t'ala'aykan, chuncha katalakt'ilhiya an xlich'alhkat.
40012027	Chi li kit'in Beelzebuju ikpak'uch'unun, an yu tach'a'o'ayan ¿tisiyuchacha tapak'uch'ununi? Yu'unchacha katajunan li sawalh u jantu t'ach'a an nawnat'it.
40012028	Pero li kit'in ijkatamakxtuyi an lakmakxkay'un la xTakuwin Dios, tasuycha li an xlich'alhkat Dios tala'chintancha.
40012029	Mu, ¿tasicha kalhitanuyanta xamati la ixcha'a yu k'ut'ilh lapanak li ntu p'ulhnajcha ma'ch'imayi, para li ka'alhawnilhcha ixlaktanlhuni?
40012030	Watichicha yu ntu oxi kilhiwilay, kint'alaxkaji. Chi yu ntu kint'ama'ayxt'o'a, wa laktilha.
40012031	Chi chaway iklajunaw, chux tala'alhin, chi yu wa aya lhichiwiniy Dios, layi kamala'mixinikana', pero yu wa aya lhichiwiniy an ixTakuwin Dios, yucha ntu katimala'mixinikalh.
40012032	Chi yu wa aya lhichiwiniy an isTs'alh Dios, lay wachu kamala'mixinikana', pero yu wa aya lhichiwiniy an ixTakuwin Dios, yucha ntu katimala'mixinikalh, yu chaway aniy lakamunulhpa chi an yu mimpalhtachalh.
40012033	An k'iw xajatawk'ati lay pumispakan. Yu oxi k'iw, oxi tawk'ani xajatawk'at, chi yu ntu oxi k'iw, jantu oxi tawk'ani xajatawk'at.
40012034	!Xas'at'ank'an tsapulin! ¿Tasucha lay oxi k'alhich'iwinina'it'it li ay unt'at'iti? Chux chiwinti laka jalhunuti minachalh.
40012035	An yu oxi lapanak, yu laj'oxi jatapast'ak'ati makutuy la ixjalhunut; chi an yu ntu oxi lapanak, yu ntu oxi jatapast'ak'ati makutuy la ixjalhunut.
40012036	Pero klajunaw, an yu wa aya talakchiwiniy, akxni la x'ukxlakapucha Dios tat'ajuni katak'atsaya li ntu oxi tacha ixtanajun.
40012037	Mu tani chiwiniycha atam, chunchacha kapuk'atsanikana li oxi lapanak, u li sna kajunkana li ilhtuta xtala'alhin.
40012038	Wachuncha ali'in xamaestrojnin lhamaap'a'sin chi ali'in fariseojnin, tajuniy an Jesús: — Maestro klakask'inaw li tu'u akilamasuniw yu lhi'a'nin.
40012039	Yucha jajuniy: — Yu'uncha an yu ntu tajakiklaka'inini task'in li tu'u kajamasunikalh, pero ntucha tu'u katijamasunikalh wa yucha an tacha putapasalhcha Jonás.
40012040	Yucha la'at'utu wilhchan chi la'at'utu jatats'isni ixt'olo'ta la'atam ay jatanti, wachuchuni an isTs'alh Lapanak la'at'utu wilhchan chi la'at'utu jatats'isni kata'aknuya'.
40012041	An jamacha'an Nínive wa ayxtami katat'a'ostayaya an lapanakni an yu chawayka tat'ajun akxni kala'puskana la x'ukxlakapu Dios. Chi yu'uncha katanawna li an yu chaway tat'ajun jantu k'is taja'asmatnamputun, mu yu'uncha an jamacha'an Nínive, taja'asmatnalhi akxni jalhixa'alalh ixchiwinti Dios an Jonás. Chi uxitnan masi aniya t'a'aklat'awnat'it yu palay xa'ay, an Jonás jantu, ch'unch'a nt'u k'iklak'a'iyat'it.
40012042	An xareina la'acha'an Sabá wachu ayxtami kajat'a'ostayaya an yu chaway tat'ajun akxni kala'puskana lax'ukxlakapu Dios, chi kanawna li yu chaway t'awkani jantu ja'asmatnankan, mu yucha ma'ati minchalh akxni ki'alha'asmatchilh ixjatapast'ak'at an Salomón. Chi uxitnan masi aniya t'a'aklat'awnat'it yu palay xa'ay, an Salomón jantu, ch'unch'a nt'u k'iklak'a'iyat'it.
40012043	Akxni an makxkay'un makajuncha an lapanak, wa lakaaxixnicha puxkawlhitsukuy tan katawilh, chi li ntu la'cha'an,
40012044	najun: — Ak'ancho'oya lakincha'a tan iktaxtuchalh; chi li akxni cha'ancho'oycha ntu xamati wilh, pero li wa sp'uijcha jalakp'alhnankanta chi jamalht'ak'anankanta,
40012045	ancha jat'ala'iniy ixpumatujunk'an yu palay wa tani talaycha lakmakxkay'un masi jantu yucha. Pus tatanuycha, anchacha tatawlay, xli'astan anchunu lapanak palaycha wa tani laycha walh masi ntu tukancha akxni wa ixlip'ulhnaj. Chuncha kataputapasaya an yu sawalhcha talakxkayajk'atsay chaway.
40012046	Ixjaxa'alat'ajunka an lapanakni an Jesús, walh an ma'spa tacha'alhcha an ixnati chi an ixjat'ala'awnin, ixtat'achiwinimputuncha.
40012047	Xapumatam juniy an Jesús: — Aminati chi a mijat'ala'awnin ma'spa tayanalh, ma tat'achiwimputunan.
40012048	Yucha alhtaylh juniy: — ¿Tisiyuchacha kinati chi kijat'ala'awnini?
40012049	Chi jamukunicha an ixt'alhtanan tan ixtayanalh, najun,: — Yu'uncha aniya kinatin chi kijat'ala'awnin.
40012050	Mu wa tichicha li yu ilhtuyi tacha an najun kimPay, yu anu lakt'iyan wilhchalh, yucha kint'ala'ajun chi kijamatsan chi kinati.
40013001	Taxtulhcha yuchaka wilhchan an laka cha'a an Jesús, alhcha sa' tawlhna ixpiktu ay lakxkan (lago).
40013002	Walh wanaj lhilhuwi la'acha'ankalh. Pus yucha tajulhcha laka barco sa'cha tawlhchalh, chi an lapanakni ixpiktucha an lakxkani ixtayanalh.
40013003	Lhuw tanlhuni jajunilh pulhamacha'xan, chi tu'ucha xjapumasuni, jajuniy: — Pumatam lapanak, alh jach'anana'.
40013004	Akxni ixch'ant'ajuncha an ixt'in, an ali wa ixpiktu tiji tamachalh; pus ta'usaklhi an ts'o'on.
40013005	An ali tan wa lakachiwxini tamachalh, tan tutukancha tu'u t'un, pus wa lasi la'awlh mu ntu talhmani yu t'un.
40013006	Chi xajchilhcha an wilhchan, maxixilh, mu ntu tu'u ixjataxiyak an jach'ananti.
40013007	An ali lakalhtukunani tamachalh, pus akxni ta'ayalhcha an jalhtukun, t'alamaxixilhi an yu oxi jach'ananti.
40013008	Pero an ali tan oxi t'uni tamachalh, pus tawk'anilhcha xajatawk'at. A'atamincha xak'iw la'awlh, cien, chi sesenta chi treintajcha xta'lhi xajatawk'at.
40013009	Yu lhit'ajuni ixpa'asmatna ka'asmatlhi.
40013010	An ixt'alhtanan an Jesús, stalhcha tala'alh, tajuniy: — ¿Tasu li wanaj t'u'u jalhimalakxt'uniy akxni jaxa'alayi?
40013011	Yucha jajuniy: — Xliyu uxitnan layi k'alhimach'a'xaya'it yu ntu tasuy an xlich'alhkat Dios yu alinachalh anu lakt'iyan; pero yu'uncha jantu.
40013012	Mu watichicha yu lhit'ajun, ali kaxta'nikana', pus palay lhuwi kalhitsukuya', pero yu ntu tu'u lhit'ajun, masi wa k'ischa kaxlitsukulh wanaj kamaxtuni'okana'.
40013013	Xliyu chuncha ijkalhixa'alay, mu masi tajalakawanan tachanu jantu tajalakawanan, chi masi ta'ja'asmatnan tachanu jantu taja'asmatnan, mu jantu talhimacha'axay.
40013014	Chunchacha sawalhi tat'axajachalh tacha an ixnajunta an Isaías yu ixlichiwiniy ixchiwinti Dios, tan nawlh: Masi sawalhch'a k'a'asmatt'it, jant'u k'at'ilhimach'a'xat'it; ch'i masi sawalhch'a k'ala'ts'int'it, jant'u k'at'imisp'at'it.
40013015	Mu an xjatapast'ak'ak ani la'acha'an sawalhcha t'ak'alha. An lapanakni taalaj'akatupats'ita chi taala'la'puts'inin, para li ntu lay katajalakawanalh chi ntu lay kataja'asmatnalh chi ntu lay katalhimacha'xalh; chi chuncha ntu lay akintitach'a'o'alh, chi ntu lay aktijak'uch'ulh."
40013016	Pero oxi para uxitnani li jalak'awananat'it ch'i li ja'asmatnanat'it.
40013017	Mu xluwk'an yu ixtalhichiwiniy ixchiwinti Dios chi yu wachu ixtajakiklaka'inini ixtala'ts'imputun t'ach'a an la'ts'inat'it chi ixta'asmatputuni t'ach'a an asmat'at'it, pero ntu tala'ts'ilh chi ntu ta'asmatlhi.
40013018	Chaway k'a'asmatt'itcha yu nawputun an ijkalhixa'alalh jach'anana'.
40013019	Akxni xamati asmat'a an xlich'alhkat Dios, chi li ntu lhimacha'xay, an xapay makxkay'un la'cha'an chi maxtunicho'oyi an yu tachanu ch'ankalhcha laxjalhunut. Yucha an wa xpiktu tij tamachalh.
40013020	Chi an yu wa lakachiwxin tamachalh, yucha an yu asmat'acha an ixchiwinti Dios, chi akxni wa asmatt'ajunka sawalhcha achani asmat'a ;
40013021	pero tachanu ntu jataxiyaklay, wa lasi xixa, mu akxni lhima'anxkaycha la'ts'in u li lhich'a'o'akancha an ixchiwinti Dios, makawcho'oycha.
40013022	An yu lakalhtukunan tamachalh, yucha an yu asmat'acha ixchiwinti Dios, pero mu sawalhcha lhakapu'ani tacha an lak'alincha tanlhun chi lhuw tumini lhitsukuputun pus chunchacha pumaksk'anjwacho'oy an ixchiwinti Dios, tu tu'u ilhtuy.
40013023	Pero an yu tan oxi t'un tamachalh an t'in, yu'uncha an yu ta'asmat'a chi talhimacha'xay an ixchiwinti Dios, chi lhuwi taxt'a'a ixjatawk'atk'an tacha cien chi sesenta chi treintaja pumatamin.
40013024	Jalhixa'alapalh la'atam pulhamacha'xani an Jesús, jajuniy: — An xlich'alhkat Dios, ixt'atam tacha pumatam lapanak, yu ch'anlhi oxi xatalhts'i tu'u laxlakaat'un;
40013025	pero akxni taputs'isilhcha an tan ch'anlhi trigo, kalaks ki'alhawch'anlhi an yu wa ay junita yu ntu oxi jach'ananti chi ancho'olhcha.
40013026	Akxni ta'ayalhcha an jach'ananti tawk'anilhcha xajatawk'at, chi wachucha ma'ta'ayalhi an yu ntu oxi jach'ananti.
40013027	Pus an ixma'tapatsanin an patrón tajuniy: — Patrón, ¿chu ntu yu oxi xatalhts'i jach'ananti ch'ant'i an lamilakaat'un? Mu wachu la'ajunta yu ntu oxi jach'anant'i.
40013028	Yucha jajuniy: — Ka xamati yu wa kintaxkayani chuncha ki'ilhtuchilh. — Pus an ixma'tapatsanin tajuniy: — ¿Lak'ask'ini li ak'aw p'ulhumaj'anin?
40013029	Yucha jajuniy: — Jantu, kawalh, walay t'aap'ulhumaj'ant'it an trigo.
40013030	Kachajcha wa tam t'ata'ayalh sta akxi kacha'xmaj'ankana', akxni ixpakucha ajkajuna an yu katacha'xmaj'ana li p'ulhcha katacha'xmaj'alhi an yu ntu oxi jach'itin, kalakch'axpach'ikanacha chi kala'xawakanacha, pero an trigo akma'aya'.
40013031	Jalhixa'alapalh la'atam pulhamacha'xani an Jesús, jajuniy: — An xlich'alhkat Dios, tachanu xamati lapanak kach'anlhi la xlakaat'un xatalhts'i mostaza.
40013032	Yucha wa lakat'ikt'iy xatalhts'i xt'a'a, walh chi akxni ta'ayaycha yucha yu palay ay ta'ayay jach'ananti, k'iwcha jun, taputawk'aycha an ts'o'on chi tapumuk'aycha ixpamaj'ank'an.
40013033	A'tam la'atam pulhamacha'xani jajumpalh an Jesús, jajuniy: — An xlich'alhkat Dios anu lakt'iyan tachanu xamati t'aku yu lhiyajuy lakat'ikt'i lhamaskajan lhuw harina walh wanaj maskaja'ojoy.
40013034	Chux yu ixjalhixa'alay an Jesús an lapanakni wanaj laka pulhamacha'xani xjajuniy wa chuncha ixjaxa'alay.
40013035	Ts'awjcha tapasalh tacha an ixnajunta an yu ma'anchacha xlichiwiniy ixchiwinti Dios, akxni nawlh: — Tu'u pulhamacha'xani aknawna akxni akchiwinina', aknawna yu ntu k'atsakan sta akxni ilhtukanchalh an lakamunulhpa'.
40013036	Akxni talak'ancho'olhcha an ixta'a'yanalh an Jesús, yucha tanulhcha an laka cha'a'; pus an ixt'alhtanan stalhcha tala'alh, tajuniy: — Akilajuniwi tuchini nawputuncha an yu ntu oxi jach'ananti.
40013037	Yucha ja'alhtaylh jajuniy: — An lapanak an yu ch'an yu oxi xatalhts'i tu'u, yucha an isTs'alh Dios.
40013038	An lakaat'un yucha an lakamunulhpa'; an oxi xatalhts'i jach'ananti yu'uncha an yu kata'ana an la xlich'alhkat Dios, chi an yu ntu oxi jach'ananti yu'uncha an xjas'at'an an yu wa ay junita.
40013039	An kint'alaxkayk'an an yu kich'anlhi yu ntu oxi jach'ananti yucha an xapay makxkay'un; akxni kacha'xmaj'ankana nawputun akxni ka'ukla'oya an lakaamunulhpa'; chi an yu tacha'xmaj'an yu'uncha an angelhnin.
40013040	Tacha p'ulhumaj'ankani an yu ntu oxi jach'itin chi la'xawakan, chuncha kuna akxni ka'ukla'oya aniy lakamunulhpa'.
40013041	Kajamakmina an isT'alh Dios ix'angelhnin para li katamilh ma'osunini an la ixlich'alhkat an yu wa tama'ilhtuycha tala'lhin ali'in, chi an yu wa tanlhuncha yu ntu laj'oxi ta'ilhtuy.
40013042	Kajamak'ankana laka jikmi, tan laj'alhunkan chi wa xwat'at'acha laktasat'awkan.
40013043	Akxni chun, an yu oxi tat'ajun la xtij Dios, kaxlimjcha tajuna tacha an wilhchan, tan an ch'alhkatnan ixPayk'an. Yu lhit'ajuni ixpa'asmatni ka'asmatlhi.
40013044	An xlhich'alhkat Dios tachanu jamaknunti tumin, chi xamati lapanak kala'cha'alh, chi ka'a't'ap'ucho'olh, chi mu li sawalhcha achani li la'cha'alh an tumin, kast'a'olhcha an yu lhit'ajun, chi katamawlhcha an lakaat'un an tan aknuy tumin.
40013045	Chi an xlich'alhkat Dios wachu tacha pumatam lapanak yu puxkawlhit'ajun perla,
40013046	chi li akxni kala'cha'alhcha la'atam perla yu xtapalh la'lhuw tukan ka'an'olhcha st'ana an ixtanlhun, chi katamawlhcha.
40013047	Wanajcha chun an xlich'alhkat Dios tachanu la'atam paxo'tan, li akxni mukancha an lakxkan, wa tuchicha jatanti ma'alhilay;
40013048	chi li a'tsamantacha, makutukancha, laxpiktucha an lakxkani laktawlhkan, sakxtukancha yu laj'oxi, chi laka kanastajcha mukan chi yu ntu laj'oxi t'o'cha puxte'emaj'ankan.
40013049	Chuncha ka'ilhtukana akxni ka'ukla'oya an lakamunulhpa'. An angelhnin lakatami kata'ilhtuya an yu wa ay tajunita lapanakni, chi an yu st'awj xtat'ajun lapanakni, lakatam.
40013050	An yu ay tajunita kajamak'ankana lakajikmi; tan laj'alhunkan chi wa xwat'at'acha laktasat'awkan
40013051	An Jesús jajuniy: — ¿Lhimach'a'xa'o'ot'iti tacha an klajuniw? Yu'uncha ta'alhtaylh tajuniy: — Chuni Jamach'alhkat.
40013052	An Jesús jajuniy: — Xliyu watichicha xamaestro lhamap'a'sin yu laklaniy an xlich'alhkat Dios, tachanu pumatam xapay inta laka cha'a', yu lakmakutuyi yu lhitapalay la'sast'i ixtanlhun chi yu la'ma'anchacha para li kajapumalaklanilhi an lapanakni.
40013053	Akxni chunchacha jalhixa'ala'olh an Jesús, alhcha.
40013054	La xla'acha'ancha cha'alh, anchacha ixjamasuni an laka cha'a tan ixtata'ayxt'o'a yu'uncha. Sawalhcha ixtalhi'aniya an lapanakni, ixtanajun: — ¿Tanischa wa ti'ilh chuncha jatapast'ak'at ani lapanaki? ¿Tasucha lay lhijak'uch'ununi?
40013055	¿Chu ntu yu an ists'alh an jaxpitni'? ¿Jantu yu ixnati an María? ¿Jantu ixjat'ala'awnini an Jacobo, chi an José, chi Simón chi Judas?
40013056	¿Chu ntu aniya tawilanalh an ixjap'isa'an yu jatsi'in? ¿Tanischa lanilh yucha tacha ani lak'ilhtuyi?
40013057	Pus tucha oxi ixtalhipast'ak'a. Pero an Jesús jajuniy: — Jantu xamati yu lhichiwiniy ixchiwinti Dios la'ts'inputunkan la ixt'un chi la ixcha'a'.
40013058	Pus ancha an Jesús, tu tukancha lhuwi tanlhun ilhtulh yu la'lhi'a'nin, mu ntu ixtakiklaka'i.
40014001	Anchunu panch'e'ex an rey Herodes asmatlhi li sawalhcha ixlichiwinkani an Jesús,
40014002	Pus an ixma'tsukunin jajuniy: — Yucha an jama'paxanaj Juancha la'awcho'olh, xliyu lay lhilak'ilhtuy yu masuy an ix'alhp'asninti Dios.
40014003	Chunchacha ixnajun an Herodes, mu ixmalaklhchajuta laka pulach'ini an Juan, wa xliyu li an Herodes ixt'at'awniya an ixt'iwi wa ixt'ala'ajuncha yu junkan Felipe, an ixjamach'a Felipe ixjunkan Herodías.
40014004	Chi mu an Juan ixjuniya an Herodes: — Jantu oxi li t'ats'uk'uni an ixjunita ixt'iwi mint'ala'ajun Felipe.
40014005	Chi an Herodes ixma'niputuni an Juan, pero wa ixjatalhamniya an lapanakni li kaxtat'atasp'itchalh, mu an lapanakni ixtakiklaka'iya li an Juan Diosi ixmakminta.
40014006	Walh akxni la'tsalh xk'ata an Herodes, chi ixk'atanit'ajuncha, an istsi an t'aku Herodías jat'inilhi ixtan'jni an tan ixk'atanikan, pus oxicha lhiwilalh an Herodes.
40014007	Wachuncha an Herodes juniy an jatsi li kaxta'ni'oya wa tuchicha kask'iniya', jantucha wa lhi'elh'amanan.
40014008	Pus an jatsi, mu ixmap'a'sitacha an ixnati, najun: — Ak'ixt'a'nin laka pulatoj an ix'a'tsulh jama'paxanaj Juan.
40014009	Wachuncha an rey Herodes ta'oxila'alhilh; pero mu ixjunitacha li kaxta'niya sawalhi watuchicha kask'iniya, chi ta'asmat'acha an yu ancha ixtat'awilanalh lakamesaj, pus lhinawlhcha li kaxta'nikalh.
40014010	Lhinawlhcha an rey Herodes li ka'a'cha'xkalhi an Juan an laka pulach'in.
40014011	Lhiminkalhcha an ix'a'tsulh laka pulatoj, xta'nikalhcha an jatsi chi yucha xta'nilhcha an ixnati.
40014012	Wachuncha tacha'alhi an ixt'alhtanan an Juan, taki'ilhi an ixlakatunaj, tamaknulhcha chi ta'alhcha juninini an Jesús.
40014013	Akxni k'atsalhcha an Jesús li tama'nilhi an Juan, tajulhcha laka barco, alhcha ma'at tan wa jasa'nik'a, pero an lapanakni tala'ts'ilhi tan pu'alh, pus tat'a'alh, yu'uncha wa lakaat'uni tapu'alh axni tataxtulh an la'acha'anaxni.
40014014	Chi akxni ixtakutt'ajuncha an Jesús, la'ts'incha li wa ts'anakscha ixlakyakalh, pus ixjamapaynicha, jak'uch'ulhi an yu wa ixtala'ta'an'ay.
40014015	Ixtats'isit'ajuncha, an ixt'alhtanan an Jesús tajuniy: —Ani ntu xamati wilh chi ta'oxaycha; k'aja'un an lapanakni li kata'alhcha an la'acha'anaxni para li katatamawlhcha yu kata'uya'.
40014016	Yucha jajuniy: —Jantu task'iniya li inta kata'alh, k'ajaxt'a'nitcha uxitnani yu kata'uya'.
40014017	Pus ta'alhtaylh tajuniy: —Wa a'xkisi pan chi wa la'at'uy jatanti iklhit'awnaw.
40014018	An Jesús jajuniy: —Akilalhiminiw.
40014019	Wachuncha an Jesús jajuniy an lapanakni li katalaktawilhka an tan jala'awnininta. Xa'a'ilhcha an a'xkisi pan chi an la'at'uy jatanti chi, tala'st'alhcha an lakt'iyan, xta'lhicha lhimala'puchajun. La'ch'e'elhcha an pan chi jala'xta'nilhcha an ixt'alhtanan. Yu'uncha tamala'pitsilhcha.
40014020	Ixchuxchak'ani talak'ulh chi talhikiklalhcha. Xli'astan tamach'ixtamilhcha la'akawt'uy kanastaja an xaxajni pan chi an jatanti akxni talakway'olhcha.
40014021	Katacha la'akisi milh lapanakni yu talakwaylh, an t'akunin chi an jas'at'an jantu jat'aput'e'ekalh.
40014022	Xli'astan an Jesús, jajuniy an ixt'alhtanan li katapu'alhcha an barco an ixtapiktutam lakxkan, mu yucha ma katijala'axa'alaya an lapanakni para li kata'ancho'oyacha.
40014023	Akxni ta'alhcha an lapanakni, an Jesús alhcha tapaynini a'stitawk'a, wa ix'akstu; walh tats'isilhcha, yucha anchaka ixt'awnachalh wa ix'akstucha.
40014024	An ixt'alhtanan ixtan'ajnicha an lakxkani ixtapu'antachalh an barco. Wa milh, milhcha ixlaklayi an xkan, mu an un p'asi wa ixjalakatast'uk'a, chi p'ascha ixmalaklay an barco.
40014025	Ixtunkunmintacha, las trescha, jataymalhcha an Jesús, wa ix'ukxjalhtanaj'anta an lakxkan.
40014026	Pus an ixt'alhtanan ixtala'ts'incha li ix'ukxjalhtanani an lakxkan, pus ixtalakt'asaycha, ixtalaknajun: —¡Ka wa takuwincha! Ixtalaktalhanancha.
40014027	Pero an Jesús jaxa'alalh watukan, jajuniy: —¡Oximaj'ayi k'a'unt'it, mu kit'in, jant'u k'alakt'alhanant'it!
40014028	Pus an Pedro alhtaylh, juniy: —Li uxint'i Jamach'alhkat Jesús, k'a'ilht'u li lay akla'ancha'an an la x'ukxni lakxkan.
40014029	Yucha juniy: —K'at'at'icha. Takutlhi an laka barco an Pedro, ukxjalhtanaj'alhcha an lakxkan an tan ixyachalh an Jesús.
40014030	Pero akxni la'ts'ilhi an Pedro li p'asi ixmin an un, talhanalh; pus tsukulh talak'aknuy, chi ixpukilht'asaycha, ixnajun: —¡Jamach'alhkat, ak'ima'alht'axt'ut'i!
40014031	Watukan las mak'anilhi an Jesús, ma'ch'apachalh, chi juniy: —¡Jantu ayi mijakiklaka'inti! ¿t'asu li nt'u k'ilhiwilayi?
40014032	Wachuncha sa'cha walhi an un akxni tatajulhcha an laka barco.
40014033	Xli'astan an yu ixtatajumanalh an laka barco stalhcha tala'alhi an Jesús, chi tatatso'ottanilhcha, tajuniy: —Uxint'i isTs'alhk'at'i Dios sawalh.
40014034	Akxni tapatakutchalhcha an lakxkan, tacha'alhcha xalakaat'un tanchun junkan Genezaret.
40014035	Walh akxni tamispalhi an Jesús an lapanakni an yu ancha tawilanalh, tama'pitsi'olhi chiwinti ta ixlijalhi'ay, pus chux an ta'an'anin jalhicha'anikalhi an Jesús.
40014036	Ixtatapayninicha li ma kajamakawnilhi masi wa yucha an ixpiktucha ixla'ch'iti katapiktuch'apanichalh; yu an tach'apanichalh an ixla'ch'it ixchuxk'ani tatak'uch'ulh.
40015001	Ali'in xamaestrojnin lhamap'a'sin chi an lapanakni yu ixjajunkan fariseojnin jamacha'an Jerusalén, tala'cha'alhi an Jesús, tajuniy:
40015002	¿Tasu li a mint'alhtanan jantu ta'ilhtuyi tacha an tanajun an yu laktatanincha, jantu tama'ch'a'ayi akxni talakwajini?
40015003	An Jesús yucha wachu jajuniy: —¿Chi uxitnan tasu li an xlamap'a'sin Dios lhimap'axayatcha wa milhamap'a'sinchak'ani?
40015004	Pero an Dios najun: K'a'asmatnini yu junan minpay chi minati; chi nawpalay, yu xkayaj juniya ixpay chi ixnati kaniya'.
40015005	Walh uxitnan nawnat'iti li ntu tani lay masi ntu kata'a'tayjulh ixlakpaynink'an an lapanakni, yu tama'lhtask'iniy la'a'tayjun, mu li yu ixtaxta'nilh ixlakpaynink'an li kataxta'ni'oyacha Dios.
40015006	Ch'unch'ach'a p'unawnat li ntucha task'iniya li kata'a'tayjulh ixpayk'an chi ixnatik'an an lapanakni, lhimap'axayat an ixchiwinti Dios wa minchiwintich'ak'an.
40015007	¡Uxitnan wa t'a'ukxp'ut'uyununat'it! Ts'awjcha talhichiwinin an Isaías yu xlichiwiniy ixchiwinti Dios akxni nawlh:
40015008	Aniy lapanakni oxi kintalhichiwiniy, pero la xjalhunutk'an tu sawalh.
40015009	Wa la'a'ijcha oxi kintalhipast'ak'a mu tamasuyi yu wa ixjatapast'ak'atchak'an lapanakni.
40015010	Wachuncha jat'asani'olhi an Jesús an lapanakni, chi jajuniy: —K'a'asmatt'itcha, chi k'alhimach'a'xat'it:
40015011	Jantu yu an yu ukani lhkiliki an lapanak; yu kalhkilikin yucha an tacha kilhtaxtukan chiwinti.
40015012	Pus an ixt'alhtanan an Jesús stalh tala'alh tajuniy: —An fariseojnin tu'oxi talhiwilalh akxni an ta'asmatlhi t'ach'a an naw.
40015013	Pero an Jesús jajuniy: —Wa tuchicha jach'itin yu ntu yu ch'anta an kimPay, yu wilhchalh anu lakt'iyan, kap'ulhumaj'ankana'.
40015014	Yu'unch'a k'ajamak'a'untcha, yu'uncha la'la'lhtulu'un, chi wa ixt'ala'la'lhtulu'unchak'ani tat'alama'ch'apalhi'anta, wa ayxtami kawarj ta'ana tan a'talhman.
40015015	An Pedro alhtaylh juniy: —Akilajuniwi tuchini nawputuncha t'ach'a an na'un.
40015016	Pus an Jesús alhtaylh juniy: —¿Wach'u nt'uk'a' lay lhimach'a'xayat'it?
40015017	¿Jant'u k'ats'ayat'iti li chux an yu ukan lakimpajank'ani tajuyachalh, chi xli'astan maj'ancho'okancha?
40015018	Pero an chiwinti, lakijalhunutk'ani minachalh; yucha yu lhkilikiy an lapanak la xjatsukunti.
40015019	Mu an laka jalhunuti minachalh an lakmakxkay jatapast'ak'at, tacha an yu jama'ninin, chi yu talat'atamay yu ntu talat'at'ajun, chi yu wa aya talay, chi yu ja'alhawnan, chi yu wa maslakatinin, chi yu wa aya juniy Dios u xamati ixt'alapanak.
40015020	Yucha yu lhkilikiy an lapanak; pero li wa ntucha akma'ch'a'alh chi ak'ulhcha li tu'u, yucha ntu jalhkilikinin.
40015021	Taxtulhcha ancha an Jesús, alhcha la'acha'an Tiro chi la'acha'an Sidón.
40015022	Walh pumatam t'aku yu minchalh sta la'acha'an Canán, la'cha'alhi an Jesús, chi p'ascha ixa'alay ixjuniy: —¡Jamach'lhkat Jesús, ists'alh David, iksk'iniyan lamapaynin! An kintsi wa la'apaxto'ta la'atam makxkay'un, chi sawalhcha mama'alh'ajni.
40015023	Pero an Jesús tu k'is sip ix'ilhtuy. Pus tajuniy an ixt'alhtanan: —K'a'un li ka'ancho'ochalhcha, mu kintach'a'o'atan chi t'asajmintacha.
40015024	An Jesús najun: —Kit'in kimakminkanta li wa yucha an jamacha'an Israelhi ajkapuxkawlh, mu tats'an'ata.
40015025	Pero an t'aku la'cha'alhi an Jesús chi tatso'ottanilhcha la xlakapu', ixtapayninicha ixjuniy: —¡Ak'i'lhi'a't'ay'ut'i Jamach'alhkat, Jesús!
40015026	Pero yucha wa juniy: —Jantu oxi xajachalh li ajkama'osunilhcha yu ta'ut'ajun kijas'at'ank'an chi ajkamaka'anilhcha an x'oyun.
40015027	An t'aku juniy: —Chuni Jamach'alhkat Jesús, pero an x'oyun ta'usak'a masi wa xala'tach'e'echa an ts'aluku yu patajuy laka mesa.
40015028	Pus akxni an Jesús juniy an t'aku: —Uxint'i jak'iklak'a'inin sawalh, kunacha yu lak'ask'in. Pus an istsi an t'aku wa akxniy ta'oxicho'olhcha.
40015029	Ancho'olhcha an Jesús, alhcha wani xa'alamalh Galilea; chi tama'ast'a'alhcha a'stitawk'a, anchacha sa' tawlhchalh.
40015030	Lhilhuwi la'cha'ankalh, chi ixtalhicha'anicha yu wa la'ch'anlh'awilin, chi yu wa la'la'lhtulu'un, chi yu wa laj'a'atapanin, chi yu wa lakmaklht'ulukun, chi ali'incha ta'an'anin, wa tuchicha ta'an'at ixtapakxanta. La xlakapucha an Jesusi ixtayajuy chi yucha ixjak'uch'uycha.
40015031	Tacha an ts'anakscha ixlakyakalh, sawalhcha ixtalhi'a'niya li an yu ntu lay ixtachiwiniy, ixtachiwinicha, chi an lakmaklht'ulukun ixtata'oxicha, chi an la'ch'anlh'awilin oxicha ixtalakalhtan, chi an la'la'lhtulu'un oxicha ixtajalakawanan. Sawalhcha ixtalaknajuni li an ixDiosk'an jamacha'an Israel ay sawalh.
40015032	Jat'asanilhi an ixt'alhtanan an Jesús, jajuniy: —Ijkamapayniya ani lapanakni, mu la'at'utucha wilhchani ani tat'ajun, chi ntu tu'u yu katita'ulh; chi ajkamala'achacho'olhcha wa chuncha, wa lay inta tala'la'awitijtayalh laka tij.
40015033	An ixt'alhtanan tajuniy: —Wanaj lhilhuwi tacha ani ayxto'kan, para kajamalhilaaniw ¿Tanischa lay ka'iyaw lhuw pan li ani ntu tu'u lakwilakalhi?
40015034	An Jesús jajuniy: —¿Tasu a'xchuxcha pani lhit'ant'at? Yu'uncha tajuniy: —A'xtujun chi lakats'unicha lakt'ikt'i jatanti.
40015035	Pus an Jesús jajuniy an lapanakni li katalaktawlh'olhka an lakaat'un.
40015036	Chi yucha xa'a'ilhcha an a'xtujun pan chi an jatanti, chi xta'lhicha lhimala'puchajun, xli'astan la'ch'e'elhcha, wachuncha jala'xta'nilhcha an ixt'alhtanan, chi yu'uncha tamala'pitsinilhcha ixchuxk'an an lapanakni.
40015037	Xchuxchak'ani talak'ulh chi talhikiklalhcha. Xli'astan la'atujun kanastaja a'tsamcho'olh yu wa xaxajnicha tapusakcho'olh.
40015038	An lapanakni an yu talakwaylh la'at'at'i milh, an t'akunin chi an jas'at'an an yu tama'waylh wachu, jantu jat'aput'e'ekalh.
40015039	Jala'axa'ala'olh an Jesús an lapanakni, tajulhcha an laka barco, alhcha tanchun la'acha'an junkan Magdala.
40016001	An Jesús tala'cha'alhi an fariseojnin chi an saduceojnin ixtalhila'ts'intanuycha, ixtajuni li ma kajamasunilh tu'u an lakt'iyan.
40016002	Yucha ja'alhtaylh jajuniy: —Akxni tats'isicha uxitnan nawnat li oxi wilhchani kuna katunkuna li akxni la'ts'inat an lakt'iyan li slapulh.
40016003	Chi akxni wats'isin, li wa talaktsin an jataputs'i chi li slapulhi an lakt'iyan, nawnat li kamina xkan chi li kalaya un.
40016004	An la'ma'lhta'alhinin yu chaway tat'ajun talakask'in li tu'u kajamasunikalh, pero ntu tu'u katijamasunikalh, wa yucha an tacha putapasalh tichi lapanak yu ixjunkan Jonás, yu ma'anchacha xlichiwiniy ixchiwinti Dios. Jamakawlh an Jesús, alhcha.
40016005	Tacha'alhcha ixtapiktutam an lakxkan, an ixt'alhtanan an Jesús ixtakapta li katalhi'alh pan.
40016006	An Jesús jajuniy: —K'ajalajk'ats'anant'iti li ntu katamatsaman an ixlamaskajank'an an fariseojnin chi an saduceojnin.
40016007	Yu'uncha ixtapast'ak'a li sna xliyu ntu ixtalhi'anta pan.
40016008	Pus jalhimacha'xanilhi an Jesús, jajuniy: —Wa k'isi jak'iklak'a'ininat'iti lapanakni ¿Tasu li p'ast'ak'atcha li sna xliyu jant'u lhit'ant'at pani li chuncha klajunawi?
40016009	¿Jant'uk'a' lhimach'a'xayat'it, ch'i nt'u p'ast'ak'at'iti akxni an la'akisi milh lapanakni ta'ulh wa a'xkisi pan, chi tani la'achuxcha kanastaja p'usakch'o'ot?
40016010	¿Chi akxni ta'ulh la'at'at'i milh lapanakni wa a'xtujun pan, chi tani la'achuxcha kanastaja p'usakch'o'ot?
40016011	¿T'asuch'a li nt'u lhimach'a'xayat'iti li ntu xliyu li nt'u lhit'ant'at pani li iklajunaw li k'alajk'ats'anant'iti, li ntu katamatsaman xlhamaskajank'an an fariseojnin chi an saduceojnini?
40016012	Pus akxni talhimacha'xalhcha li ntu yu an lhimaskajakan pani juniy an Jesús, yucha an ixlamap'a'sink'an an fariseojnin chi an saduceojnin.
40016013	Akxni cha'alhcha la'acha'an tanchun junkan Cesarea de Filipo an Jesús, jalhisakmicha an ixt'alhtanan, jajuniy: —¿Tasucha talaknajun an lapanakni li tichini yuchacha an isTs'alh Diosi?
40016014	Yu'uncha tajuniy: —Ali'in tanajun ma jama'paxanaj Juan, chi ali'in tanajun ma Elías, chi ali'in tanajun ma Jeremías, u ma wa xatichicha yu xlichiwiniy ixchiwinti Dios.
40016015	Yucha jajuniy: —Chi uxitnan ¿tisi kit'inch'a nawnat'iti?
40016016	Pus an Simón Pedro alhtaylh, juniy: —Uxint'i Cristojk'at'i, isTs'alh Dios, yu la'ajunta.
40016017	Wachuncha alhtaylh an Jesús, juniy: —Sawalhch'a oxi ilht'uk'ani Simón, ists'alh Jonás, yucha an kimPay yu wilhchalh lakt'iyani chuncha manawniyan, jantu wa mijatapast'ak'atcha.
40016018	Chi k'it'in wachu ijkunan, uxint'i Pedrojk'at'i, chi la x'ukxni ani chiwxi akyawya an kintajtan. An ixlakmakxkayaxtu lhinin tu lay katilhajalhi an kintajtan.
40016019	Akxta'niyani an xayavej an lhich'alhkat anu lakt'iyan, chux yu k'ach'i'ulaya'a aniy lakaat'un, anu lakt'iyan wachu kach'i'ulakananta; chi chux yu k'ax'ot'a'a aniy lakaat'un, anu lakt'iyan wachu kax'otkananta.
40016020	Wachuncha an Jesús, jajuniy an ixt'alhtanan li ntu xamati katajunilh li yucha Cristo.
40016021	Chi akxni, an Jesús tsukulhcha jajuniya ixla'ts'awalanti an ixt'alhtanan li ka'ana stak ma'alh'ajna yucha, la'acha'an Jerusalén, li katama'niya', jajuniy: —Yu'uncha an laktatanincha jamacha'an Israel chi an xalaj'ajin sacerdotejnin chi an xamaestrojnin lhamap'a'sini yu akintama'niya'. Pero akla'awcho'oya xlila'at'utu wilhchan.
40016022	Pus wachuncha an Pedro t'atala'xtinulhi an Jesús, chi sawalhcha juniy: —¡Jantu Jamach'alhkat Jesús, jantu layi ch'unch'ach'a k'at'ip'ut'ap'asa! Dioscha kalhi'a'tayjun.
40016023	An Jesús tala'asp'itlhi, juniy an Pedro: —¡K'a'ost'i satanás k'imama't'ijlay! Mu uxint'i nt'u yu lhak'ap'up'in yu ixnawain Dios, wa yucha an ixjatapast'ak'atchak'an lapanakni lhak'ap'up'in.
40016024	Chi jajuniy an ixt'alhtanan an Jesús: —Li xamati kint'alhtana jumputun, kamakawlhcha yu wa xjatapast'ak'atcha, kaxa'a'ilhcha xcruz yu lay kapuma'nikalh chi akinch'a'o'alhcha.
40016025	Mu wa tichicha li yu kama'alhtaxtuputuna ixjatsukunti, kama'ats'an'aya', pero yu kama'ats'an'aya ixjatsukunti kilakata, kala'cha'ana'.
40016026	Chi an lapanak masi wanajcha ix'anu kajun'olh an lakaamunulhpa, ¿tasu lhila'ancha li kama'ats'an'alhi an ixjatsukunti? ¿Tasucha lay kalhila'cha'ancho'oya xjatsukunti?
40016027	Mu an isTs'alh Lapanak alhp'asi kaxlimj mina la xtachaput an ixPay, ali an ix'angelhnini kajat'amina'. Axkni atamj atamjcha kamapalhnikana tuchini ilhtulhcha.
40016028	Klajunaw yu sawalh, ali'in yu ani tat'ajun, jantu katitanilh sta akxni kamina ch'alhkatna an isTs'alh Lapanak, .
40017001	La'achaxancha wilhchan la'pusli, an Jesús jat'a'alhcha tanchun talhman a'stitawk'a an Pedro chi ixt'uyunk'an yu wa lhit'ala'awnin, Jakobo chi Juan, wa ix'akstuk'an.
40017002	La x'ukxlakapuchak'an yu'uncha, an Jesús, tapaxalh, an ix'ukxpu wa xlimjcha walh, tacha an wilhchan; chi an ixla'ch'it wa sut'ut'ucha walh, tacha an jatunkunu'.
40017003	Chi tatalakasulhcha an Moisés chi an Elías, ixtat'achiwiniycha an Jesús.
40017004	An Pedro juniy an Jesús: —Jamach'alhkat, Jesús, oxi li ani ikt'awnaw, li la'a'iy akyawya a'at'utu de jach'itin cha'a': a'atan mi anucha, chi a'atam ix'anucha an Moisés, chi a'atam ix'anucha an Elías.
40017005	Chunchaka ixnawt'ajun, walh jala'atanchanulhcha la'atam jataputs'i, wa xlimjnik'acha, chi an laka jataputs'i ixchiwinkancha, ixnawkan: —Yucha aniya yu ikmapayni kints'alh, oxi iklhiwilay, k'a'asmatnit'iti yucha.
40017006	Akxni chunchacha ta'asmatlhi an ixt'alhtanan an Jesús, tala'ta'antatawilhcha, sawalhcha ixtalaktalhanan.
40017007	Pus an Jesús, stalh jala'alh ixjalak'aych'apaycha, jajuniy: —K'alakt'ayatcha nt'u k'alakt'alhanant'it.
40017008	Akxni talaktalakatiyawcho'olhcha wa yucha an Jesuscha xtala'ts'incho'oy.
40017009	Chi akxni tata'alhtaju'cho'olhcha an a'stitawk'a an Jesús, jajuniy: —Jant'u xamat'i k'a'unit t'ach'a an la'ts'int'it, sta akxni akla'awcho'oya kit'in yu ikwalh isTs'alh Lapanak.
40017010	Wachuncha an ixt'alhtanan an Jesús, talhisakmi tajuniy: —¿Pus tasu li an xamaestrojnin lhamap'a'sin tanajun li task'iniya li yucha an Eliasi p'ulhnaj kamilhi?
40017011	Yucha jajuniy: —Chun sawalh, an Elías p'ulhnaja kamina', kamina mala'asijnini chux an tanlhun.
40017012	Pero klajunaw yucha kilachilhcha, pero ntu tamispalh, stak ta'ilhtulhi wa tani ta'ilhtuputulhcha; wachu chuni kata'ilhtuya an isTs'alh Lapanak.
40017013	Pus akxni an ixt'alhtanan talhimacha'xalhi li yucha an jama'paxanaj Juani ixjalhixa'alay.
40017014	Akxni tacha'alhcha tan lhilhuw ts'anaks ixlakyakalh, pumatam lapanak la'cha'alh an Jesús, tatso'ottanilhcha, juniy:
40017015	Jamach'alhkat, Jesús, lamapaynin ak'ink'uch'uninka an kints'alh, mu wa sawalh niy chi sawalhcha ma'alh'ajnan, a'lhuwcha ta'a'tay laka jikmi chi lakxkan.
40017016	Yucha amint'alhtanani xajkalhiminita, pero ntu lay tak'uch'uy.
40017017	An Jesús najun: —¡Yu ch'away t'awnat jant'u jak'iklak'a'ininat'it, wa t'ani lap'ut'unatcha layat'itcha! ¿Tasu wanancha wa aktilat'a'aklatsukuyawi? ¿Tasu wanancha wa aktilalhilhitayaniyawi? ¡K'alhit'at'iti an ts'alh!
40017018	Wachuncha an Jesús, la'a'aymalhi an makxkay'un, pus makawlhcha an ts'alh, wa akxni ta'oxilhcha.
40017019	Xli'astan akxni wa ix'akstuchak'an ixtat'ayanalh an Jesús an ixt'alhtanan, stalh tala'alh, tajuniy: —¿Tasu li ntu lay ijk'uch'uw kitnani?
40017020	Yucha jajuniy: —Mu wanaj wa k'isi jak'iklak'a'ininat'it; li k'ajak'iklaka'inint'it masi wa tacha lakat'ikt'icha xatalhts'i mostaza, layi ka'una'it ani a'stitawk'a, anu kast'alh p'it'i, chi ka'ana', layi k'a'ilht'uya'it wa tuchicha.
40017021	Ani makxkay'un chuncha kataxtuya li t'ap'ayniniyat'iti Dios ch'i li lhit'ask'ajayat'iti mak'awnat mi waytk'an.
40017022	Anchaka ixtat'ajun la'acha'an Galilea, an Jesús, jajuniy an ixt'alhtanan: —An isTs'alh Lapanak kama'axta'kana la xmaknik'an an lapanakni,
40017023	katama'niya', pero kala'awcho'oya xlila'at'utu wilhchan. Pus an ixt'alhtanan sawalhcha ixtata'oxila'alhiy.
40017024	Akxni tacha'alhcha la'acha'an Capernaúm an Jesús, an Pedro tala'cha'alh an talhach'inin ixlakata tajtan, talhisakmi tajuniy: —¿Amimaestrojk'an mapalhlhi'ani ixlakata an tajtan?
40017025	Chun, mapalhlhi'an jajuniya an Pedro. Walh akxni tanuchalhcha an Pedro, tan xwilh an Jesús, yuchacha p'ulh xa'alast'uk'a, junkan an Pedro: —Pedro ¿T'asuch'a lhiwilayi? an xarejnin aniy lakaamunulhpa ¿tisiyu'unchacha yu talhich'i an tanlhuncha lhimapalhi'ati? ¿Yu'uncha an yu tat'alamispay an rejnin u yu'uncha an yu ntu tat'alamispay?
40017026	An Pedro juniy: —Yu'uncha an yu ntu tat'alamispay. Pus an Jesús juniy: —Ah, pus an yu tat'alamispay jantu tamapalay.
40017027	Pero masi chuncha kitnan kajamapalhniyaw, para li oxi akintala'ts'inkan. K'ap'inchi an lakxkan, k'amu'uya'a ami'anzuelo, chi an yu p'ulh k'ach'ap'ayawya'a jatanti k'ak'ikmaxt'uya'a a'xtam tumin, yuchacha k'alhimap'ala'a kilakata chi milakata.
40018001	La'atam panch'e'ex an ixt'alhtanan an Jesús tala'cha'alh, talhisakmi tichini yu palaycha xa'ay anu la xlich'alhkat Dios.
40018002	Yucha t'asanilh pumatam jas'at'a chi ixtan'ajnichak'an yu'uncha yawlh.
40018003	Chi jajuniy: —Li jant'u map'axayatcha mijatsukuntik'an li jantu tacha ani jas'at'a unat'it jant'u k'at'ip'it'iti la xlich'alhkat Dios.
40018004	Yu tacha ani jas'at'a kajakilhpatinijk'atsaaya yucha yu xa'ay an la xlich'alhkat Dios kuna'.
40018005	Chi yu mapayniya xamati jas'at'a kilakata, kit'ini kila'a'iy.
40018006	Pero watichicha yu mama'lhta'alhiniy xapumatam an jas'at'an an yu kintakiklaka'iy, palay oxi kalhtuj ch'ipixtanukalh aya chiwx chi kawarjcha maka'ankalh tan putalhman alamalh.
40018007	¡Payni'incha an lapanakni aniy lakaamunulhpa', mu tanlhuni alin yu jamama'lhta'alhiniy! wa xliyu chuncha lhitask'ini li katapasalh, ¡pero yu wa la'ayajcha ilhtuyi li xamati ka'ilhtulh tala'alhin, ay tala'alhini ilhtuy!
40018008	Xliyu li mimaka u minch'aja ma'ilhtuyani yu ntu oxi, k'ach'a'xmaj'a. Palay oxi wa ch'anlht'uluku u maklht'uluku k'ach'ip'i laka jatsukunti, walh jantu masi li a'ts'a'o'oy, chi k'amakp'ink'a laka jikmi tan tu a'tam mixa.
40018009	Chi li mila'chulh ma'ilhtuyani yu ntu oxi, k'amaxt'u, k'amaj'a. Palay oxi wa la'atam mila'chulh k'ach'ip'i laka jatsukunti, walh jantu li a'tsa'ojoy mila'chulh k'amakp'ink'a tan tu a'tam mixa jikmi.
40018010	Jant'u k'ajaxk'ayla'ts'int'iti ani jas'at'an, mu yu'uncha talhit'ajun ix'angelhnink'an yu lhilhij tala'ts'inachalh an kimPay anu lakt'iyan.
40018011	Mu an yu walh isTs'alh Lapanak minta jama'alhtaxtunu an yu tats'an'ata.
40018012	¿T'asuch'a lhiwilayat? li xamati lapanak jalhit'ajun tamciento ixborregojnin chi li kama'ats'an'alh la'atam, ¿chu ntu kajamakawnaka an noventa y nueve, chi ka'anacha puxkawna an la'atam an lakak'iwin?
40018013	Chi li akxni la'cha'ancho'oycha, sawalhcha t'alaj'achan, palay jantu an noventa y nueve yu ntu ixjama'ats'an'ata.
40018014	Pus chunchacha amimPayk'an yu wilhchalh lakt'iyan, jantu la'a'iya li xamati kats'an'alh an jas'at'an.
40018015	Li tu'u jantu oxi ilhtuniyan mint'ala'ajun, k'ala'p'it'i, k'at'alakch'iwin tan wa mi'akstuk'an, li asmatniyan, lhajaxt'uch'o'ocha amint'ala'ajun.
40018016	Pero li ntu asmatniyan, k'a'aylhip'i pumatam u pumat'uy, para li lhipumat'uy u lhipumat'utucha k'at'ach'iwinint'it.
40018017	Li wachu jantu ja'asmatniy, an tan tata'ayxt'o'acha ixlapanakni Diosi k'aja'un, chi li wachu jantu ja'asmatniy, kalhi'ilht'ucha li ntu mispay Dios chi li wa tacha an yu wa talhimo'slayalhach'inincha tanlhun.
40018018	Klajunaw, watuchicha yu nt'u k'at'imak'a'unt'iti chuncha kawalh aniy lakaat'un, anu lakt'iyan wachu ntu katijunchalh, chi yu k'amak'awna'it'iti chuncha kawalh aniy lakaat'un, anu lakt'iyan wachu chuni kajunanta.
40018019	A'tam klajumpalaw, li mint'uyunk'an wa tami k'ak'ats'at'it aniy lakaat'un ch'i k'ask'init'it tu'u an Kimpay yu wilhchalh lakt'iyan, kataxta'niyan.
40018020	Mu tan ixt'uyunk'an u ixt'utunk'an ta'ayxto'nun la kintalakask'i ancha ikjapujayalh.
40018021	Wachuncha an Pedro stalh la'alh, juniy: —Jamach'alhkat Jesús, ¿tasu a'chuxcha lay akmala'mixiniya kint'ala'ajun li tu'u yu ntu oxi ki'ilhtuniya? ¿a'tujun?
40018022	An Jesús alhtaylh, juniy: —Jantu ijkunan li a'tujun, ijkunan sta a't'utump'uxamkaw a'tujun.
40018023	An lhich'alhkat an lakt'iyan tachanu pumatam ay jamach'alhkat, yu jat'asanilhcha an ixma'tapatsanin mu ix'ilhtuputuncha cuentaj.
40018024	Walh akxni ix'ilhtut'ajuncha ixcuentaj an ay jamach'alhkat, talhicha'anilh pumatam yu ixli'ani la'alhuw millón ixtumin, jantucha lay ixput'e'echo'okan.
40018025	Chi mu ntucha lay mapalayi an yu lhicha'ankalh, pus najun an ay jamach'alhkat li kast'akalhcha, chux ixt'iwi chi ixjas'at'an chi yu lhit'ajuncha ixlaktanlhun, para li anchacha kalhitamalh.
40018026	Pus an ma'tapatsana tatso'ottanilhcha an ay jamach'alhkat, chi tapaynisk'inicha, juniy: —Lamapaynin ak'imp'akxanin, akmapalhni'oyan.
40018027	Pus an ay jamach'alhkat mu mapaynicha, makawlh, mak'akxanilhi an ixjalhi'aninti.
40018028	Pero akxni taxtulhcha anchunu ma'tapatsan, paxto'lhi pumatam ixt'ama'tapatsan yu wachu ixt'alalhi'ani tamciento tumin de plata, tacha la'at'utu malhkuyu xatapatsat, chi pixtuch'apachalh ixmaksk'anjwaputuncha, juniy: —Ak'imap'alhnincha an yu k'ilhip'ini.
40018029	Pus an ixt'ama'tapatsan tatso'ottanilh la xjach'aja, chi juniy: —Lamapaynin ak'imp'akxanin, akmapalhni'oyan.
40018030	Pero yucha ntu k'is pakxaniputulh, lhinawllhi li kamalaklhchawkalh sta li kamapalh'olh.
40018031	An ali'in ixt'ama'tapatsanin mu tala'ts'ilhi tacha an tapasalh, pus sawalhcha talhila'ta'oxila'alhilh, chi ta'alhcha juninini an ay jamach'alhkat tacha an tapasalh.
40018032	Wachuncha an ay jamach'alhkat, t'asanilhi anchunu ixma'tapatsana, chi juniy: —¡Ayajk'atsan ma'tapatsan! kit'in ikmak'akxani'ojoni an yu k'ilhip'ini, mu k'int'ap'ayninin.
40018033	¿Jantu wachuchuni k'axmak'akxanin amint'ama'tapatsan?
40018034	Wachuncha an ay jamach'alhkat, mu talh'amancha, pus lhinawlhi li kamalaklhchawkalh, sta li kamapalh'olhi an yu lhi'aniy.
40018035	Akxni chunchacha jajun'olh an Jesús, jajuniy: —Wachuchuni kata'ilhtuyan an Kimpay, yu wilhchalh lakt'iyan, li ntu chux la mijalhunutk'an mala'mixiniyat ixtala'alhin mint'ala'ajunk'an.
40019001	Akxni chunchacha chiwin'olh an Jesús, taxtulhcha an xalakaat'un Galilea, alhcha xalakaat'un Judea, ixtapiktutamcha ay xkan junkan Jordán.
40019002	Chi lhuw lapanaki tat'a'alh, ancha jak'uch'uchalhcha.
40019003	Wachuncha tala'cha'alh an lapanakni an yu ixjajunkan fariseojnin chi ixtalhila'ts'intanuycha, ixtajuniy: —¿Oxi li xamati lapanak kamakawlh ixt'iwi wa tuchicha ixlakata?
40019004	An Jesús jajuniy: —¿Jant'u p'unawt'at'iti tan najun Dios, li akxni ilhtulh an lapanak, ilhtulhcha an lapanak chi ilhtulhcha an t'aku',
40019005	chi an Dios najun li xliyu an lapanak kamakawna ixpay chi ixnati, li ixt'iwicha kat'atawla', chi an ixt'uyunk'an li tachanu wa pumatamcha katajuna'?
40019006	Jantucha tacha ixt'uyunk'ani katitawalh, tachanu wa pumatamcha katajuna', pus xliyu li yu Dioscha jamala'xt'o'lhi, an lapanak jantucha kajalamamakawnilh.
40019007	An Jesús tajuniy: —¿Pus tasu li najuncha an Moisés li layi ak'ilhtuw la'atam jalhiki yu akpumakaju kint'iwik'ani?
40019008	Yucha jajuniy: —Wa xliyu nt'u k'is ja'asmatnanat'it, xliyu talhimakawnincha an Moisés; pero an Dios tu chuni najun.
40019009	Kit'in klajunaw, wa tichicha lapanak yu makajun ixt'iwi, li ntu ixlakata li wa xamaticha t'atamalhi an t'aku, chi li t'atsukupalaycha pumatam t'aku an lapanak, tala'alhincha ilhtuy, chi yu t'atsukupalaycha wachu an yu makawkantacha t'aku, wachu tala'alhincha ilhtuy.
40019010	Tajuniy an ixt'alhtanan an Jesús: —Li chuncha t'atapasay ixt'iwi an lapanak, jantu oxi akt'atsukukalh.
40019011	Pus an Jesús jajuniy: —Jantu lhichuxi lay chuncha tsukukan, wa yu chuncha jalhisakxtulh an Diosi lay chuncha tatsukuy.
40019012	Ta'alini yu ntu katijat'atsukukalh, yu wa chunchacha tatsukulh. Chi ta'alini yu wa yucha an xt'alapanaknichak'an chuncha ta'ilhtulh para li ntu kajat'atsukukalh. Chi ta'alini yu wa ix'akstuchak'an jantu jat'atsukukan wa xliyu li palay oxi tat'atapatsaputun an Dios yu ch'alhkatnan lakt'iyan. Yu layi tsukuy wa ix'akstu, chunchacha katsukulh.
40019013	Wachuncha jalhicha'anikalh jas'at'ani an Jesús, para li kajalaklakpach'apalh chi li kajat'atapaynilh, walh an ixt'alhtanan an Jesús, talaj'aymastuklhi an yu ixtalhi'anta ixjas'at'ank'an.
40019014	Pero an Jesús, jajuniy: —K'ajamak'awnit'iti an jas'at'an li kachajcha kintala'milh, jant'u k'ajalaj'aymast'ukt'it, mu yu'uncha ixnawink'ani an lhich'alhkat an lakt'iyan.
40019015	Wachuncha, jalaklakpach'apa'olh an jas'at'an, alhcha.
40019016	La'atam wilhchan pumatam ts'alh yu ixlit'ajun ixtumin, juniy an Jesús: —Oxi maestro, ¿tasu aklhit'alalhcha para li aklhitsukulh an jatsukunti yu ntu min'ojoyi?
40019017	An Jesús, alhtaylh juniy: —¿T'asu li k'i'unicha li sawalhcha oxi ikmaestrojo? Jantu xamati yu oxi lapanak, yu chun wa pumatam, Dios. Li lhits'uk'up'ut'uni an jatsukunti yu ntu min'ojoy wa k'a'ilht'ucha tacha an najunta laka lhamap'a'sin.
40019018	An ts'alh najun: —¿Tanyucha lhamap'a'sini? Pus an Jesús juni, an tan najunta: —Jant'u kat'ijama'nin, jant'u wa aya k'at'ilat'i, jant'u k'at'ija'alhawan, jant'u k'at'imaslak'at'in.
40019019	Oxi k'ala'ts'i mimpay chi minati; chi k'amap'aynit'i mint'alapanak t'ach'a akst'u map'aynik'an.
40019020	Pus an ts'alh najun: —Chunchacha k'ilhtuy wa kintajas'at'at, ¿tanyucha yu kintits'an'aniya?
40019021	An Jesús juniy: —Li ts'ajwi ts'uk'up'ut'un, k'ast'at'i an yu lhit'a'un, ch'i k'ajaxt'a'nincha an jakilhpatinin, chuncha k'alhits'uk'uya'a yu laj'oxi tanlhun an lakt'iyan, chi k'at'ana'acha, ak'inch'a'o'aya'acha.
40019022	Akxni chunchacha asmatlhi an ts'alh, ancho'olhcha, sawalhcha ta'oxila'alhi'alh, mu lhuw ixtanlhuni ixlit'ajun.
40019023	Pus akxni an Jesús, jajuniy an ixt'alhtanan: —Sawalh lhima'anxkayi kacha'ana pumatam yu jamatumin laka lhich'alhkat an lakt'iyan.
40019024	Chi a'tam klajumpalaw, li palay wa lasi la'atam kameyo kala'pusli la x'istaj makskat, walh jantu li katanuchalh la xlich'alhkat Dios xamati jamatumin lapanak.
40019025	Pus sawalhcha ixtalhi'a'niya akxni chunchacha ta'alha'asmatlhi an ixt'alhtanan an Jesús, chi tajuniy: —¿Pus chuncha tisiyuchacha lay kata'alhtaxtuya'a?
40019026	Chi sa'cha jala'ts'in, jajuniy: — Yu ntu lay ilhtuy an lapanak, an Dios yucha layi ilhtu'ojoy watuchicha.
40019027	An Pedro, ja'alhtayanalh, najun: —Kitnan iklhimakaw'otawcha kilaktanlhunk'an chi iklach'a'o'atawcha, ¿tisuncha akla'a'iyawi?
40019028	An Jesús jajuniy: —Sawalhi ani yu klajunaw akxni chuxcha kalaklasast'i'okana, kit'in iksTs'alh Lapanak aktawlanta la kilhich'alhkat, tan iklhajaxtuta, uxitnan yu kilach'a'o'ayaw, wachu ka'alina tan k'at'awlht'achi'it, lakakawt'uyi juntachalh, chi uxitnani k'ajach'alhk'atnaniya'it an kilhmakkawt'uy xalapanakni Israel.
40019029	Watichicha yu kint'alhtanan chi lhimakajuncha ixcha'a, u ixjat'ala'awnin, u ixjamatsanan, u ixpay, u ixnati, u ixt'iwi, u ixjas'at'an, u ixlakaat'un, tam ciento palayi kaxta'nikana', chi kaxta'nikana jatsukunti yu ntu min'ojoy.
40019030	Pero xluwk'ani yu p'ulhnaj chaway, yu'uncha astani katajuna', chi yu astan chaway p'ulhnaja katajuna'.
40020001	Mu an lhich'alhkat awint'i lakt'iyan tachanu pumatam jamalakaat'un, yu ka'alh japuxkawna wats'isin lapanakni yu tama'tapatsay, para li kata'alh tapatsanin tan ch'anta ix'uva.
40020002	Chi akxni jat'atamakawlhcha an lapanakni tani chunchacha kajamapalhniya tamin wilhchan, jamala'achalhcha an tan ch'anta ix'uva.
40020003	Walh a'tam taxtunipalhi an jamalakaat'un akxni ntuka' ix'atunkujun, katacha las nuevejcha, chi jala'ts'impalh ali'ini an ixtan'ajni la'acha'an yu jantu tu'u ixta'ilhtuy.
40020004	Pus jajuniy: —Wachu akilat'a'awi tapatsanin an tan ikch'anta ki'uva, aklamapalhniyawcha mimpanch'e'exk'an. Pus tat'a'alhcha.
40020005	Ka atunkujuncha, an jamalakaat'un a'tam taxtunipalh. Chi akxni ixta'oxat'ajuncha, las trescha, a'tam taxtunipalh, chi wanajcha chuni jamala'achapalh an tan ch'anta ix'uva an yu jakila'cha'alh.
40020006	Walh a'tam taxtunipalhi puta'oxay katacha las cincojcha ixjunt'ajun, jala'cha'ampalhi yu ntu tu'u ixtapatsatk'an, jajuniy: —¿Tasu li wa anicha tuntakuju t'aunat'iti?
40020007	Yu'uncha tajuniy: —Wa xliyu jantu xamati ikt'atapatsayaw. —Yucha jajuniy: —Pus wachu akilat'a'awi tapatsanin an tan ikch'anta ki'uva, aklamapalhniyawcha mimpanch'e'exk'an.
40020008	Chi akxni tats'isit'ajuncha, an jamalakaat'un juniy an yu mala'ts'ilhi'anita tan ch'anta ix'uva: —K'ajat'asanincha an lapanakni an yu tatapatsalh chi k'ajaxt'a'nincha ixtalhajak'an, p'ulhnajcha k'ajamap'alhnini an yu astancha tatanulh, chi xli'astan yu'uncha an yu p'ulhnajcha tatanulh tatapatsay.
40020009	Pus akxni tacha'alhcha an yu ta'oxaycha las cincojcha ixjunt'ajun tatanulh, pumatamjtamin a'tsayi talhajalh, tacha lhajakan tam wilhchan.
40020010	Chi akxni wachucha tacha'alhi an yu p'ulhnaj tatanuchalh tatapatsay, ixtapast'ak'a li sna palaycha katalhajaya'; pero wachu wa chuni tajama'lhtayanalh ixtalhajak'an.
40020011	Pus akxni tajama'lhtayanalhcha, talhichiwiniycha an jamalakaat'un,
40020012	chi tajuniy: —Ani yu astancha tachilh wa tam horaja tatapatsalh, walh wanajch'a ch'uni jamap'alhnin. Kitnan iklhitayaniwi kilho'otk'an chi an lhi'ichi tam wilhchan.
40020013	Pus an jamatunin juniy xapumatam: —Kint'ala'ajun, jantu tu'u yu jantucha oxi k'ilhtut'ajun, ¿ch'u nt'u k'int'at'amak'awi t'ani ch'unch'ach'a k'alhajaya'a tam wilhchan?
40020014	K'alhip'inchicha yu mintalhaja, chi ani yu astancha tanulh tapatsay wanajcha chuni akmapalhniya'.
40020015	¿Chu xamati akijuna li ntu chuni yu k'ilhtuy li kintumini yu iklimapalay?, ¿U sna wa lhaxk'ayanani li kit'in oxi klapanak?
40020016	Chuncha yu kuna', xluwk'ani yu p'ulhnaj chaway, yu'uncha astani katajuna', chi yu astan chaway p'ulhnaja katajuna', mu lhuwi yu jat'asanikanta, pero wa lakats'uniya yu jasakxtukan.
40020017	Akxni an Jesús tama'ast'a'alhcha an la'acha'an Jerusalén, laka tijcha, an ixpumakawt'uyk'an ixt'alhtanan wa lakatamcha ja'ilhtu'olh, jajuniy:
40020018	Chaway ti'anawcha la'acha'an Jerusalén, an isTs'alh Lapanak la xmaknichak'an an xalaj'ajin sacerdotejnin chi an xamaestrojnin lhamap'a'sini kama'axta'kana', katalhimuk'aya wa tanlhuncha chi katama'niya'.
40020019	Chi yu'uncha wachucha katama'axt'a'a la xmaknik'an an yu ntu judiojnin, para li wa katalhila'ts'ilhcha chi katala'ana'malhcha, chi katamakxtukmuk'alhcha la xCruz, pero xlila'at'utu wilhchan kala'awcho'oya'.
40020020	Wa chuncha tichiyucha t'aku ixt'iwi tichi lapanak ixjunkan Zebedeo, la'cha'alhi an Jesús, ixjat'a'anta ixt'uyunk'an ists'alan, Jacobo chi Juan, tatso'ottanikalhcha an Jesús, chi isk'inicha lamapaynin.
40020021	Pus an Jesús juniy: —¿T'isunch'a lak'ask'ini? An t'aku najun: —K'anawi li ani ixt'uyunk'an kints'alan katapiktutawlhcha'ani an la milhich'alhkat, pumatam tan oxi mimpa'xti, chi an pumatam la milhijama'xi.
40020022	An Jesús alhtaylh juniy: —Jant'u k'ats'ayat t'uch'ini sk'inatcha. ¿Layi k'alhit'ayaniya'it an ma'alh'ajnat yu akma'alh'ajnana'? Yu'uncha ta'alhtaylh tajuniy: —Chun kalaya'.
40020023	Pus an Jesús jajuniy: —Chun, k'ap'uma'alh'ajnana'itcha yu akpuma'alh'ajnana', pero li akilalakpa'xtitawlaw jantu lay kit'in aktilamakawniw, yucha an kimPayi kajamakawniya yu ancha jalhisakxtuta.
40020024	Akxni chunchacha ta'asmatlhi an ali'in ixpumakawk'an ixt'alhtanan an Jesús, tat'alatalh'amnilhi an ixt'uyunk'an.
40020025	Pus an Jesús, jat'asanilh, jajuniy: —K'ats'ayat'iti li an xajamach'alhkatni laj'ay la'acha'anaxni wa talhinajuncha, chi an yu xalaj'ajin yu'uncha yu palaycha wa talhinajun.
40020026	Pero aniy uxitnan, tam. Aniy yu lhitapalay jumputun p'ulhnajcha kajatapatsanilhi an ali'in.
40020027	Chi yu tukancha palay xa'ay jumputun uxitnan, mima'tsukuk'ani kuna';
40020028	Mu masi kit'in yu ikjunlhi isTs'alh Lapanak, jantu ikminta li wa akilak'ilhtunikalhcha an tapatsat, kit'in iklamintaw tapatsaninin, chi ikminta ma'axta'na an kijatsukunti para li lhuw lapanakni katata'alhtaxtulh.
40020029	Akxni tataxtucho'olhcha la'acha'an Jericó, an Jesús, wa ts'ananacha ixch'a'o'akanta.
40020030	Walh ixt'uyunk'an la'la'lhtulu'un lapanakni, yu sa' ixtawilanalh waniy laka tij, taxa'alaycha an Jesús, akxni ta'asmatlhi li ancha ixla'pust'ajun, tajuniy: —¡Jamach'alhkat, Ists'alh David, lamapaynin akilalhi'a'tayju!
40020031	Pero an ali'in lapanakni wa talaj'aymalhi an la'la'lhtulu'un lapanakni, para li ma sa'cha katalajkilhulh; pero yu'uncha palay p'as ixtaxa'alay, ixtajuniy: —¡Jamach'alhkat, Ists'alh David, akilalhi'a'tayju!
40020032	Pus an Jesús, sa'cha tayalh, jat'asanilhcha chi jajuniy: —¿T'isunch'a lak'ask'inat akla'ilhtuniwi?
40020033	Yu'uncha ta'alhtaylh: —Jamach'alhkat Jesús, klakask'inaw li akilamalakawaniw.
40020034	Pus wachuncha an Jesús, jamapaynicha, pus jalaklakpuch'apalh, walh wa tukan tajalakawanalh; chi tach'a'o'alhcha.
40021001	Akxni wanicha ixtacha'ant'ajun la'acha'an Jerusalén, chi ixtacha'antacha la'acha'an Betfagé, a'stitawk'acha ixtat'ajun tan junkan laka'olivojnin, an Jesús jamala'achalhcha ixt'uyunk'an ixt'alhtanan,
40021002	jajuniy: —K'ap'inchi'it an tan tasuy la'acha'an, k'ala'ch'ip'ina'it ch'iyawkanta la'atam xanati burro chi t'ayalh ixjas'at'a, k'ajax'ot'iya'it'iti la'at'uy, akilalhiminiyaw.
40021003	Li xamati tu'u tajunan, k'a'una'it li yucha an Jamach'alhkati jama'lhtask'ini, li wa tukan kajaxta'nicho'oya'.
40021004	Tacha ani tapasalh, para li kawalhi tacha an ixnajunta an yu ixlichiwiniy ixchiwinti Dios, akxni nawlh:
40021005	K'a'uni an istsi la'acha'an Sión: —La'mintancha amiRey, yucha ntu ayajk'atsay, puminta la'atam burro, xajas'at'a burrojo puminta, ixjas'at'a la'atam jatapakxat yu mak'uk'anan.
40021006	Pus an ixt'alhtanan an Jesús, ta'alhcha, chi chunchacha ta'ilhtulh tacha an jajunilh;
40021007	talhiminilhcha an xanati burro chi an xajas'at'a, talak'aymuk'anilhcha ixla'la'ch'itk'an chi yucha putawk'alhcha.
40021008	Chi mu wanajcha lhilhuw, ixtamamanicha ixla'la'ch'itk'ani an laka tij, chi an ali'in ixtala't'e'e'icha xax'oy k'iw, ixtamamanicha an laka tij.
40021009	An yu ixtaap'ulanan chi an yu astan ixtamintachalh, ixtalhit'asaycha, ixtalaknajun: —¡Alhp'asi an ists'alh David!, ¡Oxi yu an Dios makmintalh!, ¡Hosanna kanawkalhi an lakt'iyan!
40021010	Akxni tanuchalhcha la'acha'an Jerusalén an Jesús, chux an lapanakni an yu ancha jamacha'an sawalhcha ixtalhakapu'an, ixtalaknajun: —¿Tisiyuchacha aniya?
40021011	Pus an ali'in lapanakni tanajun: —Aniy Jesús, yucha lhichiwiniy ixchiwiti Dios, jamacha'a Nazaret, xalakaat'un Galilea.
40021012	Tanuchalhi laka tajtan an Jesús, jalakxkawxtu'olhi an yu ixtajast'anan chi ixtajatamawnan laka tajtan; jala'ma'pusp'itni'olhi an ixmesajk'an an yu ixtamapaxay tumin chi an ixtants'ik'an an yu ixtast'ay paloma.
40021013	Jajuniy: —Ts'o'muk'akanta tan najunta: —An kincha'a putapaynin cha'a kajunkana'; walh uxitnan wa minpa'alhawnachak'ani ilht'ut'at'it.
40021014	Xli'astan an laka tajtan, an Jesús tala'cha'alh yu wa la'la'lhtulu'un chi yu wa lakch'anlht'ulukun, chi jak'uch'ulhcha.
40021015	Walh an xalaj'ajin sacerdotejnin chi an xamaestrojnin lhamap'a'sin, mu ixtala'ts'incha tacha an laj'oxi tanlhun ixlak'ilhtuy an Jesús, chi ixta'asmat'acha li an jas'at'an ixtalhit'asaycha an laka tajtan, ixtalaknajun: —¡Jama'alhtaxtununi an ists'alh David! —Pus talhitalh'amalh.
40021016	Chi tajuniy an Jesús: —¿Asmat'a tacha an talaknajun? An Jesús jajuniy: —Chun k'asmat'a. ¿Jant'u a't'am p'unawt'at'iti tan najunta?: —La xmilhpatk'an an jas'at'an chi an lakt'ikt'inka yu tats'ik'ikaa ilht'u li oxi katamilhpanin.
40021017	Pus jalaj'oslicha an Jesús, taxtulhcha an la'acha'an, alhcha la'acha'an Betania, anchacha la'akujchalh.
40021018	Wats'isin ancho'olhcha an tan ay la'acha'an, walh chawanalhcha.
40021019	Chi wani an laka tij la'ts'ilh a'atam xak'iw higo, pus alh, pero ntu tu'u la'cha'aninilh xajatawk'at, wa siy xax'oy, chi juniy: —¡Jantu a'tam katawk'anini mijatawk'at! Walh watukan xixli an xak'iw higo.
40021020	Chi mu tala'ts'incha an ixt'alhtanan, talhi'a'nicha, tajuniy: —¿Tasu li wa lascha xixli an xak'iw higojo?
40021021	Pus an Jesús, jajuniy: —Iklajunaw, li jak'iklak'a'ininat'it sawalh, li ntu wa tamj tamjcha p'ast'ak'at'it, jantu wa tacha ani k'ilhtulh an xak'iw higojo k'at'i'ilht'ut'it, layi k'a'una'it ani a'stitawk'a: K'a'ost'i, an alamalhcha k'at'a'uchi'; chi kajuna'.
40021022	Chi wa tuchicha k'at'ap'aynisk'ina'it, li jak'iklak'a'ininat'it, k'axt'a'nik'ana'it'it.
40021023	Akxni cha'alhchaa laka tajtan an Jesús, an xalaj'ajin sacerdotejnin chi an laktatanincha yu ancha jamacha'an, tala'cha'alhi akxni ixmasut'ajun, chi tajuniy: —¿T'asu li ch'unch'ach'a lak'ilht'uy aniy tanlhuni? ¿Tisiyuchacha makawniyan li k'alak'ilht'u?
40021024	Yucha ja'alhtaylh jajuniy: —Wachu aklalhisakmiyaw la'atam chiwinti, li akilajunaw, wachu aklajunawi tuchini laycha chuncha iklhilak'ilhtuy aniy tanlhun.
40021025	Tacha an ixjama'paxanan an Juan, ¿tisiyuchacha ixlijuniya, Dios u wa yucha an lapanaknicha ixtalhijuni? Pus wachuncha tsukulhcha talhilakchiwiniy, talajuniy: —Li kajunaw li Dios, akintajunan: ¿P'us ch'i li nt'uch'a k'iklak'a'it'iti?
40021026	Chi li kajunaw li wa yu'uncha an lapanaknicha ixtalhijuni, jalhitalhamniti an lapanakni, mu ixchuxk'ani takiklaka'iy li an Juan ixchiwinti Diosi ixlichiwiniy.
40021027	Pus tajuniy an Jesús: —Jantu ijk'atsayaw. Pus yucha wachu jajuniy: —Wachu ntu aktilajuniwi tuchini chunchacha iklhilak'ilhtuy aniy tanlhun.
40021028	Chi, ¿T'asuch'a lhiwilayat'iti? Pumatam lapanak ixjalhit'ajun ixt'uyunk'an ists'alan, chi an lapanak juniy an xapumatam ists'alh: —Kints'alh, k'ap'inchiy tapatsana an tan ikch'anta ki'uva.
40021029	An ts'alh alhtaylh an ixpay, juniy: —Jantu ijk'uxa'an. Pero xli'astan, astan nawlh, chi alh.
40021030	Chi an pumatam ts'alh wanajcha chuni junkan li ka'alh tapatsan; yucha najun: —Chuni kimpay, ak'ana'. Pero yucha ntu alh.
40021031	¿Ani ixt'uyunk'an ts'alan, tisiyuchacha yu ilhtulh an yu jalhijunilh an ixpayk'ani? Ta'alhtaylh an Jesús, tajuniy: —Yucha an p'ulhnaj junikalh. Pus an Jesús jajuniy: —Klajunaw li an yu talaklhach'inin tanlhun lhimapalhlhi'at chi an wa aya talay t'akunin, tatap'ulhniyani tatanuyachalh an la xlich'alkat Dios.
40021032	Mu takimasunichincha an jama'paxanaj Juan yu oxi tij, walh uxitnan jant'u k'iklak'a'it'it, apalij yucha an talaklhach'inin tanlhun chi an wa aya talay t'akunini takiklaka'ilh. Pero uxitnan masi chuxi la'ts'in'o'ot'it, jant'u mak'a'unt'iti mintala'alhink'an, jant'u k'iklak'a'it'it.
40021033	K'a'asmatp'alat la'atam pulhamacha'xan: ixt'ajun pumatam jamalakat'un lapanak, yucha ch'anlhicha ix'uva chi kurralhnulhcha, chi ilhtulhcha tan kapach'itkana an uva, chi yawlhcha a'atam torre, yu palhistakna, chi xli'astan jamach'ixta'nilhcha tichi yu'uncha lapanakni an ixlakaat'un, chi yucha alhcha ma'at.
40021034	Akxni chilhcha ixpaku an uva, jamala'achachalhcha ixma'tsukunini an jamaalakaat'un lapanak, para li an yu jamach'ixta'nita ixlakaat'un kataxta'nilhcha yu ixnawin.
40021035	Pero an yu jamach'ixta'nikanta lakaat'un, t'o' tach'apa'ochalhi an ixma'tsukunin an jamalakaat'un: pumatam stakcha talakasamalh, an pumatam tama'nilhcha, chi an pumatam stakcha talakat'alhmalh.
40021036	An jamanawin lakaat'un a'tam jamala'achapalhchalhi ali'in ixma'tsukunin, palaycha ixluwk'an; pero an yu ixjamach'ixta'nikanta lakaat'un wanajcha chuni ta'ilhtupalh.
40021037	Xli'astan makminchalhcha yu ists'alh an jamalakaat'un lapanak, mu ixnajun: —Aniy mu kints'alh, kata'asmatniya'.
40021038	Pero akxni tala'ts'ilhcha an ists'alh, an yu ixjamach'ixta'nikanta lakaat'un, talajuniy: —Yucha anicha yu jamanawin kajuncho'oya an lakaat'un; kama'niw, walh ki'anuchak'ani kajuna an yu ixnawin kax'walh.
40021039	Pus tach'apachalh, tamaxtulhi an tan ch'ankanta uva, tama'nilh.
40021040	Chaway akxni kamina an jamanawin an tan ch'ankanta uva, ¿T'asuch'a lhiwilayat kaja'ilhtuya an yu tatapatsay tan ch'ankanta uvaja?
40021041	Yu'uncha ta'alhtaylh, tajuniy: —Kajama'ni'oya', jantu k'is katijamak'akxanilh, chi xamati'incha kajamach'ixta'nicho'oya an ixlakaat'un, yu kataxta'niya wa tukani yu ixnawin akxni ixpakucha an ix'uva.
40021042	An Jesús jajuniy: —¿Jant'u a't'am p'unawt'at'iti an tan ts'o'muk'akanta?, tan najun: —An chiwx an yu tala'amaj'alh an yu tayajuy cha'a, apalij yucha p'ulhnaj ulakalh tan pu'a'taynikalh. Yucha an Diosi chuncha ilhtulh. Chi chaway sawalhcha lhi'a'niyaw.
40021043	Xliyu klalhijunaw, li uxitnan k'amaxt'unik'ana'it'iti an xlich'alhkat Dios, chi la'atam la'acha'ani kama'axta'nikana yu kama'alaya sawalhi xajatawk'at.
40021044	Yu la x'ukxni ani chiwx katamayanta, wanaj lakt'ikt'iy kajun'oya', chi yu kaputamaya ani chiwx, wanaj po'xmi kajun'oya'.
40021045	Akxni chunchacha ta'alha'asmat'olh an Jesús, an xalaj'ajin sacerdotejnin chi an fariseojnin, talhimacha'xalhi li yu'uncha ixjalhichiwint'ajun.
40021046	Pus ixtach'apayawputuncha, wa yu tatalhanajlalh, mu an lapanakni an yu ancha jamacha'an ixtakiklaka'iya li yucha ixchiwinti Diosi ixnajun.
40022001	A'tam jalhixa'alapalh la'atam pulhamacha'xani an Jesús, jajuniy:
40022002	An lhich'alhkat anu lakt'iyan, tachanu pumatam rey, yu mala'asijninilh k'atan ists'alh akxni tama'xto'lhi.
40022003	An rey jamala'achalhcha an ixma'tsukun li kata'alhcha jalakt'asaninini an yu jat'awayputunkan, pero yu'uncha ntu tak'uxa'alhi ma'waynin.
40022004	Chi a'tam jamala'achapalhi ali'in ixma'tsukun an rey, jajuniy: —K'ajak'i'unitcha an yu jamak'atsanikantacha, li ikmala'asijnitacha an wayt; an kin torojnin chi an ali kijatapakxat yu ixtalaj'ontacha jala'ma'nikalhcha, la'asij'ojotacha, katamilhcha aniy laka k'atan.
40022005	Pero an yu jat'awayputunkan jantu k'is talhakapu'alh, atamj atamj intacha lhitaxtunilh; pumatam alh la xkuxtu, pumatam alhcha jast'ana',
40022006	chi an ali'in tach'apachalhcha an ma'tsukunin stakcha talaksamalh, sta jala'manikalhi an ma'tsukunin.
40022007	Akxni k'atsaalhi an rey, lhitalh'amalh, pus jamala'achalh isoldadojnin, takima'ni'olh wachu an yu ixtajama'nininta chi an la'acha'an an tan ixtawilanalh tala'xawalhcha.
40022008	An rey jajuniy an ixma'tsukunin: —La'asij'ojotacha an wayt; pero an yu ixjat'asanikan ixjat'awayputunkan jantu ixtat'acha'ani li kaxtamilh.
40022009	K'ap'inchi'it'iti an tan laala'paxto'ta tij chi chux yu p'axt'o'at'it k'a'aylhit'ana'it'itcha.
40022010	Pus tataxtunilhcha laka tij an ma'tsukunin, lhuwcha tama'ayxto'lhi yu ixtapaxt'o'a, yu wa ay tajunita lapanakni chi yu oxi lapanakni, wanajcha lhilhuwi junkalh an tan lakwaykan.
40022011	Walh akxni tanuchalhcha an rey, jala'ts'incha an yu talakwajin, la'ts'ilh pumatam lapanak yu ntu ixla'ch'ita yu pu'ankan tan tama'xto'kan.
40022012	Pus juniy: —Uxint'i ¿t'asich'a lhit'anuch'ita li nt'u la'ch'ita yu task'iniy tan tama'xto'kani? —Pero yucha ntu k'is ja'alhtayanalh.
40022013	Wachuncha an rey, jajuniy an yu ixtala'ts'ilhi'an an tan lakwaykan: —K'alakch'anch'it'it ch'i k'ala'ma'ch'it'it, ch'i k'ak'imak'ap'it'itcha anu ma'spa tan puts'ista; ancha ka'alina alhut chi wa xwat'at'a kalaktasat'awkana'.
40022014	Mu lhuwi yu jat'asanikan, pero wa lakats'uniya yu jasakxtukan.
40022015	Wachuncha ta'alhcha an fariseojnin, chi talalhima'achiwinilhcha tani katalhit'alalhcha para li an Jesús tu'ucha kanawlh yu ntu chun, para li kata'alhtasulhcha.
40022016	Chi tamala'achachalhcha ixt'alhtanank'ani an fariseojnin ali an ixt'alhtanan Herodes, an tan ixt'ajun an Jesús, tajuniy: —Maestro, ijk'atsayaw li sawalhi yu na'un, chi li ixtij Dios sawalhi an yu masuy, ch'i nt'u lhak'ap'up'ini masi tani katanawlhcha an lapanakni, mu uxint'i nt'u yu la'ts'in tani tasuycha an lapanak.
40022017	Akilajuniwi t'ani lhiwilaycha, ¿Oxi li akmapalhlhi'aniw an xajamach'alhkat la'acha'an Roma u jantu?
40022018	Pero an Jesús, ixjak'atsanicha li wa ixtalhila'ts'intanuycha, pus jajuniy: —¿Tasu li wa kilalhila'ts'intanuyawcha?
40022019	Akilamasuniwi an tumin yu pujamapalanaj'ankan. —Pus tamasunilhcha.
40022020	Chi an Jesús, jajuniy: —¿Tisiyuchacha ani puwilh chi an ta'a'ut ani ts'o'ulakanta?
40022021	Yu'uncha tajuniy: —Yucha an xajamach'alhkat la'acha'an Roma. —Pus an Jesús jajuniy: —Pus k'axt'a'nitcha yu ix'anu an jamach'alhkat Roma chi yu ix'anu an Dios wach'uch'a k'axt'a'nit'it.
40022022	Akxni chunchacha ta'alha'asmatlhi, ixtalhi'a'nicha, xli'astan, ta'alhcha.
40022023	Yuchaka wilhchan, an Jesús, tala'cha'alh an lapanakni yu ixjajunkan saduceojnin, yu an tanajun li ntu lay katila'awcho'okalh, chi tajuniy:
40022024	Maestro, an Moisés nawlh: —Li xamati lapanak kaniya chi li ntu tu'u lhitsukunikalh ixjas'at'a, ixt'ala'ajuncha kat'atsukucho'oya an ixt'iwi, para li kata'alilhi xas'at'an an yu nilhcha.
40022025	Kitnan ijkamispaw ixpumatujunk'an wa lhit'ala'awnin, an xa'aycha t'atsukukalhcha, walh nilh, tu tu'u makawlh xas'at'a, pus an ixt'iwi yucha an ixt'ala'ajuncha t'atsukucho'olh.
40022026	Walh wanajcha chuni putapasapalh an ixlipumat'uycha, chi an ixlipumat'utucha wanajcha chun, sta talakni'olhi an ixpumatujunk'an.
40022027	Chi akxni talakni'olhcha, wachucha nilhi an t'aku'.
40022028	Pus akxni kala'awcho'okana, ¿Tisiyuchacha an ixpumatujunk'an lhit'ala'awnini yu ixt'iwi kajuna an t'aku, mu ixchuxk'ani tat'atsukulhi?
40022029	An Jesús jajuniy: —Wa xliyu uxitnan t'u k'ats'ayat'iti tacha an ts'o'muk'akanta ixchiwinti Dios, chi li an Dios layi ilhtu'ojoy watuchicha.
40022030	Akxni katala'awcho'oya an yu tanitacha, jantu katitalat'atsukulh, mu tacha an ix'angelhnincha Diosi katajuna anu lakt'iyan.
40022031	Ch'i li nt'u lhiwilayat'iti li katala'awcho'oya an yu talaknitacha, ¿Ch'unt'u p'unawt'at'iti li Diosi najun:
40022032	"Kit'ini ixDios Abraham, chi Isaac chi Jakob"? An Dios jantu ixDiosk'an janinin, yucha ixDiosk'an yu tala'ajunta.
40022033	Akxni chunchacha ta'alha'asmatlhi an Jesús, sawalhcha talhi'a'nilhi tacha an ixmasuy.
40022034	Pero an fariseojnin akxni ta'asmatlhi li sa' jamakilhunilhi an Jesús an saduceojnin, tata'ayxto'lhicha.
40022035	Chi pumatam yu yu'uncha, yu ixlajk'atsay lhamap'a'sin ixlila'ts'intanuycha an Jesús, junkan an Jesús:
40022036	Maestro, ¿Tanyucha yu palay ay lhamap'a'sini?
40022037	An Jesús alhtaylh, juniy: —K'amap'ayniya'a amijamach'alhkat Dios, chux la mijalhunut, chux la mintakuwin, chux la mijatapast'ak'at.
40022038	Yucha yu p'ulhnaj chi ay lhamap'a'sin.
40022039	Chi ixlitipat'uy lanancha wa ixt'atam: —K'amap'ayniya'a mint'alapanak t'ach'a map'aynik'an mi'akstu.
40022040	Yucha anicha la'at'uy lhamap'a'sini t'alach'apa'ojota chux an ixlamap'a'sin Moisés, chi an ali'incha yu ixtalhichiwiniy wachu ixchiwinti Dios.
40022041	Akxni wa lakatam ixta'ayxto'nun'ojoy an fariseojnin, an Jesús jalhisakmilh, jajuniy:
40022042	¿T'asuch'a p'ast'ak'at'iti?, ¿An Cristo tisiyuchacha pu'a'p'unminchalhi? —Yu'uncha tajuniy: —Yucha an David.
40022043	Chi an Jesús, jajuniy: —¿Pus tasucha li akxni an ixTakuwin Dios machiwinilh an David nawlh; "kiJamach'alhkati an Cristo"? Akxni nawlh:
40022044	An Jamach'alhkat Dios juniy an kiJamach'alhkat Cristo: —Ak'inp'ikt'ut'a'ulhcha tan oxi kimpa'xti'. Sta akxni ajkamama'oya lamijach'aja an yu wa taxkayan para li k'ajap'ut'ach'at'acha.
40022045	An David ixjamach'alhkati juniy an Cristo, ¿Pus tasicha li ists'alh a'tami?
40022046	Pus wachuncha ntu layi xamati tu'u alhtaylh, chi sta akxni jantucha k'is xamati ali tapujulh kalhisakmilh tu'u an Jesús.
40023001	Xli'astan, tsukulhcha jaxa'alayi an lapanakni chi an ixt'alhtanan an Jesús, jajuniy:
40023002	An tan ixtawlay Moisesi talaktawlay an xamaestrojnin lhamap'a'sin chi an fariseojnin.
40023003	Pus xliyu, k'a'ilht'u't'iti wa tuchicha yu tajunan, pero nt'u k'a'ilht'ut'iti yu tacha an talay yu'uncha, mu yu'uncha tanajuni yu ka'ilhtukalh, pero yu'uncha ntu ta'ilhtuy.
40023004	Tachanu tapach'iya tu'u yu ts'ink'i, yu lhima'anxkay lhi'ankan, chi tajamak'uk'aninincha, pero yu'uncha masi wa katamalaklalhcha ma'atam ixk'its'ilimakak'an jantu tamak'aniputun.
40023005	Chux an yu ta'ilhtuy yu'uncha ma wa kajapula'ts'inkalhcha. Palaycha laj'o'xapa'ay jaxt'a'ani talakma'stumpatawk'ay, yu puwilh ixchiwinti Dios, chi an ixla'la'ch'itk'an la'lhmancha palayi lachaj talakstamuk'ay jaxpatanti hilo yu lajk'usi.
40023006	Chi yu'uncha la xlakapuw talaktawlhputunachalh an tan lakwaykan, chi an laka lakcha'a tan pulakta'ayxto'kan.
40023007	Chi yu'uncha talakask'in li sawalhcha kajala'axa'alakalhi an lakalaktij, talakask'in li kajunkalh maestrojnin.
40023008	Pero uxitnan nt'u k'ana'unt'iti li k'a'unk'ant maestrojnin; mu wa pumatami mimaestrojk'an, Cristo, chi chux uxitnan lhit'ala'awnin.
40023009	Chi nt'u xamat'i k'a'unit mimpayk'an aniy lakaat'un; mu wa pumatami mimPayk'an, an yu wilhchalh lakt'iyan.
40023010	Ch'i nt'u k'ana'unt'it'i li k'a'unk'at maestrojnin; mu wa pumatami mi maestrojk'an, Cristo.
40023011	Yu palay xa'ay uxitnan, yucha katalak'ilhtuniyan tanlhun.
40023012	Mu yu sawalhcha lhitapalayi najun jantu tu'u katilhitapalalh, pero yu ntu tu'u lhitapalay lay, yucha kalhitapala'.
40023013	¡Payni'incha uxitnani xamaestrojnin lhamap'a'sin chi uxitnani fariseojnin, mu wa ja'o'xch'o'onunat'itcha! Jant'u jamak'awniyat'iti katatanuchalh laka lhich'alhkat an lakt'iyan an lapanakni, chi uxitnan jant'u t'anuyat'it, wa jamama't'ijlayatcha an yu tatanuputunachalh.
40023014	¡Payni'incha uxitnani xamaestrojnin lhamap'a'sin chi uxitnani fariseojnin, wa ja'o'xch'o'onunat'itcha! Mu wanajch'a jat'ulo'ni'oyat'iti ixcha'ak'an an yu ntucha tu'u ixt'apapak'an t'akunin, chi para want'uch'a k'ak'ats'anik'ant'it wa panijnich'a t'ap'ayniyat'it; xliyu palay k'alhila'a'iya'it'iti lhima'alh'ajna.
40023015	¡Payni'incha uxitnani xamaestrojnin lhamap'a'sin chi uxitnani fariseojnin, wa ja'o'xch'o'onunat'itcha! T'a'a'ch'o'oyat'itcha aniy lakaat'un chi an alamalh, jap'uxk'awyat yu katach'a'o'an; pero akxni jala'ch'ip'inatcha apalijcha wa palaycha jat'isamak'ap'inat'iti li katawalh ixjas'at'an lhinin uxitnan jantu.
40023016	¡Payni'incha uxitnani la'la'lhtulu'un jamap'a'sinin!, uxitnan nawnat'it: —Li xamati pujurarnan an tajtan, tu tani lay; pero li xamati pujurarnan an oro xanawin laka tajtan, jalhi'aninincha.
40023017	¡Laktontojnin la'la'lhtulu'un! ¿Tampiyuchacha yu palay lhitapalay, yucha an oro, u yucha an tajtan, tan matajtanilakan an oro?
40023018	Wach'u nawp'alat'it: Li xamati tu'u najun ka'ilhtuya, chi pujurarnancha an tan xta'kan lha'ulan, li ntu tani lay masi ntu ka'ilhtulh. Pero li xamati pujurarnan an lha'ulan yu o'slay an tan ma'axta'kan lha'ulan, nawnat li jalhi'aninincha.
40023019	¡La'la'lhtulu'un! ¿Tampiyuchacha yu palay lhitapalay, yucha an lha'ulan u an tan muk'akan lha'ulan, tan matajtanilakan an lha'ulan?
40023020	Yu pujurarnan an tan ma'axta'kan lha'ulan jantu wa yucha an puma'axta'kan lha'ulancha pujurarnan, chuxi pujurarnan'ojoy an yu ancha o'slay.
40023021	Chi yu pujurarnan an tajtan, jantu wa yucha an tajtancha pujurarnan, wachu pujurarnani an Dios, mu ancha wilh.
40023022	Chi yu pujurarnani an lakt'iyan, pujurarnancha an tan wilhchalh Dios, chi pujurarnancha an Dios mu ancha wilhchalh.
40023023	¡Payni'incha uxitnani xamaestrojnin lhamap'a'sin chi uxitnani fariseojnin, wa ja'o'xch'o'onunat'itcha t'ach'a an lhimasuyat'it! Mu diezmarlayatcha an lhaklhi xax'oy menta chi an eneldo chi an comino; pero k'apmaj'anat'iti an yu palay lhitapalay lhamap'a'sin: an oxi lanti, an jamapayninti chi an jakiklaka'inti, walh chi lhitask'iniya li k'a'ilht'ut, pero nt'u k'alhik'apmaj'amp'alat'iti an ali'.
40023024	¡La'la'lhtulu'un jamap'a'sinin, t'ank'alhamaj'anatcha an x'an, pero an camello t'olo'at'it!
40023025	¡Payni'incha uxitnani xamaestrojnin lhamap'a'sin chi uxitnani fariseojnin, wa t'a'ukxp'ut'uyununat'it! Lakmak'axak'ayatcha an vaso chi an pulatoj, pero la xpulakni wa stakcha a'tsamantaa ja'alhawanti chi tanlhun yu ntu oxi.
40023026	¡La'lhtuluw fariseo! P'ulhnajch'a k'ap'ulakxak'at'i an vaso chi an pulatoj, para li an ixmakan wachucha sut'ut'u kawalh.
40023027	¡Payni'incha uxitnani xamaestrojnin lhamap'a'sin chi uxitnani fariseojnin, wa t'a'ukxp'ut'uyununat'it! Uxitnan tachanu panteonin yu wa k'usicha sot'o' lakmakamanikanta, pero ixlipulakni wa stakcha taputanumanalh ixjalukutk'an janinin, chi tanlhuncha yu wa stakcha lakp'uch'ita.
40023028	Chuncha uxitnan; lhimasuyat'iti li oxi lapanakni, pero mimpulaknik'an wa stakcha tapu'a'tsamtani mija'o'xcho'ontik'an chi lhi'ay junita!
40023029	!Payni'incha uxitnani xamaestrojnin lhamap'a'sin chi uxitnani fariseojnin, wa ja'o'xch'o'onunat'itcha! Jala'laa'oxiniyatcha an ixputa'aknunk'an an yu ixtalhichiwiniy ixchiwinti Dios, chi jalakmalht'ak'aniyatcha an ixmonumentojk'an an yu ts'awj ixtat'ajun.
40023030	Ch'i nawnat: —Li akxniy istsuku akxni ixtat'ajun kilakpaynink'an, jantu akixtat'alhimuk'akani an xak'alhnik'an an yu ixtalhichiwiniy ixchiwinti Dios.
40023031	Ch'unch'ach'a p'unawnat'it mi'akstuk'an li uxitnan ixjas'at'ank'ani an yu tama'nilh an yu ixtalhichiwiniy ixchiwinti Dios.
40023032	Apalijcha wa xawa'a'tami k'a'ilht'u'o'ot'it yu talhi'a'taynilh milakpaynink'an.
40023033	¡Tsapulin! ¡Xjas'at'an tsapulin! ¿T'asuch'a k'alhit'a'alht'axt'uya'it'it laka lhima'alh'ajnajlhinini?
40023034	Kit'in aklamala'achaniyawi yu katalhixa'alayan ixchiwinti Dios, chi yu tajalakpastaknan, chi xamaestrojnin lhamap'a'sin; pero uxitnan wa k'ajama'niya'it'iti ali'in, chi ali'in k'ajamakxt'ukmuk'aya'it'iti laka Cruz, ali'in k'ajala'na'maya'it'iti an laka cha'a tan puta'ayxto'kan, chi k'ajach'a'o'aya'it'iti lakatamj lakatamj la'acha'an kata'ana'.
40023035	Pus uxitnani katala'cha'anan an tala'alhin, tacha an stak jats'alalh xjak'alhnik'an an yu ts'awj ixtat'ajun. Xlakata an xjak'alhni Abel, yu ts'awj ixt'ajun sta an Zacarías, ists'alh tichi lapanak ixjunkan Berequías, yu ma'nit'it waniy laka tajtan chi wani tan ma'axta'kan lha'ulan.
40023036	Klajunaw yu sawalh, k'amap'ala'it'iti chux an tala'alhin yu chaway ani t'awnat'it.
40023037	¡Jerusalén, Jamacha'an Jerusalén, jama'niyat'iti an yu talhichiwiniy ixchiwinti Dios, chi jalakt'alhmayat'iti an yu jamakt'anik'anat'it! !A'lhuwcha ijkamach'ixtamiputulh mijas'at'ank'an, tacha xanati piyu yu jama'ay xas'at'an la ixpa'achuj, pero nt'u k'is la'a'it'it!
40023038	Chawayi jamacha'an Jerusalén, ani la'acha'an kakapmaj'ankana'.
40023039	Mu klajunaw, sta chaway jantucha ali akintilala'ts'iw, sta akxni k'anawna'it: —Ikxta'niy lhimaala'puchajuni an yu Dios mala'achatachalh.
40024001	Akxni taxtulhcha an laka tajtan an Jesús chi ixti'ancha, stalh tala'alhi an ixt'alhtanan chi tsukulhcha tamasuniya an ay tajtan.
40024002	Yucha ja'alhtaylh, jajuniy: —¿Chux tacha an lapu'ukxyalh la'ts'inat'it? Wanaj kalakt'ilhi'okana', tu tu'u masi wa chiwxcha katila'ukxtawk'atawilh.
40024003	Chi akxni sa'cha ix'wilh an Jesús a'stitawk'a, tan junkan laka'olivojnin an ixt'alhtanan stalhcha tala'alh, wa ixpu'akstuchak'ani talhisakmi, tajuniy: —¿Tasu wanancha chuncha kalaktapasaya an tanlhuni, tisuncha katapasaya akxni k'at'anch'o'oya'a, chi akxni ka'ukla'oya an lakaamunulhpa'a? Akilajuniw.
40024004	An Jesús jajuniy: —K'as'alajnant'iti li ntu xamati kata'o'xcho'on.
40024005	Mu lhuwi katamina yu katanawna li yu'uncha Cristo, chi lhuwi katata'o'xcho'oya'.
40024006	Chi k'a'asmat'a'it'iti li lasakancha chi lat'alhkancha, pero nt'u k'alakt'alhanant'it, mu lhitask'iniya li chuncha katapasalh; pero ntuka' kati'ukla'olh.
40024007	Mu la'atam ay la'acha'an kat'alasaya la'atam ixt'a'ay la'acha'an chi pumatam ay jamach'alhkat kat'alasaya pumatam ixt'a'ay jamach'alhkat chi watanchuncha kalaklaya an lakaat'un chi ka'alinacha chawan. Yucha wa kapu'a'tayniyaka an lhima'alh'ajna.
40024008	Pero masi chunchacha, yucha wa kapu'a'tayniyaka an lhima'alh'ajna.
40024009	Chi k'ama'axt'a'k'ana'itcha laka lhima'alh'ajna, k'ama'nik'ana'it, t'uch'a k'is k'at'ila'ts'imp'ut'unk'ant'iti aniy lakaamunulhpa' ixlakata li kilakiklaka'iyaw.
40024010	Lhuwi yu katamakawnacha an ixjakiklaka'intik'an, chi katalama'axta'paxayacha chi katalaxkayacha.
40024011	Wanajcha lhuwi kata'alina yu ntu ixlisawalh u yu ntu sawalh ixchiwinti Dios katitalhichiwinilh, chi lhuwi kata'o'xcho'oya'.
40024012	Wa stakcha ka'alina lakmakxkay tanlhun, chi an lapanakni jantucha katitalamapaynilh.
40024013	Pero yu kalhitayaniya sta akxni ka'ukla'oya, yucha kata'alhtaxtuya'.
40024014	Chi kalhichiwinkana ani laj'oxi chiwinti yu puch'alhkatnan an Dios chux an lakaamunulhpa', para li chux an laj'ay la'acha'anaxni katak'atsaalh, xli'astan ka'ukla'oyacha.
40024015	Akxni k'ala'ts'ina'itcha pumatam lapanak yu sawalhcha ay junita an laka tajtan, an la'acha'an Jerusalén chi tacha Dioscha kala'ts'inkana, tacha nawlh an Daniel, yu ixlichiwiniy ixchiwinti Dios, kalhimacha'xalhcha yu punajun tacha an najunta.
40024016	Yu xalakaat'un Judea t'awnachalh, ka'os'alhcha lakaa'a'stitawk'an.
40024017	Yu ix'a'sti ixcha'a uk'achalh, jantu kata'alhtajulhi para li ka'alh maxtunu tu'u la ixcha'a'.
40024018	Chi yu la xkuxtu t'awnachalh, jantu ka'alhi p'uxnu ixpu'ayxt'a'kan tan muk'atachalh.
40024019	¡Chi payni'incha an t'akunin yu ixt'a'akxni tukan taja'aynanta, chi yu ixt'a'akxni tukan talhit'ajun xjas'at'ank'an yu tats'ik'ika', mu akxni lhima'anxkay!
40024020	K'at'ap'aynit'it, para li akxni k'aja'osnunt'it akxni ntu ixpaku lhik'asnin, chi ntu kawalh la'atam wilhchan akxni wa jastaknankan.
40024021	Mu ka'alina ay lhima'alh'ajna, tacha yu ntu a'tam alinta akxni ilhtukalhcha an lakaamunulhpa', chi ntu a'tam chuncha kati'alincho'olh.
40024022	Chi li ntu kaxlalakat'ikt'ilhi Dios anchunu panch'e'ex, jantu xamati kaxta'alhtaxtulh; pero mu jamapayniya an Dios an yu jasakxtukantacha, kalaalakat'ikt'ikana an panche'ex.
40024023	Pus xliyu li xamati tajunan: "Anicha t'ajuni Cristo, u anucha t'awnachalhi Cristo," jant'u k'ak'iklak'a'it.
40024024	Mu kata'alina yu ntu Cristojnin sawalh, chi yu ntu ixlisawalh ixchiwinti Dios katitalhichiwinilh, chi layi kata'ilhtuya laj'ay tanlhun tu'u', tacha jak'uchunti, pero wa ixpa'o'xcho'onchak'an, chi li lay, kata'o'xcho'oputuna an yu jasakxtukantacha.
40024025	Pus chaway klamak'atsaaniwcha.
40024026	Li xamati tajunan: —K'ak'ila'ts'int'it, an tan wa jasa'nik'a t'awnachalh, jant'u k'ap'it'it; u li tajunan, awint'i laka cha'a tanumachalh, jant'u k'ak'iklak'a'it.
40024027	Mu tacha an jamakalipnin, akxni slimj tak'ut'achalh an tan akxajachilh wilhchan, chi sta tan ta'aknucho'oyachalhi makacha'an, chuncha kala'ts'inkana kalaya akxni kamina an isTs'alh Lapanak.
40024028	U tacha akxni inta nimalh tu'u', ancha la'ts'inkani mu ancha tata'ayt'o'a an ch'unin.
40024029	Watukan tacha kala'oya an ay lhima'alh'ajna, anchunu panch'e'ex, an wilhchan kataputs'isiya', chi an malhkuyu jantucha katimapulhkulh, chi an st'akunin katapatajuyanta an lakt'iyan, chi an takuwinin yu an lakt'iyan tat'ajun kajalakchikixkana'.
40024030	Wachuncha katalakasuyacha an isTs'alh Lapanak an lakt'iyan; akxni chun, chux an la'acha'anaxni aniy lakaamunulhpa kalaktalhanankanacha chi kalaj'alhunkanacha. Katala'ts'inacha an isTs'alh Lapanak li alhp'ascha minta lakajataputs'i chi wa xlimjnik'acha.
40024031	Chi an ix'angelhnin p'ascha kajas'olhniya laka la'atam s'olh, kajamala'achayacha para li katamach'ixtamilhcha an yu jasakxtutacha ta ixlijalhi'ay an lakaamunulhpa'.
40024032	K'ap'ulhimach'a'xatcha tacha an lhixa'alak'ant'it xak'iw higo: Akxni alhajas'at'alacho'oycha chi xajnicho'oyachilhcha sast'i xax'oy, k'ats'ayatcha li wa nicha ixpaku lhi'ichi.
40024033	Pus chunchacha uxitnan, akxni k'ala'la'ts'ina'itcha tacha an kalaktapasaya, k'ak'ats'atcha li wa nicha laka maticha ikminta.
40024034	Kit'in klajunaw yu sawalh: —Akxni chuxcha chuncha kalaktapasaya, lhilhuwi kala'ts'inkana', mu katsukukanaka'.
40024035	An lakt'iyan chi an lakaat'un ka'ukla'oya', pero an kinchiwinti yucha jantu.
40024036	Tuchini wilhchancha chi tuchi horajcha katapasaya jantu xamati k'atsay, masi an angelhnin awint'i lakt'iyan, chi an isTs'alh Dios, wa yucha an Diosi k'atsay.
40024037	Tacha akxni an ixt'ajun Noeje katapasaya akxni kamina an isTs'alh Lapanak.
40024038	Anchunu panch'e'ex akxni ixt'ajun an Noé, akxni ntuka' ix'a'muxtukan, an lapanakni ixtalakwajin chi ixtalaj'ot'a chi ixtalat'atsukuy, sta wa cha'alhcha wilhchan akxni tanulhcha an laka aya barco an Noé,
40024039	yu'uncha ntu k'is taja'asmatnamputulh; walh milhcha an a'muxtut, wanaj jama'ni'olh, chuncha katapasaya akxni kamina an isTs'alh Lapanak.
40024040	Kamina panch'e'exi akxni ixt'uyunk'an lapanakni tat'ajun lakakuxtu, an pumatam kalhi'ankana chi an pumatam katamakawna'.
40024041	Chi tan ixt'uyunk'an t'akunin taskitit'ajun, an pumatam kalhi'ankana chi an pumatam katamakawna'.
40024042	K'as'alaj ts'uk'ut'it, mu nt'u k'ats'ayat'iti tuchi panch'e'excha kamina an miJamach'alhkatk'an Jesús.
40024043	Chi k'alhimach'a'xat'iti aniy: li tam lapanak jamanawin laka cha'a kak'atsaalhi tuchi jatats'isnicha kamina xamati ja'alhawna, kakujtawla', chi ntu katimakawnilhi katanuchalh para li kaja'alhawanalh.
40024044	Xliyu uxitnan wach'u k'ala'asijt'it, mu an isTs'alh Lapanak kamina akxni nt'u lhiwilayat'it li lay kamilh.
40024045	A ma'tsuku yu jalajk'atsanan chi yu oxi jalhistaknan la ixcha'a ixpatrón, yuchacha kamalhistaknikana an cha'a, chi yuchacha kajaxta'niya yu kata'uya an ali'in ixt'ama'tsukunin akxni katalakwaynacha.
40024046	Sawalhcha oxi anchunu ma'tsuku li akxni kachina an ixpatrón, oxi tapatsat'ajun.
40024047	Yucha klajunaw li an ixpatrón o'sliyancha li kamalhistakni'oya an ixtanlhun.
40024048	Pero li anchunu ma'tsuku kapastaklhi, kanawlh: 'Tu so'ojo katimilh an kinpatrón.
40024049	Chi kajalaksamalhcha an ali'in ixt'ama'tsukunin, an t'akunin chi lapanakni, chi kawaylhcha chi ka'otlhicha yu otputun chi wa kat'a'ap'alhcha;
40024050	akxni ntu k'atsay tuchi horajcha chi tuchi wilhchancha kachina an ixpatrón,
40024051	chi akxni alhp'asi kastak mama'alh'ajnikana', kajat'amak'ankana an yu wa taja'o'xcho'onun, tan kalaj'alhunkana chi tan wa xwat'at'acha kalaktasat'awkana'.
40025001	Chunchuniya katapasaya an lhich'alhkat anu lakt'iyan, tachanu ixpumakawk'an jatsi'in yu taxa'a'ilh ixpumaklhkuk'an chi ta'alhcha paxto'nini an ts'alh yu kat'atsukukana'.
40025002	An ixkisink'an s'alaj tat'ajun chi an ali'in ixkisink'an jantu.
40025003	An yu ntu s'alaj tat'ajun jantu talhi'alhi xa'asaytej an ixpumaklhkuk'an, yu sast'icha katamunicho'olh.
40025004	Pero an yu s'alaj tat'ajun ixkisink'an jatsi'in, talhi'alhi xa'asaytej xpumaklhkuk'an laka frasco.
40025005	Mu ntu so'ojo chin an ts'alh, pus sawalhcha talaklhtataputulh, talaklhtatalhcha.
40025006	Jaytatnancha, p'aschaa chiwinkan, nawkan: —¡Mintacha an ts'alh an yu kat'atsukukana'! ¡K'at'axt'utcha, k'alak'at'ast'ukt'itcha!
40025007	Pus an ixpumakawk'an jatsi'in talaj'ostaya'olh chi tamala'asijnilhcha an ixpumaklhkuk'an.
40025008	An ixkisink'an an yu ntu s'alaj tat'ajun tat'alajuni an yu s'alaj tat'ajun: —Akilaxta'niwka lakats'uniya ami'asaytejk'an; mu mixt'ajuncha an kimpumaklhkuk'an.
40025009	Pero an yu s'alaj tat'ajun jatsi'in tat'ala'alhtaylh, tat'alajuniy: —Jantu, mu chuncha wa lasi kaxaw'oya kitnan chi uxitnan. Apalij k'ak'it'ama'ut'it wachu yu mi'anuk'an an tan st'akan.
40025010	Pus an ixpumakisik'an jatsi'in anchaka ta'ampalh, walh chilhcha an ts'alh. An ixpumakisik'an an yu ixtala'asijta, tat'atanulhcha an ts'alh an tan tama'xt'o'a laka cha'a chi talaklhchawlhcha an malhticha.
40025011	Xli'astan tacha'alhka wachuu an ali'in jatsi'in, tanajun: —¡Jamach'alhkat, Jamach'alhkat, akilamati'aniw!
40025012	Pero an Jamach'alhkat, jajuniy: —Klajunaw yu sawalh, jantu klamispayaw tichini uxitnancha.
40025013	Jaxa'ala'olh an Jesús jajuniy: —Chuncha uxitnan, k'as'alaj ts'uk'ut'it, mu nt'u k'ats'ayat'it tuchi wilhchancha chi tuchi horajcha kamina an isTs'alh Lapanak.
40025014	An lhich'alhkat anu lakt'iyan wachu tacha xamati lapanak yu jamatumin, yu ti'ancha inta ma'at la'acha'an, chi an yu tat'atapatsay kajat'asanilhcha chi kajamalhistaknilhcha an ixtumin.
40025015	Pumatam la'akisi milhcha tumini xta'nilh, chi pumatam la'at'uycha milh, chi pumatam tam milhcha, atamj atamjcha malhistaknikalh tacha laycha la'ts'ilhi'an. Chi wachuncha alhcha ma'at an jamatumin.
40025016	An yu la'akisi milh jama'lhtayanalh putapatsalhcha, chi la'akisi milhcha lhajanicho'olh.
40025017	Wanajcha chuni ilhtulh an yu wa la'at'uy milh jama'lhtayanalh, la'at'uycha milhi lhajanicho'olh.
40025018	Pero an yu wa tam milh jama'lhtayanalh, alh maknunu an ixtumin an ixpatrón.
40025019	Ma'ancha walh, chincho'olhcha an ixpatronk'an an ma'tapatsanin chi jalakt'asanicho'olhcha, jalhisakmilhcha tuchini tapu'ilhtulhcha an tumin.
40025020	Cha'alhcha p'ulhnaja an yu la'akisi milh ixjama'lhtayananta tumin, chi t'axta'lhicha an la'akisi milh yu ilhajanitacha, najun: —Patrón, la'akisi milhi an k'ixt'a'nin, anicha malh, chi anicha malhi an yu iklhajanilh, wachu la'akisi milh.
40025021	An ixpatrón juniy: —Sawalhcha oxi, oxi ma'tapatsank'at'i chi sawalhi yu na'un; tu lhuwi an xlist'akt'a pero ilht'u sawalh, chaway yu lhuwcha akmalhistakiyan. K'at'anut'icha, kalaj'achanawcha.
40025022	La'cha'ampalh wachu an yu wa la'at'uy milh tumin ixjama'lhtayananta, najun: —Patrón, la'at'uy milhi an k'ixt'a'nin, anicha malh, chi anicha malhi yu iklhajanilh, wachu la'at'uy milh.
40025023	An ixpatrón juniy: —Sawalhcha oxi, oxi ma'tapatsank'at'i chi sawalhi yu na'un; jantu lhuwi an xlist'akt'a pero ilht'u sawalh, chaway yu lhuwcha akmalhistakniyan. K'at'anut'icha, kalaj'achanawcha.
40025024	Pero akxni cha'alh an yu wa tam milh tumin ixjama'lhtayananta, juniy an ixpatrón: —Patrón, kit'in xajk'atsaycha li sawalhch'a unit'a, uxint'i jax'anani masi t'ant'u uxint'i ch'ant'a ch'i p'ulasak'a masi t'ant'u uxint'i ma'p'its'it'a.
40025025	Pus iktalhanalh, ik'alh maknunu lakaat'uni amintumin, pero anicha malhi amintumin.
40025026	An ixpatrón, alhtaylh juniy: —Uxint'i wa ay unit'a ma'tapatsan, ch'i nt'u t'u'u ilht'up'ut'un; mu li ixk'ats'aycha li ijkax'anani tan tu kit'in ikch'an chi li ikpulasak'a tan tu kit'in ikma'pitsiy tu'u,
40025027	pus k'axlip'i laka bancojo an kintumin, walh akxni xakchincho'olh, xajkama'lhtayanalhcha an kintumin chi xajas'at'a.
40025028	Chi jajuniy an patrón an yu ancha ixtayanalh: —K'amaxt'unit'iti an tam milh tumin, yucha an yu la'akaw milh tumin lhit'ajuni k'axt'a'nit'it.
40025029	Mu yu lhit'ajun, kaxta'nikana palay, pus palay kalhitsukuya'; pero yu ntu lhit'ajun, masi yu wa lakats'unicha kaxlitsukulh kamaxtuni'okana'.
40025030	Ani yu ntu tu'u lhitapalay ma'tapatsan, k'amak'ap'itcha ma'spa tan puts'ista; tan kalaj'alhunkana chi wa xwat'at'acha kalaktasat'awk'ana'.
40025031	Akxni kaxlimjcha jat'amina an isTs'alh Lapanak an ix'angelhnin, yucha katawlacha an la xputawlan yu ta lhichux kapumispa'okana li yucha ay.
40025032	Chux an lapanakni ta lakachux an la'acha'anaxni la xlakapuchaa katata'ayxto'oya', chi yucha kajamala'apitsiyacha, tacha an ja'ilhtuy yu jalhist'ak'a ixborregojnin chi ixcabrajnin.
40025033	An borregojnin lhilax'oxicha ixmakaa kajalhiyawyanta chi an cabrajnin lhilaxjama'xicha.
40025034	Chi akxni an Rey kajajunacha an yu lhilax'oxi ixmaka tayanalh: —Uxitnan yu tamapayniyan an Kimpay k'at'at'itcha; k'ajama'lht'ayanant'itcha an lhich'alhkat yu mala'asijninik'ant'at'it sta akxni an Dios ilhtulh an lakaamunulhpa'.
40025035	Mu ikchawanalh, chi uxitnan kilat'awajiw; ijkikxixli, chi uxitnan kilat'a'ot'wi xkan; tan xakcha'an chi ntu inta xakla'akuja, uxitnan kilaxta'niwi tan aktawilh.
40025036	Tu tu'u kila'ch'iti xakla'ch'ita, uxitnan kilaxta'niwi kila'ch'it; xakta'an'ay, uxitnan kilakila'kilaw; xaklaklhchajuy chi uxitnan kilakila'ts'iw.
40025037	Akxni, katalhisakmiya an yu ntu ay tajunita lapanakni, katajuna: —Rey, ¿Tasu wananch'a ixch'awani chi iklat'awajiwi?, ¿U tasu wananch'a ixk'ikxixa chi iklat'a'ot'wi xkani?,
40025038	¿Chi tasu wananch'a nt'u int'a ixla'ak'uja chi iklaxta'niwi t'an k'at'a'ulhi, chi akxni alhalha ixt'a'un, chi iklaxta'niwi mila'ch'iti?
40025039	¿Chi tasu wananch'a ixt'a'an'ay chi ixlaklhch'a'uy, chi klakila'ts'iwi?
40025040	An Rey kaja'alhtaya, kajajuna: —Wa tichicha yu ch'unch'a ilht'ut an kijat'ala'awnin masi yu wa xalakt'ikt'incha, tachanu kit'ini chuncha kila'ilhtuw.
40025041	Xli'astan an Rey kajajunacha an yu xlila'ama'xi tayanalh: —¡Uxitnan yu laka lhima'alh'ajna k'ap'ina'it k'a'ost'itcha ani, k'ap'inchi'itcha laka lhinin, tan mala'asijninikanta an xapay makxkay'un chi an lakmakxkay'un!
40025042	Mu ikchawanilh, chi ntu kilat'awajiw; ijkikxixli, chi ntu kilaxta'niwi xkan;
40025043	akxni jantu inta xakla'akuja tan xakcha'an, tu kilaxta'niwi tan aktawilh; tu tu'u kila'ch'it ixjunita, jantu kilaxta'niw; xakta'an'ay chi xaklaklhchajuy, walh tu kilakila'kilaw.
40025044	Akxni, yu'uncha katalhisakmiya, katajuna: —"Rey, ¿tasu wanancha iklala'ts'iw ixch'awani, u ixk'ikxixa, u nt'u int'a ixla'ak'uja, u ntu tu'u mila'ch'it, u ixt'a'an'ay, u ixlaklhch'a'uy, chi ntu iklalhi'a'tayjuwi?"
40025045	An Rey, kajajuna: —"Tacha jantu xamati ch'unch'a ilht'ut an xalakt'ikt'in yu kilapanakni, jant'u t'u'u ilht'ut kilakata".
40025046	Yu'uncha kata'anacha laka lhima'alh'ajna tan tu a'tam min'ojota, chi an yu oxi lapanakni kajaxta'nikanacha jatsukunti yu ntu a'tam min'ojoy.
40026001	Akxni chunchacha ja'jun'olh an Jesús, jajunicha an ixt'alhtanan:
40026002	K'ats'ayatcha li wa la'at'uycha wilhchani ts'an'ay ixk'atan paxku, an istsT'alh Lapanak kama'axta'kanacha para li katamakxtukmuk'alhcha laka Cruz.
40026003	Wachuncha an xalaj'ajin sacerdotejnin chi an xamaestrojnin lhamap'a'sin chi an laktatanincha yu ancha ixla'acha'ank'an, tata'ayxto'lhicha an la xjatalakxtut an xa'aycha tukan sacerdote, yu junkan Caifás.
40026004	Chi anchacha talhilakchiwinilh tani katalhi'o'xcho'och'apayawlhcha an Jesús, para li katama'nilhcha.
40026005	Pero talajuniy: —Tukan k'atan jantu, para li ntu katala'talh'amalh an lapanakni.
40026006	An Jesús, la'acha'an Betaniaja ixt'ajun, la ixcha'a Simón, yu ixlakap'uch'i'ojota.
40026007	Walh ancha la'cha'alh pumatam t'aku yu ixli'anta la'atam perjume la xafrasco, yu wanaj la'lhuw ixtapalay, chi ukmuk'akalhi an Jesús akxni sa' ix'wilh laka mesa.
40026008	Chi mu tala'ts'incha an ixt'alhtanan an Jesús, pus talhitalh'amalh, tajuniy: —¿Tasu li wa lha'amanancha an perjumeje?
40026009	Yucha layi kaxlist'akalh la'lhuw, chi kaxjamala'pitsinikalhcha an jakilhpatinin.
40026010	Pero an Jesús asmat'a, pus jajuniy: —¿T'asu li la'a'aymayatcha ani t'aku'u? Oxicha tacha ani ki'ilhtulh.
40026011	Mu an jakilhpatinin lhilhiji k'ajat'a'aklats'uk'uya'it'it, pero kit'in jantu.
40026012	Ani t'aku kilakamuk'alhcha an perjume ixlakata li mala'asijnicha li akxni akimaknukana'.
40026013	Chaway sawalh, klajunaw, wa tanchuncha kalhichiwinkana ani laj'oxi chiwinti, chux lakaamunulhpa, wachu kalhichiwinkana an yu ilhtulh ani t'aku', para li kalhipastakkalh.
40026014	Xapumatam an ixpumakawt'uyk'an ixt'alhtanan an Jesús, yu ixjunkan Judas Iscariote, jala'alhi an xalaj'ajin sacerdotejnin,
40026015	chi jajuniy: —¿Tasuncha kilaxta'niyaw para li aklama'axta'niw an Jesusi? Yu'uncha taxta'nilh a'xp'uxamkaw (30) tumin de plata.
40026016	Pus sta akxni wa ixlipuxkawnicha tani kalhima'axta'lhicha.
40026017	Walhcha la'atam wilhchan ixk'atan pan yu ntu lhiyalh lhamaskajan, tala'cha'alhcha an ixt'alhtanan an Jesús, tajuniy: —¿T'anisch'a na'un akmala'asijniw para li k'awaycha laka paxku?
40026018	Yucha jajuniy: —K'ala'p'inchi'it tichi lapanak an la'acha'an, k'a'una'it: An Maestro najun: Wanicha kimpanch'e'ex; an la mincha'a akmak'ataniya an paxku ali an kint'alhtanan.
40026019	Pus an ixt'alhtanan an Jesús chunchacha ta'ilhtulh tacha an jajunilh, tamala'asijnilhcha ixlakata an paxku.
40026020	Akxni tats'isilhcha, jat'atawilhcha laka mesa an ixpumakawt'uyk'an ixt'alhtanan an Jesús.
40026021	Chi akxni ixtalak'wayt'ajuncha, jajuniy: —Sawalhi ani yu klajunaw, xapumatam yu uxitnani yu akima'axt'a'a'.
40026022	Pus sawalhcha ixtata'oxila'alhi, atamj atamjcha ixtalhisakmi, ixtajuniy: —¿Kit'in sna'a, Jamach'alhkat Jesús?
40026023	Wachuncha yucha ja'alhtaylh jajuniy: —Yucha an kint'atamaj'oy lakimpulatojo akima'axt'a'a'.
40026024	Sawalhi li an isTs'alh Lapanak ts'ajwi ti'an, tacha an lhits'o'muk'akanta, pero an lapanak an yu kama'axt'a'a an isTs'alh Lapanak kapulhik'atsaya'. Yucha palay oxi jantu kastsukulh.
40026025	Wachuncha an Judas Iscariote, an yu kama'axt'a'a, alhtaylh juniy: —¿Maestro, chu sna kit'in? An Jesús juniy: —Uxint'ich'a naw.
40026026	Chi ixtalak'wayt'ajunka, an Jesús xa'a'ilhcha an pan, chi xta'lhicha lhimala'puchajun, la'ch'e'elhcha jaxta'nilhcha an ixt'alhtanan, jajuniy: —Ni'ijcha, k'a'ut'itcha, aniy kilakatunaj.
40026027	Xli'astan xa'a'ipalh la'atam vaso yu ixputajun xaxkan uva, chi wachucha lhixta'nilh lhimala'puchajuni an Dios, chi jaxta'nilhcha an ixt'alhtanan, jajuniy: —Minchuxchak'ani k'ap'u'ott'it ani vaso,
40026028	mu aniy yucha kijak'alhni, yu sast'icha putamakawkan li ani jak'alhni kamaj'ankana, para li lhuw lapanakni katapumala'mixilh ixtala'alhink'an.
40026029	Kit'in klajunaw sta chaway tu akti'otcho'olhi an xaxkan uva, sta akxniy aklat'alaj'otcho'otacha'aw yu sast'icha an la xlich'alhkat kimPay.
40026030	Akxni talakmilhpa'olhcha la'atam milhpat, ta'alhcha a'stitawk'a tan junkan laka'olivojnin.
40026031	Ancha jajuniy an Jesús: —Ani katats'isiya wanaj akilamakaw'oyaw; mu ts'o'muk'akanta an la ixchiwinti Dios tan najunta: —Akma'niya an yu jalhist'ak'a ixborregojnin, chi an ixborregojnin wanaj tilh katata'a'pitsi'oya'.
40026032	Pero akxni akla'awcho'oyacha kit'ini aklatap'ulhniyaw ak'ana xalakaat'un Galilea.
40026033	An Pedro, alhtaylh juniy: —Masi katamakaw'ojon, kit'in jantu aktimakajun.
40026034	An Jesús juniy: —Kit'in sawalhi yu ijkunan li ani katats'isiya, akxni jantuka' k'is tu'u katit'asalh puyux, a't'utu k'anawna'a li nt'u k'imisp'ay.
40026035	Pero an Pedro juniy: —Masi akt'anin jantu aktimakajun. Chi an ali'in ixt'alhtanan wachu chuni tajunilh.
40026036	Wachuncha jat'acha'alhcha an ixt'alhtanan an Jesús, tan jalakch'ananankanta Getsemaní, jajuniy: —K'alakt'awlatka ani, kit'in ikti'an anu', ikti'an tapaynini'.
40026037	Pus ja'aylhi'alhcha an Pedro, chi an ixt'uyunk'an ists'alan tichi lapanak junkan Zebedeo, walh sawalhcha tsukulh ta'oxila'alhiya an Jesús.
40026038	Jajuniy: —An kintak'atsan sawalhcha ta'oxila'alhi, wanajcha akniyacha ijk'atsan; ani akilapakxaw jant'u k'alaklht'at'at'it.
40026039	Pus stalhcha alh lakats'uni, tatso'ottalhcha chi tamuntitachalhcha an lakaat'un, tsukulhcha tapayni, najun: —Kimpay, li lay, ak'imala'xt'inunini ani ay lhima'alh'ajna; pero ntu tacha kit'in klakask'ini kawalh, tacha uxint'i lak'ask'ini kawalh.
40026040	Xli'astan jala'cha'ancho'olhcha an ixt'aalhtanan, walh ixtalaklhtatanancha. Pus junkan an Pedro: —¿Jantu layi masi wa tamcha hora akilat'a'alhkujwi?
40026041	K'ak'ujt'it ch'i k'at'ap'aynit, para li nt'u k'alhila'ts'int'anuk'ant'it li k'a'ilht'up'ut'ut yu ntu oxi. Mu an takuwin yucha ilhtuputuni yu oxi, pero an lakatunaj yucha yu ntu k'ut'ilh.
40026042	A'tam ampalh, a'tam tapaynipalhi ixlipu'a't'uycha, najun: —Kimpay li ntu layi ak'int'imala'xt'inunin ani ay lhima'alh'ajna, chunchacha kawalh t'ach'a oxi lhiwilay.
40026043	Jala'cha'ampalh a'tami an ixt'alhtanan, a'tamcha ixtalaklhtatanampalay, mu sawalhcha ixjala'cha'an ilhtatapututk'an.
40026044	Pus jamakawlh, a'tam ampalh, ixlipu'a't'utucha alh tapaynini', wanajcha yu chiwinti nawpalh.
40026045	Wachuncha jala'cha'ampalh an ixt'alhtanan, jajuniy: —¿Jast'aknant'awnatka ch'i laklht'at'ayatka'? Chilhcha panch'e'ex, an Ists'alh Dios kajama'axta'nikanacha la xmaknik'an an la'ma'lhta'alhinin.
40026046	K'alaj'ost'ayatcha, ka'awcha, jo' mintacha an yu akima'axt'a'a'.
40026047	Ixchiwint'ajunka an Jesús, la'cha'alhcha an Judas, xapumatam an ixpumakawt'uyk'an ixt'alhtanan, t'o'o'ocha jat'acha'alh lhuw lapanakni, ixtalaklhi'antacha ix'espadajk'an chi ixk'iwk'an. Yu'uncha an xalaj'ajin sacerdotejnin chi an laktatanincha yu ancha ixla'acha'ank'ani ixtalhinajunta.
40026048	An ja'o'xcho'onuj Judas la'asiyaj ixjajunitacha tani kajapumasuniyacha, ixjajunita: —Yucha an akla'xtikilhtast'uk'a yu Jesús, k'ach'ap'ayawya'itcha.
40026049	Pus an Judas la'cha'alhcha an Jesús la'axa'alalhcha, juniy: —¡Xaycha Maestro! —Chi la'xtikilhtastuklhicha.
40026050	Pus an Jesús alhtaylh: —Kint'ala'ajun, ¿tisunch'a la't'ant'a? Wachuncha an ali'in t'o'cha tala'cha'an'olhi an Jesús, tach'apayawlhcha.
40026051	Pero xapumatam yu ixtat'a'anta an Jesús, xtalan xa'axtullhi an ix'espada chi xtalh akatuch'uk'up'uxli xapumatam ixma'tsuku an yu tukancha xa'ay sacerdote.
40026052	Wachuncha an Jesús juniy: —K'ama'at'i ami'espada, mu yu espadaja pulasay, wachu espadaja kapuniya'.
40026053	¿Ch'u na'uncha li ntu layi aktapayninilh an kimPay chi akimakminilh palay de la'akawt'uy batallón angelhnin?
40026054	Pero li chuncha, ¿tasucha lay kalhitapasaya tacha an ts'o'muk'akanta tan najun li chuncha katapasalhi?
40026055	Pus akxni an Jesús jajuniy an lapanakni: —¿Chu ijka'alhawna li kilamintawcha ch'apayawnin laka espada chi laka k'iw? Lhilhiji xak'an masunu an laka tajtan, chi akxni ntu kilach'apayaju.
40026056	Pero wa xliyu li chuncha katapasaya tacha an tats'o'muk'ata an yu ixtalhichiwiniy ixchiwinti Dios. Wachuncha an ixt'alhtanan an Jesús, wanaj tamakaw'olh, ta'oslicha.
40026057	An yu tach'apayawlh an Jesús talhi'anilhcha an Caifás, yu xa'ay tukan sacerdote, tan ixta'ayxto'nun an xamaestrojnin lhamap'a'sin chi an laktatanincha.
40026058	An Pedro wa ma'atcha ixch'a'o'alhi'anta sta an la xjatalakxtut an yu xa'aycha tukan sacerdote, walh tanuchalhcha, sa'cha jat'atawilh an yu ixtajalhistaknan, para li kala'ts'ilhcha tuchini katapasayacha.
40026059	Walh an xalaj'ajin sacerdotejnin chi chux an yu ancha ixta'ayxto'nun, ixtapuxkajuycha tu'u maslakatinti para li katalhimuk'alhcha an Jesús, chi laycha katama'nilh.
40026060	Pero ntu tu'u tala'cha'alh, masi ixluwk'ancha ixtacha'an yu ixtanajun tu'u yu ntu sawalh. Xli'astan tacha'ampalh ixt'uyunk'an,
40026061	tanajun: —Aniy lapanak najun: Layi aklakt'ilhilh an ixtajtan Dios chi ixlila'at'utu wilhchan akla'oxicho'olh.
40026062	Pus tayalhi an yu tukancha xa'ay sacerdote, chi xa'alaycha an Jesús, juniy: —¿Jant'u k'at'ija'alht'ayan? ¿Tisuncha tacha ani talhimuk'ayani?
40026063	Pero an Jesús tu k'is alhtaylh. Wachuncha an xa'aycha tukan sacerdote jumpalay an Jesús: —La xtalakask'i an yu la'ajunta Dios iklhisk'iniyan akilajuniwi li uxint'iy Cristo, an isTs'alh Dios.
40026064	Pus an Jesús alhtaylh juniy: —Uxint'ich'a naw; chi atumpaj klajunaw sta chaway k'ala'ts'ina'itcha an isTs'alh Dios katawlanta tan oxi la xpa'xti an Dios tan ch'alhkatnan, ch'i k'ala'ts'ina'it'iti akxni kaminanta lakt'iyan laka jataputs'i.
40026065	Wachuncha, an tukancha xa'ay sacerdote la'lh'alhcha an ixla'ch'it, najun: —¡Wa aya juniya an Dios! ¿Ali jama'lhtask'iniyawi yu kata'alhtasulh? Alha'asmat'atcha tacha an wa aya juniy an Dios.
40026066	¿T'asuch'a lhiwilayat'iti? Yu'uncha ta'alhtaylh, tajuniy: —¡T'acha'ancha kama'nikalh!
40026067	Pus akxni tsukulhcha tala'puchuj'way, chi ixtalakasamaycha chi ali'in ixtalakpusaycha.
40026068	Xtajuniy: —Akilajuniwcha tichini muk'anincha Cristo.
40026069	An Pedro sa'cha ix'wilh ma'spa jatalakxtut; walh la'cha'alh pumatam t'aku ma'tsuku, juniy: —Uxint'i wachu ixt'alhtanak'at'i an Jesús, jamacha'a Galilea.
40026070	Pero an Pedro najun ma jantu, ixchuxk'ani ta'alha'asmat'olh, najun: —Tu ijk'atsay t'uch'ini unicha.
40026071	Xli'astan an Pedro, alhi an jatalakxtut, walh a'tam la'ts'impalh pumatam t'aku ma'tsuku', an t'aku jajuniy an yu ancha ixtat'ajun: —Aniy wachu ancha ixt'a'aklat'ajun an Jesús, jamacha'a Nazaret.
40026072	Pero an Pedro a'tam nawpalhi li ntu mispay, najuncha li ntu sawalh, najun: —¡Jantu ikmispayi tichini yuchacha an lapanak!
40026073	Pants'ik'ischa jumpalh, an yu ancha ixtat'ajun tala'cha'alh an Pedro tajuniy: —Chun sawalh uxint'i wachu de yu'uncha, mu wanaj ch'unch'a ch'iwiniy.
40026074	Pus akxni wa aya najuncha, chi ixnajuncha li xasawalh, najun: —Jantu ikmispayi an lapanak. Walh wa akxni t'asalhcha an puyux.
40026075	Pus akxni, an Pedro pastaklhicha tacha an ixjunita an Jesús, akxni junikalh an Pedro: —Jantuka' katit'asalh puyux, a't'utucha k'anawna'a li nt'u k'imisp'ay. Pus taxtulh ma'spa, wa stakcha alhulh.
40027001	Akxni tunkulhcha, ixchuxk'an an xalaj'ajin sacerdotejnin chi an laktatanincha an jamacha'an Israel, tatamakawlhcha li katama'niyacha an Jesús.
40027002	Pus tach'ilhi'anilhcha an Pilato, tama'axta'nilhcha, mu yucha gobernador ixjunita.
40027003	Wachuncha an Judas, an yu ma'axta'lhi an Jesús, akxni la'ts'incha li kama'nikanacha, astancha najun, pus jama'axta'nicho'olhi an a'xp'uxamkaw tumin de plata an xalaj'ajin sacerdotejnin chi an laktatanincha,
40027004	jajuniy: —Tala'alhincha k'ilhtuy li ikma'axt'a'acha ani lapanak yu ntu tani lay. Pero yu'uncha wa tajuniy: —Kitnan ntu kintala'alhink'an. ¡K'ala'ts'icha uxint'i!
40027005	Pus tilh maka'alhi an tumin an laka tajtan, taxtulhcha, alhcha, chi lhtujcha ch'ikilhtakalh ix'akstu.
40027006	Chi an xalaj'ajin sacerdotejnin talaksaklhicha an tumin talajuniy: —An lhamap'a'sin tu najuni li layi kamucho'o ani tumin, an tan mukan xatumin laka tajtan, mu ixtapalhcha jak'alhni.
40027007	Xli'astan talakchiwinilhcha chi tatamakawlhcha li katalhitamawyacha lakaat'un, pus talhitamawlhcha lakaat'un tan junkan ixlakaat'un yu la'la'oxiy a'cho'o, tan kajamaknukalhcha yu ntu an jamacha'an.
40027008	Xliyu anchunu lakaat'un sta chaway junkan de jak'alhni lakaat'un.
40027009	Chunchacha walh sawalh tacha an ixnajunta Jeremías, yu ixlichiwiniy ixchiwinti Dios akxni nawlh: —"Taxa'a'ilhi an a'xp'uxamkaw tumin de plata yu ixtapalhcha ixta'ulanita an jamacha'an Israel,
40027010	chi talhitamawlhcha an ixlakaat'un yu la'la'oxiy a'cho'o, tacha kilhijunilh an Dios."
40027011	An Jesús la xlakapucha an Pilatojo ixyalh; pus an Pilato lhisakmicha an Jesús, juniy: —¿Uxint'i ixrejk'an jamacha'an Israel? An Jesús ja'alhtayanalh: —Uxint'ich'a na'un.
40027012	Chi akxni ixta'alhtasuycha an xalaj'ajin sacerdotejnin chi an laktatanincha, an Jesús tu k'is ja'alhtayanalh.
40027013	Pus an Pilato juniy: —¿Jant'u asmat'a tacha an stak talhimuk'ayan?
40027014	Pero an Jesús tu k'is tu'u alhtaylh, pus an Pilato sawalhcha ixli'a'ni.
40027015	Chi mu a'tamincha akxni ix'alin k'atan, an Pilato ixmakajun xamati tach'in, watichicha ixtask'iniy an lapanakni.
40027016	Walh akxni, ixmalaklhchawkanta pumatam tach'in ixjunkan Barrabás, sawalhcha ixmispakan.
40027017	Pus akxni anchacha ixta'ayxto'nun an lapanakni, an Pilato jajuniy: —¿Tisiyuch'ach'a lak'ask'inat aklamakawniwi?, ¿Yucha an Barrabás u yucha an Jesús, an yu tajuniy li Cristo?
40027018	Chunchacha jajunilh an Pilato mu yucha ixk'atsayi li wa ixtaxkajiya an Jesús, xliyu talhima'axta'nilh.
40027019	Walh akxni sa'cha ix'wilh la xtants'i an Pilato, tan ixnajun tichini ixlhi'ancha tala'alhin chi tichini yu jantucha, an ixt'iwi mala'achanilh chiwinti tan juniy: —Jant'u t'ani k'a'ilht'u anchunu yu ntu ta lay lapanak; mu ts'isicha makxkay tukani ijkala'awanalh, yucha ixlakata.
40027020	Pero an xalaj'ajin sacerdotejnin chi an laktatanincha, tamatanunilhi an lapanakni li yucha an Barrabasi katask'inilh an Pilato chi an Jesús kama'nikalhcha.
40027021	Pus an Pilato jalhisakmipalh jajuniy: —¿Tanyuchacha an ixt'uyunk'ani nawnat aklamakawniwi? Yu'uncha ta'alhtaylh: —¡Yucha an Barrabás!
40027022	An Pilato jajuniy: —¿Chi an Jesús yu unat'it li Cristo, tasicha ak'ilhtuya'a? Ixchuxk'ani tajun'olh: —!K'amakxt'ukmuk'acha laka cruz!
40027023	An Pilato jajuniy: —¿Tasu'u, tisuncha tala'alhini ilhtuta? Pero yu'uncha palay p'as ixtalaknajun: —¡K'amakxt'ukmuk'akalhcha laka cruz!
40027024	Pus la'ts'incha an Pilato li ntucha lay tu'u ilhtuy, li apalijcha wa palay tala'talh'amani an lapanakni, pus sk'inlhicha xkan, chi ix'ukxlakapuchak'an ixchuxk'an an lapanakni ma'ch'a'alhcha, jajuniy: —Kit'in tu kintala'alhini an xak'alhni ani lapanak, mu ntu tani lay; k'ala'ts'int'itcha uxitnan.
40027025	Pus chux an lapanakni taja'alhtayanalh, tanajun: —¡Kitnancha aklhitawk'ayaw an xak'alhni, chi an kilakjas'at'anink'an!
40027026	Wachuncha an Pilato jamakawnilhcha an Barrabás; pero an Jesús lhimawlhcha li kala'ana'makalhcha, chi ma'axta'lhicha li kamakxtukmuk'akalhcha laka cruz.
40027027	An isoldadojnin an Pilato talhi'alhcha an Jesús an laka palacio, chi anchacha talama'ayxto'olh ixchuxk'an an soldadojnin, lhtayancha tala'atanchanulh.
40027028	Tamaxtunilhcha an ixla'ch'it, chi tamala'ch'inilhcha slapulh la'ch'it.
40027029	Chi tama'tanulhcha ixcorona, si jalhtukun, chi tamach'apalhcha ma'atam wa tacha ch'ankat an tan lhi'oxi ixmaka'. Ixtatatso'ottanicha, ixtamamaxanicha, ixtajuniy: —¡K'ajama'alht'axt'uncha ixrejk'an judiojnin!
40027030	Xtala'achuj'waycha, chi ixtapula'pana'acha an wa tacha ch'ankat ixtamach'apata.
40027031	Xli'astan tamamaxani'olh, tamaxtunicho'olhcha an slapulh la'ch'it chi tamala'ch'inicho'olhcha an yu ixla'ch'it, chi talhi'alhcha tan katamakxtukmuk'aya laka cruz.
40027032	Akxni ixtita'ancha, tapaxto'lhi pumatam lapanak jamacha'a Cirene, Simón ixjunkan, asi tamalhi'anilhi an ixcruz an Jesús.
40027033	Chi akxni tacha'alhcha tan junkan Gólgota (nawputun "la ixla'pa'axi sue'elukut"),
40027034	ixtama'ot'uycha xaxkan uvaja an Jesús yu ixta'a'munita ix'alhch'ajat sun jach'itin; pero akxni kilhk'atsalh tu otlhi.
40027035	Chi akxni tamakxtukmuk'alhcha, an ixla'ch'it talamala'pitsilhcha, wa ta'amanalh suerte para li katak'atsaalhcha tichini yu laycha kalhi'alh.
40027036	Chi anchacha sa' ixtalak'wilanalh, ixtalhist'ak'acha.
40027037	An la x'akpuxni ixtats'o'nitacha tuchini talhima'nilhcha, ixtats'o'nita: —Ani Jesús, ixrejk'an judiojnin.
40027038	Jat'amakxtukmuk'akalh ixt'uyunk'an ja'alhawnan, ixtapiktutamincha ixjat'ayawkanta, lhilaxjama'xi chi tan oxi ixmaka'.
40027039	An yu ancha ixtapula'pusa wili wilicha ixtatalakpayajuy chi xkayajcha ixtajuni.
40027040	Xtajuniy: —¡Li k'axlakt'ilhi tajtan, chi li wa la'at'utu wilhchan k'axla'oxich'o'ocha, k'ama'alht'axt'uk'acha mi'akstu!, ¡Li isTs'alhk'at'i Dios, k'at'a'alht'a'ut'icha an laka cruz!
40027041	An xalaj'ajin sacerdotejnin chi an xamaestrojnin lhamap'a'sin chi an fariseojnin, chi an laktatanincha wanajcha chuni ixtamamaxani, ixtajuniy:
40027042	Ali'in jama'alhtaxtulh chi yucha ntucha layi ma'alhtaxtunikan ix'akstu; li xarey Israel kata'alhtaxtulhcha chaway an laka cruz, walh chuncha kakiklaka'iyawcha.
40027043	Sawalhcha kiklaka'iya Dios; pus kama'alhtaxtunilhcha li mapayni sawalh; mu najun: —Kit'in isTs'alh Dios.
40027044	An ixjat'amakxtukmuk'akanta ja'alhawnan, xkayajcha ixtajuni wachu'.
40027045	Chux an lakaat'un wanaj taputs'isi'olhi atunkucha walh sta las tres yu ta'oxaycha.
40027046	Ixjunt'ajuncha las tres yu ta'oxaycha, an Jesús p'asi chiwinilh, najun: —Eli, Eli, ¿Lama sabactani? Nawputun: KiDios, kiDios ¿t'asu li k'imak'a'unt'acha?
40027047	Ali'in yu ancha ixtayanalh talajuni akxni ta'alha'asmatlhi: —Yucha an Eliasi t'asani.
40027048	Pus jats'alaj'alh pumatam watukan, xa'a'ilh la'atam watacha panimak, chi mala'ch'uch'uwalhcha vinagre chi kinkach'imuk'alhcha ma'atam sua'alh k'iw, para li yuchacha kapuma'ot'ulh.
40027049	Pero an ali'in tanajun: —K'amak'awcha, kala'ts'inawcha li kamina ma'alhtaxtunu an Elías.
40027050	Walh an Jesús, a'tam p'asi chiwimpalh, ma'axta'lhicha an ixtakuwin.
40027051	Pus akxni, an la'ch'it an yu ix'uk'alh laka tajtan, lht'it'in tapu'exli, aklht'uyi walh, talhmani pu'a'taynichalh ta'exa sta talaktsin. Chi an lakaat'un laklalhcha, an chiwx la'tapup'a'xli.
40027052	Chi an tan ixlak'aknukan la'ta'a'mix'alh, pus ixluwk'an an yu ixtajakiklaka'inin yu ixtanitacha, tala'awcho'olh.
40027053	Pus akxni tatakutlhicha an tan ixta'aknunun, ixlila'awcho'otacha an Jesús, ta'alhcha an la xla'acha'an Dios, Jerusalén, pus ixluwk'ani yu tala'ts'ilh.
40027054	An ixkapitank'an an soldadojnin chi an ali'in yu an ixtat'alhistakta an Jesús, sawalhcha talaktalhanalhi akxni tala'ts'ilhcha tacha an laktapasalh chi tacha an ixlaklay an lakaat'un, pus talajuniy: —Sawalhi li ani isTs'alh Diosi ixjunita.
40027055	Wa ma'at ixluwk'an t'akunini ixtalaka'an, yu'uncha an ixta'a'tayjuy an Jesús, yu ixtach'a'o'atachalh sta xalakaat'un Galilea.
40027056	Ancha ixtama'yanalh an María Magdalena, chi an María, an ixnati Jacobo chi José, chi an ixnatik'an an ists'alan tichi lapanak junkan Zebedeo.
40027057	Akxni tats'isilhcha, cha'alh pumatam lapanak jamatumin, José junkan, jamacha'a Arimatea, yucha wachucha ixt'alhtana an Jesusi ixjunita.
40027058	La'cha'alhi an Pilato, sk'inilhi an ixlakatunaj an Jesús. Pus an Pilato lhinawlhi li kaxta'nikalh.
40027059	An José pula'apamililhcha laka sut'ut'u sábanaja an ixlakatunaj an Jesús.
40027060	Chi maknulhcha tan wa sast'ika ixja'ajnanta ixtamp'in laktalhpa, xli'astan ma'atamp'ililhi'alhcha la'atam aya chiwx yu pumalaklhchawlhcha an tan putanukan, chi ancho'olhcha.
40027061	Ancha sa' ixtalak'wilanalh an María Magdalena chi an pumatam María la xlakapu an tan maknukalh an Jesús.
40027062	Tunkunchalh, sábado, an xalaj'ajin sacerdotejnin chi an fariseojnin wa ayxtamcha ta'alh la'ts'inin an Pilato.
40027063	Tajuniy: —Jamach'alhkat, ikpastakwi li akxni ixt'ajunka anchunu ja'o'xcho'onu, nawlh: —"Xlila'at'utu wilhchan akla'awcho'oya'".
40027064	K'alhinaw li oxi kalhistakkalh an tan aknuy sta la'at'utu wilhchan, wa lay kata'alh an ixt'alhtanan puts'ista, chi kataki'alhawlhi an ixlakatunaj chi katanawlh li la'awcho'olh, li chuncha katapasaya palaycha ay la'o'xcho'o kuna', walh jantu xlip'ulhnaj.
40027065	Pus an Pilato jajuniy: —Anich'a jalhit'awnat'iti soldadojnin yu katajalhistaknana'. K'ap'inchi'itcha lhistaknini tacha yu laycha.
40027066	Pus ta'alhcha, oxicha ta'o'slamnilhi an tan ix'aknuy an Jesús chi ta'ulanilhcha la'atam sello, chi tamalhistaknilhcha an soldadojnin.
40028001	La'puslicha akxni ntu tapatsakan wilhchan, tunkuncho'olhcha la'atam wilhchan yu pu'a'taynicho'oycha la'atam samana, an María Magdalena chi an pumatam María ta'alhcha laka'anini an tan ix'aknuy Jesús.
40028002	Walh p'asi laklalh an lakaat'un; mu pumatam ix'angelh an Dios minchalh lakt'iyan, ta'alhtajulh, chi cha'alhcha an tan ix'aknuy an Jesús, ma'osunilhi an aya chiwx an yu ixpu'o'xt'alhkanta, sa'cha putawilh.
40028003	Wa tacha wa jamakalipnicha ixtasuy, chi an ixla'ch'it wa tacha wa sut'ut'ucha nieve.
40028004	An yu ixtajalhistaknan soldadojnin sawalhcha talaktalhanalh wa xk'ip'ip'icha ixtalaklay chi tala'ta'a'talhcha, wa tacha wa talaknilhcha sa' talaktamalh.
40028005	Pero an angelh jajuniy an t'akunin: —Jant'u k'alakt'alhanant'iti uxitnan; kit'in ijk'atsay li yucha an Jesusi p'uxk'awyat, an yu tamakxtukmuk'alh laka cruz.
40028006	Yucha ntucha tu'u tanun, la'awcho'olhcha, tacha an ixnajunta. Li k'at'atcha la'ts'inini an tan ixmamakanta.
40028007	K'alas jak'i'unit'iti an ixt'alhtanan li la'awcho'otacha. Yucha katatap'ulhniyan ka'ana xalakaat'un Galileaja, ancha k'ala'ts'int'achi'it. Chaway klajuniwcha.
40028008	Pus an t'akunin so'ojo tataxtulh an tan ix'aknuy an Jesús, p'ascha ta'alh, mu ixtalaktalhanancha, pero wachu ixtalaj'achampalay. Ta'alhcha mak'ats'aaninini an ixt'alhtanan an Jesús.
40028009	Akxni wa ixtita'anka an t'akunin, an Jesús jatalakasunilh chi jala'axa'alalhcha. Pus stalhcha tala'alh, tatatso'ottanilhcha chi tala'atanunilhcha an ixch'aja'.
40028010	Pus akxni an Jesús jajuniy: —Jant'u k'alakt'alhanant'it; k'ap'inchi'it jamak'atsaaninini an kijat'ala'awnin li kata'alhi xalakaat'un Galilea, ancha akintala'ts'inanta.
40028011	Pus akxni anchaka ixtita'an an t'akunin, ali'in an yu ixtajalhistaknanta soldadojnin ta'alhi an la'acha'an, takimak'atsaanilhi an xalaj'ajin sacerdotejnin tacha an laktapasalh.
40028012	Pus an xalaj'ajin sacerdotejnin tat'ata'ayxto'lhi an laktatanincha, chi talakchiwinilhcha, chi jaxta'nikalhcha la'lhuw tumini an soldadojnin,
40028013	jajunkan: —K'anawna'it li akxni ixlaklht'at'ayat'it puts'ista taki'alhawlh an ixlakatunaj an Jesús an ixta'lhtanan.
40028014	Chi li kak'atsaya an Pilato, kitnancha akt'achiwininaw para li nt'u t'a k'a'ilht'uk'ant'it.
40028015	An soldadojnin tajama'lhtayanalhi an tumin chi chunchacha tanawlh tacha an ixjajunkanta. Tacha an jajunkalh an soldadojnin li katanawlh, sta chaway an judiojnin chuncha talajuni.
40028016	Pero an ixpumakawtamk'an ixt'alhtanan an Jesús yu'uncha ta'alhcha an xalakaat'un Galilea, an a'stitawk'a an tan Jesús ixjajunita li kata'ana'.
40028017	Akxni tala'ts'ilhcha, tatatso'ottanilhcha; pero an ali'in tu tukancha ixtalhiwilay.
40028018	Pus an Jesús stalh jala'alh, chi jajuniy: —Chux lhich'alhkat an lakt'iyan chi an lakaat'un la kimaknicha kima'axta'nikalh.
40028019	Chaway k'ap'inchi'itcha chi k'aja'ilht'utcha kint'alhtan ta kilhmakchux ta'alin an lapanakni k'ajama'p'axaya'itcha la ixta'a'ut an kimPay chi an isTs'alh chi an Stalan'a Takuwin,
40028020	k'ajamasuniya'it'itcha li katakiklaka'ilhi tacha an klajuntawcha uxitnan; lhilhiji aklat'a'aklatsukuyaw uxitnan sta akxni ka'ukla'oya an lakaamunulhpa'.
41001001	Aniya a'taynilh an laj'oxi chiwinti yu lhichiwiniy Jesucristo, ists'alh Dios.
41001002	An tan ts'o'muk'ata an Isaias, yu ma'anchacha xlichiwiniy ixchiwinti Dios, najun, tan manawnilh an Dios: P'ulhnaj akmak'ana yu ka'ana lhichiwiniy an kinchiwinti para li kamala'asijnilhi min tij.
41001003	—Chiwijlakaminkani an tan tu xamati wilh lakak'iwin, nawkan: "K'ala'asijt'itcha, k'ala'oxit'itcha an ixtij an ay jamach'alkat, oxicha k'ats'uk'ut'it.
41001004	Pus an Juan, tsukulhcha jama'paxayi an lapanakni an lakak'iwin chi xjalhixa'alaycha li astancha katanawlh, li katamakawlhcha ixtala'alhink'an, para li an Dios kajamala'mixinilhcha.
41001005	Pus wanajcha lhilhuwi ixtala'cha'an yu ixtaminachalh xalakat'un Judea chi la'acha'an Jerusalén. Xtanajuncha tuchini ixtala'alhinchak'an pus xjama'paxaycha, tanchun ayxkan junkan Jordán.
41001006	An xla'ch'it an Juan wa xjaxt'a'an camello chi xch'axpawilhcha a'xtam jaxt'a'an. Chi akxni xwajin wa t'axkat yu alin lakak'iwini x'uy chi sele' yu junkan camarón, yu tacha alin lakakuxtu.
41001007	Xnajun: —Xli'astan kamina pumatam yu palay alhp'asni, kit'in tuk'is ixt'achun, yucha masi li wa akta'antalhcha ak'o'x'otnilh xwarachi, jantu ikt'acha'an.
41001008	Kit'in wa laka xkani klama'paxayaw pero yucha katama'paxayan laxtakuwin Dios.
41001009	Walh la'atam wilhchan an Jesús minchalh la'acha'an Nazaret xalakat'un Galilea. La'cha'alhcha an Juán, juniy: —Ak'ima'p'axat'i. Pus an Juán ma'paxalhcha an Jesús, an ayxkan tan junkan Jordán.
41001010	Walh wa ixtakutt'ajunka an Jesús an lakxkan, la'ts'incha an lakt'iyan tati'alh, chi ta'alhtajulhcha wa tacha la'atam paloma, tan ixyalh, yucha an ixtakuwin Dios.
41001011	Xli'astan chiwinkancha an lakt'iyan nawkan: —Uxint'i kints'alhk'at'i, ikmapayniyan. Uxint'i k'ima'an'ach'ay.
41001012	Wa chuncha watukan lhi'alhi an ixtakuwin Dios lakak'iwin,
41001013	chi anchacha aklatsukuchalh t'up'uxam wilhchan, tan ta'alin ma'tilin. Chi an Satanás xlila'ts'intanuycha an Jesús. Akxni makawlhcha an Satanás, tala'cha'alhcha an angelhnin chi ixtatapatsaanicha.
41001014	La' puslicha wilhchan akxni an Juán ixmalaklhchawkanta, an Jesús alh lhichiwiniy ixchiwinti Dios an xalakaat'un Galilea.
41001015	Najun: chilhcha panch'e'ex, an xlich'alhkat Dios wanicha minta, k'ak'iklak'a'itcha an ixchiwinti Dios jantucha ali k'a'ilht'ut'iti mintala'alhink'an.
41001016	Akxni wa nicha x'antachalh xpiktu xa'alamalh Galilea, an Jesús jala'ts'ilh ixt'uyunk'an xch'apayawnan jatanti, wa lhit'ala'awnin. Yu'uncha an Simón chi Andrés. Ixtamujuy xpaxo'tank'an an lakxkan.
41001017	Jajuni an Jesús: Akilat'a'awcha walh ixma'alhilanancha lapanakni akla'ilhtuyaw.
41001018	Pus watukan tamakawlhi an xpaxo'tank'an, chi tat'a'alhcha.
41001019	Lanancha ma'ati ixta'antalh, an Jesús jala'ts'impalh an Jacobo chi an Juan, ists'alan Zebedeo, ixtalakch'it'ajun xpaxo'tank'an laka barco.
41001020	Jat'asanilh, pus tamakawchalhi an xpayk'an Zebedeo laka barco ali an yu tat'atapatsay, chi tat'a'alhcha.
41001021	Tacha'alhcha Capernaúm. Chi akxni ntu ixtapatsakan wilhchan ixmasuycha an Jesús an laka cha'a yu puta'ayxto'kan.
41001022	Ixtalhi'a'nicha tacha an ixmasuy, mu yucha ixjamasuniy tachanu yu lhit'ajun lhich'alhkat, jantu wa tacha an xamaestrojnincha lhamap'a'sin.
41001023	Walh an laka tajtan ixtanun pumatam lapanak yu ixlakpach'apata makxkay'un, t'asaycha,
41001024	najun: —¡Jijwa! Jesús de Nazaret ¿T'isunch'a la't'ant'a? ¿Wa kilamintawcha lalakt'ilhi'ulanin? Kit'in ikmispayan, uxint'i xnawin Dios.
41001025	Pero an Jesús la'a'aymalh, juniy: —¡Wa sa'cha! ¡Lasch'a k'amak'aw ani lapanak!
41001026	Pus an makxkay'un p'ascha lakchikixli an lapanak, chi p'ascha t'asalh, chi makawlhcha an lapanak.
41001027	Pus sawalhcha ixtalhi'a'niya an yu ancha ixtatanumanalh, ixtalajuniy: —¿Tisuncha aniya? ¿Tisu sast'icha lhamap'a'sini li layi jalaj'aymay an makxkay'un chi ta'asmatniya?
41001028	Watukan ta'a'pitsi'olhi an chiwinti chux Galilea.
41001029	Akxni tataxtulhcha an laka tajtan, ta'alhcha ixcha'a an Simón chi Andrés, ali an Jacobo chi Juan.
41001030	Walh an ixput'icha'o'olh Simón wa ixmalhcha, stak ixch'apata alhp'asni iskakat, pus tajunicha an Jesús.
41001031	Wachuncha yucha la'alh chi ma'ch'apasaklhicha, walh watukan makawlhi an alhp'asni iskakat chi tsukulhcha jamaway.
41001032	Akxni tats'isilhcha wanaj lhuw ta'an'anini jalhicha'anikalh an Jesús chi yu wa ixtalakpachapay makxkay'un.
41001033	Chux an lapanakni yu an tawilanalh an la'acha'an tacha'an'olhi an jatalakxtut.
41001034	Pus tsukulhcha jak'uch'uyi an ta'an'anin, watuchicha ta'an'at ixtalhit'ajun, chi jak'uch'ulhcha wachu an yu wa ixtala'apaxto'ta makxkay'un, jantu ixjamakawniya katachiwinilh an lakmakxkay'un, mu ixtamispay.
41001035	Sawalhka wats'isin puts'istaka an Jesús ostayalh, taxtulhcha, alhcha tapaynini tan lakak'iwin.
41001036	Walh an Simón ixpuxkajuycha chi an yu ancha ixtat'atamakajunta.
41001037	Akxni tala'cha'alh tajuniy: —Wanaj si tapuxkawyan.
41001038	Yucha jajuniy: —Ka'aw an tan wa lakwanicha lakwilakalh wachu aklhichiwinina ixchiwinti Dios, mu yucha ikla'minta.
41001039	Pus ixlichiwiniycha an laka lakcha'a yu xpula'ta'ayxto'kan chux Galilea, chi ixjak'uch'uycha yu wa ixtala'apaxto'ta lakmakxkay'un.
41001040	La'cha'alh pumatam lapanak yu ixlakap'uch'i'ojotacha an Jesús, tatso'ottanilhcha juniy: —Li sna ak'ink'uch'up'ut'u, ak'ink'uch'ut'ika'..
41001041	Pus mapaynicha an Jesús, lats'awalalhi an ixmaka chi lakpach'apachalhcha, juniy: —Chun, k'at'ala'a'oxit'icha.
41001042	Wachuncha junilh, watukan wak tala'a'oxilh.
41001043	Xli'astan p'ascha watukani mala'achalh an Jesús.
41001044	Juni: —Jant'u xamat'i tu'u k'a'un, wa k'ap'inchicha talakasunini an sacerdote. Chi k'ama'axt'a'a'acha milha'ulan ixlakata li t'ala'a'oxit'icha, tacha lhinawlh a Moisés para li katak'atsaalhi an sacerdotejnin.
41001045	Pero yucha akxni alhcha, tsukulhcha laknajuni tani putapasalhcha, pus an Jesús xli'astan tucha wanaj lay ixtanuyachalhi xlitalakasun an la'acha'an, wa ma'atcha istsukuyachalh tan wa la'asa'nik'a, pero wa tanchuncha ixtalakminachalh ixtala'cha'an.
41002001	Jantu la'alhuw wilhchani ixtaxtuta an Jesús, xli'astan cha'ancho'olhcha la'acha'an Capernaúm, walh watukan lajk'atsakalhi li ma cha'ancho'otacha.
41002002	Pus watukan lhuwi tata'ayxto'lhi, tucha ixtalhilayi masi wa jatalakxtutcha, chi ixjalhixa'alaycha an ixchiwinti Dios an Jesús.
41002003	Walh tichi yu'uncha ixt'at'ink'an lapanakni tach'ixlicha'anilh pumatam lapanak yu wa ixlakalhtukulunta.
41002004	Pero ntu lay ixtala'cha'ani wani mu lhilhuw, pus ta'a'stilhukukulh lakats'uniya an cha'a'. Anchacha taputamaknulh laxputamat an yu lakalhtukulunta.
41002005	Akxni jala'ts'ilhcha an Jesús li tajakiklaka'inin, junicha an yu lakalhtukulunta: —Ikmala'mixiniyancha mintala'alhini kints'alh.
41002006	Walh mu ancha ixtawilanalh an ali'in xamaestrojnin lhamap'a'sin, pus sa'cha ixtalhatapastaknan:
41002007	“¿Tasu li chunchacha najuni? Wa aya najun, wa Diosi lay mala'mixiy tala'alhin. ¿Tisiyuchacha lay kamala'mixipala tala'alhini?”
41002008	Wayu mu an Jesús ixjak'atsaniya tani ixtapast'ak'acha, jajuniy: —¿T'asu li ch'unch'ach'a jat'ap'ast'aknanat'iti?
41002009	¿Tanyucha yu palay jantu lhima'anxkay ajkunilh: “Amintala'alhin ikmala'mixinincha”, u ajkunilh: “K'at'aycha k'asakt'icha amimputamat k'ap'inchicha”?
41002010	Chaway kit'in yu ijkwalh isTs'alh lapanak aklamasuniyawi li layi ikmala'mixi tala'alhin aniy lakamunulhpa'. —Junilh an yu lakalhtukulunta:
41002011	—Chaway uxint'i ijkunan k'a'ost'aycha, k'asakt'icha amimputamat chi k'ap'inchicha mincha'a'.
41002012	Pus ostayalhcha an yu ixlakalhtukulunta, chi saklhicha an ixputamat, tala'ts'in'ojoycha, pus sawalhcha talhi'a'niy, tanajun: —Tu a'tam ixla'ts'intawi tacha aniy. An Dios ay sawalh.
41002013	Xli'astan an Jesús ampalhi an xpiktu lakxkan, anchacha ixjamap'a'si mu lhuw lapanakni ixtala'cha'an.
41002014	Tan ixla'pust'ajun an Jesús la'ts'ilh an Leví, ists'alh Alfeo, sa' ixwilh tan mapalhlhi'ankan ixlakata tanlhun, pus juniy: —Ak'int'ap'it'icha. Walh t'a'alhcha.
41002015	Xli'astan an Jesús chi an ixt'alhtanan ixtat'awilanalhcha laxmesa an Leví, laxcha'a, xluwk'an wachu ixtat'awilanalh an yu ixtalhach'inin tanlhun chi, an yu ixtalhit'ajun ixtala'alhink'an, mu wanaj lhilhuwi ixch'a'o'akanta an Jesús.
41002016	Pus an xamaestrojnin lhamap'a'sin chi an fariseojnin tala'ts'incha li tat'alakwajini an Jesús an yu talhach'inin tanlhun chi an yu talhit'ajun ixtala'alhink'an, pus jajunkancha an ixt'alhtanan Jesús: —¿Tasu li jat'alakwajincha an yu talhach'inin tanlhun chi an yu talhit'ajun ixtala'alhink'ani?
41002017	An Jesús asmatlhi, jajuniy: —Yu oxi tat'ajun jantu tama'lhtask'iniya jak'uch'unu', yu tata'an'ay chun. Kit'in ikminta jat'asanini an yu talhit'ajun ixtala'alhink'an, jantu yu oxi tat'ajun.
41002018	An ixt'alhtanan Juán chi an fariseojnin tu ixtawajini a'tamin. Chi tala'alh an Jesús tajuniy: —¿Tasu li an ixt'alhtanan Juán chi an fariseojnin tu tawajini a'tamini, chi amint'alhtanan yu'uncha tawajini?
41002019	An Jesús jajuniy: —¿Chu laycha ntu katitawaylh yu tat'ajun tan tama'xto'kan? Li anchaka tat'ayanalh an yu tama'xt'o'a ntu layi ntucha katitawaylh.
41002020	Pero kamina wilhchani akxni an yu tama'xto'lhi ntucha ani katitsukulh. Akxni ntucha katitawaylhi a'tamin.
41002021	Jantu xamati ts'ap'amuk'ani yu sast'ika la'ch'it yu at'ilhcha la'ch'it, li chuncha, an yu sast'ika la'ch'it wa palay exa an yu at'ilhcha.
41002022	Chi ntu xamati mujuy yu sast'ika xaxkan uva laka at'ilh jaxt'a'an, li chuncha, an sast'i xaxkan uva laj'exa an jaxt'a'an, pus pu'ancha an xaxkan uva chi an jaxt'a'an talaj'exacha. Yu sast'ika xaxkan uva laka sast'i jaxt'a'ani kamujukalh.
41002023	La atam wilhchan akxni wa jastaknankan ixla'pust'ajun tan jach'ananankanta an Jesús, walh an ixt'alhtanan tsukulhcha ta'akatan'ex'iya an trigo.
41002024	Pus an fariseojnin tajuniy an Jesús: — K'ajala'ts'i, ¿tasu li ta'ilhtuycha, yu ntu makawkan akxni ntu tapatsakan wilhchani?
41002025	Yucha jajuniy: — ¿Jant'u a'tam p'unawt'at'iti tani lalhcha an David chi an yu ixtat'a'anta akxni tachawanalh;
41002026	tani lhitanulhcha an la ixcha'a Dios akxni xa'ay sacerdote ixjunita an Abiatar, chi ulhi an jamatajtanilanti pan, walh tu lay xamati x'uy, wa yu'uncha an sacerdotejnin, walh an David wachu jat'a'ulhi an yu ixtat'a'anta?
41002027	Chi jajumpalay: —An wilhchan yu ntu tapatsakan ilhtukalh ixlakata an lapanak, jantu ilhtukalh an lapanak ixlakata an wilhchan yu ntu tapatsakan.
41002028	Xliyu kit'in yu ikwalh isTs'alh lapanak ikch'alhkatnani masi akxni jantu tapatsakan wilhchan.
41003001	A'tam tanupalhi an Jesús an tan ixtata'ayxt'o'a an lapanakni, walh ancha ixtanun pumatam lapanak yu ntu lay ixlak'anuy ma'atam ixmaka'.
41003002	Chi mu akxni jantu xtapatsakan wilhchan, an yu ixtaxkaji an Jesús sawalhcha ixtalhist'ak'a li katapujuya kamajk'uch'uya an lapanak, para li katapu'alhtasulh.
41003003	Walh an Jesús juniy an lapanak: — K'at'aycha, tan'ajnich'a k'at'ay.
41003004	Chi jalhisakmilhcha an ali'in an Jesús, jajuniy: — ¿Oxi li ka'ilhtukalh yu oxi tu'u akxni ntu tapatsakan wilhchan? ¿U ani wilhchan ixpu'ilhtuka yu ntu oxi? ¿Ani wilhchan layi akma'alhtaxtunilh jatsukunti, u akma'nilh? Jantu xamati alhtaylh.
41003005	Pus talh'amancha jala'ts'in an Jesús chi lhita'oxila'alhicha li yu'uncha ntu talhakapu'ani li kataja'a'tayjunulh, juniy an lapanak: —K'alats'awalat'icha amimaka'. Walh lats'awalalhcha, tamaj'oxilhcha.
41003006	Wachuncha tataxtulhcha an fariseojnin ta'alhcha lhilakchiwinin ali an herodianojnin tani katalhima'nilhcha an Jesús.
41003007	Walh an Jesús chi an ixt'alhtanan ta'alhcha ixpiktu an lakxkan, lhuw lapanakni tama'alh. Jamacha'an Galilea, chi Judea,
41003008	chi Jerusalén, chi Idumea, chi xlitapiktutamcha an ayxkan Jordán, chi laxtuntala'acho'ocha an la'acha'an Tiro, chi Sidón, lhuw lapanakni tala'cha'alh, mu ixta'a'smat'acha li laj'ay tanlhuni ix'ilhtuy.
41003009	An ixt'alhtanan jajuniy li katamala'asijninilh la'atam barco, para li ntu katapa'asilh, mu wanajcha lhilhuwi ixjunkanta.
41003010	Ixluwchak'ani ixjak'uch'uta pero an ali'in yu wachu ixtata'an'ay ixtalakask'in wachu masi wa kaxta'aych'apachalhcha, wa ixtaputamacho'oycha.
41003011	An lapanakni yu ixtalakpach'apata makxkay'un akxni ixtala'ts'incha an Jesús ixtata'a'tso'ottanicha chi p'ascha ixtachiwiniy, ixtanajun: —Uxint'i isTs'alh Dios.
41003012	Pero yucha sawalhcha ixjalaj'aymayi para li ntu katanawlhi tichini yuchacha.
41003013	Xli'astan alhcha a'stitawk'a an Jesús, chi anchacha jat'asanichalh yu yuchacha jat'asaniputulh, pus tala'cha'alhcha.
41003014	Ixpumakawt'uychak'ani jasakxtulh yu katat'alhtanana chi kajamak'anacha kata'ana lhichiwinin ixchiwinti Dios.
41003015	Ja'ilhtulhcha li layi katatamakxtuya lakmakxkay'un:
41003016	An ixpumakawt'uyk'an chunchuniya ixjajunkan: Simón, yu wachu junikalh Pedro,
41003017	chi Jacobo, chi Juán, sts'alan tichi lapanak junkan Zebedeo, yu'uncha jalhimapa'a'ulh Boanerges, nawputun ists'alan xalapanak xkan.
41003018	chi Andrés, chi Felipe, chi Bartolomé, chi Mateo, chi Tomás, chi Jacobo, ists'alh Alfeo; chi Tadeo, chi Simón yu ixjach'a'o'ay yu partido Cananista.
41003019	chi Judascha Iscariote, yu an ma'axta'lhi Jesús. Xli'astan ta'alhcha lakatam lakacha'a'.
41003020	Wanajcha lhilhuwi jumpalakalh, tuchalayi masi wa katitalakwaylhcha.
41003021	Akxni an ixt'alalhila'ts'inin Jesús tak'atsalh, ta'alhcha puxkawnini an Jesús para li katalhi'alhcha, mu ixtalaknajun ma wa locojlaycha.
41003022	Ixpulaknicha ch'a'a an xamaestrojnin lhamap'a'sin, yu ixtamintachalh Jerusalén ixtanajun: —Xliyu lay jalhitamakxtuy mu yucha an Beelzebú xapay makxkay'uni t'atapatsay.
41003023	Pus jaxa'alalhi an Jesús, chi tsukulhcha jajuniya tacha laycha talhimacha'xay, jajuniy: —¿Tasicha lay kalhitamakxtukana wa ix'akstucha an satanasi?
41003024	Li la'atam lhich'alhkat wa lapu'aykan, yucha ntu a'tam oxi katitaylhi'alh,
41003025	chi lakatam laka cha'a, li wa siya yu'unchacha wachu tala'aji, katatalakt'ilhitawla'.
41003026	Chi mu li an satanás wa ix'akstucha t'ala'aykan, jantu layi katitaylhi'alh, yucha ixputs'an'ancha.
41003027	Jantu xamati lay an tanunu laxcha'a xamati lapanak yu k'ut'ilh, li ntu p'ulhnajcha ma'ch'imay chi xli'astan ka'alhawniyacha an ixtanlhun.
41003028	Klajunaw yu sawalh, watuchicha tala'alhin kamak'akxanikana an lapanak, wa tani lhichiwinintacha an Dios.
41003029	Pero watichicha yu wa aya lhichiwiniy an ixTakuwin Dios, jantu a'tam katimala'mixinikalh, yucha ixpujun'alhincha kuna tach'in.
41003030	Chuncha jajunilh mu ixtajuni li ma makxkay'uni ixlakpach'apata.
41003031	Akxni tacha'alhcha an ixnati Jesús chi an ixjat'ala'awnin an tan ixtanumalh, tamala'achalhcha pumatam li ka'alh t'asanini'.
41003032	Pus tacha an ixtala'acho'owilananilh, tajuniy: —Ma tapuxkawyan an mijat'ala'awnin chi an minati.
41003033	Yucha ja'alhtaylh jajuniy: —¿Tisiyuchacha kinati chi kijat'ala'awnini?
41003034	Pus sa'cha jala'ts'ini an ixtala'acho'owilananilh, jajuniy: —Uxitnani tacha kinati chi tacha kijat'ala'awnin,
41003035	mu wa tichicha yu ilhtuyi tacha an najun Dios, yucha kint'ala'ajun, kijamatsan chi kinati.
41004001	A'tamcha tsukulh jamasunipalayi an Jesús laxpiktu an lakxkan, walh wanajcha lhilhuwi ta'ayxto'palakalh pus tajulhcha lakatam laka barco anchacha sa' tawlhchalh chi chux an lapanakni ixpiktucha an lakxkani ixtayanalh.
41004002	Lhuw tanlhuni jajunilh pulhamacha'xan, chi tu'ucha xjapumasuni, tacha ani jajunilh:
41004003	—A'tamchacha pumatam lapanak alh jach'anana'.
41004004	Walh akxni tsukulhcha ch'an, an ali wa laka tiji tamachalh, pus ta'usaklhi an ts'o'on.
41004005	An ali lakachiwxini tamachalh, tan tutukancha lhiyalh t'un, pus wa tukancha la'awlh, mu ntu talhmani yu t'un.
41004006	Akxni xajchilhcha an wilhchan, la'xlo'lhi chi lakxixli, mu ntu tu'u ixjataxiyak.
41004007	An ali lakalhtukunani tamachalh, walh ta'ayalhi an jalhtukun, pus maxixilh, jantu tawk'anilhi xajatawk'at.
41004008	Pero an ali tan oxi t'uni tamachalh, la'tampa'lhicha chi ta'ayalhcha. Tawk'anilhcha xajatawk'at, lhuwcha talhawalh. Wa la'atamin xatalhts'i alilhcha yu xta'cho'olhcha treinta chi sesenta chi tamcientocha xatalhts'i.
41004009	Chi jajuniy: —Yu lhit'ajuni ixpa'asmatna ka'asmatlhi.
41004010	Akxni wa ix'akstucha tamakawlh, an yu wa niy ixtayanalh chi an ixpumakawt'uyk'an ixt'alhtanan talhisakmicha tuchini nawputuncha.
41004011	Pus jajuniy: "Uxitnan layi k'alhimach'a'xaya'it an yu ntu tasuy xlich'alhkat Dios, pero an yu ma'spa tat'ajun wanaj wa laka pulhamacha'xani jajunkan,
41004012	mu masi tajalakawanan, tachanu ntu tajalakawan chi masi taja'asmatnan tachanu jantu taja'asmatnan, pus tu layi jamala'mixinikan ixtala'alhink'an mu ntu tach'a'o'ayi Dios."
41004013	Chi jajuniy: —¿Jant'u lhimach'a'xayat'iti an tacha klajuniw?, ¿chuncha tasicha k'alhimach'axaya'it an ali'i?
41004014	An jach'anana yucha an yu lhichiwiniy ixchiwinti Dios,
41004015	chi an yu wa laka tij tamachalh jach'ananti yu'uncha an yu jalhixa'alakancha, pero akxni ta'asmattacha, an satanás jamak'ap'apalaycha laxjalhunutk'an.
41004016	Wanajcha chuni an yu wa lakachiwxin tatamachalh, mu masi sawalhcha ta'achani ta'asmat'a akxni jalhixa'alakan,
41004017	jantu tajataxiyaklay, wa putamcha pants'ik'is, mu akxni lhima'anxkaycha talhiwilay u jalhich'a'o'akancha ixlakata an ixchiwinti Dios, tamakawcho'oycha.
41004018	An yu lakaalhtukunan tamachalh, yu'uncha an yu ta'asmat'acha,
41004019	pero mu sawalhcha talhakapu'ani tacha an lak'alincha tanlhun chi lhuw tumini lhitsukuputun. Pus chux aniy tanlhun maksk'anjwacho'oyi an ixchiwinti Dios jantu tu'u ta'ilhtuy yu laj'oxi.
41004020	An yu tan oxi t'un tatamachalh, yu'uncha an yu ta'asmat'acha ixchiwinti Dios chi takiklaka'i, pus lhuwcha talalalhaway, wa pumatamjtamin, alincha yu treinta, sesenta chi cien xt'a'a ixjatawk'at.
41004021	Wachu jajumpalay: —¿Chu sna li makilhnukan pumaklhku, a't'alh'ulakancha laka kajon u la xtan'apucha putamati tamaknukan? ¡Jantu! yucha muk'akancha tan oxicha kamapulhkulh.
41004022	Jantu tu'u yu ntuchalay katik'atsakalh yu ntu xk'atsakan, chi ntu tu'u yu ntucha katimalakasukalh tan putunku.
41004023	Li xamati lhit'ajun ixpa'asmatna, ka'asmatlhi.
41004024	Chi jajumpalay an Jesús: —K'alhak'ap'up'it'iti an t'ach'a asmat'at, mu t'ani p'alhk'ananatcha, wach'u ch'uni k'ap'ulhk'ak'ana'it, ch'i p'alay k'alhimo'slanik'ana'it'iti uxitnan yu asmat'atcha.
41004025	Mu an yu lhit'ajun palay kajama'lhtayanana', pero an yu ntu lhit'ajun, masi wa k'ischa kaxlitsukulh kamaxtuni'okana'.
41004026	Ixnawpalay: —An ixlich'alhkat Dios tacha xamati lapanak yu jach'ananan.
41004027	Puts'ista lhtatay chi wats'isin ostayapalaycha. An yu ch'anta tamp'a'acha chi ta'ayaycha, pero yucha ntu k'atsayi tani lhita'ayaycha.
41004028	An lakaat'un ix'akstucha ma'alay an jach'ananti, p'ulhcha taxtuniya xax'oy, p'a'acha xli'astan tawk'anicha xajatawk'at.
41004029	Chi li akxni li oxicha k'at'ata, p'uxacha an lapanak, mu ixpakucha chi cha'xmaj'ancho'oycha.
41004030	An Jesús wachu jajumpalay: —¿Tasicha lay aklalhimalakxtuniw an ixlich'alhkat Diosi? Chunchuni:
41004031	Tachanu la'atam lakat'ikt'i xatalhts'i mostaza, masi yucha wanaj wa lakat'ikt'i,
41004032	apalij yucha yu palay ay lhtinin ta'ayay, tan tamuk'aycha ixpamaj'ank'an an ts'o'on chi tapamalhk'iknincha.
41004033	Tamj tamjcha ixjaxta'niy pulhamacha'xan an Jesús, tacha yu ixta'asmatniputun.
41004034	Wa laka pulhamacha'xani xjajuniy wa chuncha ixjaxa'alay. Pero li akxni wa la'stu an ixt'alhtanan ixtat'atawlay ixjajun'ojoy, mu yu'uncha ixtalhimacha'xay.
41004035	Akxni tats'isilhcha jajuniy an ixt'alhtanan: —An ixtakilhtutamcha an lakxkani ka'aw.
41004036	Pus jamakawyawlhcha tacha an lhilhuw ixlakyakalh, tatajulhcha an laka barco, ta'alhcha. Ali barco ixtach'a'o'alhi'anta.
41004037	Walh tsukulh lay p'as un, an xkan tsukulhcha putajuyi an barco, ixtalak'aknut'ajuncha.
41004038	An Jesús ilhtatajtajumachalh lax'istaj an barco, ix'a'ts'inta ix'a'ts'i. Mu sawalhcha ixtalaktalhanan tamakujulhcha an ixt'alhtanan, tajuniy: Maestro, talak'aknut'awnawcha uxint'i nt'u lhak'ap'up'in.
41004039	Pus ostayalh, la'a'aymalhi an p'as un, chi an alamalh, juniy: —Sa'ch'a k'at'a'ulh chi sa'ch'a k'ak'ilhu. — Pus wanaj sa' tawlhcho'olh.
41004040	Chi jajuniy an ixt'alhtanan: —¿T'asu li sawalhch'a lakt'alhananat'iti, ch'u nt'u jak'iklak'a'ininat?
41004041	Pus sawalhcha ixtalaktalhanan, ixtalajumpaxay ¿tisiyuchacha ani li an un chi an xkan ta'asmatniya?
41005001	Tacha'alhcha ixtapiktutam an lakxkan la ixlakat'unk'ancha an jamacha'an Gadara.
41005002	An Jesús takutlhicha an laka barco. Walh xajnichilh pumatam lapanak an kampusantuj yu lakpach'apata makxkay'un.
41005003	An tan ixlak'aknukani ixtawlay, chi ntucha xamati lay ixch'i'ulay masi laka kadena.
41005004	Mu a'lhucha ixch'i'ulakan laka kadena pero ixlaj'ex'ulay, pus tu xamati lay ilhajay.
41005005	Stakcha ixt'asajtsukuyi tunku chi puts'ista an lakak'iwin chi an kampusantu. Chi ixlakamak'atsanikancha laka chiwx.
41005006	Walh, akxni la'ts'inkalhcha an Jesús akxni ma'atka ix'antachalh, la'ats'alaj'ankalhcha chi tatso'ottanikalhcha.
41005007	P'ascha ixa'alakan an Jesús, ixjunkan: ¡Jesús, isTs'alh Dios yu wilhchalh talhman! ¿Tasicha k'ilhtuyani? Iksk'iniyan la ixtalakask'i Dios, jant'u ak'imama'alh'ajnit'i.
41005008	Chuncha ixnajun an makxkay'un mu an Jesús juniy: —Makxkay'un k'amak'awcha ani lapanak,
41005009	¿T'asich'a unk'an? —juniy. —Legión, mu wanaj kilhuwk'an, —najun.
41005010	Sawalhcha tapayniniya an makxkay'un an Jesús li ma ntu kajatamakxtulhi an tan tat'ajun.
41005011	Chi mu wani ancha a'stitawk'a ixta'ex'wayt'ajun lhuw p'axnin,
41005012	pus an lakmakxkay'un tatapayninicha an Jesús, tajuniy: —Yu'uncha an p'axnincha ajkalakpach'apayaw. Anchacha akilamak'aw.
41005013	Jamakawnilhi an Jesús, pus tamakawlhcha an lapanak. Yucha an p'axnincha talakpach'apalh, ka tacha la'at'uy milh p'axnin. Talakats'alaj'alhi an p'axnin an tan a'talhman chi tata'aj'ajulh, chi talaj'aksk'anj'u'olhi an lakxkan.
41005014	An yu ixtalhist'ak'a an p'axnin talakats'alalh chi ixtajamak'atsaaninincha an la'acha'an chi masi tan wa jalhi'ay tacha an tapasalh. Pus ta'alhcha la'ts'inini tuchini tapasaycha.
41005015	Tala'cha'alhcha an Jesús, chi tala'ts'incha an yu xlakpach'apata makxkay'un tan sa'cha ixwilh, ixmala'ch'inincho'otacha, oxicha ixjalakpastaknancho'oy, pus ixtalaktalhanancha an lapanakni.
41005016	An yu tala'ts'ilh tani tapasalhcha an yu ixlakpach'apata makxkay'un, xtat'alajunicha an ali'in, chi tani talalhcha an p'axnin.
41005017	Pus tatapayninilhcha an Jesús li ma kataxtucho'olhcha.
41005018	Akxni tajucho'olhcha an laka barco an Jesús, an yu ixlakpach'apata makxkay'un sawalhcha tapayniniya li ma kat'a'ana'.
41005019	Pero an Jesús jantu makawnilh, yucha juniy: —K'ap'inchicha mincha'a'. K'ajala'p'inchicha yu t'a jalhila'ts'in, k'aja'una'acha li an Dios yucha k'uch'un chi li yucha mapaynin.
41005020	Pus alhcha, chi tsukulhcha laknajuni an xala'acha'anaxni Decápolis tani lhik'uchulhcha an Jesús. Sawalhcha ixtalhi'a'ni.
41005021	Akxni pupatakutcho'ochalhcha an barco an Jesús an ixtakilhtutamcha lakxkan, lhuwcha tala'cha'ampalh. Wa an ixkilhtucha lakxkani ixyalh yucha.
41005022	Walh la'cha'alh pumatam lapanak yu ixjunkan Jairo, yu ixla'ts'ilhi'an laka cha'a tan ixtata'ayxt'o'a an israelitajnin, tatso'ottanilhcha an Jesús.
41005023	Sawalhcha tapaynini, juniy: —An kints'i nit'ajuncha. Ak'int'ap'it'i. K'alakp'ach'ap'aya'a para li kata'oxilh chi kala'awcho'oya'.
41005024	Pus an Jesús t'a'alh. Lhilhuwi ixch'a'o'akanta, wa ixtapa'asicho'oycha.
41005025	Pumatam t'aku la'akawt'uycha k'ata ixta'an'ay, wa ixmaj'an ixjak'alhni.
41005026	Jantu layi ixta'oxi masi ix'ancha laka jak'uch'unun, apalijcha wa ixlita'o'slay, chi ixmakamin'ojotacha ixtumin.
41005027	Akxni asmatlhi li tanchuncha t'ajun an Jesús, ch'a'o'ayawlh, japujatanulhi an lapanakni chi ch'apanichalhcha an ixla'ch'it.
41005028	Mu ixnajun: —Masi wa akch'apanichalh an ixla'ch'it, aktak'uch'uya'.
41005029	Walh watukan sa' aninilhi an ixjak'alhni, oxicha lakak'atsancho'olh li ta'oxilhcha tacha an ixma'alh'ajnajt'ajun.
41005030	Xli'astan an Jesús mu k'atsayi li xamati k'uch'ulh. Tala'asp'itlhi, jajuniy: —¿Tisiyuchacha kinch'apanichalh an kila'ch'it?
41005031	An ixt'alhtanan tajuniy: —Pero sawalhcha tapa'asiyan ch'i lhasakminini tichini aych'apacha'ancha.
41005032	Pero yucha sa'cha jalakawanani tichini yuchacha kawalh.
41005033	Pus an t'aku xk'ip'ip'icha lay talhanancha, mu k'atsaycha tacha tapasalh, pus la'alh, tatso'ottanilhi an Jesús, chi jun'olh.
41005034	An Jesús juniy: —Amijakiklaka'inti p'ut'ak'uch'ut'icha kintsi', lhi'achacha k'ap'inch'o'ochi mu t'ak'uch'ut'icha.
41005035	Walh ixchiwint'ajunka an Jesús, tacha'alhcha yu taminchalh la ixcha'a an yu xla'ts'ilhi'an laka cha'a tan ixtata'ayxt'o'a an israelitajnin, tajuniy: —Amintsi nilhcha, t'uch'a ali k'ama'ach'ap'u an Maestro.
41005036	Walh mu asmat'a an Jesús, pus juniy an yu ixla'ts'ilhi'an laka tajtan: —Jant'u k'at'alhan. Wa k'ak'iklaka'incha.
41005037	Chi ntu xamati makawnilh li kat'a'alh an Jesús, wa yucha an Pedro chi Jacobo chi Juan ixt'ala'ajuncha an Jacobo.
41005038	Ta'alhcha la ixcha'a an yu ixla'ts'ilhi'an laka cha'a tan xtata'ayxt'o'a an israelitajnin. An Jesús jala'ts'incha tacha sawalhcha tala'ta'oxila'alhi chi wa tilh tilhcha xtalay chi xtalaj'alhuncha.
41005039	Pus jala'tanuchalh an Jesús, jajuniy: —¿Tasu li wa tilh tilhch'a layat'iti ch'i laj'alhunatcha? An jatsi ntu nita, wa lhtatay.
41005040	Pero yu'uncha wa ixtalhits'i'in. Pus jatamakxtu'olh, wa yucha an ixpay chi an ixnati jatsi, chi an yu ixtat'a'anta an Jesusi tat'atanulh an tan ixmalh an jatsi'.
41005041	Ma'ch'apachalhi an jatsi an Jesús, juniy: —Talita kumi— Yucha nawputun: Jatsi', uxint'i ijkunan ¡k'a'ost'aycha!
41005042	Watukan ostayalhi an jatsi, tsukulhcha jalhtanan. Mu la'akawt'uycha k'ata ixpakxanta. Chi sawalhcha ixtalhi'a'niya an lapanakni an yu tala'ts'ilh.
41005043	Wachuncha jajuniy an Jesús li ntu xamati katajunilh tacha an tala'ts'ilh, chi lhinawlhcha li kamawakalhcha an jatsi'.
41006001	Taxtulh an Jesús, jat'amilhcha la'ixt'un an ixt'alhtanan.
41006002	Walh, akxni ntu tapatsakan wilhchan, tsukulhcha masuyi an laka tajtan. Lhuwi yu sawalhcha ixtalhi'a'ni. Ixtanajun: —¿Tani laklanilhcha an jatapast'ak'at chi tacha an jak'uch'ununcha la ixmaka'a? ¿Tisu jatapast'ak'atcha ani xta'nikanta?
41006003	Pero mu yucha an jaxpitni', an ists'alh María, an ixt'ala'ajunk'an Jakobo chi José chi Judas chi Simón chi an ixjap'isa'an wachu aniya tawilanalh. Tucha oxi ixtalhiwilay an Jesús an lapanakni.
41006004	Pus an Jesús jajuniy: —Jantu xamati yu lhichiwiniy ixchiwinti Dios la'ts'inputunkan la ixt'un chi la ixt'alalhila'ts'inin chi la ixcha'a'.
41006005	Pus tu tu'u lay ilhtulh ancha tu'u yu laj'ay tanlhun an Jesús, yu masuy ix'alhp'asninti an Dios, wa ali'in ta'an'anini jak'uch'ulh yu jalakpach'apalh.
41006006	Wachuncha sawalhcha lhi'a'niya an Jesús li ntu k'is tajakiklaka'inini yu'uncha. Ix'ancha masunu an lakt'ikt'i la'acha'anaxni.
41006007	Jat'asanilhcha an ixpumakawt'uyk'an ixt'alhtanan an Jesús, chi tsukulhcha jamala'pitsi ixpumat'uyunk'an. Ja'ilhtulhcha li layi katalhajaya an tanlhuncha lakmakxkay'un.
41006008	Jajuni li ntu tu'u katalhi'alh, ixnik'an, chi ixbolsajk'an chi tumin, wa ma'atamin ixpalikk'an,
41006009	chi ixwarachijk'an, pero alht'uy xla'ch'itk'an jantu.
41006010	Jajuniy: —Wa t'anch'unch'a k'ach'ip'ina'it laka cha'a wa anch'ach'a k'at'awla'it, sta akxni k'at'axt'uch'o'oya'it an la'acha'an.
41006011	Chi wa t'anch'unch'a nt'u la'a'ik'anat, u nt'u asmatnik'anat, akxni t'axt'uch'o'oyatcha, k'ach'ank'alhap'uxk'ana'it'iti an po'xmi para li katak'atsalh, mu yu chuncha talay jantu ta'asmatputun, palay katama'alh'ajnana akxni ka'akla'oya, walh masi an la'acha'an Sodoma chi an la'acha'an Gomorra palay wa xlak'anti katama'alh'ajnana'.
41006012	Pus tataxtunilhcha, ixtanajuncha li katamapaxalhcha ixjatapast'ak'atk'an an lapanakni.
41006013	Xluchak'ani tak'uch'ulh yu wa ixtala'apaxt'o'a makxkay'un, chi ixluchak'ani yu ixta'ukmuk'aycha aceite yu wa ixtata'an'ay, chi ixtatak'uch'uycha.
41006014	An rey Herodes k'atsalhi li an Jesús sawalhcha ixmispakan. Ixtalaknajun yucha an ixjama'paxanancha Juani la'awcho'olh xliyu lay lhilak'ilhtuy masi yu la'lhima'anxkay laj'ay tanlhun, yu masuy ix'alhp'asninti an Dios.
41006015	An ali'in ixtanajun: —Yucha an Elias. Chi an ali'in ixtanajun: —Ka xamaticha yu wachu chun tacha an yu ixtalhichiwiniy ixchiwinti Dios ma'anchacha.
41006016	Akxni asmatlhi an Herodes, najun: —Yucha an Juancha la'awcho'olh an yu iklhinawlh li ka'a'cha'xkalh.
41006017	Mu yucha an Herodesi ixmalaklhchajuta an Juan, xliyu chuncha lhinajun, ixch'i'ulatacha laka kadena, wa xliyu li an Herodes ixt'at'awniya an ixt'iwi wa ixt'ala'ajuncha junkan Felipe, an ixjamach'a Felipe ixjunkan Herodías.
41006018	Chi mu an Juan ixjuniya an Herodes: —Jantu oxi li t'ats'uk'uni an ixt'iwi mint'ala'ajun Felipe.
41006019	Pus xliyu an t'aku Herodías sawalhcha ixma'niputuni an Juan, pero ntu lay ixma'ni.
41006020	Mu an Herodes ixtalhamniya an Juan, mu ixk'atsayi li yucha oxi ixt'ajun, yucha ntu ix'ilhtuyi ixtala'alhin, pus an Herodes oxi ixlist'ak'a an Juán. Sawalhcha ix'alha'asmatputuni an Herodes an Juan, pero ntu oxi ixlimacha'xay.
41006021	Milh la'atam wilhchan akxni la'tsalh ixk'ata an Herodes tacha ixput'ajun, jat'awaylh an ix'a'tayjunin chi an xalaj'ajin lapanakni la'acha'an Galilea.
41006022	Pus an istsi an t'aku Herodías tanuchalh chi jat'ínilhcha. Walh an Herodes oxicha lhiwilalh chi an yu ixjat'alakwajin wachu', pus an Herodes juniy an jatsi: —Wa t'uch'ich'a k'isk'inip'ut'un, ak'isk'inincha.
41006023	Chi jurarlanilhcha juniy: —Akxta'niyani wat'uch'ich'a ak'isk'iniya'a, sta paytat an kilhich'alhkat.
41006024	Pus an jatsi taxtulh chi juniy an ixnati: —¿Tisuncha aksk'inilh? An ixnati an jatsi juniy an istsi: —Yucha an ix'a'tsulh jama'paxanaj Juani k'ask'int'i.
41006025	So'ojo tanucho'ochalh an jatsi, junicha an rey: —Yucha an ix'a'tsulh jama'paxanaj Juani ak'ixt'a'nin laka la'atam pulatoj.
41006026	Pus an rey sawalhcha ta'oxila'alhilh, pero mu ixjunitacha li kaxta'niya sawalhi watuchicha kask'iniya an jatsi, chi ixta'alha'asmat'ojotacha ixchuxk'an, pus tucha taa laputulh.
41006027	Watukancha mak'alhi pumatam isoldado, juniy li kalhiminilhi an ix'a'tsulh jama'paxanaj Juán. Pus chunchacha ilhtulh an soldado. Ki'a'cha'xlicha an Juán an laka pulach'in.
41006028	Chi lhicha'alhcha an a'tsulh laka pulatoj an soldado, pus xta'nilhcha an jatsi', chi an jatsi yucha xta'nilhcha an ixnati.
41006029	Akxni tak'atsalhcha an ixt'alhtanan an Juán, taki'inilhi an ixlakatunaj, chi tamaknulhcha.
41006030	An ixt'alhtanan Jesús tat'atala'xto'lhicha chi tajunicha tuchini ta'ilhtulhcha chi tuchini tamasulhcha.
41006031	Yucha jajuniy: —K'at'at'itcha, katala'xtinucha, tan wa jasa'nik'acha k'at'ijast'aknana'it. Mu lhuwi yu ixtacha'an chi yu ixtatasp'itcho'oyachalhcha, pus tucha layi masi wa katitawaylhcha.
41006032	Tapu'alhcha la'atam barco tan wa jasa'nik'a.
41006033	Pero mu xluwk'ani yu tala'ts'ilh tan tapu'alh. Pus tamispalhi an Jesús, wachuncha chux an la'acha'anaxni an lapanakni tataxtulh talakats'alaj'alh yu'uncha p'ulh tacha'alh.
41006034	Akxni tatakutlhicha an laka barco, an Jesús jala'tsincha tan ts'anan ixtayanalh, pus jamapaynicha, mu wa tacha borregojnincha yu ntu xamati jalhist'ak'a. Pus tsukulhcha jamasuni lhuw tanlhun.
41006035	Sawalhcha ta'oxay, an ixt'alhtanan an Jesús tala'alh, tajuniy: —Sawalhcha ta'oxay, chi ani wa jasa'nik'a,
41006036	k'aja'un li kata'alhcha an lakt'ikt'i la'acha'anaxni, katatamawyacha ancha yu kata'uya.
41006037	Yucha ja'alhtaylh, jajuniy: —K'ajamawatcha uxitnan. Yu'uncha tajuniy: —¿Tasicha? Kawanajcha la'lhuwi ajkalhimawaw pan ixchuxk'an.
41006038	Pus jajuniy: —¿Tasu a'xchuxcha pani lhit'ant'at'it? Ak'ila'ts'int'it. Akxni tala'cha'ancho'olh, tajuniy: —A'xkisi pan chi la'at'uy jatanti.
41006039	Ixchuxk'an jajuniy li katatala'apitsilhcha kilhmaktamin, chi li katalaktawilhcha an tan st'a'an malh jats'in.
41006040	Pus talaktawilhcha, kilhmaktamin taminciento chi kilhmaktamin t'up'uxamkawin.
41006041	Yucha xa'a'ilhcha an a'xkisi pan chi an a'xt'uy jatanti chi tala'st'alhcha an lakt'iyan, xta'nilhcha lhimala'puchajun an Dios. La'ch'e'elhcha an pan chi jaxta'nilhcha an ixt'alhtanan para li katamala'pitsilhcha, chi an jatanti wanajcha chun.
41006042	Ixchuxchak'ani oxi talak'ulh tacha talhikiklalhcha.
41006043	La'akawt'uy kanastaja a'tsamcho'olh yu wa xaxajnicha an pan chi an jatanti, yu ntucha ta'u'olh.
41006044	La'akisi milh lapanakni yu an talakwaylh.
41006045	Ixli'astan an Jesús jajuniy an ixt'alhtanan li katapu'alhcha an ixtapiktutam lakxkan an barco, tanchun la'acha'an junkan Betsaida, mu yucha ma katijala'axa'alaya an lapanakni para li kata'ancho'oyacha.
41006046	Jala'axa'ala'olh, alhcha tapayninini Dios a'stitawk'a.
41006047	Walh puts'istacha, ixpaytatcha an lakxkani ix'anta an barco. Wa ix'akstucha ixt'awnachalh an Jesús lakaat'un.
41006048	Chi mu jala'ts'incha tacha lhita'ay talay tax'elhni an barco an ixt'alhtanan, mu an un wa ixjalakatast'uka, pus ka tacha las trescha tunkunmintacha jala'alhcha. Ukxjalhtanaj'alhcha an xkan, ixjapu'iniputuncha ixja'ilhtuy.
41006049	Akxni tala'ts'ilh li ukxjalhtanani an lakxkan, tanajun li sna wa takuwincha, ixtalakt'asaycha.
41006050	Mu ixchuxchak'ani ixtala'ts'in ixtalaktalhanancha, pero yucha watukan jaxa'alalh, jajuniy: —¡Oximaj'ayi k'a'unt'it, jant'u k'alakt'alhanant'it, mu kit'in!
41006051	Jala'tajuchalh an laka barco an Jesús, sa'cha walhi an un, pus sawalhcha ixtalhi'a'niy,
41006052	mu wachuka ntuka' ixtalhimacha'xapalayi an tan ixlalhawata pan, mu ntu ixtakiklaka'iya li layi ka'ilhtulh.
41006053	Akxni tapatakutchalhcha an lakxkan, tacha'alhcha xalakaat'un tanchun junkan Genezaret
41006054	An Jesús watukan tamispalhi akxni tatakutlhicha an laka barco.
41006055	Pus watukan tata'a'pitsi'olhi an lapanakni, ta'alhcha lak'inini an ta'an'anin, chi talakch'ixlicha'a'nilhcha la'ixputamatk'an an ta'an'anin an Jesús, tan an ixtak'atsay li ancha ixt'ajun.
41006056	Watanchuncha ixcha'an an Jesús, laj'ay la'acha'anaxni, chi lakt'ikt'i la'acha'anaxni, u masi tan wa jalhi'ay, an laka laktij ixtamamaycha an yu wa ixtata'an'ay chi ixtatapayninicha li ma kajamakawnilhi masi wa katapikch'apanichalhcha an ixla'ch'it. Ixchuxk'an an yu ixtach'apaniyachalh an ixla'ch'it, ixtatak'uch'uycha.
41007001	An fariseojnin chi ali'in xamaestrojnin lhamap'a'sin, yu ixtamintachalh la'acha'an Jerusalén, tala'cha'alhcha an Jesús.
41007002	Walh tala'ts'ilhi li an ali'in ixt'alhtanan an Jesús jantu ixtama'ch'a'ayi ixtalakwajin, pus tanajuni li ntu oxi chuncha.
41007003	Mu yu'uncha chi an judiojnin jantu ixtawajini li ntu ixtala'ma'ch'a'ay, tacha ixtanajun an yu laktatanincha.
41007004	Li ixtakitasp'it'acha tiankis, yu'uncha ixtala'ma'ch'a'apalaycha akxni tu'u kata'uya'. Atumpaj yu wachu sawalhcha ixtalhismanita ixta'ilhtuy, li ixtala'ch'a'ay an vaso, chi jarro, chi yu de tsasnatcha pala'oxin chi putamat.
41007005	Pus talhisakmicha an Jesús an fariseojnin chi an xamaestrojnin lhamap'a'sin, tajuniy: —¿Tasu li amint'alhtanan jantu ta'ilhtuyi tacha an tanajun an yu laktatanincha. Tawajini masi ntu tala'ma'ch'a'ayi?
41007006	Yucha jajuniy: —¡Uxitnan wa t'a'ukxp'ut'uyununat'it! Ts'ajwi talhichiwinin an Isaias, an tan ts'o'muk'akantalh laxchwinti Dios, tan najunta: 'Aniy lapanakni oxi kintalhichiwiniy, pero laxjalhunutk'an tu ixlisawalh.
41007007	Wa la'a'ijcha oxi kintalhipast'ak'a, mu yu'uncha tamasuyi yu wa ixjatapast'ak'atchak'an lapanakni.
41007008	Tamakajuni an ixlamap'a'sin Dios, wa yucha an ixjatapast'ak'atchak'an lapanakni p'as tach'a'o'ay: an ixla'ch'a'aka vaso, chi jarro, chi tanlhuncha ali yu wanajcha chun.
41007009	Jajumpalay: —An xlamap'a'sin Dios lhimap'axayatcha wa milhamap'a'sinchak'an.
41007010	An Moisés nawlh: k'a'asmatnini yu junan minpay chi minati; chi nawpalay, yu xkayaj juniya ixpay chi ixnati kaniya'.
41007011	Walh uxitnan nawnat'iti li ntu tani lay masi ntu kata'a'tayjulh ixlakpaynink'an an lapanakni, yu tama'lhtask'iniy la'a'tayjun, mu li yu ixtaxta'nilh ixlakpaynink'an li kataxta'ni'oyacha Dios.
41007012	Jant'uch'a jamak'awniyat'iti li kata'a'tayjulh ixlakpaynink'an.
41007013	An ixchiwinti Dios lhimap'axayatcha an wa mi jatapast'ak'atchak'an, lhuwi yu ch'unch'a ilht'uyat'it.
41007014	Wachuncha jat'asani'olhi an Jesús an lapanakni, chi jajuniy: —Akila'asmatniw chi k'alhimach'a'xat'it minchuxk'an.
41007015	Jantu yu an yu ukani lhkiliki an lapanak; yu kalhkilikin yucha an tacha kilhtaxtukan chiwinti.
41007016	Li xamati lhit'ajun ixpa'asmatna, ka'asmatlhi.
41007017	Tala'xtinulhcha an tan ts'anaks ixlakyakalh tanulhcha lakacha'a', pus an ixt'alhtanan talhisakmicha tuchini nawputuncha.
41007018	Yucha jajuniy: —¿Wach'u nt'u lhimach'a'xayat'it? ¿Jant'u k'ats'ayat'iti li chux an yu uy an lapanak jantu layi katimama'lhta'alhinilhcha?
41007019	Mu ntu lisna la ixjalhunuti tanuy, laxpalakni tanuy, chi ixli'astan maj'ancho'oycha. Yucha nawputulh an Jesús li chux an yu ukan si laj'oxi.
41007020	Wachu jajumpalay: —Yucha an ixchiwinti an lapanakcha yu mama'lhta'alhiniy.
41007021	Mu laxpulakni an ixjalhunutk'an lapanakni taxtuy an lakmakxkay jatapast'ak'at: chi yu talat'atamay yu ntu talat'at'ajun, yu wa aya talay, yu jama'ninin,
41007022	yu ja'alhawanan, yu sawalhcha a'sputni, yu jalhitama'chapunun, yu ja'o'xcho'onun, yu ayajk'atsay, yu xkayaj najun, yu lhita'ayay tu'u, chi yu ntu ja'asmatnan.
41007023	Chux ani yu ntu laj'oxi tanlhun ixpulakni an jalhunuti minachalh, yucha yu mama'lhta'alhini an lapanak.
41007024	An Jesús taxtuchalhcha Galilea alhcha la'acha'anaxni xalakaat'un Tiro chi xalakaat'un Sidón; tanuchalhcha lakatam lakacha'a'. Jantu ixlakask'in li xamati kala'ts'ilh, pero ntu lay tats'e'lhi.
41007025	Mu tichi t'aku ixlit'ajun istsi, wa ixlakpach'apata makxkay'un. K'atsalhi li ancha t'ajun an Jesús, pus la'cha'alh chi tatso'ottatawlhnilhcha laxjach'aja'.
41007026	Tapayninicha li kak'uch'unilhi an istsi'. An t'aku lhigriegojo ixchiwiniy chi jamacha'a Sirofenicia.
41007027	An Jesús juniy: —Kachajcha p'ulhnaj tita'o'atsalh an jas'at'an, mu ntu oxi xajachalh li ajkama'osunilhcha yu ta'ut'ajun chi ajkamaka'anilhcha an x'oyun.
41007028	Pus an t'aku juniy: —Chuni, Jamach'alhkat, pero an x'oyun ta'usak'a masi wa ixtach'e'echak'an an jas'at'an an ixtan'api mesa.
41007029	Pus akxni juniy an Jesús an t'aku: —T'ach'a an na'un chunchacha sawalh, chaway kap'inch'icha, an makxkay'un makawlhcha amintsi'.
41007030	Akxni cha'ancho'olhcha laxcha'a an t'aku, an makxkay'un tucha tu'u ixlakpach'apata an istsi', chi sa'cha ixmalhi an la ixputamat.
41007031	Taxtucho'ochalhcha xalakaat'un Tiro an Jesús, la'puslicha xalakaat'un Sidón, chi pula'pus'alhcha xalakaat'un Decápolis, chi cha'alhcha laxalakxkan Galilea.
41007032	Talhicha'anilh pumatam lapanak yu ntu lay ixja'asmatnan chi ntu lay oxi ixchiwiniy. Tatapayninicha an Jesús li kak'uch'ulh.
41007033	Mu lhilhuw, pus mala'xtinulh, tan wa ix'akstucha lhi'alh, lak'akatutamaknulhcha chi lhilakapuch'apanilhcha ixchuj'uti an isima'at.
41007034	Chi tala'st'alhcha an Jesús an lakt'iyan, jama'aninilh, najun: "¡Efata!" Nawputun: "¡K'alakt'a'a'at'umix'at'icha!"
41007035	Walh watukan la'ta'a'atumix'alh chi ta'oxinilhcha an isima'at, oxicha chiwinilh.
41007036	—Tu xamati k'a'unit'it, —jajuniy an Jesús. Pero masi li chuncha ixjajuniy palay ixtalaknajun.
41007037	Chi sawalhcha ixtalhi'a'ni, ixtalaknajun: —Sawalh oxi tacha an ilhtulh, layi jak'uch'uy masi an yu wa laj'a'atapan chi an yu ntu lay tachiwiniy.
41008001	La'atam wilhchan wanajcha lhilhuwi ixjumpalhkanta, walh tutu'u yu kati'ukalh, pus an Jesús jajuniy an ixt'alhtanan:
41008002	—Ijkamapayniya ani lapanakni, mu la'at'utucha wilhchani kintala'chinta chi ntu tu'u yu katita'ulh,
41008003	li wachunchacha ajkamala'achacho'oya ixcha'ak'an katala'awitijtayaya lakatij, mu ali'in ma'ati tamintachalh.
41008004	An ixt'alhtanan an Jesús tajuniy: —¿Pero tanischa lay xamati ka'inilh pan ani li ntu xamati wilhi?
41008005	Pus an Jesús jajuniy: —¿Tasu a'xchuxcha pani lhit'ant'at'it? Yu'uncha tajuniy: —A'xtujun.
41008006	Pus wachuncha an Jesús jajuniy tacha an ts'anaks ixta'ayxto'nun li katalaktawilhka an lakaat'un, chi yucha xa'a'ilhcha an a'xtujun pan, chi xta'nilhcha lhimala'puchajuni an Dios chi la'ch'e'elhcha, xli'astan jaxta'nilhcha an ixt'alhtanan, chi yu'uncha tamala'pitsilhcha.
41008007	Wachu ixtalhi'anta lakats'uni lakt'ikt'i jatanti, an Jesús wachu lhixta'palh lhimala'puchajun chi jamamala'pitsinilhcha wachu an ixt'alhtanan.
41008008	Xchuxchak'ani talak'ulh chi talhikiklalhcha. Ixli'astan la'atujun kanastaja tapusakcho'olh yu wa lakt'ikt'icha xaxajni.
41008009	An yu talakwaylh lapanakni ka tacha la'at'at'i milh. Xli'astan an Jesús jala'axa'alalhcha an lapanakni chi talak'ancho'olhcha.
41008010	Chi an Jesús jat'atajulhcha laka barco an ixt'alhtanan, ta'alhcha xalakaat'un Dalmanuta.
41008011	Tala'cha'alh an fariseojnin an Jesús, tsukulhcha tat'alakikxtukuy, tajuniy ma kajamasunilh tu'u an lakt'iyan para li ma katakiklaka'ilh.
41008012	Pus an Jesús jama'aninilh laxta'oxila'alhit, najun: —¿Tasu li talakask'incha kamasunikalh tu'u ani lapanakni? Chaway sawalh klajunaw jantu tu'u katijamasunikalh ani yu chaway tat'ajun.
41008013	Pus tajupalhi an laka barco an Jesús, jamakawyawlhcha. An ixtapiktutamcha lakxkani alh.
41008014	Walh takaplhi li katalhi'alh pan, wa a'xtam pani ixtalhi'anta an laka barco.
41008015	Chi jajuniy an ixt'alhtanan an Jesús: —K'ajalajk'ats'anant'iti li ntu katamatsaman an ixlamaskajank'an an fariseojnin chi an ixlamaskajan Heródes.
41008016	Pus yu'uncha ixtalalhisakmipaxaycha li sna xliyu li ntu tu'u ixtalhi'anta pan.
41008017	Chi mu jalhimacha'xanicha an Jesús, pus jajuniy: —¿Xliyu lint'u lhit'ant'at pani lhilakch'iwininat'it? ¿Ch'unt'u lhimach'a'xayat'it, sawalhka lakt'ak'alha mijalhunutk'an?
41008018	Masi li lhit'awnat'iti mi la'chulhk'an, ¿jant'u jalak'awananat'it? Chi masi li lhit'awnat'iti mi a'ax'olhk'an ¿jant'u ja'asmatnanat'it? ¿Jant'u p'ast'ak'at'iti
41008019	akxni an kla'puch'e'elh a'xkisi pan, chi ijkamawalh la'akisi milh lapanakni? ¿Tasu la'achuxcha kanastaja a'tsamcho'olh an xaxajni yu p'usakch'o'ot'iti? —La'akawt'uy kanasta, —tajuni.
41008020	—Chi akxni ijkamawalh a'xtujun pan la'at'at'i milh lapanakni, ¿Tasu la'achuxcha kanastaja a'tsamcho'olh an xaxajni yu p'usakch'o'ot'iti? —La'atujun kanasta, —tajuni.
41008021	Pus an Jesús jajuniy: ¿Chi tasucha li nt'uch'a lay lhimach'a'xayat'iti?
41008022	Tacha'alhcha la'acha'an Betsaida an Jesús, walh talhicha'anilh pumatam la'lhtulu lapanak. Tatapayninicha li kalakpach'apalh.
41008023	Pus an Jesús ma'ch'apachalhi an yu wa la'lhtulu, mala'xtinulhcha an la'acha'an. La'puchujwalhcha chi lakpuch'apalhcha, xli'astan lhisakmicha li laycha tu'u la'ts'in.
41008024	Yucha jalakawanalh, najun: —Wa tacha wa k'iwi ijkala'ts'in an lapanakni, pero talakjalhtanan.
41008025	Pus a'tam lakpuch'apapalhi an Jesús, oxicha malakawanilh, tala'pu'oxilhcha, ma'atcha ixlakacha'an chi oxicha ixjala'ts'in'ojoy.
41008026	Walh mala'achalhcha ixcha'a juniy: —Jant'u k'ap'it'i an la'acha'an ch'i nt'u xamat'i ka'un.
41008027	An Jesús chi an ixt'alhtanan ta'alhcha an lakt'ikt'i la'acha'anaxni lhila'acha'an Cesarea de Filipo. Walh lakatijcha jalhisakmicha an ixt'alhtanan an Jesús, jajuniy: —¿An lapanakni tisi kit'incha tanajuni?
41008028	Yu'uncha ta'alhtaylh, tajuniy: —Ali'in tanajun ma jama'paxanaj Juank'at'i, ali'in ma Eliask'at'i, chi ali'in tanajun ma xamaticha yu wachu lhichiwiniy ixchiwinti Dios.
41008029	Wa chuncha yucha jajuniy: —¿Chi uxitnan, tisi kit'inch'a nawnat'iti? An Pedro alhtaylh, juniy: —Uxint'i Cristojk'at'i.
41008030	Pus an Jesús jajuniy: —Jant'u xamat'i k'a'unit'it.
41008031	Tsukulhcha jajuniya li an ists'alh Dios kastak ma'alh'ajnana'. Li ntu katitala'ts'imputulhi an laktatanincha, chi an xalaj'ajin sacerdotejnin chi an xamaestrojnin lhamap'a'sin. Jajunilhi li katama'niya', pero li ixlila'at'utu wilhchan kala'awcho'oya'.
41008032	Ts'ajwi ixjajuni. Walh an Pedro aylhi'alh tan wa ix'akstu an Jesús, chi tsukulhcha juniya li ntu chuni kanawlh.
41008033	Pero an Jesús tala'asp'itlhi chi sa'cha jala'ts'ini an ali'in ixt'alhtanan, pus la'a'aymalhcha an Pedro, junkan an Pedro: —¡K'a'ost'i laki'ukxlakapu'u Satanás!, mu uxint'i nt'u lhak'ap'up'ini yu ix'anu Dios wa yucha an ixjatapast'ak'atk'an lapanakni lhak'ap'up'in.
41008034	Wachuncha an Jesús, jaxa'alalhi an lapanakni chi an ixt'alhtanan, chi jajuniy: —Li xamati kint'alhtana jumputun, kamakawlhcha yu wa xjatapast'ak'atcha, kaxa'a'ilhcha xcruz yu lay kapuma'nikalh chi akinch'a'o'alhcha.
41008035	Mu yu kama'alhtaxtuputuna ixjatsukunti, kama'ats'an'aya', pero yu kama'ats'an'aya ixjatsukunti kilakata chi ixlakata an ixchiwinti Dios, kama'alhtaxtuya'.
41008036	Jantu tani lhila'an masi wanajcha amaj ix'anu kajun'olh an lapanak an lakamunulhpa', li kama'ats'an'alh an ixjatsukunti.
41008037	¿Tasucha lay kalhila'cha'ancho'oya xjatsukunti?
41008038	Aniy lapanakni yu chaway tat'ajun ta'ilhtuyi ixtala'alhink'an chi ntu ta'ilhtuyi yu sawalh. Yu kint'amaxanani kit'in chi an kinchiwinti, kit'in isTs'alh Dios wachu akt'amaxanana akxni akmina lax'alhp'asninti an kimPay ali an ix'angelhnin yu stalan'a.
41009001	Jajumpalay: —Ani sawalhi ani yu klajunaw, ali'in yu an ani tat'ajun jantu katitanilh, sta akxni katala'ts'inacha kamina alhp'as an ixlich'alhkat Dios.
41009002	Ixlila'achaxancha wilhchan la'pusli, an Jesús jalhi'alhcha an Pedro chi an Jacobo chi an Juán wa ix'akstuk'an tanchun talhman a'stitawk'a. Chi laxjalakawantichak'an tapaxalhcha an Jesús.
41009003	An ixla'ch'it xlimjcha walh, wa lhi'o'slaycha sut'ut'u walh, tacha yu ntu lay tu'u chuncha kamasut'ut'ulh xamati masi wa stakcha kama'pajlhi an la'ch'it.
41009004	Chi tatalakasulhcha an Elias ali an Moisés, ixtat'achiwiniycha an Jesús.
41009005	Pus an Pedro juniy an Jesús: —Maestro, oxi li ani ikt'awnaw, akla'oxiyaw a'at'utu de jach'itin cha'a', a'atam mi anucha, a'atam ix'anucha an Moisés chi a'atam ix'anucha an Elías.
41009006	Jantucha ixk'atsay tani kanawlhcha an Pedro, mu ixtalaktalhanancha.
41009007	Wa akxni ta'alhtajulh la'atam jataputs'i jala'atanchanulhcha, chi chiwinkalhcha an laka jataputs'i nawkan: —Yucha aniya yu ikmapayni kints'alh, yuch'a k'a'asmatnit'it.
41009008	Xli'astan akxni tajalaklakawanancho'olh tucha xamati ali tala'ts'ilh, wa yucha an Jesuscha.
41009009	Tata'alhtajucho'olhcha an a'stitawk'a, an Jesús jajuniy li ntu xamati katajunilh tacha an tala'ts'ilh, jajuniy li katalaknawnaka sta akxni kala'awcho'oya an Jesús an yu walh isTs'alh Lapanak.
41009010	Pus wa sa'cha tak'atsalh. Wa yu'unchacha ixtalalhisakmipaxay tuchini jumputuncha li kala'awcho'oya an laka lhinin.
41009011	Tsukulhcha talhisakmiya an Jesús, tajuniy: —¿Tasu li tanajun an xamaestrojnin lhamap'a'sin li task'iniya li p'ulhnaja kamilh an Eliasi?
41009012	An Jesús yucha jajuniy: An Elías p'ulhnaja kamina sawalh, kamina lats'awalana chux an tanlhun. ¿Chi k'ats'ayat'iti tacha kilhits'o'muk'akanta kit'in yu ikwalh wa tacha isTs'alh lapanak, li akstak mina ma'alh'ajna chi ntu tu'u akintitalhiwilalh?
41009013	Pero kit'in klajunaw an Elías kilachilhcha, chi wa tani ta'ilhtuputulhcha ta'ilhtulhcha, tacha an lhits'o'muk'ak'anta laxchiwinti Dios li kaputapasaya'.
41009014	Akxni jala'cha'ancho'olhcha an ali'in ixt'alhtanan an Jesús, jala'ts'incha tacha ts'anan ixja'a'yakalh, chi ixjat'alakikxtukut'awkancha yu'uncha an xamaestrojnin lhamap'a'sin.
41009015	Chi an lapanakni talhi'a'nicha li cha'alhcha an Jesús, pus tala'ats'alaj'alhcha chi ixtala'axa'alaycha.
41009016	Yucha jalhisakmilh jajuniy: —¿Tisunch'a lalhik'ikxt'uk'uyat'iti?
41009017	Pus pumatam najun an tan ts'anan ixlakyakalh: —Maestro, wa iklhiminitan an kints'alh wa lakpach'apata makxkay'un, tucha makawniya kachiwinilh.
41009018	Wa tanchuncha putawlachilh ma'taycha, xut'ut'ucha ma'pupuy chi wa xwat'at'acha tasat'ajun, wa k'alijicha junt'ajun, chi ijkajunicha a mint'alhtanan li katak'uch'ulhka', pero ntu lay tak'uch'uy.
41009019	Pus an Jesús jajuniy an ixt'alhtanan: —¡Yu chaway ani t'awnat jant'u jak'iklak'a'ininat'it!, ¿Tasu wanancha wa aktilat'a'aklatsukuyaw chi wa aktilalhilhitayaniyawi? Akilalhiminiw.
41009020	Pus talhi'anilhcha an ts'alh an Jesús. Walh akxni an makxkay'un la'ts'ilhcha an Jesús, ma'tapalhcha an ts'alh, p'ascha ixlakchikixa chi ixma'atamp'ilicha, chi ixma'pupuycha.
41009021	An Jesús lhisakmicha an ixpay an ts'alh tani ixlima'ancha chuncha lay, yucha najun: —Wa ixtajas'at'at,
41009022	a'lhucha ma'niputun ma'tay lakajikmi chi lakxkan. Li sna layi k'ak'uchut'i lamapaynin akilalhi'a'tayjuka'.
41009023	An Jesús juniy: —¿Sna layi ajk'uch'ulh? Watuchicha layi li k'iklak'a'i.
41009024	Pus watukan najuni an ixpay an ts'alh: —Chun, ijkiklaka'i, pero ak'ila'alhp'asninini an kijakiklaka'inti.
41009025	Chi mu la'ts'incha an Jesús li wanjacha lhilhuwi ixcha'ant'awkan, pus akxni la'a'aymalhcha an makxkay'un, juniy: —Makxkay'un yu nt'u ch'iwiniy chi a'atapak'at'i, k'amak'awcha ani ts'alh, chi nt'uch'a ali k'alakp'ach'ap'a.
41009026	An makxkay'un ch'ik'ik'icha t'asalh, chi p'ascha lakchikixli an ts'alh, makawlhcha, wa tacha wa nitacha sa' tamalh, ixtalaknajun ma nilhcha.
41009027	Walh an Jesús ma'ch'apasaklhi an ts'alh, oxicha tayacho'olh.
41009028	Tanulhcha laka cha'a an Jesús, chi tan wa ix'akstuchak'an an ixt'alhtanan tajuniy: —¿Tasu li kitnan tulay ijk'uch'uwi?
41009029	Pus yucha jajuniy: —Wa xliyu li ani makxkay'un jantu taxtuyi li ntu tapayninikani an Dios chi li ntu lhimakawkani kiwaytk'an.
41009030	Wa ancha ta'alhcha, xalakaat'uncha Galileaja tapu'alh, chi ntu ixlakask'ini an Jesús li xamati kak'atsalh.
41009031	Mu ixjamasuni an ixt'alhtanan ixjajuniy: —Kit'in yu ikjunlhi isTs'alh lapanak akima'axta'kana laxmaknik'an an lapanakni, chi akintama'niya', walh ixlila'at'ut'u wilhchan akla'awcho'oya'.
41009032	Pero yu'uncha ntu talhimacha'xanilh chi ixtatalhanani li katalhisakmilh.
41009033	Tacha'alhcha la'acha'an Capernaúm, chi laka cha'acha an Jesús, jalhisakmicha an ixt'alhtanan tuchini ixtalhilakchiwij'antacha an laka tij.
41009034	Yu'uncha sa' talajkilhulh, mu yu'uncha ixtalhilakchiwij'anta tichini palaycha lhitapalayi yu yu'uncha.
41009035	Wachuncha tawilhcha an Jesús, chi jaxa'alalhcha an ixpumakawt'uyk'an ixt'alhtanan, jajuniy: —Li xamati palay lhitapalay jumputun, yucha xalakat'ikt'i kawalh chi kajatapatsani'olhcha an ali'in.
41009036	Chi ma'ch'apachalh pumatam jas'at'a an Jesús, ixtan'ajnichak'ani yawlh, chi ch'ix'ilhcha, jajuniy:
41009037	Li xamati la'a'i xamati jas'at'a tacha aniy lakintalakask'i, kit'ini kila'a'i, chi li kila'a'i, yucha an yu kimakminta la'a'i.
41009038	An Juán alhtaylh, juniy: —Maestro, ikla'ts'iw pumatam lapanak yu jak'uch'uyi laminta'a'ut an yu wa lakpach'apata makxkay'un, walh chi ntu kintat'alhtananan, pus tucha ikmakawniw, mu ntu kintach'a'o'an.
41009039	An Jesús juniy: —Jantu, jant'u ch'uni k'a'unit'it, mu ntu xamati yu lay ilhtuy laj'ay tu'u lakinta'a'ut, chi xli'astan wa tani akilhipastakpalhcha.
41009040	Yu ntu kintat'alaxtukuyan, kintat'a'anan.
41009041	Chi wa tichicha yu taxta'niyan masi wa tamcha vaso xkan kilakata, mu uxitnan kint'alhtanan, yucha o'sliyajcha li kamaapalhnikana'.
41009042	Pero li xamati jama'o'xcho'oy xapumatam an jas'at'an an yu kintakiklaka'iy, palay oxi kalhtuj ch'ipixtanukalh aya xwati, chi kawarjcha maka'ankalh tan talhman lakxkan.
41009043	Chi li amimaka ma'ilhtuyani tala'alhin, k'at'iklh ch'a'xmaj'a, mu palay oxi wa maklht'uluku k'a'unt'i ch'i k'ach'ip'i laka jatsukunti, walh jantu li a'tsa'ojoy mi maka chi k'ap'it'i laka lhinin tan tu a'tam mixta jikmi,
41009044	tan an ixlakatsapulhk'an tu a'tam tanini, chi an jikmi wachu ntu a'tam mixa.
41009045	Chi li aminch'aja ma'ilhtuyani tala'alhin, k'at'iklh ch'a'xmaj'a, palay oxi wa ch'anlht'uluku k'ach'ip'i laka jatsukunti, walh jantu li ch'an'a'ts'a'o'oy k'amakp'ink'a laka lhinin, tan tu a'tam mixa jikmi,
41009046	tan an ixlakatsapulhk'an tu a'tam tanini chi an jikmi wachu ntu a'tam mixa.
41009047	Chi li amila'chulh ma'ilhtuyani tala'alhin, k'at'ap'axt'u, palay oxi k'ach'ip'i tan ch'alhkatnan Dios wa mintalaktam, walh jantu li masi a'tsa'ojoy mila'chulh k'amakp'ink'a laka lhinin,
41009048	tan an ixlakatsapulhk'an tu a'tam tanini chi an jikmi wachu ntu a'tam mixa.
41009049	Chux lapanakni laka jikmi kajala's'o'okana', chi chux lha'ulan laka matsati kala'oxikana'.
41009050	An matsat oxi, pero li kama'ats'an'alh an is'o'onti ¿t'asich'a k'alhis'o'och'o'oya'it'iti? Jant'u k'ama'ats'an'at'iti ami matsatk'an, para li oxi k'alalhip'it'it.
41010001	Taxtulh an Jesús la'acha'an Capernaúm, alhcha xalakaat'un Judea chi an ixlitapiktutamcha ayxkan junkan Jordán, walh wanajcha lhilhuwi la'cha'ampalhkalh, pus tsukulhcha jamasunipalay tacha ixlismanitacha.
41010002	Tala'cha'alh ali'in fariseojnin talhila'ts'intanuycha an Jesús, tajuniy li sna oxi li xamati lapanak kamakawlh ixt'iwi'.
41010003	Yucha ja'alhtaylh jajuniy: —¿Tasicha tajunin an Moisés?
41010004	Yu'uncha tajuniy: —An Moisés, makawnilhi an lapanak li layi kaxta'niya ixt'iwi la'atam jalhiki yu katalapumakawna', chi kamakawnacha.
41010005	Pus an Jesús jajuniy: —Chunchacha lhinawlh an Moisés mu wa xliyu nt'u k'is ja'asmatnanat'it,
41010006	pero an Dios akxni ilhtulh an lapanak, ilhtulhcha an lapanak chi ilhtulhcha an t'aku'.
41010007	Xliyu an lapanak, kamakawna ixpay chi ixnati, ixt'iwicha kat'atala'xt'o'a'.
41010008	An ixt'uyunk'an tachanu wa pumatamcha katajuna', jantucha ixt'uyunk'an, tachanu wa pumatamcha.
41010009	Yu Dioscha jamala'xto'lhi jantucha kajalamamakawnilhi an lapanak.
41010010	Laka cha'acha, a'tam talhisakmipalhi an ixt'alhtanan an Jesús yu yucha ixlakata.
41010011	Pus jajuniy: —Wa tichicha yu makajun ixt'iwi chi t'atsukupalaycha pumatam t'aku, tala'alhincha ilhtuy.
41010012	Chi tam t'aku yu makajuni ixt'apapa chi t'atsukupalaycha pumatam lapanak, wachucha tala'alhini ilhtuy.
41010013	Ixtalhicha'anicha an jas'at'an an Jesús para li kajalaklakpach'apalh, pero an ixt'alhtanan talaj'aymastuklhi an yu ixtalhicha'ani.
41010014	Walh akxni jala'ts'ilh an Jesús lhitalh'amalh chi jajuniy: —Kachajcha tamilhi an jas'at'an, jant'u k'ajalaj'aymast'ukt'it, mu an ixlich'alhkat Dios ixnawink'an yu tacha yu'uncha.
41010015	Kit'in sawalhi an yu klajunaw li yu ntu la'a'iya an ixlich'alhkat Dios tacha pumatam jas'at'a, jantu katicha'alhi tan ch'alhkatnan Dios.
41010016	Chi jalakch'ix'ilhcha an jas'at'an, jalaklakpach'apalhcha, jalhisk'inilhcha an Dios li oxi katatsukulh.
41010017	Akxni ixti'ancho'oycha an Jesús, la'ats'alajcha'alh pumatam lapanak, chi tatso'ottanilhcha laxlakapu', juniy: —Oxi maestro ¿tasicha aklhit'alalh para li aklhitsukulh an yu ntu min'ojoy jatsukunti?
41010018	An Jesús juniy: —¿Tasu li k'i'unicha li oxi klapanaki? Tu xamati yu oxi lapanak, wa pumatami yu chun, Dios.
41010019	K'ats'aycha an lhamap'a'sin: "Jant'u wa aya k'alat'i, jant'u k'ajama'nin, jant'u k'aja'alhawan, jant'u k'amaslak'at'in, jant'u k'a'o'xch'o'on, oxi k'ala'ts'i mimpay chi minati".
41010020	Pus an lapanak juniy: —Maestro, chuxcha chuncha ik'ilhtu'ojoy wa kintats'alat.
41010021	Pus an Jesús sa'cha ixla'ts'in chi ixmapaynicha, juniy: —Pero ts'an'aniyanka la'atami yu k'a'ilht'u, k'ast'a'o chux an yu lhit'a'un chi k'ajamala'p'its'inincha an jakilhpatinin, chuncha yu k'alhits'uk'uya'a laj'oxi mintanlhun an lakt'iyan, xli'astan k'at'ana'acha ak'inch'a'o'aya'acha kaxa'a'iya'acha mincruz yu lay kap'uma'nik'a.
41010022	Ancho'olhcha an lapanak, sawalhcha lhita'oxila'alhiya tacha an junkalh, mu lhuw ixtanlhuni ixlit'ajun.
41010023	Chi an Jesús jalaklakawanancha, jajuniy an ixt'alhtanan: —¡Sawalhcha lhima'anxkayi katacha'ana an laxlich'alhkat Dios an yu talhit'ajun lhuw ixtumink'an!
41010024	An ixt'alhtanan sawalhcha ixtalhi'a'niya tacha an jajunilh, pus an Jesús jajumpalay: —Kints'alan, ¡sawalh lhima'anxkayi katatanuyanta laxlich'alhkat Dios an yu tachanu tumin takiklaka'iy!
41010025	Palay wa lasi kastaala'pusli lax'ista makskat la'atam camello, walh jantu li katanuchalh xamati jamatumin an laxlich'alhkat Dios.
41010026	Pus palaycha ixtalhi'a'ni, ixtalajumpaxay: —¿Pus tisiyuchacha lay kata'alhtaxtuya'a?
41010027	Pus an Jesús sa'cha jala'ts'in, jajuniy: —Yu an lapanak tulay ilhtuy, an Dios yucha layi ilhtu'ojoy chux.
41010028	Xli'astan an Pedro tsukulhcha juniya an Jesús: —Kitnan iklhimakaw'otawcha kintanlhunk'an, mu klach'a'o'atawcha.
41010029	Pus an Jesús najun: —Aklajunaw yu sawalh, masi yu lhimakajuntacha ixcha'a, u ixjat'ala'awnin, u ixjamatsanan, u ixpay, u ixnati, u ixt'iwi, u ixjas'at'an, u ixlakaat'un, kilakata chi ixlakata an laj'oxi chiwinti,
41010030	tam ciento palayi kaxta'nikana aniy lakamunulhpa: ixcha'a, ixjat'ala'awnin, ixjamatsanan, ixnatin, ixjas'at'an chi ixlakaat'un, masi aniy lalhilhitama'chapukan. Atumpaja kaxta'nikana jatsukunti yu ntu a'tam min'ojoy, akxni kamina an yu tumpajcha lakamunulhpa'.
41010031	Pero xluwk'ani yu p'ulhnaj chaway, yu'uncha astani katajuna', chi yu astan chaway p'ulhnaja katajuna'.
41010032	Ixtitatama'ast'a'ancha la'acha'an Jerusalén an Jesús ali an ixt'alhtanan, ixp'ulayi an Jesús, an ixt'alhtanan jantucha ixtalhimacha'xayi li an Jesús o'sliyani ixti'an an la'acha'an masi ixk'atsaycha li kaniya', chi an yu astan ixtamintachalh ixtalaktalhanancha. Pus an Jesús a'tam jalhi'ampalhi tan wa ixpu'akstuk'an an ixpumakawt'uyk'an ixt'alhtanan, tsukulhcha jajuniya tani kaputapasayacha, jajuniy:
41010033	Titama'ast'a'anawcha Jerusalén, tan kama'axta'kana an yu junlhi Ists'alh Lapanak. La xmaknik'an an xalaj'ajin sacerdotejnin, chi an xamaestrojnin lhamap'a'sini kama'axta'kana', chi yu'uncha katanawna li kama'nikalhcha. Katama'axt'a'a la xmaknik'an an yu ntu judiojnin.
41010034	Jantu tu'u katitalhiwilalh, katala'ana'maya, katala'achuj'waya, chi katama'niya', walh ixlila'at'utu wilhchan kala'awcho'oya'.
41010035	An Jacobo chi an Juán, ists'alan tichi lapanak junkan Zebedeo, wanicha tala'alh an Jesús, tajuniy: —Maestro, klask'iniputunaw lamapaynin.
41010036	Yucha jajuniy: —¿Tisunch'a lak'ask'inat akla'ilhtuniwi?
41010037	Pus tajuniy: —Akilamakawniw li aklapiktutawlhcha'awi tapiktutamin t'an k'ap'ina'a ch'alhkatna', pumatam tan oxi mimpa'xti, chi an pumatam la milhijama'xi.
41010038	An Jesús jajuniy: —Jant'u k'ats'ayat t'uch'ini sk'inatcha. ¿Layi k'alhit'ayaniya'it an ma'alh'ajnat yu akma'alh'ajnana', chi k'aniya'it'iti tacha akniya'?
41010039	Yu'uncha tajuniy: —¡Chun kalaya'! —Pus an Jesús jajuniy: — K'ama'alh'ajnana'itcha tacha kit'in, chi k'aniya'itcha tacha kit'in.
41010040	pero li akilalakpa'xtitawlaw jantu lay kit'in aktilamakawniw, mu ancha katatawla yu anchacha jalhisakxtukanta.
41010041	Akxni ta'asmatlhi an ixpumakawk'an ali'in ixt'alhtanan an Jesús, tat'alatalh'amajla'ts'ilhcha an Jacobo chi an Juán.
41010042	Pus an Jesús, jaxalalh jajuniy: —Uxitnan k'ats'ayat'iti li an yu tajun xajamach'alhkatni an laj'ay la'acha'anaxni wa talhinajuncha, chi an yu palay xalaj'ajin, yu'uncha yu palaycha wa talhinajun.
41010043	Pero aniy uxitnan, tam. Aniy yu lhitapalay jumputun p'ulhnajcha kajatapatsanilhi an ali'in,
41010044	chi yu palaycha tukan xa'ay jumputun yu uxitnan, mima'tsukuk'ani kuna'.
41010045	Mu masi kit'in yu ikjunlhi Ists'alh Lapanak, jantu ikminta li wa akilak'ilhtunikalhcha an tapatsat, kit'in iklamintaw tapatsaninin, chi ikminta ma'axta'na an kijatsukunti para li lhuw lapanakni katata'alhtaxtulh.
41010046	Wachuncha la'acha'an Jericojcha tacha'alh. Chi akxni ixtitataxtucho'oycha an Jesús ali an ixt'alhtanan ts'ananacha ixjach'a'o'akanta, walh pumatam la'lhtulu lapanak junkan Bartimeo, ists'alh tichi lapanak junkan Timeo, an ixpiktu tiji sa' ixwilh, isk'in la'a'tayjun.
41010047	Pus akxni asmat'acha li yucha an Jesús yu jamacha'a Nazareti ix'antachalh, tsukulhcha t'asay najun: —¡Jesús, Ists'alh David, lamapaynin ak'ilhi'a't'ay'ut'i!
41010048	Pero an ali'in lapanakni tala'a'aymalh para li sa'cha kakilhulh. Pero yucha palay p'as ixt'asay: —¡Ists'alh David lamapaynin ak'ilhi'a't'ay'ut'i!
41010049	Wachuncha an Jesús sa'cha tayalh, chi jajuniy an yu ixtat'a'anta li katat'asanilhcha an la'lhtulu lapanak, pus tat'asanilhcha chi tajuniy: —T'ut'ani k'anaw, k'at'aycha, t'asaniyani an Jesús.
41010050	Pus lht'ele' maj'alhi an ixpupula'axt'a'kan an la'lhtulu lapanak, tayalhcha, la'alhcha an Jesús.
41010051	An Jesús juniy: —¿Tasu ak'ilhtunch'a na'uni? Pus an la'lhtulu lapanak juniy: —Maestro, ijkalakawanamputun.
41010052	An Jesús juniy: —An mijakiklaka'inti p'ut'ak'uch'ut'icha, k'ap'inchicha. Pus wa akxni jalakawanalhcha, chi ch'a'o'alhi'alhcha an Jesús an laka tij.
41011001	Akxni ixtacha'ant'ajuncha la'acha'an Jerusalén, wa nicha la'acha'an Betfagé chi wanicha la'acha'an Betania, laxlakapucha an a'stitawk'a junkan laka'olivojnin, an Jesús jamala'achalhcha ixt'uyunk'an ixt'alhtanan.
41011002	Jajuniy: —K'ap'inchi'it'it an tan tasuy la'acha'an, chi akxni k'ach'ip'ina'itcha k'ala'ch'ip'ina'it'it la'atam jas'at'a burro, ch'iyawkanta, jantuka' a'tam putawk'akan, k'ax'ot'iya'it, akilalhiminiyaw.
41011003	Li xamati talhisakmiyan t'uch'ini lhix'ot'iyatcha, k'a'una'it'it li yucha an jamach'alhkati ma'lhtask'ini, li wa tukan kama'axta'cho'oya'.
41011004	Pus ta'alhcha, walh tala'cha'alhcha an burro, ixch'iyawkanta lakamaticha lhilaka tij, pus tax'ot'ilhcha.
41011005	Walh tichi yu'uncha yu ancha ixta'wilanalh tajuniy: —¿Tasu li x'ot'iyatcha an burrojo?
41011006	Pus yu'uncha chunchacha tanajun tacha an ixjajunita an Jesús, pus jamakawnikalhcha.
41011007	Talhi'anilhcha an Jesús an burro chi an lapanakni talak'aymuk'anilhcha an burro yu ixtaputala'axt'a'ta yu'uncha, chi putawk'alhcha an Jesús.
41011008	An ali'in ixtalakmamaycha an yu ixtaputala'axt'a'a an tan ixpu'anta an Jesús, chi an ali'in ixtala't'e'emanicha jach'itin.
41011009	An yu ixtap'ulanan chi an yu astan ixtamintachalh ixtalakt'asaycha, ixtalaknajun: —¡Kajama'alht'axt'uncha chaway! ¡Oxi ani lapanak yu Dios makmintalh!
41011010	¡Oxi an minta lhich'alhkat, xlich'alhkat kimpayk'an David! ¡Hosanna kanawkalh an lakt'iyan!
41011011	Cha'alhcha Jerusalén an Jesús chi tanuchalhcha an laka xa'ay tajtan, sa'cha ixjalaklakawanan wayu, mu tats'isicha, ta'alhcha Betania ali an ixpumakawt'uyk'an ixt'alhtanan.
41011012	Xlila'atamcha wilhchan, akxni ixtitataxtucho'oycha Betania, chawanalhcha an Jesús.
41011013	Walh laka'an ma'at lanan, st'a'aj yachalh a'atam xak'iw higo, pus alh laka'ana li sna uk'alh, walh cha'alh la'ts'in tu tu'u uk'alh, wasiy xax'oy mu ntu ixpaku'.
41011014	Pus an Jesús juniy an xak'iw higo: —Jantu a'tam ka'unini xamati mijatawk'at. Walh ta'alha'asmatlhi an ixt'alhtanan.
41011015	Tacha'ampalhcha Jerusalén, walh an Jesús akxni tanuchalh an laka xa'ay tajtan, tsukulh jatamakxtuyi an yu ixtajast'anan chi an ixtajatamawnan ixpulakni tajtan. Jala'ma'atasp'itni'olhi an mesa an yu ixtamapaxay tumin chi an ixtants'ik'an an yu ixtast'ay paloma.
41011016	Jantucha ixmakawniya li xamati ali kat'atanuchalh tu'u'.
41011017	Tsukulhcha jamasuni jajuniy: —Mu ts'o'kanta an laxchiwinti Dios tan najun: Chux an lapanakni ta ixlijalhi'ay an lakamunulhpa an kincha'a katajuna putapaynin. Walh uxitnan wa p'a'alhawnanatcha.
41011018	Pus ta'alha'asmat'acha an xamaestrojnin lhamap'a'sin chi an xalaj'ajin sacerdotejnin. Pus talhipuxkawnilhcha tani katalhima'nilhcha, mu ixtatalhamnicha chi, mu ta lhichux an la'acha'an ixtalhi'a'ninicha an ixlamap'a'sin.
41011019	Pero an Jesús akxni tats'isilhcha taxtulhi an la'acha'an.
41011020	Tala'puspalhcha wats'isin an tan yalh xak'iw higo, xixtacha chux xajataxiyak.
41011021	Wachuncha an Pedro past'ak'ach'a, juniy: —Maestro, jo'o k'ala'ts'i, an xak'iw higo an yu la'a'aymat'i xixtacha.
41011022	An Jesús alhtaylh juniy: —K'ak'iklak'a'it'iti an Dios.
41011023	Mu wa tichicha yu kajunilh ani a'stitawk'a: K'a'ost'i, an alamalhch'a k'at'a'uchi', li kiklaka'iya chux la xjalhunut chi li lhiwilayi an yu najun li kuna, kuna sawalh.
41011024	Xliyu klalhijunaw, watuchicha t'ap'aynisk'inat'it, k'ak'iklak'a'it'iti li k'axt'a'nik'ana'it'it sawalh, walh k'axt'a'nik'ana'it'it sawalh.
41011025	Chi akxni t'ap'ayniyat, k'amala'mixinit'iti xamati yu ta'ilhtuniyan tu'u tala'alhin, walh wachu katamala'mixiniyani mintala'alhink'an an mimPayk'an yu wilhchalh lakt'iyan.
41011026	Pero li nt'u mala'mixiyat'it, wachu ntu katitamala'mixinini an mimPayk'an yu wilhchalh lakt'iyan.
41011027	Wachuncha ta'ampalhcha Jerusalén, walh akxni ix'aklat'ajuncha laka tajtan an Jesús, tala'cha'alhcha an xalaj'ajin sacerdotejnin chi an xamaestrojnin lhamap'a'sin chi an laktatanincha.
41011028	Tajuniy: —¿T'asu li ch'unch'ach'a layi, tisiyuchacha makawniyan li k'ajalakt'amakxt'u an tajast'anani?
41011029	An Jesús ja'alhtaylh jajuniy: —Wachu aklalhisakmiyaw la'atam chiwinti, li akilajunaw, wachu aklajunawi tuchini laycha chuncha iklhilak'ilhtuy aniy tanlhun.
41011030	¿An ixjama'paxanti Juán, Diosi ixlijuni u wa ixjatapast'ak'atcha lapanak? Akilajuniw.
41011031	Pus wachuncha tsukulhcha talakchiwiniy talajuniy: —Li kajunaw li Diosi ixlijuni, akintajunan; ¿P'us ch'i li nt'uch'a k'iklak'a'it'iti?
41011032	Chi li kajunaw li wa ixjatapast'ak'atcha lapanak, chux an lapanakni akintatayla'minan, mu yu'uncha tak'atsayi li an Juán ixchiwinti Dios sawalhi ixlichiwiniy.
41011033	Pus an Jesús ta'alhtaylh tajuniy: —Jantu ijk'atsayaw. Pus yucha wachu jajuniy: —Wachu ntu aktilajuniwi tuchini chunchacha iklhi'ilhtuy.
41012001	Tsukulhcha jaxa'alay wa laka pulhamacha'xani an Jesús, jajuniy: —Pumatam lapanak ch'anlhi ix'uva chi kurralhnulhcha, chi ja'ajnalhcha tan kapach'itkana',chi ilhtulhcha la'atam torre, jamach'ixta'nilh tichi yu'uncha lapanakni, chi yucha ma'atcha alh.
41012002	Walh akxni chilhcha ixpaku an ix'uva, makminchalhcha pumatam yu kamilh inini yu ixnawincha.
41012003	Pero an yu ixjamalhistaknikanta wa talakasamalhi an yu ixmala'achakantachalh, pus wachuncha tamala'achacho'olh.
41012004	An yu jamanawin a'tam mala'achapalhchalh pumatam ixma'tsuku', pero palaycha talakasamanilh, tamalakpak'atsanilh, chi stakcha tamamaxanilh.
41012005	A'tam mala'achapalhchalh pumatam, walh tama'ninilh. Chi ali'incha yu ixjamala'achapalachalh, ixjama'ninikan chi ixjalaksamanikan.
41012006	Xli'astan wa pumatamcha yu sawalh ixmapayniy ists'alhi ixlit'ajun, pus yuchacha makminchalh, mu ixnajun: —Aniy mu kints'alh, kata'asmatniya'.
41012007	Walh an yu ancha ixtajalhistaknan talajuniy: —Yucha anicha jamanawin kuncho'oya an lakaat'un. Kama'niw, walh ki'anuchak'ani kuna'.
41012008	Pus tach'apachalh, tama'nilh, ma'spacha an tan ixtalhistakta lakaat'uni takimaj'alh.
41012009	¿T'asich'a lhiwilayat kalaya an yu jamanawin an tan ch'ankanta uvaja? Yucha kamina chi kajama'ni'oya an yu ixtajalhistaknan, ali'ini kaxta'niya an lakaat'un an tan ixch'an ix'uva.
41012010	¿Jant'u p'unawt'at'iti tacha an najunta tan an ts'o'muk'akanta an laxchiwinti Dios? Tan najun: —An chiwx an yu tala'amaj'alh an yu tayajuy cha'a, apalij yucha palay lhitapalalh.
41012011	Yucha an Diosi chuncha ilhtulh. Chi lhi'a'niyawcha li chunchacha la'ts'inaw.
41012012	Pus ixtach'apayawputuncha an Jesús, mu talhimacha'xalhi li yu'uncha jajuni, pero wa tatalhanajlalh, mu lhilhuw, pus ta'ancho'olhcha.
41012013	Tamala'achachalhcha ali'in fariseojnin chi yu ixt'apartidojnincha an Herodes an tan ixt'ajun an Jesús, para li tu'ucha kata'alh'a'taymalh.
41012014	Tala'cha'alh tajuniy: —Maestro, ijk'atsayaw li sawalhi an yu na'un chi li nt'u xamat'i t'alhamni, mu uxint'i ntu yu lhak'ap'up'in tani tasuycha xamati', uxint'i ts'ajwi masuy an ixtij Dios. ¿Oxi li akmapalhlhi'aniw tanlhun an ay xajamach'alhkat la'acha'an Roma u jantu?
41012015	Walh yucha mu ixjak'atsanicha li wa tajunicha, pus jajuniy: —¿Tasu li wa kilalhila'ts'intanuyawcha? K'alhit'at'it a'xtami an tumin, akla'ts'ina'.
41012016	Pus talhicha'anilhcha chi jajuniy: —¿Tisiyuchacha ani puwilh chi an ixta'a'ut? — Yu'uncha tajuniy: —Ix'anu an ay xajamach'alhkat Roma.
41012017	Pus yucha jajuniy: —K'axt'a'nitcha yu ix'anu an ay jamach'alhkat Roma, chi yu ix'anu Dios wach'uch'a k'axt'a'nit. Pus sawalhcha talhi'a'nilh.
41012018	An saduceojnin yu ntu takiklaka'iy li kala'awcho'okana tala'cha'alh, tajuniy:
41012019	Maestro, a Moisés kintats'o'nini an laxchiwinti Dios li ma xamati niy ixt'ala'ajun chi li t'ajuni ixt'iwi, pero li ntu tu'u ixjas'at'an, ma tamcha ixt'ala'ajuni kat'atsukucho'olh, para li ma kat'ajamas'at'analhcha.
41012020	Ixtat'ajun ixpumatujunk'an wa lhit'ala'awnin; an xa'aycha t'atsukukalhcha, walh nilh, tu tu'u jamakawlh ixas'at'an,
41012021	pus an yu ixt'ala'ajuncha yuchacha t'atsukucho'olh an t'aku', walh wachu nipalh, jantu tu'u ixjas'at'an jamakawpalh. Chi an ixlipumat'utucha t'atsukulh ixt'ala'ajuk'an wanajcha chun nipalh.
41012022	Sta tat'atsuku'olhi an ixpumatujunk'an an t'aku', chi talakni'olh, jantu tu'u tamakawlh ixjas'at'ank'an, xliastan an t'aku wachucha nilh.
41012023	Akxni kala'awcho'okana, mu an ixpumatujunk'an tat'atsuku'olhi an t'aku, ¿Tisiyuchacha ixt'iwi kuna'a?
41012024	An Jesús ja'alhtaylh jajuniy: —Wa xliyu nt'u k'ats'ayat an ixchiwinti Dios, chi li yucha layi ilhtu'ojoy watuchicha, walh o'palaj xliyu k'a'ilht'ut yu ntu oxi.
41012025	Akxni kala'awcho'okana, ntu xamati katit'atsukukalh, mu tacha an angelhnini kajun'okana'.
41012026	Chi li sna nt'u k'ats'ayat'iti li kala'awcho'okana, ¿Ch'u nt'u p'unawt'at'iti an laxlibro Moisés, tacha an xa'alalh Dios akxni ixla'xawt'ajun a'atam k'iw yu junkan zarza, tan junkalh a Moisés: —Kit'ini ixDios Abraham, chi Isaak, chi Jakob?
41012027	An Dios tu ixDiosk'an janinin, ixDiosk'an yu tala'ajunta. Uxitnan sawalhch'a lhits'an'ayat.
41012028	Pumatam xamaestro lhamap'a'sin jala'cha'alh, mu ja'alha'asmat'acha li talakikxtukuy, chi k'atsayi li oxi ja'alhtaylh an Jesús, pus lhisakmicha, juniy: —¿Tanyucha yu palay ay lhamap'a'sin?
41012029	An Jesús juniy: —Tan an najunta: —Israel, k'a'asmatt'i; an kijamach'alhkatk'an Dios, wa pumatam.
41012030	Chi k'amap'ayniya'a amijamach'alhkat Dios, chux la mijalhunut, chux la mintakuwin, chux la mijatapast'ak'at chi chux la mintachaput. Yucha yu ay lhamap'a'sin.
41012031	Xlitipat'uy wa ixt'atamcha lanan, k'amap'ayniya'a mint'alapanak t'ach'a map'aynik'an mi'akstu. Ani la'at'uy lhamap'a'sin yucha yu laj'ay, tu tu'u atumpaj.
41012032	Wachuncha an xamaestro lhamap'a'sin juniy: —Chun sawalhi maestro, t'ach'a an na'un li wa pumatami Dios, jantu tu'u t'awpalay,
41012033	chi li kamapaynikalhi chux laka jalhunut, chi chux laka jatapast'ak'at, chi chux laka tak'atsan, chi chux laka tachaput, sawalh. Chi li akmapayniwi kint'alapanakk'an tacha ikmapaynikanaw, palay lhitapalay, walh jantu masi chux tacha an jama'nikan jatapakxat chi jala'xawakancha tan ma'axta'kan lha'ulan.
41012034	An Jesús, mu la'ts'incha li oxi tacha an ja'alhtayanalh, pus juniy: —Jantu ma'ati t'a'un an la xlich'alhkat Dios. Wachuncha jantucha xamati k'is tapujucho'olh kalhisakmilh tu'u'.
41012035	Akxni ixmasuy an Jesús an laka tajtan ixjajuniy: —¿Tasu li tanajuncha an xamaestrojnin lhamap'a'sin li an Cristo ists'alh Daviti?
41012036	Pero mu an David yucha nawpalay akxni machiwinilh an ixtakuwin Dios, najun: "An jamach'alhkat Dios juniy an kijamach'alhkat Cristo: Tan oxicha kimpa'xtiy ak'imp'ikt'ut'a'ulh, sta akxni ajkamama'oyacha lamijach'aja an yu wa taxkayan."
41012037	An David yucha najun li an Cristo ixjamach'alhkat, ¿tasicha li ists'alh a'tami? Pus tacha an wanajcha lhilhuw ts'anaks ixlakyakalh sawalhcha ixta'achani ixta'alha'asmat'a an Jesús.
41012038	Ixjamap'a'siy ixjajuniy: —K'ajalajk'ats'anant'it, mu an xamaestrojnin lhamap'a'sin sawalhcha ta'achaniya tala'la'ch'iy la'lhman ixla'ch'itk'an, chi ta'achaniya kajala'axa'alakalh laka tiankis.
41012039	Chi tan p'ulhnaja talaktawlhputunachalh an laka lakcha'a tan pulakta'ayxto'kan, chi tan alin k'atan tan lakwaykan.
41012040	Yu'uncha yu wanajcha tamaxtuni'ojoy ixcha'ak'an an yu ntucha tu'u ixt'apapak'an t'akunin. Chi sawalhcha oxi lapanakni talay, panijnicha tatapayni. Yu'uncha palay ay lhima'alh'ajna kajaxta'nikana'.
41012041	An Jesús sa'cha ixwilh lhilaxlakapu an caja tan ixtamujuy ixla'ulank'an an lapanakni, sa'cha ixjala'ts'in, ixpumalhuk'an an yu jamatuminin la'lhuwi ixtamujuy.
41012042	Walh cha'alh pumatam jakilhpatinij t'aku yu maticha ixt'apapa, wachu mujulh a'xt'uy lakt'ikt'i ixtumin.
41012043	Wachuncha an Jesús jaxa'alalhi an ixt'alhtanan, chi jajuniy: —Ani jakilhpatinij t'aku yu ntucha tu'u ixt'apapa palay mujulh, walh jantu an ali'in.
41012044	Mu yu'uncha wa xaxajnicha tamujulh; pero ani t'aku, masi wa ixkilhpatitcha muju'olhi yu ixch'apata, chux yu kaxlitamawwaylh.
41013001	Akxni taxtucho'olhcha an laka tajtan an Jesús, pumatam ixt'alhtana juniy: —¡Maestro, k'ala'ts'i an chiwx chi an cha'a wa lajk'usicha!
41013002	Alhtaylh an Jesús juniy: —T'ach'a ani la'ts'in laj'ay cha'a, wanaj kama'ta'okana', tu tu'u masi wa katila'ukxtawk'atawilhcha chiwx.
41013003	Chi akxni sa'cha tawilh an Jesús an a'stitawk'a tan junkan Lakaa'olivojnin, lhilaxlakapu an tajtan, an Pedro chi an Jacobo chi an Juán chi an Andrés wa ixpu'akstuk'an talhisakmicha,
41013004	tajuniy: —¿Tasu wanancha chuncha katapasaya'a? ¿Chi tasucha aklhik'atsayaw akxni chunchacha kalaktapasaya'a? Akilajuniw.
41013005	An Jesús ja'alhtaylh tsukulhcha jajuniy: —K'ajalajk'ats'anant'it, para li ntu xamati kata'o'xcho'on.
41013006	Mu ixluwk'ani katamina yu katanawna li yu'uncha Cristojnin, chi ixluwk'ani katata'o'xcho'oya'.
41013007	Akxni k'a'asmat'a'it'iti li lasakancha chi lat'alhkancha, pero nt'u k'alakt'alhanant'it, mu lhitask'iniya li chuncha katapasalh; pero ntuka' kati'ukla'olh.
41013008	Mu la'atam ay la'acha'an kat'alasaya la'atam ixt'a'ay la'acha'an chi pumatam ay jamach'alhkat kat'alasaya pumatam ixt'a'ay jamach'alhkat chi watanchuncha kalaklaya an lakaat'un chi ka'alinacha chawan. Yucha wa kapu'a'tayniyaka an lhima'alh'ajna.
41013009	Pero uxitnan, uxitnani k'alhak'ap'up'ink'ant'it, mu k'ama'axt'a'k'ana'it'it laka lakjamach'alhkat, chi k'a'ayna'k'ana'it'iti tan tata'ayxto'ojoy an lapanakni, chi ixlakapuk'an an jamach'alhkatni k'alhip'ink'ana'it'it kilakata. Akxniy lay k'aja'una'it an laj'oxi chiwinti.
41013010	Task'iniya li an laj'oxi chiwinti katilhichiwin'okalhcha p'ulhnaja ta kilhmakchux an lapanakni, xli'astan ka'ukla'oyacha.
41013011	Chi akxni ma'axt'a'k'anat'it, jant'u k'alhak'ap'up'it'iti t'ani k'anawna'itcha, k'anawna'it yu anchacha katamapast'ak'aniyan an Ixtakuwin Dios, mu ntu uxitnani k'at'ichiwinint'it yucha an Ixtakuwin Dios.
41013012	Akxni masi yu tam mint'ala'ajunk'an katama'axt'a'aniy laka lhinin, chi tam xapay kama'axt'a'a masi ists'alh; chi katat'ala'ayacha an ixpaynink'an an xajas'at'an, katama'niya ixlakpaynink'an.
41013013	Tucha k'is k'at'ila'ts'imp'ut'unk'ant'iti kilakata, pero yu kalhitayaniya, yucha kata'alhtaxtuya'.
41013014	K'ala'ts'ina'itcha an ay tuchichun yu ntu k'is lhitayanikan la'ts'inkan yu lhichiwinilh an Daniel, yu ixlichiwiniy ixchiwinti Dios. Anchunu ay tuchichun ka'ulakanacha tan tu ixlitask'inin katawilh, (yu punajun kalhimacha'xalhcha), pus yu katatsukuya lakaat'un Judea, kata'os'alhcha an lakaa'a'stitawk'an.
41013015	Chi yu ix'a'sti ixcha'a uk'achalh, jantu kata'alhtajulhi para li ka'alh maxtunu tu'u la ixcha'a'. Chi yu la xkuxtu t'awnachalh, jantu ka'alhi p'uxnu ixpu'ayxt'a'kan tan muk'atachalh.
41013016	Chi yu t'awnachalh lakakuxtu, jantu ka'alhi xa'a'ini ixpu'ayxt'a'kan.
41013017	¡¡ Chi payni'incha an t'akunin yu ixt'a'akxni tukan taja'aynanta, chi yu ixt'a'akxni tukan talhit'ajun xjas'at'ank'an yu tats'ik'ika', mu akxni lhima'anxkay!
41013018	K'at'ap'aynit'it, para li ntu akxni ixpaku lhik'asnini k'aja'osnunt'it.
41013019	Mu ay lhima'alh'ajna ka'alina', tacha yu ntu a'tam alinta sta wa tawanancha ilhtutachalh an lakamunulhpa an Dios, sta chaway, chi ntu a'tam chun katitapasacho'olh.
41013020	Li ntu kaxlalakat'ikt'ilhi an xapanch'e'ex lhima'alh'ajna an Dios, jantu xamati ixta'alhtaxtulh, pero mu jamapayniya an Dios an yu jasakxtutacha, pus kalalakat'ikt'iya an xapanch'e'ex ma'alh'ajnat.
41013021	Li xamati tajunan, "Anicha t'ajuni Cristo, u anucha t'awnachalhi Cristo," jant'u k'ak'iklak'a'it.
41013022	Mu kata'alina yu ntu Cristojnin sawalh, chi yu ntu ixlisawalh ixchiwinti Dios katitalhichiwinilh, chi layi kata'ilhtuya laj'ay tanlhun tu'u', tacha jak'uchunti, pero wa ixpa'o'xcho'onchak'an, chi li lay, kata'o'xcho'oputuna an yu jasakxtukantacha.
41013023	Pus chaway klamak'atsaniwcha, ¡k'ajalajk'ats'anant'itcha!
41013024	Chi anchunu panch'e'ex, xli'astancha an ay lhima'alh'ajnat, an wilhchan kataputs'isiya', chi an malhkuyu jantucha katimapulhkulh.
41013025	Chi an st'akunin katapatajuya', chi an tanlhuncha yu talhit'ajun ix'alhp'asnintik'an awint'i lakt'iyan kajalakchikixkana'.
41013026	Wachuncha an yu kijunchilh Ists'alh Lapanak, sawalhcha alhp'asi kala'ts'istukkana kamina an laka jataputs'i, chux laxta'ayaxtu.
41013027	Chi an ix'angelhnin, kajamala'achayacha li katamach'ixtamilhcha an yu jasakxtutacha, ta ixlijalhi'ay an lakamunulhpa chi an lakt'iyan.
41013028	’K'ap'ulhimach'a'xatcha tacha an lhixa'alak'ant'it xak'iw higo. Akxni alhajas'at'alacho'otacha, chi xajnicho'oyachilhcha sast'i xax'oy, k'ats'ayatcha li wa nicha ixpaku lhi'ichi.
41013029	Xliyu li akxni k'ala'ts'ina'itcha kalaktapasaya tacha an klajuniw, k'ats'ayatcha li wa nicha laka maticha ikminta.
41013030	Kit'in klajunaw yu sawalh: — Akxni chuxcha chuncha kalaktapasaya, lhilhuwi kala'ts'inkana', mu katsukukanaka'.
41013031	An lakt'iyan chi an lakaat'un ka'ukla'oya,' pero an kinchiwinti jantu.
41013032	Chi tuchi wilhchancha chi panch'e'exi chuncha katapasaya, jantu xamati k'atsay, masi an angelhnin awint'i lakt'iyan chi an Istsálh Dios, wa yucha an ixPayi k'atsay.
41013033	K'as'alaj ts'uk'ut'it chi k'at'ap'aynit'it, mu nt'u k'ats'ayat'iti tani wanancha chuncha katapasaya'.
41013034	Tacha xamati lapanak yu ka'alh ma'at, chi an ixma'tapatsanin kajamalhistaknilhcha an ixcha'a', chi atamj atamjcha yu la'tapatsay. Chi an yu jalhistaknan laka malhticha, kajunkalh li kas'alaj tayalh.
41013035	K'as'alajnant'it, mu nt'u k'ats'ayat'iti tani wanancha kamina an yu jamacha'a', sna ta'oxay, u jaytatnan, u akxni t'asaycha puyux, u wats'isin.
41013036	Para li ntu akxni laklht'at'ayat'iti wa puwalas kachilh.
41013037	Chi ani klajunaw para lhichux, k'as'alajnant'it.
41014001	Wa la'at'uycha wilhchani ists'an'ay para kachilhcha ixpaku paxku chi ixk'atan pan yu ntu lhiyalh lhamaskajan. An xalaj'ajin sacerdotejnin chi an xamaestrojnin lhamap'a'sin ixtalhipuxkawnicha tani katalhi'oxcho'och'apayawlhcha an Jesús, para li katama'nilhcha.
41014002	Chi ixtalajuniy: —Tukan laka k'atan jantu, para li ntu kach'ilili talaknawlh an lapanakni.
41014003	Pero an Jesús, la'acha'an Betaniaja ixt'awnachalh, laxcha'a Simón, yu ixlakap'uch'i'ojota laxts'its'i, sa' ix'wilh laka mesaj. Walh cha'alh pumatam t'aku ixli'anta la'atam lhaklhi perjume laxafrasco sawalh k'usi, yu wanaj la'lhuw, a't'olhicha chi ukmuk'alhcha an Jesús.
41014004	Walh an ali'in talhitalh'amalh, tanajun: —¿Tasu li wa lhitama'chapuycha an perjumeje?
41014005	Yucha layi ixlist'akalh tacha lhajay pumatam lapanak la'at'utu ciento wilhchan chi ixjamala'pitsinikalhcha an jakilhpatinin. —P'ulu p'ulucha ixtalhichiwiniya an t'aku'.
41014006	Pero an Jesús jajuniy: —K'amak'a'unt'itcha; ¿T'asu li ma'ach'ap'uyatcha?, li mu yucha oxi tacha an ki'ilhtulh.
41014007	Uxitnan lhilhiji k'ajat'a'aklats'uk'uya'it'it an jakilhpatinin, layi k'ajaxt'a'niya'it tu'u akxni jaxt'a'nip'ut'unat'it, pero kit'in tu lhilhiji akintilat'a'aklatsukuw.
41014008	Ani t'aku ilhtulhcha yu lay, mu la'asiyaj kilakamuk'alhcha an perjume para li akxni akimaknukana'.
41014009	Aniy sawalhi an yu klajunaw, watanchuncha kalhichiwinkana ani laj'oxi chiwinti, chux lakaamunulhpa, wachu kalhichiwinkana an yu ilhtulh ani t'aku', para li kalhipastakkalh.
41014010	Wachuncha an Judas Iscariote, xapumatam an ixpumakawt'uyk'an ixt'alhtanan an Jesús, jala'alhi an xalaj'ajin sacerdotejnin, chi jajunicha li kajama'axta'niya an Jesús.
41014011	Pus yu'uncha akxni ta'alha'asmatlhi talaj'achalhcha, chi tajuniy li kataxta'niya tumin. An Judas ixlipuxkawnicha tani kalhima'axta'lhicha an Jesús.
41014012	Xlila'atamcha wilhchan ixk'atan pan yu ntu lhiyalh lhamaskajan, akxni ma'nikancha borrego para paxku, an ixt'alhtanan an Jesús tajuniy: —¿T'anisch'a lak'ask'in ak'aw jala'oxinin para li k'awaycha laka paxku?
41014013	Pus yucha jamala'achalhcha ixt'uyunk'an ixt'alhtanan, jajuniy: —K'ap'inchi'it an la'acha'an, chi k'ap'axt'o'a'it pumatam lapanak yu lhi'anta ixkan lax'uyuli', k'ach'a'o'aya'it.
41014014	Tan katanuyanta k'una'it an yu jamacha'a lapanak: An maestro najun: ¿tanischa laka cha'a tan ajkat'alakwayna an kint'alhtanan ixlakata Paxku?
41014015	Yucha katamasuniyan pulaktam aya cha'a talhman ixlitala't'uycha, sawalhcha oxi ilhtukanta, anchacha k'ala'oxinina'it para kitnan.
41014016	Pus ta'alhcha an ixt'uyunk'an ixt'alhtanan. Tacha'alhcha an la'acha'an, walh tala'cha'alhcha an lapanak, tacha an ixjajunita an Jesús, chi tamala'asijnilhcha ancha ixlakata an paxku.
41014017	Akxni taputs'isilhcha jat'acha'alhcha an ixpumakawt'uyk'an ixt'alhtanan,
41014018	chi talaktawilhcha, tsukulhcha talak'wajini an laka mesaj, walh an Jesús jajuniy: —Sawalhi ani yu aklajunaw, xapumatam yu uxitnani akima'axt'a'a', yu wachu kint'alak'wayt'ajun.
41014019	Wachuncha tsukulhcha tala'ta'oxila'alhi, chi atamj atamjcha talhisakmi, tajuniy: ¿Kit'in sna'?
41014020	Yucha jajuniy: —Xapumatam uxitnan ani mimpumakawt'uyk'an, yu kint'atamaj'oy laka pulatoj.
41014021	Sawalhi li an isTs'alh Lapanak ts'ajwi ti'an, tacha an lhits'o'muk'akanta, pero an lapanak an yu kama'axt'a'a an isTs'alh Lapanak kapulhik'atsaya'. Yucha palay oxi jantu kastsukulh.
41014022	Chi ixtalak'wayt'ajunka, an Jesús xa'a'ilh a'xtam pan, xta'lhicha lhimala'puchajun chi la'ch'e'elhcha, jala'xta'nilhcha, jajuniy: —K'a'utcha, aniy kilakatunaj.
41014023	Chi xa'a'ipalh vaso yu ixputajun xaxkan uvaj, wachu xta'palhi lhimala'puchajun, chi jaxta'nilhcha, tapulaj'otlhicha ixchuxk'an.
41014024	Jajuniy: — Aniy kijak'alhni, yu sast'icha putamakawkan li ixluwk'ani ijkalhimaj'an kijak'alhni an tacha t'awkan.
41014025	Kit'in klajunaw yu sawalh, tu ali akti'otlhi an xaxkan uvaj, sta akxni akcha'ana an tan ch'alhkatnan Dios, akxniy ak'otcho'oya yu sast'i.
41014026	Akxni talakmilhpa'olhcha la'atam milhpat, ta'alhcha an a'stitawk'a tan junkan lakaa'olivojnin.
41014027	An Jesús jajuniy: —Chaway ani jata'oxana wanaj akilamakaw'oyaw, mu ts'o'muk'akanta an la ixchiwinti Dios tan najun: "Akma'niya an yu jalhist'ak'a ixborregojnin, chi an ixborregojnin wanaj tilh katata'a'pitsi'oya'."
41014028	Pero akxni akla'awcho'oya kit'ini aklatap'ulhniyaw ak'ana xalakaat'un Galilea.
41014029	Wachuncha an Pedro juniy: —Masi katamakaw'ojon, kit'in jantu.
41014030	Pus an Jesús juniy: —Kit'in sawalhi yu ijkunan, ani katats'isiya akxni ntuka' a't'uy t'asay pullux, a't'utu k'anawna'a li nt'u k'imisp'ay.
41014031	Pero yucha ali juniy: —Masi k'ama'nik'a chi kit'in wachu, jantu aktimakajun. Chi an ali'in wachu chuni tajunilh.
41014032	Wachuncha ta'alhcha tanchun tan jalakch'ananankanta tan junkan Getsemaní, jajuniy an ixt'alhtanan an Jesús: —K'alakt'awlatka aniy, kit'in ikti'an tapaynini'.
41014033	Ja'aylhi'alhcha an Pedro chi an Jacobo chi an Juan, walh tsukulhcha ta'oxila'alhi.
41014034	Jajuniy: —Sawalhcha ta'oxila'alhiya an kintak'atsan, watacha akniyacha ijk'atsan; akilapakxaw aniy, jant'u k'alaklht'at'at'it.
41014035	Lanancha ma'ati alh, lilijcha tatso'ottalh chi tamuntitachalhcha, tsukulhcha tapayni, najun li sna ma layi kamala'pusunikalh an makxkay panch'e'ex yu ixmininita akxni.
41014036	Najun: —Kimpay, kimpay, uxint'i ntu tu'u yu ntucha lay k'a'ilht'u; ak'imala'xt'inunini ani ay lhima'alh'ajna, pero yu tacha uxint'i lak'ask'ini kawalh, jantu yu tacha kit'in iknajun.
41014037	Walh akxni jala'cha'ancho'olh an ixt'alhtanan, ixtaalaklhtatanancha, pus juniy an Pedro: —Simón, ¿Lht'at'ay? ¿Jantu layi masi wa tamcha hora akint'a'alhkujt'i?
41014038	K'ak'ujt'it ch'i k'at'ap'aynit, para li nt'u k'alhila'ts'int'anuk'ant'it li k'a'ilht'up'ut'ut yu ntu oxi. Mu an takuwin yucha ilhtuputuni yu oxi, pero an lakatunaj yucha yu ntu k'ut'ilh.
41014039	A'tam ampalhi tapaynini an Jesús, wanajcha chuni nawpalh tacha an ixnajuntacha p'ulhnaj.
41014040	Walh a'tamcha ixtaalaklhtatanampalayi an ixt'alhtanan akxni jala'cha'ancho'opalh, mu wa sawalhcha ixjala'cha'an ilhtatapututk'an, chi ntucha ixtak'atsay tani katajunilhcha an Jesús.
41014041	Xli'a't'utucha jala'cha'alh jajuniy: —¿Jast'aknant'awnatka ch'i laklht'at'ayatka'? Chilhcha panch'e'ex, an Ists'alh Dios kajama'axta'nikanacha la xmaknik'an an la'ma'lhta'alhinin.
41014042	K'alaj'ost'ayatcha, ka'awcha, jo' mintacha an yu akima'axt'a'a'.
41014043	Ixchiwint'ajunka an Jesús, la'cha'alhcha an Judas, xapumatam an ixpumakawt'uyk'an ixt'alhtanan, ts'ananacha tat'acha'alhi ali'in lapanakni, ixtalaklhi'antacha ix'espadajk'an chi ixk'iwk'an. Yu'uncha an xalaj'ajin sacerdotejnin chi an xamaestrojnin lhamap'a'sin chi an laktatanincha ixtamala'achata.
41014044	An ja'o'xcho'onuj Judas la'asiyaj ixjajunitacha tani kajapumasuniyacha, ixjajunita: — Yucha an akla'xtikilhtast'uk'a yu Jesús, k'ach'ap'ayawya'itcha chi k'alhip'ina'itcha.
41014045	Pus akxni la'cha'alhcha, juniy: —Maestro, maestro. Chi la'xtikilhtastuklhicha.
41014046	Wachuncha t'o'cha tala'alhi an Jesús chi tach'apayawlhcha.
41014047	Pero pumatam yu ancha ixma'yalh, xtalaj xa'axtulhi an ix'espada, xtalh akatuch'uk'up'uxli an ixma'tsuku xa'ay sacerdote.
41014048	Chi an Jesús jajuniy: —Watacha wa p'uxk'awyatcha ja'alhawna t'ant'at li kilach'apayawputunaw. Laklhit'ant'atcha mi'espadajk'an chi mink'iwk'an.
41014049	Lhilhiji xaklala'cha'anaw xakmasuy an laka ay tajtan, walh akxni ntu kilach'apayaju; pero wa xliyu li chuncha kuna tacha an ts'o'muk'akanta laxchiwinti Dios.
41014050	Wachuncha tamakaw'olhi an ixt'alhtanan an Jesús, talakats'alalhcha.
41014051	Pero pumatam ts'alh ch'a'o'alhi'alh, ixla'axt'a'kanta laka sábana; walh tach'apayawlh,
41014052	pero ayputaxtumakawlhi an sábana, ix'alhalhanti osli.
41014053	Talhicha'anilhcha an Jesús an yu tukancha xa'ay sacerdote, pus anchacha tata'ayxto'olh an ali'incha xalaj'ajin sacerdotejnin, chi an laktatanincha, chi an xamaestrojnin lhamap'a'sin.
41014054	An Pedro wa ma'atcha ixch'a'o'alhi'anta sta ixpulakni an tan jalhi'ay laxjatalakxtut an tukancha xa'ay sacerdote, chi ixjat'ala's'on'wilhcha an yu ixtajalhistaknan laka tajtan.
41014055	Walh an xalaj'ajincha sacerdotejnin chi ixchuxk'ancha an yu ancha ixtatanumanalh, ixtalhipuxkawnicha tani katalhima'nilhcha an Jesús; pero ntu tu'u ixtala'cha'anini yu ntu oxi.
41014056	Mu xluwk'ani yu ixtalhimuk'ay yu ntu sawalh, pero tacha an ixtalhimuk'ay tu watami ixtanajun.
41014057	Wachuncha ali'in tatayalh, talhimuk'alhcha yu ntu sawalh, tanajun:
41014058	Kitnan k'alha'asmattawi tan najun: Aklakt'ilhiya ani ay tajtan yu wa laka maka yawkanta, chi xlila'at'utu wilhchan akla'oxicho'oya yu ntu wa laka maka yawkan.
41014059	Pero masi chuncha ntu wa tami tacha an ixtalhimuk'ay.
41014060	Pus an tukancha xa'ay sacerdote japujatayalhi ixtan'ajnik'an, chi lhisakmicha an Jesús, juniy: —¿Jantu tu'u k'at'ija'alht'ayan? ¿Tisuncha tacha ani talhimuk'ayani?
41014061	Yucha ntu ja'alhtayanalh. An tukancha xa'ay sacerdote a'tam lhisakmipalh, juniy: —¿Uxint'i yu Cristo, Ists'alh Dios?
41014062	Pus an Jesús alhtaylh juniy: —Chun kit'in; chi kit'in yu ikminta juna watacha Ists'alh Lapanak akilala'ts'inawi akxni akpiktutawlanta an kimPay tan ch'alhkatnan, chi akxni akminanta an lakt'iyan laka jataputs'i.
41014063	Wachuncha an tukancha xa'ay sacerdote, la'lh'alhi an ixla'ch'it wa xliyu talh'amalhcha, chi najun: —¿Tisu wa tiyuchacha ali ma'lhtask'iniyaw ali akintajunini?
41014064	Alha'asmat'at'itcha tacha an wa aya juniy Dios. ¿T'asuch'a nawnat'iti? Pus ixchuxk'ani talakt'asa'olh, tanajun li ma kama'nikalhcha.
41014065	Tsukulhcha tala'achuj'wayi an ali'in, chi tala'puch'ilhcha, ixtalakasamaycha, ixtajuniy: —¡K'alhajachicha tichini muk'anincha! Chi an yu ixtajalhistaknan laka tajtan wachucha lo's lo's ixtala'xtisay.
41014066	An Pedro talaktsini ixt'awnachalh tan jalhi'ay, walh cha'alh pumatam t'aku ixma'tsuku an xa'ay tukan sacerdote,
41014067	pus la'ts'incha tan is'on'wilh an Pedro, chi juniy: —Uxint'i wach'u anch'a ixt'a'aklat'a'un an Jesús yu jamacha'a Nazaret.
41014068	Yucha najun ma jantu, najun: —Tu ijk'atsay t'uch'ini unicha, kit'in tukmispay. Walh taxtulh an tan putanukanachalh, asmat'a t'asaycha an pullux.
41014069	Walh an t'aku a'tam sa' la'ts'impalayi an Pedro, pus jalakjunicha an yu ancha ixtat'ajun: —Ani wachu de yu'uncha.
41014070	Pero an Pedro a'tam nawpalay ma ntu sawalh. Pants'ik'ischa walh, an yu ancha ixtat'ajun a'tamcha tajumpalayi an Pedro: —Chun sawalh, uxint'i de yu'uncha ; mu uxint'i jamacha'a Galilea, ch'i wach'u ch'uni ch'iwini.
41014071	Pus akxni tsukulhcha wa aya najun, chi ixnajuncha li ma sawalh: —Tukmispayi an lapanak yu lhich'iwinat'it.
41014072	Walh t'asalhcha an pullux ixli'a't'uycha, wachuncha pastaklhicha an Pedro tacha an ixjunita an Jesús: —Jantuka' a't'uyi katit'asalh an pullux, a't'utucha k'anawna'a li nt'u k'imisp'ay. —Pus sa'cha lhatapastaknani an Pedro, tsukulhcha alhun.
41015001	Sawalhka wats'isin, tata'ayxto'opalhcha an xalaj'ajin sacerdotejnin, chi an laktatanincha, chi an xamaestrojnin lhamap'a'sin, chi ixchuxk'an an israelitajnin yu ixtach'alhkatnan laxla'acha'ank'an. Tach'ilhi'anilhcha an Jesús an Pilato.
41015002	An Pilato lhisakmi, juniy: —¿Uxint'i ixrejk'an judiojnin? —Yucha alhtaylh juniy: —Uxint'ich'a nawt'a'un.
41015003	Pus an xalaj'ajin sacerdotejnin ixta'alhtasuycha, pero an Jesús tu tu'u ja'alhtaylh.
41015004	A'tam lhisakmipalhi an Pilato juniy: —Tacha an stak talhimuk'ayan ¿jant'u tu'u k'at'ija'alht'ayan?
41015005	An Jesús masi chuncha ntu k'is ja'alhtayanalh; pus an Pilato ixli'a'nicha.
41015006	An Pilato akxni k'atan ixjun ixmakajuni watichicha tach'in yu ixtask'iniy an lapanakni.
41015007	An lakapulach'in ixtanun pumatam tach'in ixjunkan Barrabás, ixjat'atanun ixkompañerojnin yu ixtat'ajama'nininta akxni tat'alasalh jamach'alhkatni.
41015008	Ts'anan tala'cha'alhi an Pilato, tajuniy li ma tacha a'tajcha ilhtuyi ka'ilhtulh.
41015009	Pus an Pilato jajuniy: —¿Lak'ask'inat'iti li akmakawlh an ixrejk'an judiojnin?
41015010	Chuncha jajunilh an Pilato mu yucha ixjak'atsaniya li an xalaj'ajin sacerdotejnin xliyu ixtalhima'axtani an Jesús li wa ixtaxkaji.
41015011	Wachuncha an xalaj'ajin sacerdotejnin tachiwiwalhi an lapanakni para li katajunilhi an Pilato li yucha an Barrabasi kamakawlh.
41015012	Pus akxni jaxa'alapalh an Pilato, jajumpalay: —¿Pus t'asuch'a nawnat ak'ilhtulh an yu unat li ixrejk'an judiojnini?
41015013	Yu'uncha ixchuxk'ani talakt'asa'opalh tanajun: —¡K'amakxt'ukmuk'acha laka cruz!
41015014	An Pilato jajuniy: —¿Tisuncha tala'alhini ilhtuta? —Pero yu'uncha wa palay p'as ixtalakt'asapalay ixtanajun: —¡K'amakxt'ukmuk'acha laka cruz!
41015015	Pus an Pilato mu sa'cha ixja'ulaputuni an lapanakni tacha an ixtala'talh'amanta, jamakawnilhcha an Barrabás. Chi an Pilato lhinawlhcha an Jesús li kastakcha ta'ayna'lhi, xli'astan ma'axta'lhicha para li kamakxtukmuk'akalhcha.
41015016	Wachuncha an soldadojnin talhi'alhcha tan jalhi'ay junita an laka palacio tan tawlay jamach'alhkat, chi tat'alat'asanilhcha an ali'in ixt'asoldadojnink'an.
41015017	Tamala'ch'inilhcha xmumu la'ch'it, chi tama'tanulhcha corona de jalhtukun.
41015018	Tsukulhcha tamat'asay ixtajuniy: —¡K'ajama'alht'axt'uncha ixrejk'an judiojnin!
41015019	Chi ixtala'pana'acha laka aktiyak chi ixtala'achuj'waycha chi ixtatatso'ottanicha, chi ixtatapayninicha.
41015020	Akxni stakcha tamamaxani'olh, tamaxtunicho'olhcha an xmumu la'ch'it chi tamala'ch'inicho'olhcha an yu ixla'ch'it tukan. Xli'astan talhi'alhcha tan tamakxtukmuk'alhcha laka kruz.
41015021	Pumatam lapanak yu ancha ixla'pust'ajun, wa tanuchilhka an la'acha'an, junkan Simón, jamacha'a Cirene, ixpayk'an Alejandro chi Rufo, ta'asi t'amalhi'anilhi an ixkruz an Jesús,
41015022	tanchun junkan Gólgota, nawputun la'ixla'pa'axi sue'elukut.
41015023	Chi ixtama'ot'oputuncha jamaskajanti xaxkan uvaj yu ixtalhiyawnita lhaklhi perjume junkan mirraj, pero ntu otlhi.
41015024	Akxni tamakxtukmuk'alhcha an Jesús, an soldadojnin talamala'pitsilhcha an ixla'ch'it, wa ta'amanalh suerte, para li tuchini katalhi'alhcha atamj atamj.
41015025	Wats'isini tamakxtukmuk'alh, katacha las nueve.
41015026	An la x'akpuxni ixtats'o'nitacha tuchini talhima'nilhcha, ixtats'o'nita: Ixrejk'an judiojnin.
41015027	Wachu jat'amakxtukmuk'akalh ixt'uyunk'an ja'alhawnan, ixtapiktutamincha ixjat'ayawkanta tan laxcruschak'an, lhilaxjama'xi chi tan oxi ixmaka'.
41015028	Ts'awjcha tapasalh tacha an najunta laxchiwinti Dios, tan najunta: —Wa tachanu wa aycha ma'lhta'alhini wachu talhimalakxtulh.
41015029	Yu ancha ixtala'pusa xkayajcha ixtajuni chi wili, wilicha ixtatalakpayajuy. Xtajuniy: —¡ Li k'axlakt'ilhi tajtan, chi li wa la'at'utu wilhchan k'axla'oxich'o'ocha,
41015030	¡Chaway k'ama'alht'axt'uk'acha mi'akstu, chi k'at'a'alht'a'ut'icha an laka kruz!
41015031	An xalaj'ajin sacerdotejnin chi an xamaestrojnin lhamap'a'sin chi an fariseojnin, wanajcha chuni ixtamamaxani, ixtajuniy: Ali'in jama'alhtaxtulh chi yucha ntucha layi ma'alhtaxtunikan ix'akstu
41015032	¡Kata'alhtajulhcha an laka kruz an Cristo, xarey Israel, kala'ts'inawcha, chuncha kakiklaka'iyawcha! Chi masi an yu anchacha ixjat'amakxtukmuk'akanta, wachu ixtamamaxaniya an Jesús.
41015033	Atunkulhcha, taputs'isi'olhi chux an lakaat'un, sta las tres akxni ta'oxaycha.
41015034	Pus las trescha an Jesús, p'asi chiwinilh, najun: —Eloí, Eloí, ¿lama sabactani? nawputun: KiDios, kiDios ¿tasu li k'imak'a'unt'acha?
41015035	Akxni ta'alha'asmatlhi an yu ancha ixtayanalh, talajuniy: —¡Jo'! t'asani an Elías.
41015036	Pumatam jats'alaj'alh, mala'ch'uch'uwalh la'atam wa tacha panimak laka vinagre, chi kinkach'imuk'alhcha laka ma'atam k'iw, para li kapuma'ot'ulhcha, chi jajuniy an ali'in: —K'amak'a'untcha, kala'ts'inawcha li kamina ma'alhtajunu an Elías.
41015037	Walh an Jesús p'asi chiwimpalh, nilhcha.
41015038	Wa akxni an la'ch'it yu ix'uk'alh an laka tajtan lht'it'in tapu'exli, aklht'uyi walh, an talhmani pu'a'taynichalh sta talaktsin.
41015039	An ixkapitank'an an soldadojnin oxi la'ts'ilh an Jesús akxni t'asalh chi nilh, pus najun: —"Chun sawalh, ani lapanak Ists'alhi an Dios".
41015040	Ali'in t'akunin wachu ani ixtayanalh wa ma'atcha ixtalaka'an. Ancha ixma'yalh an María Magdalena, chi an María ixnatik'an Jacobo xalakat'ikt'i chi José, chi pumatam t'aku yu ancha ixjat'ayapalh yucha an Salomé.
41015041	Ani t'akunin ixtach'a'o'ayi an Jesús chi ixta'a'tayjuy akxni ixt'awnachalh Galilea; chi ali'incha t'akunin yu wachu ixtat'a'anta Jerusalén ancha wachu ixtayanalh.
41015042	Tats'isilhcha, chi mu akxniy ixmala'asijnikan para li kajastaknankana katunkunanta,
41015043	an José, jamacha'a Arimatea jantu talhanan, la'alhi an Pilato, kisk'inilhi an ixlakatunaj an Jesús. Mu yucha wachu ixpakxan'iya an ixlich'alhkat an Dios, chi yucha wachu ay lapanaki ixjunita an tan ix'alin lakchiwinti laka ay juntaj.
41015044	Jantu ixliwilayi an pilato li ixnitacha an Jesús, pus t'asanilhi an ixcapitank'an an soldadojnin chi lhisakmilhcha.
41015045	An capitán juniya li chun sawalh, pus an José makawnikalhcha an ixlakatunaj an Jesús.
41015046	Ixtamajutacha alhtam sábana, yuchacha pula'apamililh akxni ma'alhtajulhcha, chi maknulhcha tanchun ixtantilhpatakanta laktalhpa, an tan ixputanukan yawnilhcha aya chiwx.
41015047	An María Magdalena chi an María ixnati José tala'ts'ini tan maknukalh.
41016001	La'puslicha an wilhchan akxni jastaknankan, an María Magdalena chi an María ixnati Jacobo, chi an Salomé, takilaktamawlhcha laklhaklhi perjume yu kata'ana lakamuk'anin an ixlakatunaj an Jesús.
41016002	Pus xlila'atamcha wilhchan a'taynicho'olh samana, sawalhka wats'isin, ta'alhcha an tan aknuy Jesús, chi jask'unulhcha.
41016003	Talajuniy: —¿Tisiyuchacha akintama'osuniyan an chiwx an tan putanukani?
41016004	Walh akxni tacha'alh, tala'ts'in mala'xtinukanta an aya chiwx.
41016005	Chi tatanuchalh tala'ts'in ch'up'e' wilh pumatam ts'alh, lhilaka oxi ixpa'xti an puta'aknun, wanaj lhmani an sut'ut'u ixla'ch'it, pus ixtalaktalhanancha.
41016006	Yucha jajuniy: —Jant'u k'alakt'alhanant'it; ¿yucha an ka tamakxtukmuk'alh Jesús jamacha'a Nazareti p'uxk'awyat'it? yucha la'awcho'olhcha, tucha tu'u tanun; jo' k'ala'ts'int'it, tucha tu'u malh an tan ixtamamata.
41016007	K'ajak'i'unit'iti an ixt'alhtanan chi an Pedro, Yucha katatap'ulhniyan ka'ana xalakaat'un Galileaja, ancha k'ala'ts'int'achi'it tacha tajunin.
41016008	An t'akunin so'ojo tataxtulh an tan ix'aknuy mu ixtalaktalhanancha, wa xk'ip'ip'icha ixtalay; tu k'is xamati tu'u ixtajuni mu ixtalaktalhanancha.
41016009	Mu ixla'awcho'otacha wats'isin an Jesús, yu xlila'atamcha wilhchan a'taynicho'olh samana, yucha an María Magdalenajcha p'ulhnaj talakasunilh, yu ixk'uch'uta akxni ixtala'apaxto'ta la'atujun makxkay'un.
41016010	Pus yucha alh jamak'atsanini an ixt'alhtanan an Jesús, tan ixtalhita'oxila'alhi chi ixtalhi'alhun.
41016011	Akxni ta'alha'asmatlhi an María Magdalena, li t'ajuni an Jesús chi li la'ts'ilh, jantu takiklaka'ilh.
41016012	La'puslicha panch'e'ex, an Jesús tamcha jalhitalakasunipalh ixt'uyunk'an ixt'alhtanan, akxni ixtat'ajun tanchun laka tij, ma'spa an la'acha'an.
41016013	Chi yu'uncha wachucha tat'alajunilhi an ali'in ixt'alhtanank'an; walh wachu ntu jakiklaka'ikalh.
41016014	Xli'astan jatalakasunilhcha an Jesús an ixpumakawtamk'an ixt'alhtanan akxni ixtalakwilanan'olh laka mesaj, chi jalaj'aymalhi mu ntu ixtat'alakiklaka'iya an ali'in li ixtala'ts'intacha li ixla'awcho'otacha, mu sawalhcha lakt'ak'alha ixtajuninita an ixjalhunutk'an.
41016015	Chi jajuniy: —K'ap'inchi'it'iti ta ixlijalhi'ay an lakamunulhpa chi ixchuxk'ani k'ajalak'unit'it an lapanakni an laj'oxi chiwinti.
41016016	Yu kakiklaka'iya chi ka'a'paxa, kata'alhtaxtuya'; pero yu ntu katikiklaka'ilh, kala'a'iya lhima'alh'ajna.
41016017	Chunchuniya katamasuya an yu tajakiklaka'inin: layi katak'uch'uya lakintalakask'i an yu wa tala'apaxt'o'a maxkay'un, chi layi katachiwinina tipalhuw tumpaj chiwinti.
41016018	Layi katach'apayanta tsapulin, chi masi kata'otlhi veneno, tu katitalhinilh; katalakpach'apaya an ta'an'anin, chi katatak'uch'uya'.
41016019	Xli'astan jaxa'ala'olh an jamach'alhkat Jesús, lhi'ankalhcha an lakt'iyan, piktutawlhchalhcha tan oxi ixpa'xti an Dios.
41016020	Chi yu'uncha an ixt'alhtanan tataxtunilhcha talhichiwiniy an ixchiwinti Dios, ta ixlijalhi'ay, chi an jamach'alhkat Jesús ixja'a'tayjuycha, ixjamasunicha an lapanakni li an ixchiwinti Dios sawalh, tacha an ixtala'ts'incha yu la'lhi'a'nin tanlhun ixlaktapasay. Chunchacha kawalh.
42001001	Ixluwk'ancha yu ta'a'taynita tats'o'a tani laktapasalhcha an tanlhun yu k'atsayaw kitnan li sawalh,
42001002	tacha an kintalakmasunin yu la ixla'chulhk'an tala'ts'ilh akxni a'taynichalh, chi mu yu'uncha jalhimap'a'sikalh li katalaknawlh an chiwinti,
42001003	kit'in wachu oxi iklhiwilay, mu oxicha xlak'anti iklhakapu'alh chux an tanlhun, tanchunchaa pu'a'taynichalh. Pus chawayi Teófilo uxint'i mu ayk'at'i lapanak akts'o'niyani ixlakata aniy tanlhun tanischa yu pu'aklaminchalh,
42001004	para li oxi k'ak'ats'at'i an yu sawalh t'ach'a an masunik'ant'acha.
42001005	Akxni ixjunita rey an Herodes, xalakat'un Judea, ixt'ajun pumatam sacerdote ixjunkan Zacarías ixjat'atala'xt'o'a an Abías; chi yu ixt'iwi ixjunita Elisabet ixjunkan, ixt'alalhila'ts'i an Aarón.
42001006	An ixt'uyunk'an oxi ixtat'ajun la ix'ukxlakapu an Dios, chi ixta'ilhtuy sawalhi an ixlamap'a'sin an Dios chi yu ixjalhijuni kata'ilhtulh pus tu xamati lay tu'u ixjalhimuk'ay.
42001007	Pero ntu ixtalhit'ajuniy ixjas'at'ank'an, mu an Elisabet tu lay ixjamas'at'anan, chi an ixt'uyunk'an laj'ajincha ixtajunita.
42001008	Walh milh wilhchan akxni an Zacarías yucha ixtapatsat'ajun ixlisacerdote la ix'ukxlakapu an Dios, chux ali an yu ixjat'ata'ayxt'o'a.
42001009	Ta'amanalh suerte chi yucha la'cha'alh li kala'xawalh an cenciaj, tacha ixtalhilaniycha an sacerdotejnin, pus tanulhcha an Zacarías tan wa lhilakatijtam ma'axta'kan lha'ulan an Dios.
42001010	Chi chux an lapanakni ma'spacha ixtatapaynit'ajun akxni ixla'xawat'ajuncha an cenciaj.
42001011	Walh talakasunilh pumatam ix'angelh an Diosi an Zacarías, sa'cha ixyalh tan oxi ixpa'xti an tan ma'axta'kan lha'ulan tan ixla'xawat'ajun an cenciaj.
42001012	Pus an Zacarías akxni la'ts'ilh an angelh talhanalh.
42001013	Pero an angelh juniy an Zacarías: —Zacarías, jant'u k'at'alhan; mu amintapaynit asmatnik'acha, chi amint'iwi Elisabet kaxta'niyan pumatami mints'alh, Juan k'a'ulaniya'a ixta'a'ut.
42001014	Sawalhcha oxi k'alhiwilaya'a, k'a'ach'ana'a, chi ixluwk'ani yu sawalhcha katalaj'achana akxni katsukuyacha.
42001015	Mu ayi kajuna la ix'ukxlakapu Dios. Jantu kati'otlhi xaxkan uvaj chi k'uch'u, sawalhcha kalhitsukuya an ixTakuwin Dios, masi palaktajunka an ixnati.
42001016	Ka'ilhtuya li ixluwk'an an jamacha'an Israel katakiklaka'ilhi an Dios yu xJamach'alhkatk'an.
42001017	Chi an Juan katap'ulhniya an Cristo kalhichiwinina an ixchiwinti Dios la ixTakuwin an Dios, chi la ix'alhp'asninti an Elías, para li an xalakpaynin katat'ala'oximixnicho'olhcha an ixjas'at'ank'an, chi an yu ntu k'is taja'asmatnan kataja'asmatnalhcha tacha an yu taja'asmatnan, para li axkni kachina an Jamach'alhkat taja'asmatnancha kajala'china'.
42001018	An Zacarías juniy an angelh: —¿Tasucha aklhik'atsalh li sawalhi an yu k'i'uniya? Mu kit'in k'aycha chi an kint'iwi wachucha ay.
42001019	An angelh alhtaylh juniy: —Kit'in ijGabriel, la ix'ukxlakapu an Diosi ikt'ajun; yuchaa kimala'achatachalh para li akmin mak'atsaaninin ani laj'oxi chiwinti.
42001020	Chaway jant'u lay k'at'ich'iwin, sta akxni chunchacha katapasaya', mu nt'u k'ink'iklak'a'it'i tacha an ijkunan li katapasaya akxni kachinacha ixpanch'e'ex.
42001021	An lapanakni sa'cha ixtapakxanta an Zacarías, tucha ixtalhimacha'xayi tuchini ntucha so'oj ixlitaxtuy an laka tajtan.
42001022	Walh akxni taxtulhcha, jantucha lay ixjaxa'alay, pus talhimacha'xanilhcha li tu'u talakasunilh an laka tajtan. Wa ixjatamakyawniycha; chunchacha taylhi'alh tuchalay ixchiwiniy.
42001023	Akxni la'tsalhcha wilhchan yucha ixtapatsat'ajun ixlisacerdote, ancho'olhcha ixcha'a'.
42001024	Xli'astan an Elisabet an ixt'iwi an Zacarías, ja'aynalhcha, pus la'akisi malhkuyu jantucha ixtaxtuy la ixcha'a', ixnajun:
42001025	An Dios oxi lapanak, chaway kima'osunilhcha an maxanti xaklhit'ajun la ix'ukxlakapuk'an an ali'in.
42001026	Xlila'achaxancha malhkuyu, an Dios mala'achalh an ix'angelh junkan Gabriel tanchun xala'acha'an Galilea junkan Nazaret,
42001027	tan ixwilh pumatam jatsi ixjunkan María, tuka' ixt'atsukukan, pero isk'in'ulatacha pumatam ts'alh ixjunkan José, ixt'alalhila'ts'i an rey David.
42001028	Pus an angelh tanuchalhi tan ixwilh an María, juniy: —¡Sawalhch'a map'aynik'an! An Dios lhistaktan; chux tacha an tat'ajun an t'akunin, uxint'i sawalhch'a oxi la'ts'ink'an.
42001029	Akxni chunchacha alha'asmatlhi chi chunchacha la'ts'ilh an María an ángelh, tucha ixlimacha'xaniy tuchi jala'axa'alanticha tacha an junilh, ixtalhanancha.
42001030	Pus an angelh juniy a María: —Jant'u k'at'alhan, mu an Dios oxi lhiwilayan.
42001031	Chaway k'ap'akxana'a mijas'at'a, k'alhits'uk'uya'a pumatam mints'alh, chi k'a'ulaniya'a ixta'a'ut Jesús.
42001032	Yucha ay lapanaki kajuna', chi isTs'alh yu wilhchalh talhmani kajunkana'. An Jamach'alhkat Dios, reje ka'ilhtuya tacha an David yu ma'anchacha ta ixlila'ts'in.
42001033	Yucha ixpujun'alhincha kach'alhkatnaniya an ixla'acha'an Jacob, tu a'tam katimin'olhi an ixlich'alhkat.
42001034	Wa chuncha an María alhtaylh an angelh juniy: —¿Pero tasicha li ntuka' ikt'at'awkani?
42001035	An angelh alhtaylh juniy: —Yucha an Stalan'a Takuwini kala'chinan, chi an ix'alhp'asninti an yu wilhchalh talhman Dios kamatanchaniyan la ixma'stele', xliyu an stalan'a jas'at'a katsukuya, Ists'alh Diosi kajunkana'.
42001036	An mint'alalhila'ts'i Elisabet, an yu ixtajuniy li ntu lay jamas'at'anan wachu kalhitsukuya pumatam ists'alh masi yucha nanacha, la'achaxancha malhkuyu chaway yucha pakxanta.
42001037	Mu an Dios yucha jantu tu'u yu ntucha lay ka'ilhtulh.
42001038	Pus akxni an María najun: —Kit'in ixma'tsuku an Dios; kachajcha walhi la kijatsukunti t'ach'a an k'i'uniy. Pus an angelh akxni ancho'olhcha.
42001039	Alhcha lakats'uniya panch'e'ex, an María sawalhcha so'oyi alh tanchun a'stitawk'a la'acha'an, xalakat'un Judá,
42001040	walh tanuchalhcha la ixcha'a an Zacarías, pus la'axa'alaycha an Elisabet.
42001041	Walh akxni asmatlhicha an Elisabet li la'axa'alay an María, an ixpalaktajun ixjas'at'a an Elisabet jalht'ujnulh. Chi wanajcha la'tanu'olhi an Elisabet an Stalan'a ixTakuwin,
42001042	pus p'aschaa chiwiniy najun: —Chux an t'akunin, uxint'i sawalhch'a map'aynik'an chi an palaktajuman mijas'at'a.
42001043	¿Tasu li kit'inchaa kila'minta pixiyalhna an ixnati kiJamach'alhkati?
42001044	Mu watacha k'alha'asmatni k'ila'axa'alat'i, sawalhcha achaniy jalht'ujnulh la kimpalakni an jas'at'a.
42001045	Sawalhcha oxi para uxint'i li k'iklak'a'it'i yu junin an Dios, mu chunchaa katapasaya'.
42001046	Wachuncha an María najun: —La kintak'atsaan ijkuniya an Dios li yucha ay.
42001047	Chi an kiJama'alhtaxtunuj Dios ma'an'achayi an kintakuwin,
42001048	mu yucha lhakapu'alhi masi wa ixjakilhpatinij ma'tsukucha. Chaway, sta chaway chux tacha an kala'aw'ankana katanawna li sawalhcha oxi yu ikputapasalh.
42001049	Mu an yu lay ilhtu'ojoy wa tuchicha, laj'ay tanlhuni pu'ilhtut'ajun an kijatsukunti. Yucha Stalan'a junkan.
42001050	Chi tacha an la'aw'ankanta yucha si mapayniya yu kiklaka'iy.
42001051	Yucha laj'ay tanlhuni ilhtulh la xmaka'. Ilhtulhi li ntu kawalhi tacha an ixtapast'ak'a an yu wa talaj'ayajk'atsay.
42001052	Jamaxtunilhi an ixlich'alhkatk'an an laj'ajin jamach'alhkatni, yu'uncha an wa tajakilhpatinijk'atsayi xalaj'ajin ja'ilhtulh.
42001053	An yu ixtalakchawaniy jaxta'nilhi yu ixtama'lhtask'iniy. Chi an jamatuminin wanaj jamaxtuni'olhi ixtanlhunk'an, wachunchacha jamala'achacho'olh.
42001054	Ja'a'tayjulhi an jamacha'an Israel, yu'uncha tacha ixma'tsukunin, jantu kapmaj'alhi an ixjamapayninti
42001055	tacha ixjajunita an kilakpaynink'an. Masunikalhcha an jamapayninti an Abraham chi an yu katapu'a'p'un'ana, mu ixpujun'alhincha.
42001056	An María t'atamakawlhi an Elisabet la ixcha'a ka tacha la'at'utu malhkuyu'. Ixli'astan ancho'olhcha la ixcha'a.
42001057	Akxni cha'alhcha wilhchan lhitsukulh ixjas'at'a an Elisabet, ts'alhi lhitsukulh.
42001058	Chi an yu wani ixjat'awilh chi an taa ixjalhila'ts'in talakcha'alhcha akxni tak'atsaalh, sawalhcha tat'alaj'achan, mu an Dios masunilhi an Elisabet an ay ixjamapayninti.
42001059	La'atsajincha wilhchan cha'alh, talhi'alhcha an jas'at'a tan akach'uk'up'uxnikalh an ix'a'axt'a'a. Chi tacha an junkancha ixpayi ixtalhimapa'a'uputun, ma Zacarías.
42001060	Pero an ixnati jajuniy: —Jantu, jantu chuni junkan, kajunkana Juan.
42001061	Pus ta'alhtaylh tajuniy: —¿Tasu'u? Tu xamati t'aa lhila'ts'in yu chuncha junkan.
42001062	Pus wachuncha tatamakyawniycha an ixpay an jas'at'a tani jumputuncha yucha.
42001063	Yucha jask'inilh lakat'ikt'i lht'a'alak'iw chi anchacha ts'o'lhi, najun: —Juani junkan. Pus sawalhcha ixtalhi'a'ni.
42001064	Chi wanaj wa akxni an Zacarías laycha chiwincho'olh, tsukulhcha oxi lhipast'ak'a an Dios.
42001065	Ixchuxk'an an yu wani ixjat'awilh sawalhcha ixtalaktalhanan; chi taa ixlijalhi'ay an ixla'a'a'stitawk'an Judea ixlaknawkancha tacha an tapasalh.
42001066	Yu ixta'asmat'a ixtapast'ak'a: —¿Tisuncha ixlijunti kajuna ani jas'at'a? Mu an Dios ixlistakta an jas'at'a.
42001067	An Zacarías, an ixpay an jas'at'a, la'chilhi an Stalan'a ixTakuwin Dios chi manawnilhi yu katapasaya', najun:
42001068	Lhimala'puchajuncha an Dios ixJamach'alhkat Israel, mu jala'pixiyalhnalhcha an ixlapanakni, chaway jama'alhtaxtulhcha.
42001069	Kintamakminincha pumatami yu lay jama'alhtaxtunun, pumatam yu taa lhila'ts'in an David, an ixma'tsuku Dios.
42001070	Tacha an ixjamanawnita an la'stalan'an ixlapanakni yu ixtalhichiwiniy ixchiwinti ma'anchacha,
42001071	li akintamala'xtinuniyani an yu sawalh kintaxkayan chi an yu ntu k'is kintala'ts'imputunan,
42001072	li kapast'ak'a tacha an ixjat'atamakajunta laka laj'oxi ixchiwinti an yu japu'a'p'unmincha'aw, li kajalhi'a'tayjuya'.
42001073	An kimpayk'an Abraham jurarlanikalh, tan junkan:
42001074	Li ka'ilhtuya an Dios katsukuyaw tucha xamati akintitaxkayajla'ts'in, li kinta'achaninchak'ani kat'atapatsayaw,
42001075	laka la'stalan'a jatsukunti chi laka laj'oxi lanti la ix'ukxlakapu', chux wilhchan la kijatsukuntik'an.
42001076	Chi uxint'i kints'alh, uxint'i kapuchiwininan an yu talhman wilhchalh, mu k'at'ap'ulhniya'a an Jamach'alhkat para li k'ala'oxinin an ixtij.
42001077	K'ajamak'ats'aaniya'a an ixlapanakni li yucha jamala'mixiniya ixtala'alhink'an para li katata'alhtaxtulh.
42001078	Mu an kiDiosk'an ay jamapayninti lhit'ajun, an lakt'iyan la'atam jatapulhkunu akintamapulhkuniyan.
42001079	Kajamapulhkuniya an yu lakaaputs'isni tat'ajun chi an yu la ixma'stele' lhinin tat'ajun. Akintapulhi'anani tan oxi tij.
42001080	An jas'at'a tacha ixta'ayay, wachu palay k'ut'ilhi ixjun la ixtakuwin. Chi tan jantu la'acha'ani ta'ayalh sta akxni tsukulhcha jalhixa'alay an ixchiwinti Dios an israelitajnini talakasulh tan lhilhuw.
42002001	Lanancha alhi panch'e'ex ixlila'ajunta an jama'paxanaj Juan, an ay xajamach'alhkat Roma ixjunkan Augusto César, lhinawlh li kasakkalh censo taa ixlijalhi'ay an Roma.
42002002	Aniy p'ulhnaj censo sakkalh, akxni gobernador ixjunita an Cirenio xalakaat'un Siria.
42002003	Atamj atamjcha ixta'an tats'o'nin tanchuncha la ixla'acha'ank'an.
42002004	Xliyu an José taxtulhi Nazaret, xalakaat'un Galilea, chi alhcha Belén, xalakaat'un Judea, la ixla'acha'an an rey David yu ma'anchacha taa ixlila'ats'in an José.
42002005	Anchacha ta'alh tats'o'nin an José ali an María tacha ixt'iwicha, pero ntuka' ixt'at'ajun. An María ixja'aynantacha.
42002006	An la'acha'anka Beleni ixtat'ajun, walh cha'alhcha wilhchan li an María kata'oxiyacha.
42002007	Pus anchacha lhitsukulh yu p'ulhnajcha ixjas'at'a, pasmililhcha la ixtipa'at chi p'ilikscha mamalh tan ixjamawakan jatapakxat, mu ntucha inta ixjunita yu para yu'uncha tan laka cha'a'.
42002008	Wanicha ancha lanan tan wa jalhi'ay, ixtat'ajun yu ixtalhist'ak'a ixborregojk'an puts'ista.
42002009	Walh jatalakasunilh an ix'angelh an Dios. Xlimjcha jamapulhkunilhi tuntala'acho'o an Dios; pus sawalhcha talaktalhanalh.
42002010	Pero an angelh jajuniy: —Jant'u k'alakt'alhanant'it, kit'in klalhiminitaw laj'oxi chiwinti, yu oxi k'alhiwilaya'it'it chi ixchuxk'an an ali'in.
42002011	Chaway tsukulhcha an la ixla'acha'an David yu katama'alhtaxtuniyan, yucha an Cristo, yucha Jamach'alhkat.
42002012	Chunchuniya k'ap'ula'ch'ip'ina'it'it an jas'at'a: K'ala'ch'ip'ina'it'it tan pasmilhmakanta la ixtipa'at tan jamawakan jatapakxat.
42002013	Wa akxni, lhuw angelhnin yu tat'ajun an lakt'iyani tat'atalakasulh an angelh, ixtalhilakmilhpaycha an Dios, ixtanajun:
42002014	¡An Dios ayi an talhman chi an lakaat'un oxi sa' ja'ulay an yu tala'a'iy an ixjamapayninti!
42002015	Akxni ta'ancho'olhcha an angelhnin lakt'iyan, an yu ixtalhist'ak'a ixborregojk'an talajuniy: —Ka'awi sta Belén, ka'aw la'ts'inini an yu kintamak'atsaanin an Dios li tapasalh".
42002016	Pus watukan ta'alh, p'asi ta'alh; walh tala'cha'alhcha an María chi an José, chi an jas'at'a sa'cha ixmalh an tan tawajin jatapakxat.
42002017	Akxni tala'ts'ilhcha an jas'at'a, tanajuncha tani ixjalhixa'alakantacha.
42002018	Pus ixchuxk'an an yu ta'asmatlhi, sawalhcha talhi'a'nilhi tacha an tanawlh an yu ixtalhist'ak'a ixborregojk'an.
42002019	Pero an María yucha wa la ixjalhunutcha sa' ixlhatapastaknan'ojoy chux tacha an ixlaktapasay.
42002020	An yu ixtalhist'ak'a ixborregojk'an ta'ancho'olhcha, oxicha talhilakchiwij'alh an Dios chi ixtaxta'niycha lhimala'puchajun, xliyu li tacha an tala'ts'ilhcha chi tacha an ta'asmatlhicha, mu chunchacha ixjajunkanta.
42002021	Akxni ilhtulhcha la'atsajin wilhchan an jas'at'a, akaxwililich'uk'up'uxnikalhcha an ix'a'axt'a'a, chi Jesuscha junikalh, tacha ixnajunta an angelh li kajunkana' akxni ntuka' istsukuy.
42002022	Chi akxni ta'a'tsalhcha wilhchan para li laycha kata'alh stalan'ancho'onin an ixpay chi an ixnati an Jesús, tacha najun an ixlamap'a'sin an Moisés, an José chi an María ta'alhcha Jerusalén malakasuninini an Dios an jas'at'a.
42002023	Chunchacha ta'ilhtulh mu an la ixlamap'a'sin an Dios chuncha ts'o'muk'akanta tan najunta: —Yu p'ulhnaj katsukuya jas'at'a li ts'alh, yucha an Diosi kama'axta'nikana'.
42002024	Chi para li katastalan'ancho'olhcha tacha an najunta la ixlamap'a'sin an Dios, kalhi'ankalh la'at'uy tuluway u la'at'uy paloma, yuchacha kajama'nikalh.
42002025	Akxni chuncha tapasalh, ixt'ajun pumatam lapanak an Jerusalén ixjunkan Simeón, sawalh ixjakiklaka'inin chi oxi lapanak, ixpakxan'iya li an la'acha'an Israel kata'alhtaxtulh. An Stalan'a Takuwin xt'a'aklat'ajuni an Simeón,
42002026	pus ixjunita li ntuka' katinilhi li ntuka' la'ts'ini an Cristo yu yucha Jamach'alhkat Dios kamala'achayanta.
42002027	An Stalan'a Takuwin ilhtulhi li an Simeón ka'alhi an laka tajtan. Walh akxni, an ixpaynin an Jesús talhicha'alhcha an laka tajtan, para li kata'ilhtuyacha tacha an najun laka lhamap'a'sin.
42002028	An Simeón jama'alhtaylhi an jas'at'a chi xta'nilhcha lhimala'puchajuni an Dios najun:
42002029	Chaway chuni, Jamach'alhkat, tapasalhcha t'ach'a an xak'i'unit'a, chaway lhi'achacha ak'imak'aw li ajkastaknalhcha, mu kit'in mima'tsuku'.
42002030	Chaway kla'ts'ilhcha an minpama'alhtaxtun,
42002031	takilhmakchux lapanakni tala'ts'incha li mala'asijnit'acha.
42002032	Yucha tacha jatapulhkunu', kajaxa'ala'oya an la'acha'anaxni, chi an xalapanakni Israel ayi katapujuna'.
42002033	Tacha an ixlichiwint'ajun an Simeón an Jesús, sawalhcha ixtalhi'a'niya an ixpay chi an ixnati.
42002034	Chi an Simeón tapayninilhcha an Dios para oxi katatsukulh. An Simeón juniy an María: —Ani jas'at'a lhimakminkanta para li xluwk'ani katata'a'talh u xluwk'ani kata'ostayalh an xalapanakni Israel. Chi xluwk'ani yu ntu k'is katitala'ts'imputulh.
42002035	Pus chunchacha kapuk'atsakana tanischa tajatapastaknan an lapanakni. (Uxint'i tachanu wanaj an la mintak'atsani kapala'pusa espada).
42002036	Wachu ani ixt'ajun pumatam t'aku junkan Ana, istsi Fanuel, ixt'alalhila'ts'i an Aser, ixlichiwiniy ixchiwinti an Dios. Nanacha ixjunita. Lakat'ikt'ika lanani t'atsukukalh, pero cha'alh la'atujun k'ata nimakawtijlakalh.
42002037	Pus t'at'ip'uxamt'at'i k'ata (84) wa ix'akstucha ixt'ajun. Jantucha ixtaxtuyi an laka tajtan, wa anchacha ixt'atapatsay an Dios, ixlitask'ajayi, akxni jantu ixwajin, chi tunku chi ts'isii xtapayniy.
42002038	An Ana jala'cha'alhi akxni ancha ixtayanalh, tsukulhcha xta'niya lhimala'puchajun an Dios, chi ixjalhixa'alaycha an jas'at'a ixchuxk'an an yu ixtapakxan'iy li an Jerusalén kata'alhtaxtulh.
42002039	Akxni taki'ilhtu'olhcha tacha an najunta la ixlamap'a'sin an Jamach'alhtkat, ixli'astan ta'ancho'olhcha ixla'acha'ank'an Nazaret, xalakaat'un Galilea.
42002040	An jas'at'a tachapuncha tsukulh ta'ayay, sawalhcha tsukulh jalakpastaknan chi an Dios ixmapayniy, ixlist'ak'a.
42002041	An ixpaynin an Jesús chux k'ata ixta'an Jerusalén la ixk'atan paxku.
42002042	Akxni la'tsalhcha la'akawt'uy k'ata an Jesús, ta'alhi k'atan Jerusalén tacha ixlismanikantacha, ixchuxk'ani ta'alh.
42002043	Akxni tamincho'ochalhcha, mu la'ochalhcha an k'atan, tamakawchalhi an Jesús Jerusalén, tu talhakapu'ani an ixpaynin.
42002044	Ixtanajun li sna inta ma'minta, tam wilhchancha tajalhtanalh. Walh akxni tapuxkajuycha tan ixtalakminta yu taa talhila'ts'in chi yu tat'alamispay,
42002045	jantu tala'cha'alh, pus ta'ampalhi Jerusalén puxkawnin.
42002046	La'at'utucha wilhchan walh, laka tajtani tala'cha'alh, sa'cha ixjapujawilh an yu ixtamasuy lhamap'a'sin, ixja'asmatniycha chi ixjalhisakmiycha.
42002047	Ixchuxk'an an yu ixta'alha'asmat'a an Jesús sawalhcha ixtalhi'a'niniya an ixjatapast'ak'at chi tacha an ixja'alhtajiy.
42002048	Akxni tala'ts'ilhcha an ixpaynin ixtalhi'a'nicha, an ixnati juniy: —Kints'alh ¿Tasu li chunchacha kila'ilhtuyawi? Aminpay chi kit'in tucha oxi ijk'atsanaw li ntucha lay xaklalhitajuyaw.
42002049	An Jesús jajuniyan ixpaynin: —¿Tasu li kilapuxkawyawcha, ch'unt'u k'ats'ayat'iti li an la ixcha'a kimPayi lhitask'ini aktawilh?
42002050	Pero yu'uncha ntu talhimacha'xanilhi tacha an jajunilh.
42002051	Wachuncha, jat'ataju'ancho'olhcha la'acha'an Nazaret an ixpaynin chi taylhi'alhi ixja'asmatni yu ixtajuniy. An ixnati an Jesús wa ixma'a'ojoycha la ixjalhunuti tacha an ixla'ts'in.
42002052	An Jesús tacha ixta'ayay wachu palay ixjalakpastaknan, chi an Dios ixmapayni chi an lapanakni wachu ixtamapayniy.
42003001	La'akawkisicha k'ata ixch'alhkatnant'ajun an ay jamalch'alhkat Tiberio, akxni gobernador ixjunita an Poncio Pilato, xalakaat'un Judea, chi an Herodes ixch'alhkatnan xalakaat'un Galilea, chi an ixt'aala'ajun junkan Felipe ixch'alhkatnant'ajun xalakaat'un Iturea chi Traconite, chi an Lisanias ixch'alhkatnan xalakaat'un Abilinia,
42003002	chi akxni tukancha xalaj'ajin sacerdotejnin ixtajunita an Anás chi an Caifás, an Dios xa'alalhi an Juan, ists'alh Zacarías, tan wa la'asa'nik'a.
42003003	Pus yucha alhcha ta'a'cho'onu an la'acha'anaxni yu waniy an ayxkan Jordán ixlaklhitamakawni, ixjajuniy an lapanakni li katamapaxalhcha ixjatapast'ak'atk'an, chi li kata'a'paxlicha para li an Dios kajamala'mixinilhi ixtala'alhink'an.
42003004	Tapasalhcha tacha an ts'o'muk'akanta laka libro an ixchiwinti Isaias yu ixlichiwiniy ixchiwinti Dios, tan najun: —Pasi chiwinkan an tan tu la'acha'an, nawkan: "K'amala'asijnit'itcha an ixtij an Jamach'alhkat; k'ala'ts'awalanitcha an tan kapumina'.
42003005	Tan wa japulh'ot'alh kajat'ap'ujununkana', chi tan lakaa'a'stitawk'an ja'o'spiti ka'ilhtukana'. An tij yu la'lh'awilh kalats'awalakana', chi tan wa la'jalh'ot'alh an laka tij kajat'ap'ujununkana'.
42003006	Chux lapanak kala'ts'ina an ixjama'alhtaxtunti an Dios.
42003007	Akxni ixtala'cha'ancha an lapanakni an Juan para li kajama'paxalh ixjajuniy: —¡Xjas'at'ank'an tsapulin! ¿Tisiyuchacha tajunan li k'at'a'alht'axt'uya'it'iti an laka lhima'alh'ajna yu minta?
42003008	Pus k'a'ilht'utcha yu oxicha tanlhun para li katasulhcha li mak'a'unt'itcha mintala'alhink'an, ch'int'u k'ap'ast'akt'iti li mimpayk'an sna an Abraham, mu an Dios yucha layi kaja'ilhtulh ixjas'at'an an Abraham ani lakwilh chiwx.
42003009	An achaj chaway wachucha mala'asijnikanta para li chux an k'iw yu ntu oxi xt'a'a xajatawk'at katicha'xkana', chux ixjataxiyak chi kala'xawakana'.
42003010	Pus an lapanakni ixtajuniy: —Pus ¿Tasucha yu aklawi?
42003011	An Juan ixjajuniy: —K'axt'a'nit'iti yu ntu tu'u lhit'ajun ixla'ch'it li uxitnan alht'uyi lhit'awnat'it, chi li alini yu uyat'it, k'at'a'ut'iti yu ntu tu'u uy.
42003012	Wachu tala'cha'alh ali'in an yu ixtalhach'inin tanlhun para li kajama'paxalh, tajuniy: —Maestro, kitnan ¿tisuncha lay ak'ilhtuwi?
42003013	An Juan ja'alhtaylh: —Jant'u k'alhimo'slat'iti k'ajach'inint'it, wa t'ach'a lhi'unk'anat'itch'a k'a'ilht'ut.
42003014	Chi ali'in soldadojnin wachu talhisakmilh tajuniy: —Chi kitnan ¿tisuncha ak'ilhtuwi? Yucha jajuniy: —T'u xamat'i k'a'asi maxt'unit tu'u', k'alhimamatcha yu lhajayat'it, chi nt'u k'a'alht'asut'iti xamati yu ntu tu'u ilhtuta.
42003015	An lapanakni sawalhcha ixtalhi'a'ni, ixtanajun li sna an Juan yuchacha Cristo.
42003016	Pero an Juan jajuniy: —Kit'in wa laka xkani klama'paxayaw, pero kamina pumatam yu palay ay, kit'in jantu, yucha katama'paxayan la ixTakuwin an Dios chi laka jikmi, yucha ntu ikt'acha'ani masi wa ak'o'x'otnilhcha ixwarachi.
42003017	Yucha ch'apatacha an xpala, kamaxtuniyacha an xajamakxtalh an ixtrigo, chi kama'ayacha an ixtrigo laka cha'a tan la'oxinita chi an xajamakxtalh kala'xawayacha laka jikmi tan tu a'tam mixa.
42003018	Chunchacha ixjajuniy an Juan chi tamj tamjcha ixjapumak'atsaani an laj'oxi chiwinti an lapanakni.
42003019	Atumpaj an Herodes yu gobernador ixjunita, an Juan ixjuniya li ntu oxi tacha an ixlay, mu an Herodes ixt'at'awniya ixt'iwi wa ixt'ala'ajuncha yu ixjunkan Felipe chi an ixt'iwi ixjunkan Herodias, chi tanlhuncha ali ixlakata yu ntu oxi tacha ixlay an Herodes,
42003020	walh a'tam ilhtupalhi yu ntu oxi an Herodes, palay lhimo'slapalh, malaklhchawlhi an Juan laka pulach'in.
42003021	Akxni ixchuxk'an an lapanakni ixjama'paxat'ajun an Juan, an Jesús wachu a'paxli, walh akxni ixtapaynit'ajunka an Jesús, an lakt'iyan tati'achalh.
42003022	Chi ta'alhtajulhi an ixTakuwin an Dios, tan ixyalh an Jesús, wa tacha paloma, chi chiwinkanchalhi an lakt'iyan nawkan: —Uxint'i kinTs'alhk'at'i ikmapayniyan, uxint'i k'ima'an'ach'ay.
42003023	Katacha la'ap'uxamkawcha k'ata ixpakxanta an Jesús akxni tsukulhcha lhichiwiniy an ixchiwinti Dios. Ixtalhi'ilhtuy li an Jesús ists'alh an José, an ists'alh Elí.
42003024	An Elí ists'alh Matat ixjunita; an Matat ists'alh Leví; an Leví ists'alh Melqui; an Melqui ists'alh Jana; an Jana ists'alh José;
42003025	an José ists'alh Matatías; an Matatías ists'alh Amós; an Amós ists'alh Nahum; an Nahum ists'alh Esli; an Esli ists'alh Nagai;
42003026	an Nagai ists'alh Maat; an Maat ists'alh Matatías; an Matatías ists'alh Semei; an Semei ists'alh José; an José ists'alh Judá;
42003027	an Judá ists'alh Joana; an Joana ists'alh Resa; an Resa ists'alh Zorobabel; an Zorobabel ists'alh Salatiel; an Salatiel ists'alh Neri;
42003028	an Neri ists'alh Melqui; an Melqui ists'alh Adi; an Adi ists'alh Cosam; an Cosam ists'alh Elmodam; an Elmodam ists'alh Er;
42003029	an Er ists'alh Josué; an Josué ists'alh Eliezer; an Eliezer ists'alh Jorim; an Jorim ists'alh Matat; an Matat ists'alh Leví;
42003030	an Leví ists'alh Simón; an Simón ists'alh Judá; an Judá ists'alh José; an José ists'alh Jonán; an Jonán ists'alh Eliaquim;
42003031	an Eliaquim ists'alh Melea; an Melea ists'alh Mainán; an Mainán ists'alh Matata; an Matata ists'alh Natán; an Natán ists'alh David;
42003032	an David ists'alh Isaí; an Isaí ists'alh Obed; an Obed ists'alh Booz; an Booz ists'alh Salmón; an Salmón ists'alh Naasón;
42003033	an Naasón ists'alh Aminadab; an Aminadab ists'alh Admín; an Admín ists'alh Aram; an Aram ists'alh Esrom; an Esrom ists'alh Fares; an Fares ists'alh Judá;
42003034	an Judá ists'alh Jacob; an Jacob ists'alh Isaac; an Isaac ists'alh Abraham; an Abraham ists'alh Taré; an Taré ists'alh Nacor;
42003035	an Nacor ists'alh Serug; an Serug ists'alh Ragau; an Ragau ists'alh Peleg; an Peleg ists'alh Heber; an Heber ists'alh Sala;
42003036	an Sala ists'alh Cainán; an Cainán ists'alh Arfaxad; an Arfaxad ists'alh Sem; an Sem ists'alh Noé; an Noé ists'alh Lamec;
42003037	an Lamec ists'alh Matusalén; an Matusalén ists'alh Enoc; an Enoc ists'alh Jared; an Jared ists'alh Mahalaleel; an Mahalaleel ists'alh Cainán;
42003038	an Cainán ists'alh Enós; an Enós ists'alh Set; an Set ists'alh Adán; chi an Adán ists'alh Dios.
42004001	An Jesús sawalhcha ixla'tanu'ojota an ixTakuwin Dios akxni tasp'itcho'ochalh an ayxkan tan junkan Jordán; chi an ixTakuwin Dios lhi'alhcha lakaak'iwin.
42004002	T'up'uxam wilhchani ancha ixt'awnachalh. Ancha an xapay makxkay'un ixlila'ts'intanuycha an Jesús. Jantu k'is tu'u ix'uy an Jesús an t'up'uxam wilhchan, xli'astan chawanalhcha.
42004003	Pus an xapay makxkay'un juniy: —Li isTs'alhk'at'i Dios, k'aja'un ani chiwx li katatapalalh pan.
42004004	An Jesús alhtaylh juniy: —Ts'o'kanta tan najun: —Jantu wa pancha katiputsukulh an lapanak, wachu kaputsukuya chux an ixchiwinti Dios.
42004005	Wachuncha an xaapay makxkay'un a'tam lhi'ampalh lakatam laka ay a'stitawk'a an Jesús, chi lakmasuni'olhcha an laj'ay lhich'alhkat alin lakaamunulhpa chi an ixk'usinti.
42004006	Juni: —Akxta'ni'oyancha chux ani lhich'alhkat chi an ixk'usinti, mu kit'ini kima'axta'nikanta, kit'in layi akma'axta'niya yu ikma'axta'niputun.
42004007	Li ak'int'ats'o'ott'aniya'a mi'anucha kajun'oya chux.
42004008	An Jesús alhtaylh juniy: —¡K'ap'inchicha Satanás, mu ts'o'muk'akanta an la ixchiwinti Dios tan najun: "Wa yucha an miJamach'alhkat Diosi k'at'ats'o'ott'aniya'a chi wa yucha k'ak'iklak'a'iya'a."
42004009	Walh lhi'ampalh la'acha'an Jerusalén, muk'achalhcha la ix'ukxni an tajtan, chi juniy: —Li isTs'alhk'at'i Dios, k'awarj p'it'i an talaktsin;
42004010	mu ts'o'muk'akanta an la xchiwinit Dios: "An Dios kajamakminiyani ix'angelhnin para li katalhistakni,
42004011	katama'ch'apayani para li nt'u k'a'ayst'uk'uk'a laka chiwx."
42004012	An Jesús alhtaylh juniy: —Ts'o'muk'akanta tan najun: "Jant'u wa k'at'ilhila'ts'int'anut'i an miJamach'alhkat Dios."
42004013	Pus an xaapay makxkay'un akxni la'ts'ilhi li ntucha lay ali lhila'ts'intanuy, makawlhcha, sta apu'a'tamka'.
42004014	Ancho'olhcha xalakaat'un Galilea an Jesús, sawalhcha ixla'tanuni an ixTakuwin Dios, chi sawalhcha ixtamispayi taa ixlijalhi'ay an tan ixt'ajun.
42004015	Ixjamasunicha an laka lakcha'a tan ixtala'ta'ayxt'o'a an israelitajnin, chi oxicha ixtalhipast'ak'a ixchuxk'an.
42004016	Alhcha la'acha'an Nazaret, tan ta'ayachalh, chi akxni sábado tanuchalhcha an laka cha'a an tan ixtata'ayxt'o'a an israelitajnin, mu chunchacha ixlismanita, chi sa'cha ixyalh tsukulhcha punajuni an ixchiwinti Dios.
42004017	Chi taxta'nilhcha an ixlibro Isaias, an yu ma'anchacha ixlichiwiniy ixchiwinti Dios, pus pux'otlhicha, walh ancha la'cha'alh tan najunta:
42004018	"An ixTakuwin Dios la ki'ukxni t'ajun, mu yuchaa kilakpach'apalh la ixmaka para li ajkalhixa'alalh an laj'oxi chiwinti an jakilhpatinin. Chi kimakminta para li ajkak'uch'ulh an yu wa tala'ta'oxila'alhiy la ixjalhunutk'an. Chi para li p'asi aknawlh li an yu taalaklhchawnan kajamakawkalh, chi katajalakawanalhi an yu ntu tajalakawanan. Chi para li kajamakawkalhi an yu sawalhcha jamama'alh'ajnikan.
42004019	Chi para li aklhichiwinilhi yu chaway aniy oxi panch'e'ex yu ixnawin an Dios."
42004020	Mala'apuxto'cho'olhcha an libro an Jesús, xta'nicho'olhcha an yu ixja'a'tayjunun lapanak, chi tawilhcha. An yu ancha ixtat'aw'ojoy wa sa'cha ixtala'ts'ini an Jesús.
42004021	Yucha tsukulhcha jajuniy: —Chaway walhcha la mi'ukxlakapuk'an tacha an ts'o'kantalh.
42004022	Ixchuxk'an oxicha ixtalhichiwiniy an Jesús, chi sawalhcha ixtalhi'a'niya tacha an laj'oxi chiwinti ixchiwiniy, ixtalajuniy: —¿Aniy chu ntu yu an ists'alh José?
42004023	Yucha jajuniy: —Ijk'atsaycha li akilajunaw aniy chiwinti: —"Jak'uch'unu', k'ak'uch'uk'a mi'akstu! Wach'u k'a'ilht'u ani la mint'un yu t'ach'a lak'ilht'uchi la'acha'an Capernaúm."
42004024	Chi jajumpalay: —Ani sawalhi an yu klajunaw, jantu xamati la'a'ikan yu lhichiwiniy ixchiwinti Dios tan la ixla'acha'an.
42004025	Chi xluwk'an t'akunini ixtat'ajun an la'acha'an Israel yu ntucha tu'u ixt'apapak'an akxni ixt'ajun an Elias, akxni la'at'utu k'ata apaytat tu ixmin xkan, ay lhichawani ix'alin aniy lakaat'un.
42004026	Walh an Elias jantu mala'achakalhi para li ka'alh jala'ts'ini an t'akunin yu jamacha'an Israel, apalij la'acha'an Sareptaja mala'achakalh wani la'acha'an Sidón, para li ka'alh la'ts'ini pumatam t'aku yu ntucha tu'u ixt'apapa'.
42004027	Chi xluwk'an yu ixtalaklakap'uch'i'ojotacha ixtat'ajun an la'acha'an Israel akxni ixt'ajun an Eliseo, yu ixlichiwiniy ixchiwinti Dios, walh tu xamati k'uch'ukalh, apalij yucha an Naamán jamacha'a Siriaja k'uch'ukalh.
42004028	Akxni chunchacha ta'alha'asmatlhi, ixchuxk'an an yu ixtatanumanalh an tan ixta'ayxt'o'nun sawalhcha tala'talh'amalh.
42004029	Pus tatamakxtulhcha an Jesús an la'acha'an, talhi'alhcha tanchun la ix'ukxni a'stitawk'a tan ixla'acha'ank'an ixjuntachalh yu'uncha, sta anchacha ixtama'aj'ajuputun.
42004030	Pero yucha japujataxtulh, alhcha.
42004031	An Jesús alh Capernaúm xalakaat'un Galilea, chi akxni ntu xtapatsakan wilhchan, ixjamasunicha.
42004032	Ixtalhi'a'nicha tacha an ixmasuy mu ixchiwiniy tacha yu lhit'ajun lhich'alhkat.
42004033	An tan ixta'ayxto'nun ixtanun pumatam lapanak yu ixlakpach'apata makxkay'un, pus p'ascha pukilht'asay
42004034	najun: —¡ Jijwa! Jesús de Nazaret ¿T'isunch'a la't'ant'a? ¿Wa kilamintawcha lalakt'ilhi'ulanin? Kit'in ikmispayan, uxint'i xnawin Dios.
42004035	Pus an Jesús la'a'aymalh juniy: —¡Wasa'cha k'ak'ilhu, chi k'amak'awcha ani lapanak! Wachuncha an makxkay'un, ma'talhi an lapanak tan an ixtayanalh ali'in, pero ntu tani ilhtulh.
42004036	Pus ixchuxk'an an yu tala'ts'ilh ixtalaktalhanancha, chi ixtalajumpaxay: —¿Tisu wa tichiwinticha aniy li layi ilhtuy li kata'osli an lakmakxkay'un chi ta'osa?
42004037	Taa ixlijalhi'ay an tan ixt'ajun an Jesús sawalhcha ixmispakan.
42004038	Akxni taxtulhcha an Jesús an tan ixta'ayxto'nun an lapanakni, la ixcha'acha an Simoni tanuchalh, walh an ixput'icha'o'olh an Simón sawalhcha ixch'apata alhp'as iskakat, pus tatapayninicha an Jesús li kak'uch'ulh.
42004039	Yucha tantawilhi an tan ixmalh, la'a'aymalhi an alhp'as jaskakana', pus makawlhcha an alhp'as iskakat, chi wa akxni tayalhcha an ixput'icha'o'olh an Simón tsukulhcha jamaway.
42004040	Akxni ta'aknuchalhcha an wilhchan, wa tuchicha ta'an'at ixtapakxanta yu ixtalaklhit'ajun ixta'an'ank'an, talhicha'anilhcha an Jesús, pus yucha ixjalaklakpach'apaycha pumatamjtamin chi ixjak'uch'uycha.
42004041	Wachu tamakawlhi tanlhun lakmakxkay'un ixluwk'an an ta'an'anin, akxni ixtat'asay an lakmakxkay'un ixtanajun: —Uxint'i isTs'alh Dios. Pero an Jesús tu ixjamakawniya katachiwinilh. Ixjalaj'aymay, mu yu'uncha ixtak'atsayi li yucha Cristo.
42004042	Akxni tunkulhcha an Jesús taxtulh, alhcha tan tu la'acha'an. Pero an lapanakni ixtapuxkajuy pus tala'cha'alhi tan ixt'awnachalh, tu ixtamakawniya li ka'alh, ixtach'apa'ulaputun,
42004043	pero an Jesús jajuniy: —Wachu lhitask'iniya li ak'alh nawna an ali la'acha'anaxni an laj'oxi chiwinti yu alin la ixlich'alhkat Dios, mu yuchaa kilhimakminkanta.
42004044	Pus an laka lakcha'a an yu ixpulakta'ayxt'okan an Galilea, an Jesús ixlichiwiniycha an ixchiwinti Dios.
42005001	A'tamchacha akxni an Jesús ixpiktu an ay xalakxkan Genesaret ixt'ajun, an lapanakni wa ixtapa'asicho'oycha li ixta'asmatputun an ixchiwinti Dios.
42005002	Walh an Jesús jala'ts'ilh la'at'uy barco yu wani ixpiktu an lakxkan ixtawilanalh, mu an yu ixtach'apayajuy jatanti ixtaputakutta, ixtala'ch'a'ay an ixpaxo'tank'an.
42005003	Pus putajulh la'atami an Jesús an barco, ma ix'anu Simón. Chi sk'inilhka lamapaynin li kastalhka mujulh palay an lakxkan; chi sa'cha tawlhchalh, sta anchacha ixjamasuniyachalh an laka barco tacha an ts'anan ixlakyakalh.
42005004	Akxni chiwin'olhcha, juniy an Simón: —Tan talhmancha k'alhip'inchi', chi k'amutcha an minpaxo'tank'an.
42005005	An Simón alhtaylh juniy: —Maestro, tuntats'isnicha iktapatsaw, pero ntu lay tu'u ikch'apayawyaw, pero li uxint'ich'a na'un, akmuyacha an paxo'tan.
42005006	Walh akxni tamujulhcha, lhuw jatanti tama'alhilalh, ixla'ta'exacha an ixpaxo'tank'an.
42005007	Pus tatamakyawlaka'anicha an yu lakatam laka barco ixtatajumananchalh, para li katamilhcha t'ala'a'tayjunin, pus tamilhcha. Tala'tsamalhi an la'at'uy barco, walaycha tatalak'aknulh.
42005008	Akxni chunchacha la'ts'in an Simón Pedro, tatso'ottanilhcha an Jesús, juniy: —Ak'ilaj'ost'i Jamach'alhkat Jesús, mu kit'in lhuwi kintala'alhin.
42005009	Wa xliyu an Simón chi an ali'in ixtalaktalhanancha li tacha an tach'apayawlhcha an jatanti.
42005010	An Jakobo chi an Juan, ists'alan Zebedeo yu ixjat'a'anta an Simón wachucha ixtalaktalhanan. Pero an Jesús juniy an Simón: —Jant'u k'at'alhan; chaway tukan lapanaknicha k'ajama'alhilaya'a tacha ixjama'alhilay jatantin.
42005011	Akxni talakmakutu'olhcha an ixbarcojk'an, chuxi talakmakaw'ula'olh, chi tat'a'alhcha an Jesús.
42005012	La'atam wilhchan akxni an Jesús ixt'ajun tanchun la'acha'an, la'cha'alh pumatam lapanak yu ixlakap'uch'i'ojota, an lapanak akxni la'ts'incha an Jesús tatso'ottanilhcha chi tamuntitachalhcha lakaat'un, tapayninicha juniy: —Jamach'alhkat, li sna ak'ink'uch'up'ut'u, ak'ink'uch'ut'ika'.
42005013	Pus lats'awalalhi ixmaka an Jesús, chi lakpach'apachalhcha, juniy: —Chun, k'at'ala'a'oxit'icha. Wa akxni watukan tala'a'oxilhi an lapanak.
42005014	Chi juniy li ntu xamati kajunilh, juniy: —Wa k'ap'inchicha talakasunini an sacerdote, chi k'ama'axt'a'a'acha milha'ulan ixlakata li t'ala'a'oxit'icha, tacha lhinawlh a Moisés, para li katak'atsaa'olhi an sacerdotejnin.
42005015	Pero ali ali ixmispakani an Jesús, chi lhilhuwi ixla'cha'ankan mu ixta'alha'asmatputun chi ixtalakask'in li kajalajk'uch'ulh.
42005016	Pero yucha ix'an tapaynini tan wa ix'akstu, tan tu la'acha'an.
42005017	Tapasalh la'atam wilhchan akxni ixmasut'ajun an Jesús, ali'in fariseojnin chi an xamaestrojnin lhamap'a'sin ancha sa' ixtalakwilanalh, yu ixtalakmintachalh xala'acha'anaxni Galilea, chi Judea chi Jerusalén. Walh an ix'alhp'asninti an Dios ancha ixt'a'aklat'ajun an Jesús para li lay kak'uch'unulh.
42005018	Wachuncha tichi yu'uncha lapanakni talhicha'alh la ixputamat pumatam lapanak, yu wa ixlaklhtukulunta. Ixtama'anuputunachalhi an laka cha'a', la ix'ukxlakapu an Jesús,
42005019	pero ntu tala'cha'alhi tan kataputamaknulh, mu wanajcha lhilhuwi ixjunkanta, pus an ix'a'sti cha'a tatawk'alh, ta'a'stip'uxli lakats'uniya an ix'a'sti cha'a ancha taputamaknuchalh an ta'an'an la ixputamat, ixtan'ajnichak'an an lapanakni tamamalh, la ix'ukxlakapu an Jesús.
42005020	An Jesús mu jala'ts'incha li tajakiklaka'inin, pus juniy an yu ta'an'ay: —Amigo, ikmala'mixini'oyani mintala'alhin.
42005021	Pus an xamaestrojnin lhamap'a'sin chi an fariseojnin tsukulhcha tajatapastaknan, tanajun: —¿Tisiyuchacha ani li wa lhila'ts'incha Diosi? Wa Diosi yu lay mala'mixi tala'alhin.
42005022	Pero mu an Jesús ixjak'atsaniya tacha an ixtajatapastaknan, pus jajuniy: —¿Tasu li ch'unch'ach'a jat'ap'ast'aknanat'iti?
42005023	¿Tampiyu yu palaycha wa las, aknawlh: "Ikmala'mixini'ojoncha mintala'alhin", u aknawlh: "k'a'ost'aycha, k'ajalht'ancha"?
42005024	Pus para li k'ak'ats'at'iti li kit'in yu kwalh isTs'alh Lapanak layi kakmala'mixiya tala'alhin aniy lakaat'un, La'alhi an yu lakalhtukulunta lapanak, juniy: —Chaway uxint'i ijkunan, k'a'ost'aycha, k'asakt'icha amimputamat chi k'ap'inch'o'ochicha mincha'a'.
42005025	Wa akxniy ostayalh an yu ixlakalhtukulunta, sakcho'olhcha an ixputamat, chi ancho'olhcha la ixcha'a'. Xta'nilhi'alhcha lhimala'puchajun an Dios, chi ixchuxk'ani tala'ts'ilh.
42005026	Pus sawalhcha ixtalaktalhanan chi oxicha ixtalhipast'ak'a an Dios. Laka ay ixtalhantik'an ixtanajun: —Chaway la'ts'iw yu lhi'a'nin.
42005027	Xli'astan tacha an laktapasalh, an Jesús alhcha, walh la'ts'ilh pumatam lapanak yu ixlaklhach'inin tanlhun an laka banco, Leví ixjunkan, sa' ix'wilh tan an ixjach'inin, pus an Jesús juniy: —Ak'int'ap'it'icha.
42005028	Yucha makaw'olhi an yu ix'ilhtuy, tayalh chi ch'a'o'alhcha.
42005029	Xli'astan an Leví, an la ixcha'a ilhtunilh la'atam wayti an Jesús. Ixluwk'an an yu ixtalhach'inin tanlhun ancha ixtama'wilanalh chi ali'incha lapanakni wachu ancha ixtama'wilanalh laka mesaj.
42005030	An xamaestrojnin lhamap'a'sin chi an fariseojnin kalaks kalakscha ixtaxa'alayi an ixt'alhtanan an Jesús, ixjajunkan: —¿Tasu li jat'alakwaynatcha chi jat'alaj'ot'atcha an yu talaklhach'inin tanlhun chi an ma'lhta'alhinini?
42005031	An Jesús ja'alhtaylh jajuniy: —Yu oxi tat'ajun tu tama'lhtask'iniya jak'uch'unu', an ta'an'anin chun.
42005032	Kit'in tu ikminta jat'asanini yu ntu tu'u ixtala'alhink'an, kit'in ikminta jat'asanini yu talhit'ajun ixtala'alhink'an para li katamakawlhcha.
42005033	Wachuncha yu'uncha tajuniy: —¿Tasu li an ixt'alhtanan Juan chi an ixt'alhtanank'an fariseojnin sawalh tatapayni chi a'lhuwi ntu tawajini? Amint'alhtanan talakwajin chi ta'ot'a li tu'u'.
42005034	An Jesús jajuniy: —¿Chu laycha k'a'ilht'uya'it'it li ntu katawaylhi yu jat'asanikanta tan tama'xto'kan, li ancha jat'a'aklat'ajun an ts'alh yu tama'xt'o'a?
42005035	Kachina wilhchani akxni an ts'alh an yu tama'xt'o'a kama'osukana' pus akxni an yu ixtalakwajin wachucha ntu katitawaylhi a'tamin.
42005036	Wachu jajumpalh la'atam pulhamacha'xan: —Jantu xamati sit'iy sast'i la'ch'it chi lhila'ts'ap'ancha yu at'ilhcha; li xamati chuncha ilhtuy, tu oxi t'atasuy an la'ch'it, chi an sast'i la'ch'it exa an yu at'ilhcha.
42005037	Chi ntu xamati pumujuy yu sast'ika xaxkan uvaj yu laj'at'ilhcha jaxt'a'an, mu an sast'i xaxkan uvaj tan'exa an jaxt'a'an, pus pu'an'ojoy, chi an jaxt'a'an ts'an'aycha.
42005038	Yu sast'ika xaxkan an uvaj, yu sast'ika wachu jaxt'a'ani pumujukan, chuncha an xaxkan uvaj chi an jaxt'a'an tu tani talay.
42005039	Chi ntu xamati yu ot'a an yu xama'ancha xaxkan uvaj watukan ka'otputumpalhi an yu wa sast'ika', mu najun: —Palay oxi an yu xama'ancha.
42006001	La'atam wilhchan akxni ntu tapatsakan wilhchan, an Jesús ixla'pust'ajun tan ch'ankanta trigo. An ixt'alhtanan ixta'akatan'ex'iycha an trigo chi ixta'akatanswajp'uxacha, ixta'uycha.
42006002	Walh ali'in fariseojnin tat'alajuni an ixt'alhtanan an Jesús: —¿T'asu li ilht'uyatcha yu ntu ixpu'ilhtuka akxni ntu tapatsakan wilhchani?
42006003	An Jesús ja'alhtaylh jajuniy: —Jant'u p'unawt'at'iti tani lalhcha an David akxni chawanalh, chi an yu ixtat'a'anta?
42006004	Yucha tanulhi an la ixcha'a Dios chi xa'a'ilhi an pan yu jamatajtanilanti, chi ulh chi jaxta'nilhcha wachu an yu ixtat'a'anta; walh yucha wa yucha an sacerdotejnini lay ixta'uy.
42006005	Chi jajumpalay an Jesús: —Kit'in yu ikwalh isTs'alh Lapanak ikch'alhkatnani masi akxni jantu tapatsakan wilhchan.
42006006	Tapasapalh a'tam la'atam wilhchan akxni jantu tapatsakan wilhchan, an Jesús tanuchalhi an laka cha'a tan ixtata'ayxto'a an israelitajnin, chi ixmasuycha. Walh ancha ixtanun pumatam lapanak yu ntu lay xlak'anuy an yu oxi ixmaka'.
42006007	Pus an xamaestrojnin lhamap'a'sin chi an fariseojnin sawalhcha ixtalhakapu'ani an Jesús li sna kak'uch'uya an lapanak mu akxni jantu xtapatsakan wilhchan, para li ka'alilhi yu lay katapu'alhtasulh.
42006008	Pero mu yucha ixjak'atsaniya an ixjatapast'ak'atk'an; pus juniy an yu ixmaklhtukulunta lapanak: —K'at'aycha, an ixtan'ajnicha k'at'ay. Pus yucha tayalh, sa'cha tayalh.
42006009	Wachuncha an Jesús jajuniy: —Aklalhisakmiyaw la'atam jasakminti: —¿Oxi li ak'ilhtulh yu oxi u yu ntu oxi tu'u akxni ntu tapatsakan wilhchan?, ¿u li akma'alhtaxtulh jatsukunti u akma'nilh?
42006010	Sa'cha jala'ts'ini tuntala'acho'o an Jesús, juniy an lapanak: —K'alats'awalat'icha amimaka'. Pus chunchacha ilhtulh, walh ta'oxinilhcha an ixmaka'.
42006011	Pus yu'uncha sawalhcha tala'talh'amalh, tsukulhcha talalhima'achiwiniya tani kata'ilhtulhcha an Jesús.
42006012	Anchunu panch'e'ex an Jesús alh tapaynini a'stitawk'a, tuntats'isni tapayninilh an Dios.
42006013	Akxni tunkuncho'olhcha, jat'asanilhcha an ixt'alhtanan, chi ixpumakawt'uychak'ani jasakxtulh yu katat'alhtananacha chi kajamala'achayacha kata'alh lhichiwinin an ixchiwinti Dios.
42006014	An ixpumakaut'uyk'an chunchuniya ixjajunkan: Simón, yu wachu ixjumpalhkan Pedro, chi Andrés ixt'ala'ajun an Pedro; chi Jacobo chi Juan chi Felipe chi Bartolomé
42006015	chi Mateo chi Tomás chi Jacobo ists'alh Alfeo chi Simón yu ixtajumpalay Zelote
42006016	chi Judas ixt'ala'ajun Jacobo chi Judas Iscariote an yu ma'axta'lhi an Jesús.
42006017	Xli'astan jat'ajatajununcho'ochalhcha an Jesús, chi tan jaswa'alhcha sa' jat'atayalh. Wanajcha ixluwk'an an yu ixtat'alhtanani ixtala'cha'anta. Chi lhuw lapanaki ixtala'cha'anta yu ixtamintachalh xalakaat'un Judea, chi la'acha'an Jerusalén, chi an la'acha'an Tiro chi Sidón yu ixpiktu lakxkan ixtalakwilanalh. Mu ixta'alha'asmatputun chi ixtalakask'in li kajalajk'uch'ulh.
42006018	An yu wa ixtala'apaxto'ta makxkay'un ixjalajk'uch'uycha,
42006019	pus ixchuxk'an an lapanakni wa laycha li kata'aych'apa'ochalhcha an Jesús, mu ixtala'ts'incha li layi ixjak'uch'u'ojoy.
42006020	Chi sa'cha jala'ts'ini an ixt'alhtanan an Jesús, jajuniy: —Oxi para uxitnani jakilhpatinin mu uxitnan minawink'ani an ixlich'alhkat Dios.
42006021	Oxi para uxitnani yu ch'away lakch'awananat'it, mu oxi k'a'o'ats'aya'it'it akxni k'alakwayna'it'it. Oxi para uxitnani yu ch'away laj'alhunat'it, mu k'alakts'i'ina'it'it.
42006022	Oxi para uxitnani akxni xk'ayk'anat'it, ch'i akxni nt'uch'a la'ts'imp'ut'unk'anat'it, chi akxni wa t'ani k'alhich'iwink'ana'itcha, ch'i akxni nt'uch'a oxi lhip'ast'akk'anat'it li kilakiklaka'iyaw kit'in yu ikwalh isTs'alh Lapanak.
42006023	K'alaj'ach'ant'iti akxni ch'unch'a ilht'uk'anat'it st'a k'ala't'a'a'lht'ujt'it, mu an yu k'alhajaxt'uya'it an lakt'iyan yucha ay. An ixlakpaynink'an yu'uncha chuncha stak ta'ilhtulh an yu ixtalhichiwiniy ixchiwinti Dios.
42006024	¡Payni'incha uxitnani jamatuminin k'ap'ulhik'ats'aya'it'it! mu jama'lht'ayanant'atcha mi'achatk'an.
42006025	¡Payni'incha uxitnani yu o'ats'at'atcha k'ap'ulhik'ats'aya'it'it! mu k'ast'ak lakch'awanana'it'it. ¡Payni'incha uxitnani yu lakts'i'inat'it, k'ap'ulhik'ats'aya'it'it! mu k'ala't'a'oxila'alhiya'it chi k'alaj'alhuna'it'it.
42006026	¡Payni'incha uxitnani yu sawalhch'a oxi lhip'ast'akk'anat'it k'ap'ulhik'ats'aya'it'it, mu aminlakpaynink'an chuncha oxi ixtalhipast'ak'a an yu ntu xasawalh ixtalhichiwiniy ixchiwinti Dios.
42006027	Pero uxitnan yu kila'alha'asmat'aw, klajunaw: —K'ajamap'aynit'iti masi yu ntu tala'ts'imputunan, oxi k'aja'ilht'ut masi yu wa taxkayan.
42006028	K'ask'init'iti an Dios li oxi katatawilh masi yu wa aya tajunan, chi k'alhit'ap'aynit'iti masi yu wa talhitama'chapuyan.
42006029	Li xamati la'xtisayan, k'alhip'inip'alhi amintala'xtitam; chi li xamati maxtuniyan mixkuju wach'u k'axt'a'nini aminkutun.
42006030	Watichicha tu'u sk'iniyan, k'axt'a'nin, chi li xamati xa'a'iniyan tu'u yu minawin, jant'ucha k'ask'inich'o'o.
42006031	T'ach'a lak'ask'inat'iti li k'a'ilht'uk'ant'it, wachu chuni k'aja'ilht'ut an ali'in.
42006032	Mu li wa yu tat'alamapayniyani jat'alamap'ayniyat'it, ¿T'anyuch'a yu p'alaych'a oxi ilht'uyat'iti? An ma'lhta'alhinin wachu chuni talay.
42006033	Ch'i li wa yu'unch'a oxi jala'ts'inat'it yu oxi tala'ts'inan, ¿T'anyuch'a yu p'alaych'a oxi ilht'uyat'iti? An ma'lhta'alhinin wachu chuni talay.
42006034	Chi li wa yu'unchaa jamach'ixt'a'niyat'it tu'u yu jalhiwilayat'it li tu'u kataxta'niyan, ¿Tanyu yu p'alaych'a t'am ilht'uyat'iti? An ma'lhta'alhinin wachu chuni talamach'ixta'ni.
42006035	Uxitnan k'ajamap'aynit'iti masi yu ntu tala'ts'imputunan, oxi k'aja'ilht'ut, chi k'ajamach'init'iti tu'u masi ntu tu'u kataxta'nin. Chuncha ayi yu k'ajama'lht'ayanana'it'it uxitnan, chi ixjas'at'an Dios an yu wilhchalh talhmani k'a'una'it'it, mu yucha oxi ja'ilhtuy masi an yu ntu taxta'niy lhimala'puchajun chi an yu wa ay tajunita.
42006036	Pus uxitnan k'ajamap'ayninint'it wachu tacha jamapayninin aminPayk'an
42006037	Jant'u k'ajalhimuk'at'iti li tuchini ta'ilhtutacha ali'in para li an Dios wachu ntu katalhimuk'ani t'uch'ini ilht'ut'atcha uxitnan. Jant'u k'ajamuk'anit'it'i lhima'alh'ajna an ali'in, walh an Dios wachu ntu chuni katita'ilhtun. K'ajamala'mixinit'iti ixtala'alhink'an an ali'in, walh wachu k'amala'mixinik'ana'it'it.
42006038	K'axt'a't'it, walh wach'u k'axt'a'nik'ana'it'it. Palay lhuwi k'axt'a'nik'ana'it'it yu wa t'ak'alhcha a'tsamanta, yu wa lhi'o'slaycha a'tsamanta. Tacha p'alhk'ananat'it wach'u ch'uni k'ap'ulhk'ak'ana'it.
42006039	Chi jajumpalh la'atam pulhamacha'xani an Jesús, jajuniy: —¿Chu layi xamati lapanak yu la'lhtulu kamalhtanalh yu ixt'ala'lhtulu?, ¿Jantu wa ayxtami kajuluklh ta'alh tan jalh'ot'alh?
42006040	An jatalanini jantu yu palay k'atsay, yucha an ixmaestro, pero li akxni jatalaninin'olhcha tacha an ixmaestrojcha kajuna'.
42006041	¿Ch'i t'asich'a li la'ts'inicha an k'is laktanun xatap'aksni ts'a'am amint'ala'ajuni, chi uxint'i nt'u la'ts'ini an p'amj laktanuman a'tolo'ontawlhna'a?
42006042	¿T'asu li unicha amint'ala'ajun: "Aklakpumaxtuyani an xatap'aksni ts'a'am"? ¿chi uxint'i nt'u la'ts'ini an p'amj laktanuman a'tolo'ontawlhna'a? ¡Uxint'i wa t'a'ukxp'ut'uyunun! P'ulhnajch'a k'alakp'umaxt'uk'a an p'amj laktanuman a'tolo'ontawlhana' walh chuncha laycha k'alakp'umaxt'uya'a an laktanun xatap'aksni ts'a'am amint'ala'ajun.
42006043	Jantu tu'u yu oxi k'iw yu ntu oxi kaxta'lhi xajatawk'at, chi ntu tu'u yu ntu oxi k'iw yu oxi kaxta'lhi xajatawk'at.
42006044	A'atamin k'iw xajatawk'ati pumispakan, mu ntu layi aktip'uxlicha higo lakaalhtukunan u akp'uxli uvaj lakaajawana'.
42006045	An yu oxi lapanak, yu laj'oxi jatapast'ak'ati makutuy la ixjalhunut; chi an yu ntu oxi lapanak, yu ntu oxi jatapast'ak'ati makutuy la ixjalhunut. Mu chux chiwinti laka jalhunuti minachalht.
42006046	¿Tasu li Jamach'alhkat, Jamach'alhkat kilajunawcha ch'i nt'u ilht'uyat'iti yu klajunawi?
42006047	Watichicha yu kila'min chi ilhtuyi an kinchiwinti yu ijkuni, aklajunawi tichini ixt'achunchacha.
42006048	Wanaj tacha an lapanak yu yawlh ixcha'a'. Yucha p'ulhnajcha ja'ajnalh talhman chi akxni la'cha'alhcha an chiwx anchacha mach'atalh. Pus akxni ja'a'muxtunulh tu tani ilhtunilh an xkan an ixcha'a masi p'as talakanuchalh, mu an xjach'aja de chiwx.
42006049	Pero yu ki'alha'asmat'a chi ntu ilhtuy, tachanu an lapanak yu mach'atalh ixcha'a wa la ix'ukxni an lakaat'un, jantu laka chiwxi mach'atalh. Pus akxni p'as talakanuchalh an xkan, wa lasi juluklh ta'a'talh wanaj talakt'ilhi'olh.
42007001	Akxni chunchacha jajun'olh an Jesús, alhcha la'acha'an Capernaum.
42007002	Walh ancha ixt'ajun pumatam xkapitank'an soldadojnin de Roma, ixlit'ajun pumatam ixma'tsuku yu sawalh ixmapayni, an ixma'tsuku p'asi ixta'an'ay, ixnit'ajuncha.
42007003	Pus akxni k'atsaalhi an kapitán li ancha t'ajun an Jesús, jamala'achalh ali'in an xalaj'ajin judiojnin, tapayninicha li ka'alh k'uch'unu an ixma'tsuku'.
42007004	Yu'uncha tala'cha'alhcha an Jesús, sawalhcha ixtatapaynini, ixtajuniy: —Ka t'acha'ani li k'a'a't'ay'ut'i;
42007005	mu yucha mapayniya an kila'acha'ank'an, yucha kintayawnin a'atam cha'a tan ikta'ayxt'o'aw.
42007006	Pus an Jesús jat'a'alh. Pero akxni ntucha tukan ma'at ixtacha'ant'ajun an laka cha'a, an capitán jamala'achanilh ali'in ix'amigojnini an Jesús, tan junkan: —Jamach'alhkat Jesús, t'u k'alhak'ap'up'i, jantu k'is ikt'acha'ani li k'at'anuch'ita an la kincha'a',
42007007	xliyu wanaj tu iktapujulh ak'ancha'an t'asaninin kit'in. Wa k'anawcha li kata'oxilhcha an kima'tsuku kata'oxiyacha.
42007008	Mu masi kit'in wachu wa kintalhijuniya an yu palaycha xalaj'ajin, chi wachu ijkalhit'ajuni soldadojnin yu wachu ijkalhijuni. Akxni ijkuni xapumatam li inta ka'alh, an; chi akxni xapumatam ijkuni li kamilh, min; chi akxni iklhijuni tu'u ka'ilhtulh an kima'tsuku, ilhtuy.
42007009	An Jesús lhi'a'nilhcha akxni chunchacha alha'asmatlhi, pus sa'cha jala'ts'ini an lapanakni yu an ixtat'a'anta, jajuniy: —Klajunaw, masi an la'acha'an Israel tu tu'u kla'ts'in ay jakiklaka'inti ka'alilh tacha ani jakiklaka'inin ani lapanak.
42007010	Akxni tacha'ancho'olhcha laka cha'a an yu ixjamala'achata an capitán, tala'ts'ilhcha li ta'oxitacha an ixma'tsuku'.
42007011	Xli'astan tapasapalh akxni an Jesús ixti'an la'acha'an Naín, ixluwk'ani ixtat'a'anta an ixt'alhtanan chi wanaj lhilhuwi ixjat'a'ankanta.
42007012	Walh akxni ixcha'ant'ajuncha an tan putanukanachalh la'acha'an, la'ts'in li ixti'ankan maknuka janini', ists'alh tichiyucha t'aku yu ntucha tu'u ixt'apapa', wa pumatami ixlit'ajun ists'alh. Lhilhucha ixt'a'ankanta an t'aku'.
42007013	An Jesús la'ts'incha an t'aku pus mapaynicha, juniy: —T'uch'a k'a'alhu.
42007014	Stalh la'alhi an yu ixpulhi'ankanta, chi ch'apachalh, pus an yu ixtalhi'anta sa'cha tat'atayalh. Chi junicha an Jesús an yu ixli'ankanta: —Ts'alh, ijkunan, ¡K'a'ost'aycha!
42007015	Pus ostayalhcha an yu ixnitacha, sa'cha tawilh chi tsukulhcha chiwiniy. An Jesús ma'axtanilhcha an ixnati.
42007016	Ixchuxk'an an yu ixtama'anta talaktalhanalh, chi ixtaxta'nicha lhimala'puchajun an Dios, ixtalaknajun: —Ayi ani yu lhichiwiniy ixchiwinti Dios, yu makminkanta ani tan t'awnaw. An Dios minta ma'alhtaxtunu an ixla'acha'an.
42007017	Wanajcha ta'a'pitsi'olhi an chiwinti chux la'acha'an Judea, chi chux an la'acha'anaxni yu ixtala'acho'owilananilh.
42007018	An Juan k'atsalhi tacha an laktapasalh, mu an ixt'alhtanan tamak'atsaanilh. Pus jat'asanilh ixt'uyunk'an ixt'alhtanan
42007019	jamala'achanilhi an Jesús para li katalhisakmilhi li yucha yu kamina u katapakxan'ipala pumatam.
42007020	Akxni tala'cha'alhcha an Jesús an yu jamala'achalh an Juan, tajuniy: —Yucha an Jama'paxanaj Juani kintamala'achatacha'an para li ma aklalhisakmiw li sna uxint'icha yu k'at'ana'a u akpakxan'ipalaw pumatam.
42007021	Walh ixt'a'akxni tukan an Jesús, ixluwk'ani jak'uch'ulh yu wa ixtata'an'ay, chi yu wa ixtala'ma'alh'ajnan, chi yu wa ixtala'apaxto'ta makxkay'un, chi ixluwk'an yu wa la'la'lhtulu'un, jamalakawanilh.
42007022	Pus an Jesús ja'alhtaylh, jajuniy: —K'ap'inchi'itcha mak'atsaninini an Juan yu la'ts'int'it ch'i yu asmatt'it: an la'la'lhtulu'un tajalakawanancha, chi an lakch'anlht'ulukun, talakalhtanancha, an yu xtalaklakap'uch'ita tala'tala'a'oxilhcha, an laj'a'atapan taja'asmatnancha, an yu xtalaknitacha jala'mala'awnicho'okalh, chi an jakilhpatinin jamak'atsaanikancha an laj'oxi chiwinti.
42007023	¡Oxi para yucha yu ntu akintiputa'a'talh!
42007024	Akxni ta'ancho'olhcha an yu ixjamala'achata an Juan, an Jesús tsukulhcha jalhixa'alayi an Juan an lapanakni, jajuniy: —¿T'isunch'a k'ila'ts'int'it an tan wa jasa'nik'a? ¿Ma'atam ts'a'am yu xmalaklay un?
42007025	Li ntu yu, ¿T'isunch'a k'ila'ts'int'iti? ¿Pumatam lapanak yu sawalhcha k'usi ixmala'ch'ininta? Jantu, yu k'usi tala'mala'ch'inin chi yu sawalhcha tama'an'achaputun an la ixpalaciojk'an rejnini tawilanalh.
42007026	Pero uxitnan ¿t'isunch'a k'ila'ts'int'iti? ¿Pumatam yu lhichiwiniy ixchiwinti Dios? Chun, yucha sawalh, walh tu wa yuchacha lhilakatijtami la'minta.
42007027	Aniy lapanak, yucha an lhits'o'muk'akanta tan najunta: —P'ulhnaj akmak'ana yu ka'ana lhichiwiniy an kinchiwinti para li kamala'asijnilhi min tij.
42007028	Klajunaw tu xamati apumatam lapanaki aniy yu chuncha ixli'ay tacha an Juan, walh masi chuncha, anu la ixlich'alhkat Dios masi yu palay wa xalakat'ikt'i, palay ay, an Juan jantu.
42007029	Pus chux an la'acha'an chi an yu ixtalhach'inin tanlhun akxni chunchacha ta'alha'asmatlhi, tapastaklhicha li oxi an ixtij Dios, pus jama'paxalhcha an Juan.
42007030	Pero an fariseojnin chi an xamaestrojnin lhamap'a'sin jantu tala'a'ilhi li kajama'paxalh an Juan, pus chunchacha tapula'amaj'alh yu oxi ixja'ilhtuniputun an Dios.
42007031	Chi an Jesús najun: —¿Tasucha ajkalhimalakxtulh an lapanakni yu chaway tat'ajuni? ¿Tisuncha ixt'atamk'ani?
42007032	Wanaj tacha an jas'at'an akxni an talaj'amanajtawlay xtan'ajni an la'acha'an chi talamat'asaycha talajuniy: Klala's'olhniwcha laka s'olh pero, nt'u lak'at'inint'it, chi klamilhpaniwcha yu wa lhita'oxila'alhikan pero, nt'u laj'alhunt'it.
42007033	Mu kilachilhcha an Jama'paxanaj Juan yu ntu wa sawalhcha ixwajin chi ntu ix'ot'a xaxk'an uva, ch'i unat'iti li makxkay'uni ixlakpach'apata.
42007034	Chi milhcha an isTs'alh Dios yu ixwajin chi ix'ot'a li tu'u, ch'i ch'unch'a ix'ump'alat li wa sawalhcha wajin chi li wa sawalhcha ot'a xaxkan uva, chi li x'amigojnini an talaklhach'inin tanlhun chi an la'ma'lhta'alhinin.
42007035	Pero tacha an laj'oxi xajachalh an tanlhun anchacha putasuy an ixjatapast'ak'at Dios.
42007036	Pumatam fariseo juniy an Jesús li ka'alh t'alakwayna la ixcha'a'. Pus an Jesús t'a'alhcha la ixcha'a an fariseo, tanuchalh tawilhcha laka mesaj an Jesús.
42007037	Walh pumatam t'aku yu ancha ixla'acha'an, yu wa sawalhcha ix'ilhtuy ixtala'alhin, akxni k'atsalhi li an Jesús alh t'alakwayna la ixcha'a an fariseo, lhicha'alh la'atam perjume la xafrasco.
42007038	An t'aku ix'alhuncha, chi tantawilhcha la ixjach'aja an Jesús, tsukulhcha lhich'ampaxayi an ix'alhut, xli'astan ch'anxakalhcha la ix'ay chi lakch'ankilhtastuklhicha chi lakch'anmuk'alhcha an perjume.
42007039	Akxni chunchacha la'ts'in an fariseo yu ixt'alakwajin an Jesús, ixpast'ak'a: —Aniy li ixchiwinti Dios sawalhi lhichiwiniy ka ixk'atsaalhi tani t'ajuncha ani t'aku an yu lakch'anch'apay, yucha wanaj tu oxi tacha t'ajun.
42007040	Wachuncha an Jesús juniy: —Simón, aklhisakmiyan tuchichun. Yucha alhtaylh: —Ak'i'uncha, maestro. An Jesús najun:
42007041	—Ixt'uyunk'an lapanakni ixtalhi'ani tichi lapanak yu ixjamach'inita ixtumin: pumatam quinientojo ixli'ani chi an pumatam cincuentaj,
42007042	chi mu ntucha lay tu'u ixtalhimapalhnicho'oy, yucha jamak'akxanilh. Chi ¿tisiyuchacha an yu palay kalhimapayniya lhiwilayi? Ak'i'un.
42007043	An Simón alhtaylh, juniy: —Kit'in ikpast'ak'a ka yucha an yu palay la'lhuw ixli'ani. An Jesús juniy: —Chun sawalh, chuncha t'ach'a an p'ast'ak'a.
42007044	Chi an Jesús la'ts'impalhi an t'aku, juniy an Simón: —¿La'ts'ini ani t'aku'? Iktanuchilhcha an la mincha'a chi nt'u k'ixt'anini xkan yu aklhich'anch'a'alh; pero ani t'aku kilhich'anch'a'alhi ix'alhut chi kilhich'anxakalhi an ix'ay.
42007045	Jant'u k'ila'xt'ik'ilht'ast'ukt'i; pero ani t'aku, wa iktichilh tuka' kilakch'ankilhtastuk'ojoy.
42007046	Jant'u k'i'ukmuk'a asaytej; pero ani t'aku kilakch'anmuk'alhi perjume.
42007047	Xluyu iklhijunan li masi lhuwi ixtala'alhin, mala'mixini'okalhcha, mu sawalhcha jamapayninilh; pero yu wa lakats'uniya mala'mixinikan, wa k'isi jamapayninin.
42007048	Pus an Jesús juniy an t'aku: —Amintala'alhin mala'mixini'ok'acha.
42007049	Wachuncha an yu ancha ixtat'awilanalh laka mesaj tsukulhcha tapast'ak'a: —¿Tisiyuchacha aniy li wachu mala'mixiya tala'alhini?
42007050	Pero an Jesús juniy an t'aku: —Amijakiklaka'inti ma'alhtaxtuncha, k'ap'inch'o'ochicha. Jant'uch'a t'u'u k'alhak'ap'up'i.
42008001	Xli'astan an Jesús alhcha lhichiwiniy an laj'oxi chiwinti yu mintachalh la ixlich'alhkat Dios, ta lakachux an laj'ay la'acha'anaxni chi tan wa lakt'ikt'i. Ixtat'a'anta an ixpumakawt'uyk'an ixt'alhtanan,
42008002	chi ali'incha t'akunin yu ixjak'uch'uta akxni wa ixtala'apaxto'ta makxkay'un chi yu akxni wa ixtala'ta'an'ay. Ancha ixma'anta an María yu ixtajuni ma Magdalena, yu la'atujun maxkay'un tamakawlh,
42008003	chi Juana, ixt'iwi Chuza, yu ixt'atapatsay an Herodes, chi Susana, chi ixlukancha ali'in t'akunin yu ixta'a'tayjuycha laka tu'u an Jesús chi an ixt'alhtanan.
42008004	Lhilhuwi lakminkanchalh lakatamincha la'acha'an, pus wanajcha lhilhuwi la'cha'ankalh an Jesús, chi yucha jajunilh la'atam pulhamacha'xan, jajuniy:
42008005	Pumatam lapanak alh maj'ana ixt'in, walh akxni ixmaj'ant'ajuncha, an ali xatalhts'i an yu ixmaj'an waniy laka tiji tamachalh, pus putayakalh chi ta'usaklhi an ts'o'on.
42008006	An ali an ixt'in an yu ixmaj'an laka chiwxini tamachalh; pus akxni la'awlhcha lakxixli, mu ntu tu'u xkan.
42008007	An ali laka jalhtukunani tamachalh, chi mu wa ayxtami t'ata'ayalh an jalhtukun, pus maxixilh.
42008008	Pero an ali tan oxi t'uni tamachalh, pus p'unlhicha, chi oxi alilh, la'atamin t'in tamciento xatalhts'i xta'cho'olh. Akxni chunchacha naw'olh an Jesús, p'ascha najun: —Yu lhit'ajuni ixpa'asmatna, ka'asmatlhi.
42008009	Pus an ixt'alhtanan an Jesús tajuniy: —¿Tisuncha nawputun t'ach'a an na'un?
42008010	Yucha jajuniy: —Uxitnan layi k'alhimach'a'xaya'it an ixlich'alhkat Dios masi ntu tasuy; pero an ali'in wanaj laka pulhamacha'xani ijkajuni, mu masi tajalakawanan tachanu ntu tajalakawanan, chi masi taja'asmatnan tachanu ntu katalhimacha'xalh.
42008011	Aniy pulhamacha'xan yucha aniya jumputun: An t'in yucha an ixchiwinti Dios.
42008012	Chi an t'in an yu tamachalh laka tij yu'uncha an yu ta'asmat'acha an ixchiwinti Dios, pero akxni jala'cha'an an xapay makxkay un jamaxtuni'ojoyi an la ixjalhunutk'an an ixchiwinti Dios, para li ntu katajakiklaka'inilh chi ntu katata'alhtaxtulh.
42008013	An t'in an yu laka chiwxnan tamachalh, yu'uncha an yu akxni ta'asmat'acha an ixchiwinti Dios, sawalhcha ta'achani ta'asmat'a; pero ntu tajataxiyaklay, jantu ma'ani tajakiklaka'inin, mu akxni jalhila'ts'intanukancha tamakawcho'oycha.
42008014	An yu laka jalhtukunan tamachalh t'in, yu'uncha an yu ta'asmat'acha an ixchiwinti Dios, pero ancha panch'e'ex, xli'astan talhimakawcho'oycha an ixlitsukuputunka laj'oxi tanlhun, lhuw tumin chi an ixma'an'achaka jatsukunti, pus tu tu'u taxt'a'a ixjatawk'atk'an.
42008015	Pero an yu tan oxi t'un tamachalh an t'in, yu'uncha an yu oxi tama'ay la ixjalhuntk'an an ixchiwinti Dios chi ta'ilhtuy sawalh, pus oxi taxt'a'a ixjatawk'atk'an mu ali tataylhi'an.
42008016	Tu xamati makilhnuy la'atam pumaklhku chi ka'a't'alhmuk'alhcha laka a'cho'o, u ixtan'apucha putamat katamaknulh, talhmancha muk'ay para li yu tanuyachalh oxicha kajalakawanalh.
42008017	Pus wanajcha chuni tapasay, tu'u yu ntu k'atsakan kak'atsakana', chi yu tats'e'ta kala'cha'ankana', pus kak'atsa'okana'.
42008018	Pus chunchacha, oxi k'a'asmatt'it. Yu lhit'ajun, palay kaxta'nikana'; pero yu ntu tu'u lhit'ajun, masi wa k'ischa kaxlitsukulh, kamaxtuni'okana'.
42008019	Wachuncha an ixnati chi an ixjat'ala'awnin an Jesús tala'cha'alh; pero ntu lay ixtala'cha'ani an tan ixyachalh mu wanajcha lhilhuw.
42008020	Pus xapumatam juniy an Jesús: —Aminati chi amijat'ala'awnin ma'spa tayananchalh, ma tat'achiwimputunan.
42008021	Pero yucha jajuniy: —Yu kinati chi kijat'ala'awnin yu'uncha an yu ta'asmat'a an ixchiwinti Dios, chi ta'ilhtuy.
42008022	La'atam wilhchan an Jesús jat'atajulh laka barco an ixt'alhtanan, chi jajuniy: —Ka'aw an ixtapiktutam lakxkan. Pus ta'alhcha.
42008023	Walh akxni ixtala'pust'ajuncha an lakxkan, yucha lhtatalh. Pus tsukulhcha lay p'as uni an lakxkan, an barco lhuwcha putajulh an xkan walaycha katatalak'aknulh.
42008024	Pus tala'alh tamakujulh, tajuniy: —¡Maestro, Maestro, ka kalakniyawcha! Yucha ostayalh, la'a'aymalhi an un chi tacha an milh milh ixlaklay an alamalh, pus wanaj sa' tawilh, sa'cha juncho'olh.
42008025	Chi jajuniy: —¿Tanischa t'ajun mijakiklaka'intik'ani? Pus ixtalaktalhanancha chi ixtalhi'a'nicha, ixtalajuniy: —¿Tisiyuchacha ani li masi an un chi an xkan ta'asmatniya li jalaj'aymayi?
42008026	Xli'astan tacha'alhcha tan talhiwilananchalh an jamacha'an Gadara, ixtapiktutamcha an lakxkan, yu t'alalakapu'anitacha an xalakaat'un Galilea.
42008027	Akxni takutlhicha an Jesús tayachalhcha lakaat'un, la'cha'alh pumatam lapanak yu ancha jamacha'a', ma'anchacha ixla'apaxto'ta makxkay'un, jantucha ixmala'ch'ininta chi ntucha ixcha'a ixwilh, wa laka lakpanteoncha ixtawlay.
42008028	Pus an lapanak akxni la'ts'ilhcha an Jesús, p'ascha t'asalh chi tatso'ottatawlhnilhcha la ixjach'aja an Jesús, najun: —¿Tasicha k'ilhtuyani Jesús, isTs'alh Dios yu wilhchalh talhman? ¡Lamapaynin jant'u ak'imama'alh'ajnit'i!
42008029	Chunchacha najun mu an Jesús la'a'aymalhcha an makxkay'un, juniy li kamakawlhcha an lapanak. Wanajcha a'lhuwi ixputawlachilh, masi ixch'i'ulakan laka cadena ixlaj'exa chi an makxkay'un ixli'ancha tan tu la'acha'an.
42008030	An Jesús lhisakmi juniy: —¿T'asich'a unk'an? Yucha najun: —Legión. Mu wanaj lhuw makxkay'uni ixtala'apaxto'ta.
42008031	An lakmakxkay'un sawalhcha ixtatapayniniya an Jesús li ntu kajamak'alhi tan tu inta kilhimaktay putalhman.
42008032	Ixtajuniy li kajamakawnilh li yu'uncha an p'axnincha katala'apaxt'o'a', mu wa ancha a'stitawk'a lhuw p'axnini ixta'ex'wayt'ajun, pus jamakawnilhcha.
42008033	Akxni tamakawlhcha an lapanak an lakmakxkay'un, yu'uncha an p'axnincha tala'apaxto'olh, pus wanaj t'o'o'o tata'aj'aju'olh an lakxkan, talak'aksk'anj'u'olh.
42008034	Pus an yu ixtalhist'ak'a an p'axnin akxni chunchacha tala'ts'ilh, talakats'alalhcha, ta'alhcha jamak'atsaaninini an la'acha'an chi masi tan wa jalhi'ay.
42008035	Pus an lapanakni ta'alhcha la'ts'inini tuchini tapasalhcha; tala'cha'alhcha an Jesús, chi an lapanak an yu tamakawlh lakmakxkay'un sa'cha ix'wilh la ixjach'aja an Jesús, ixmala'ch'inincho'otacha chi oxicha ixjalakpastaknancho'oy; pus ixtalaktalhanancha.
42008036	An yu tala'ts'ilh tanischa lhik'uch'uk'alh an yu ixtala'apaxto'ta makxkay'un ixtat'alajunicha an ali'in.
42008037	Wachuncha ixchuxk'an tacha an ts'anaks ixta'ayxto'nun an yu ancha ixtalhilakwilanalh xalakat'un Gadara, tatapayninilhcha an Jesús li ka'alhcha, mu sawalhcha ixtalaktalhanan, pus an Jesús tajucho'olhcha an laka barco, alhcha.
42008038	Pero an lapanak an yu tamakawlh lakmakxkay'un sawalhcha ixt'ak'uxa'ani an Jesús, pero an Jesús tu makawnilh, juniy:
42008039	K'ap'inch'o'ochicha mincha'a, k'alaknawna'acha tuchi laj'ay tanlhuncha lay ilhtuy an Dios, tani ilhtuncha. Pus yucha alhcha, ixlaknajuncha an la'acha'an tuchi laj'ay tanlhuncha lay ilhtuy an Jesús, tani ilhtulhcha yucha.
42008040	Akxni cha'ancho'olhcha an ixtapiktutam lakxkan an Jesús, sawalhcha talaj'achani talakatastuklhi an lapanakni, mu anchacha ts'anaks ixtapakxan'ita.
42008041	Wachuncha cha'alh pumatam lapanak junkan Jairo, xajefe an laka cha'a tan ixtata'ayxt'o'a an israelitajnin, tatso'ottanilhcha la ixjach'aja an Jesús, chi tapaynisk'inilhcha li kat'a'alh la ixcha'a'.
42008042	Mu wa pumatam istsi ixlit'ajun katacha la'akawt'uycha k'ata ixpakxanta chi ixnit'ajuncha. Akxni ixtit'a'ancha an Jesús sawalhcha ixtapa'asi mu wanajcha lhilhuwi ixch'a'o'akanta.
42008043	Pus pumatam t'aku yu ancha ixma'anta, la'akawt'uycha k'ata ixta'an'ay, wa ixmaj'an ixjak'alhni, chi ixmakamin'ojotacha ixtumin laka lakjak'uch'unu pero ntu layi ixtak'uch'uy.
42008044	Pus ch'a'o'ayawlh, la x'a'lhch'a pupiktuch'apanichalh an ixla'ch'it, walh wa akxniy sa' tayanilh an ixjak'alhni.
42008045	Pus an Jesús jajuniy: —¿Tisiyuchacha ki'aych'apachalh? Pero ntu xamati tu'u alhtaylh. Pus an Pedro chi an yu ancha ixtat'ayanalh tajuniy: —Maestro, sawalhcha tapa'asiyan chi tatisamaj'anan, mu wanajcha lhilhuw, ch'i lhasakminini tichini aych'apacha'ancha.
42008046	Pero an Jesús wa jajumpalay: —Kaxamati ki'aych'apachalh, mu ijk'atsayi li tak'uch'ulhi akxni an ki'aych'apachalh.
42008047	Pus akxni an t'aku la'ts'ilhi li ntu lay kati'alhtats'e'lhi, talhanajla'alhi an Jesús chi tatso'ottanilhcha la ixjach'aja. Junilhcha an Jesús la ix'ukxlakapuk'an chux an yu ixta'ayxto'nun tuchini lhi'aych'apachalhcha chi li akxnicha ta'oxilh.
42008048	Pus an Jesús juniy: —Kintsi', amijakiklaka'inti p'ut'ak'uch'ut'icha. Lhi'achacha k'ap'inch'o'ochi.
42008049	Ixchiwint'ajunka an Jesús, cha'alhcha pumatami yu minchalh la ixcha'a an xla'ts'ilhi'an laka cha'a tan ixtata'ayxt'o'a an israelitajnin, juniy: —Amintsi nilhcha, t'uch'a ali k'ama'ach'ap'u an Maestro.
42008050	Pero an Jesús asmatlhi pus juniy: —Jant'u k'at'alhan, wa k'ajak'iklak'a'incha, walh kata'alhtaxtuya'.
42008051	Akxni cha'alhcha an laka cha'a an Jesús, jantu wa tichicha makawnilhi kat'atanulh, wa yucha an Pedro chi Jacobo chi Juan chi an ixpay chi an ixnati an jatsi'.
42008052	Ixtalhita'oxila'alhicha chi ixtalhilaj'alhuncha an yu ancha ixtatanumanalh, pero an Jesús jajuniy: —Jant'u k'alaj'alhunt'it; mu ntu nita an jatsi', wa lhtatay.
42008053	Yu'uncha wa xtalhits'i'in, mu ixtala'ts'incha li ixnitacha.
42008054	Pero an Jesús ma'ch'apachalh, p'ascha juniy: —¡K'a'ost'aycha jatsi'!
42008055	Wachuncha la'awcho'olh watukan, chi ostayalhcha, chi an Jesús lhinawlhcha li kamawakalh.
42008056	Pus an ixpaynin an jatsi ixtalhi'a'nicha; pero an Jesús jajuniyli ntu xamati katajunilh tacha an tapasalh.
42009001	An Jesús jama'ayxto'olhi an ixpumakawt'uyk'an ixt'alhtanan chi ja'ilhtulhcha li lay katatamakxtuya tanlhun lakmakxkay'un chi li layi katak'uch'uya wa tuchicha ta'an'at.
42009002	Jamala'achalhcha li kata'alh lhichiwinin an ixlich'alhkat Dios chi li katak'uch'ulh an ta'an'anin.
42009003	Jajuniy: —T'u t'u'u k'alhip'it'it para laka tij, t'u k'alhip'it'iti minpalikk'an, chi mibolsajk'an, chi pan, chi tumin, chi alht'uy mila'ch'itk'an.
42009004	Wa t'anch'unch'a k'ach'ip'ina'it laka cha'a wa anch'ach'a k'at'awla'it, sta akxni k'ap'inch'o'oya'itcha.
42009005	Chi wa tanchuncha la'acha'an t'u la'a'ik'anat'it, k'at'axt'ut'it, chi k'alakch'ank'alhap'uxk'ant'iti an po'xmi para li katak'atsalhi li ntu oxi tacha an talay.
42009006	Pus yu'uncha tataxtunilhcha ta lakachux an la'acha'anaxni, ixtalhichiwiniycha an laj'oxi chiwinti chi ixtajak'uch'ununcha.
42009007	An rey Herodes k'atsalhi tacha an ixlaktapasay, pus tucha ixlimacha'xay mu ali'in ixtalaknajun li ma yucha an Juancha la'awcho'olh,
42009008	ali'in ixtalaknajun ma yucha an Eliascha talakasucho'olh, chi ali'in ixtalaknajun ma wa xatichicha an yu ixtalhichiwiniy ixchiwinti Diosi la'awcho'olh.
42009009	Pero an Herodes najun: —An Juan kit'ini iklhinawlh li ka'a'cha'xkalh, ¿tisiyuchacha an yu lhichiwinkani? Pus ixmispaputuncha.
42009010	Akxni tala'cha'ancho'olhcha an ixt'alhtanan an Jesús tajunicha tuchini ta'ilhtulhcha. Yucha ja'aylhi'alhcha tan wa ix'akstuk'an an la'acha'an Betsaida tan tu la'acha'an.
42009011	Pero akxni an lapanakni tak'atsaalh, tach'a'o'alh, pus tala'cha'alhi an Jesús, yucha jala'a'ilh, tsukulhcha jalhixa'alayi an ixlich'alhkat Dios chi ixjak'uch'uycha an yu wa ixtata'an'ay.
42009012	Akxni ixta'oxat'ajuncha tala'cha'alhcha an ixpumakawt'uyk'an ixt'alhtanan an Jesús, tajuniy: —K'ajamala'ach'ach'o'ocha an lapanakni para li kata'alhcha puxkawnini tanchuncha katajastaknana chi para li kata'alhcha puxkawnini an la'acha'anaxni u masi tan wa lakalakrancho yu kata'uya', an tan wani laklhitamakajun, mu ani ntu tu'u alin.
42009013	An Jesús jajuniy: —K'ajaxt'a'nitcha uxitnani yu kata'uya'. Yu'uncha ta'alhtaylh: —Wa a'xkisi pan chi ma'at'uy jatanti iklhit'awnaw, ka wanaj ak'aw jatamawninini yu kata'ulh tacha an ta'ayxto'nun.
42009014	Tacha la'akisi milh lapanakni ixta'ayxto'nun. An Jesús jajuniyan ixt'alhtanan: —K'a'unitka li katalaktawilhka', t'up'uxamkawincha (50) katalaktawilh kilhmaktamin.
42009015	Pus chunchacha ta'ilhtulh.
42009016	Chi an Jesús xa'a'ilhcha an a'xkisi pan chi an ma'at'uy jatanti, tala'st'alhcha an lakt'iyan, li xta'lhicha lhimala'puchajun chi la'ch'e'elhcha, jala'xta'nilhcha an ixt'alhtanan para li katamala'pitsilhcha.
42009017	Pus ixchuxk'ancha talak'ulh, talhikiklalhcha. Chi an yu ntucha lay ta'o'olh xaxajni tamach'ixtamicho'olh la'akawt'uy canasta.
42009018	A'tamchacha akxni ixtapaynit'ajun wa ix'akstu an Jesús, jajuniyan ixt'alhtanan mu ancha ixtat'a'aklat'ajun: —¿Tisi kit'incha tanajun an lapanakni?
42009019	Yu'uncha tajuniy: —Ali'in tanajun ma Jama'paxanaj Juank'at'i, ali'in ma Eliask'at'i, chi ali'in tanajun ma xamati yu an ma'anchacha ixtalhichiwiniy ixchiwinti Diosi la'awcho'olh.
42009020	Pus yucha jajuniy: —¿Chi uxitnan tisi kit'inch'a nawnat'iti? An Pedro juniy: —Uxint'i ixCristo Dios.
42009021	An Jesús sawalhcha jajuniyli ntu k'is xamati katajunilh.
42009022	Chi jajuniy: —Kit'in yu ikwalh isTs'alh Lapanak akstakma'alh'ajnana', chi ntu akintitala'ts'imputulhi an laktatanincha chi an xalaj'ajin sacerdotejnin chi an xamaestrojnin lhamap'a'sin. Akintama'niya pero ixlila'at'utu wilhchan akla'awcho'oya'.
42009023	Chi tan ixchuxchak'an jajuniy: —Li xamati kint'alhtana jumputun, kamakawlhcha yu wa xjatapast'ak'atcha, kaxa'a'ilhcha xcruz yu lay kapuma'nikalh chi akinch'a'o'alhcha.
42009024	Mu yu kama'alhtaxtuputuna ixjatsukunti, kama'ats'an'aya', pero yu kama'ats'an'aya ixjatsukunti kilakata, kama'alhtaxtuya'.
42009025	¿Tasipi lhila'ancha masi an lapanak wanajcha ix'anu kajun'olh an lakamunulhpa, li wa akstu lakt'ilhi'ulakancha chi wa akstu ma'ats'an'akancha?
42009026	Yu kint'amaxanan chi t'amaxanani an kinchiwinti wachu akt'amaxanana akxni akmina tacha Rey, la ixmakalip'at an kimPay chi la ixmakalip'atk'an an stalan'a ix'angelhnin.
42009027	Pero klajunaw an ali'in yu ani tat'ajun jantu katitanilhi li ntuka' tala'ts'ini an ixlich'alhkat Dios.
42009028	Xli'astan katacha la'atsajincha wilhchan la'pusli chuncha ixjalhixa'alata an Jesús, jat'a'alhcha an Pedro chi Juan chi an Jacobo tanchun a'stitawk'a, alhcha tapaynini'.
42009029	Akxni ixtapaynit'ajuncha, an ix'ukxpu tapaxalhcha, chi an ixla'ch'it wa sut'ut'ucha walh chi wa xlimjnik'acha.
42009030	Chi tatalakasulhcha ixt'uyunk'an lapanakni yu ixtat'achiwiniy. Yu'uncha an Moisés chi an Elías.
42009031	Wa xlimjcha ixjunita ixtuntala'acho'ok'an, ixtalhit'alakchiwiniycha an Jesús li ka'anacha, mu wa k'ischa ists'an'ani yu kamuktaxtuya an la'acha'an Jerusalén.
42009032	Pus an Pedro chi an yu ixtat'a'anta masi sawalhcha ixtalaklhtataputun talhitayanilh, tala'ts'ilhi li an Jesús ay, wa xlimnik'acha ixjunita chi an ixt'uyunk'an an yu ixjat'achiwiniy.
42009033	Akxni ixtita'ancho'oycha an yu ixjat'achiwiniy an Jesús, an Pedro juniy an Jesús: —Maestro, ¡Oxi li ani ikt'awnaw! akyawyaw a'at'utu mulht'a', a'atam mi'anucha, a'atam ix'anucha Moisés chi a'atam ix'anucha Elías. Tu ixk'atsay tani ixnawt'ajuncha an Pedro.
42009034	Chunchaka ixnawt'ajun, ta'alhtajulh la'atam jataputs'i, jala'atanchanulhcha, pus ixtalaktalhanancha akxni ixjala'atanchanutacha an jataputs'i.
42009035	Wachuncha an laka jataputs'i chiwinkalhcha, nawkan: —Yucha aniya yu iksakxtuta kinTs'alh, yuch'a k'a'asmatnit'it.
42009036	Akxni chunchacha naw'okalh, an Jesús wa ix'akstucha tala'ts'incho'olh. Chi yu'uncha ntu k'is talaknawlh, alhcha panch'e'ex akxni chuncha tapasachalh tu xamati ixtajuni tacha an tala'ts'ilh.
42009037	Tunkunchalh akxni tata'alhtajucho'olhcha an a'stitawk'a, lhuw lapanaki talakatastuklhi.
42009038	Ancha ixma'anta pumatam lapanak p'ascha xa'alay an Jesús, juniy: —Maestro, iktapaynisk'iniyan li k'ala'ts'ika an kints'alh, wa ix'akstu kints'alh;
42009039	walh chi wa la'apaxto'palay makxkay'un, wa la'a'ijcha tsukuy t'asay chi p'ascha lakchikixa, wa xut'ut'ucha a'pupuy stakcha lhitama'chapuy chi ntu makawputun.
42009040	Ijkatapaynisk'inilhcha amint'alhtanan li akintak'uch'unilhka', pero ntu lay tak'uch'uy.
42009041	An Jesús alhtaylh najun: —¡ Yu ch'away t'awnat jant'u jak'iklak'a'ininat'it, wa t'ani lap'ut'unatcha layat'itcha! ¿ Tasu wanancha wa aktilat'a'aklatsukuyawi? ¿ Tasu wanancha wa aktilalhilhitayaniyawi? K'alhit'a amints'alh.
42009042	Akxni stalhcha la'alhi an ts'alh an Jesús, an makxkay'un ma'talh, p'ascha lakchikixli; pero an Jesús la'a'aymalhi an makxkay'un pus ta'oxilhcha an ts'alh chi ma'axta'nicho'olhcha an ixpay.
42009043	Sawalhcha ixtalhi'a'niya ixchuxk'an li an Dios ay. Chunchaka ixtalhi'a'nit'ajun tacha an ixlak'ilhtuy an Jesús, yucha jajuniyan ixt'alhtanan:
42009044	Oxi kata'akatutanun aniy chiwinti yu aklajunaw: kit'in yu ikwalh isTs'alh Lapanak akima'axta'kana la ixmakak'an an lapanakni.
42009045	Pero yu'uncha ntu talhimacha'xanilhi tuchini ixjajunicha, mu lhima'anxkayi para yu'uncha kaxtalhimacha'xalh, chi ntucha talhisakmiputulh, mu ixtatalhanajlay.
42009046	Wachuncha tsukulhcha talalhisakmipaxay tichini palaycha xa'ayi kajuna de yu'uncha.
42009047	Chi mu an Jesús ixjak'atsaniya tani ixtajatapastaknancha la ixjalhunutk'an, xa'a'ilh pumatam jas'at'a la ixpa'xticha yawlh.
42009048	Chi jajuniy: —Watichicha yu la'a'iya ani jas'at'a la kintalakask'i, kit'ini kila'a'i, chi yu kila'a'i, yucha la'a'i an yu kimakmintalh; xliyu yu palay wa xalakat'ikt'i de chux uxitnan, yucha yu palay xa'ay.
42009049	Pus an Juan alhtaylh juniy: —Maestro, kla'ts'inaw pumatam lapanak yu ixjak'uch'uyi la mintalakask'i an yu wa tala'apaxt'o'a makxkay'un; pero ntucha ikmakawniw mu ntu kintach'a'o'ayan.
42009050	An Jesús juniy: —Jantu k'ala'aymat'it, mu yu ntu tani kinta'ilhtuyan, kintat'a'anan.
42009051	Akxni wanicha ixchint'ajun panch'e'ex para li an Jesús ka'anacha lakt'iyan, wachunchacha t'ak'alh lhi'ilhtulh ixtak'atsan li ka'anacha la'acha'an Jerusalén.
42009052	Jamala'achalhcha lapanakni p'ulhnaj yu ta'alh puxkawninin tan kacha'ana', lakatam xala'acha'an Samariajcha tacha'alh,
42009053	pero an yu ancha jamacha'an tu tala'a'ilh, mu ixtak'atsayi li Jerusaleni ka'ana an Jesús.
42009054	Pus akxni tak'atsaalhi an Jacobo chi an Juan yu ixt'alhtanan an Jesús, tajuniy: —Jamach'alhkat Jesús, ¿Na'uni li akma'alhtajuwi jikmi an lakt'iyan para li katala'xaw'olh?
42009055	Pero an Jesús yucha jalaj'aymalh, jajuniy: —Uxitnan jantu k'ats'aaya tuchi takuwincha lhit'awnat.
42009056	Kit'in yu kwalh isTs'alh Lapanak ikminta jama'alhtaxtunu an ixjatsukuntik'an lapanakni, jantu ikminta jama'nini'. Chi ta'alhcha lakatam la'acha'an.
42009057	Akxni laka tijcha ixtat'ajun, pumatam juniy: —Jamach'alhkat Jesús, wa t'anch'unch'a k'ap'ina'a akt'a'anan.
42009058	An Jesús alhtaylh: —An zorrajnin talhit'ajuni ixcha'ak'an, chi an ts'o'on talhit'ajuni ixpamaj'ank'an; pero kit'in yu ikwalh isTs'alh Lapanak jantu inta ikmast'ak'ay ki'a'tsulh.
42009059	Chi pumatam jumpalay: —Ak'inch'a'o'acha. Yucha juniy: —Jamach'alhkat, kachajcha p'ulhnaj ikti'an maknunu an kimpay.
42009060	An Jesús juniy: —K'amak'awcha, kachajcha tamaknulhi ixjaninink'an an janinin, uxint'i k'ap'inchicha lhichiwiniy an ixchiwinti Dios.
42009061	Chi pumatam wachu najun: —Akch'a'o'ayani, Jamach'alhkat, pero kachajcha p'ulh ikti'an jamak'atsanini an yu taa ijkalhila'ts'in an la kincha'a'.
42009062	An Jesús juniy: —Tu xamati li akxni ma'lhts'anch'apatacha ixtarpalaj la ix'a'lhch'acha kalaka'alh, yu chuncha lay, jantu lhitapalayi an la ixlich'alhkat Dios.
42010001	Xli'astan an Jesús pumat'utump'uxamkawt'uy (70) lapanakni jasakxtupalh, chi jala'mala'achalhcha ixlipumat'uyunk'an p'ulhnaj, ta lakachux an la'acha'anaxni chi tanlayjcha tan ixpast'ak'a li ka'ana'.
42010002	Ixjajuniy: —Lhuwi an tapatsat walh chi ntu ixluwk'ani an yu tatapatsay, xliyu k'at'ap'ayninit'iti an yu jamanawin an tapatsat li kajamakmilh aliy yu katatapatsalh.
42010003	Uxitnan k'ap'inchi'itcha, k'ats'ayatcha li kit'in klamak'anaw tacha borregojnin ixtan'ajni tan wanaj lhuw tat'ajun ma'tilin.
42010004	Jant'u k'alhip'it'iti mintumink'an chi mibolsajk'an chi miwarachijk'an, chi ntu xamati k'at'ilhima't'ijlat'it k'at'ila'axa'alat'it laka tij.
42010005	Wa tanchuncha k'ach'ip'ina'it laka cha'a p'ulhcha k'anawna'it: —Dioscha kajalhistaklhi yu ani tawilanalh laka cha'a'.
42010006	Chi li xamati ancha wilh yu ists'alhi an oxi jatawlhnat, an mi jama'oxintik'an la ixjatsukunticha katsukuya'; pero li jantu, tu tu'u kati'alilh yu oxi tu'u ancha.
42010007	Wa anchacha k'at'awla'it t'an ch'ip'inat laka cha'a', jant'u k'at'alak'ap'axats'uk'ut'iti laka cha'a', ancha k'awayna'it chi k'a'ot'a'it yu xt'a'nik'anat'it; mu yu tapatsay cha'ani li kamapalhnikalh.
42010008	Wa tanchuncha la'acha'an ch'ip'inat li la'a'ik'anat, k'a'u't'iti yu xt'a'nik'anat'it.
42010009	Chi k'ajak'uch'ut'iti yu ancha ta'alin ta'an'anin, k'aja'una'it: —Wa nicha tala'chint'awnan an ixlich'alhkat Dios.
42010010	Pero wa tanchuncha la'acha'an ch'ip'inat'it tan t'u la'a'ik'anat'it, akxni laka callejcha t'awnat k'aja'una'it:
42010011	masi wa xapo'xmicha a mila'acha'ank'an iklakch'ank'alhap'uxkanaw, mu ntu oxi t'ach'a an layat. Pero klamak'atsaaniyaw, an ixlich'alhkat Dios wa nicha tala'chintan.
42010012	Kit'in klajunaw akxni kachinacha panch'e'ex, anchunu la'acha'an yu ntu tala'a'iyan, palay kala'a'iya lhima'alh'ajna walh jantu an la'acha'an Sodoma.
42010013	¡K'ap'ulhik'ats'aya'a la'acha'an Corazín! ¡K'ap'ulhik'ats'aya'a la'acha'an Betsaida! Li an la'acha'an Tiro chi an la'acha'an Sidoni chuncha ixlaktapasalh tacha an laj'oxi tanlhun laktapasalh t'an wilat'it, ma'anchacha ixtaja'asmatnalh yu'uncha. Ixtala'la'ch'ilhi laklhwat'aka ixla'ch'itk'an chi ixtalaktawilhi laka lhk'ak'a.
42010014	Xliyu li akxni kachinacha panch'e'ex kanawkana tanchuncha ka'ana atamj atamj, uxitnan p'alay k'ama'alh'ajnana'it, an la'acha'an Tiro chi Sidón jantu.
42010015	Chi uxint'i la'acha'an Capernaúm ¿na'uncha li sta lakt'iyancha k'ach'ixk'ana'a? Jantu, uxint'i k'ama'alht'a'uk'ana'a laka lhinin.
42010016	Yu ta'asmatniyan, kit'ini ki'asmatni; chi yu ntu ta'asmatniyan, kit'ini ntu ki'asmatni; chi yu kila'amaj'an yucha an yu kimakminta la'amaj'an.
42010017	An ixt'utump'uxamkawt'uyk'an (70) lapanakni sawalhcha ixtalaj'achani akxni tatasp'itcho'ochalhcha, tajuniy an Jesús: —Jamach'alhkat, masi an lakmakxkay'un kinta'asmatniyani akxni ijkalaj'aymayaw la minta'a'ut.
42010018	Yucha jajuniy: —Kit'in kla'ts'ini an Satanás akxni watacha jamakalipnicha patajulh an lakt'iyan.
42010019	Uxitnan kla'ilhtuyawi li layi k'ajap'ut'ayaya'it an tsapulin chi an kululhnin, chi wa tuchicha ixmakxkayaxtu an xapay makxkay un, pero ntu lay taa katita'ilhtun.
42010020	Pero ntu xliyu k'alhilaj'ach'ant'it li ta'asmatniyan an lakmakxkay'un, k'alaj'ach'ant'it li aminta'a'utk'an ts'o'muk'akantacha awint'i lakt'iyan.
42010021	Wa akxni an Jesús achalhcha, yucha an ixTakuwin Dioscha chuncha ilhtulh, najun: —KimPay, uxint'i ayk'at'i, Jamach'alhkatk'at'i lakt'iyan chi lakaat'un, uxint'i ilht'u li ntu katalhimacha'xalhi an tanlhun an yu sawalhcha tajalakpastaknan tanajun chi an yu sawalhcha lay talhimaacha'xay tanajun, yu'uncha an yu tajakilhpatinijk'atsayi ja'ilht'u li katalhimacha'xalh. Chuni kimPay, uxint'ich'a ch'unch'a oxi lhi'ach'anin.
42010022	Chux an tanlhun kima'axta'ni'olhi an KimPay. Chi ntu xamati kimispay tichini kit'incha, wa yucha an KimPay; chi an KimPay wachu ntu xamati mispay tichini yuchacha, wa kit'ini ikmispay chi yu ijkamamispaniputun.
42010023	Jala'ancho'olhcha an ixt'alhtanan an Jesús jajuniytan wa ixpu'akstuk'an: —Oxi para yu'uncha an yu tala'tsin t'ach'a an la'ts'inat'it,
42010024	mu ixluwk'an yu an ixtalhichiwiniy ixchiwinti Dios chi an rejnini ixtala'ts'imputun t'ach'a an la'ts'inat'it, pero ntu tala'ts'ilh, chi ixta'asmatputuni an yu asmat'at'it, pero ntu ta'asmatlhi.
42010025	Wa chuncha pumatam yu la'mispay lhamap'a'sin tayalh lhila'ts'intanuycha an Jesús, juniy: —Maestro, ¿tisuncha ak'ilhtulh para li akixta'nikalhi yu ntu a'tam min'ojoy jatsukunti?
42010026	An Jesús juniy: —¿Tasicha ts'o'kanta an laka lhamap'a'sin? ¿T'asich'a p'una'un?
42010027	An xamaestro lhamap'a'sin najun: —K'amap'ayniya'a amijamach'alhkat Dios, chux la mijalhunut, chux la mintakuwin, chux la mintachaput chi chux la mijatapast'ak'at. Chi k'amap'ayniya'a mint'alapanak t'ach'a map'aynik'an mi'akstu.
42010028	An Jesús juniy: —Oxicha t'ach'a an ja'alht'ayan; wa k'a'ilht'ucha, walh k'alhits'uk'uya'a an jatsukunti.
42010029	Pero yucha ntu tu'u lhitamaxaniputulh, jumpalayi an Jesús: —¿Chi tisiyuchacha kint'alapanaki?
42010030	An Jesús juniy: —Pumatam lapanak tajuminchalh la'acha'an Jerusalén ixti'an la'acha'an Jericó. Walh tapaxto'lhi ja'alhawnan wanaj tamaxtuni'olhi ixtanlhun. Stakcha talakasamalh wanajcha ixtama'nit'ajun chi xli'astan tamakawlhcha, ta'alhcha.
42010031	Walh o'palaj chuncha lhila'cha'alh pumatam sacerdote ancha ixpula'pust'ajun, wa sa' a'la'ts'imay, wakcha alh.
42010032	Wanajcha chun pumatam lapanak levitaj ancha pula'puspalh, sa'cha a'la'ts'imay wachu chi wakcha alh.
42010033	Pero pumatam lapanak de Samaria yu ancha ixla'pust'ajun la'ts'incha, pus la'alh chi mapaynicha.
42010034	La'cha'alhcha, chi muk'anilhcha asaitej chi alhcolhi an tan ixlajk'atsanini chi la'apach'inilhcha laka la'ch'it. Ixli'astan ch'ixmuk'alhcha la ixjatapakxat yu ixpulhi'anta ixlaktanlhun, lhi'alhcha tan laka cha'a', chi lhistaklhicha.
42010035	Tunkunchalh, an lapanak de Samaria makutulh a'xt'uy ixtumin chi xta'nilhcha an yu jamacha'a', mu yucha taylhi'alhi ixjalhtanti, juniy: "K'alhist'akt'ika ani lapanak, chi tani chunchacha ali k'alhits'an'aya'a mintumin akmapusp'itnicho'oyani akxni aktasp'itcho'oyanta."
42010036	Ani ixt'utunk'an lapanakni, ¿tisiyuch'ach'a lhiwilay li ixt'alapanak sawalh an yu tapaxto'lhi ja'alhawanani?
42010037	An la'mispay lhamap'a'sin najun: —Yucha an yu mapaynilh. Pus an Jesús juniy: —K'ap'inchicha, wachucha chuni k'ak'i'ilht'u.
42010038	An Jesús taylhi'alhi ixtij, walh akxni cha'alh lakatam la'acha'an, pumatam t'aku junkan Marta aylhi'alh la ixcha'a'.
42010039	Ixlit'ajun pumatam ixp'isa'a an Marta, María ixjunkan. An María yucha sa'cha tawilh la ixjach'aja an Jesús, chi ix'alha'asmat'acha.
42010040	Pero an Marta wa yuchacha ixlatapastaknan li lhuwi ixlilat, pus stalh la'alhi an Jesús, juniy: —Jamach'alkat, ¿jant'u t'ani na'un masi an kimp'isa'a ntu kint'a'ilhtuyi an kilhilat? K'a'unka li aki'a'tayjulh.
42010041	An Jesús alhtaylh juniy: —Marta, Marta, sawalhch'a lhak'ap'up'ini li wanajcha lhuwi amintapatsat, ch'i nt'uch'a lay sa' t'awlay.
42010042	Pero wa la'atami yu lhitapalay kalhakapu'ankalh, an María sakxtulhcha yu palay oxi chi ntu xamati katimaxtunilh.
42011001	A'tamchacha akxni ixtapaynit'ajun an Jesús tanchun, akxni tapayni'olhcha pumatam ixt'alhtana juniy: —Jamach'alhkat, akilamasuniwi tani lhitapaynikancha, tacha an Juan jamasunilh wachu an ixt'alhtanan.
42011002	Pus jajuniy: —Akxni t'ap'ayniyat k'anawna'it: KimPay, uxint'i yu wilhchi lakt'iyan, aminta'a'ut stalan'a. Kamakachilhi amilhich'alhkat.
42011003	Akilaxta'niwi yu ak'uw chaway, yu lhilhij ikma'lhtask'iniyaw.
42011004	Chi akilamala'mixiniwi kintala'alhink'an, mu kitnan wachu ijkamala'mixiniyawi yu ntu oxi tu'u kinta'ilhtuniyan. Chi jantu akilamakajuwi li akintalhila'ts'intanukan, akilama'alhtaxtuwi tan tu oxi.
42011005	Chi jajumpalay: —Kanaju xapumatam de uxitnan lhit'ajun pumatam ix'amigo, chi akxni jaytatnancha kala'alh la ixcha'a kajunilh: "Amigo, ak'imach'inin a'xt'utu pan,
42011006	mu kila'chilh pumatam ki'amigojo an kincha'a', ma'ati mintachalh, chi ntu tu'u yu akt'a'ulh."
42011007	O'sliyani li kachiwijtalakxtunikana kajunkana: "Jant'u ak'ima'ach'ap'u, laklhchajuycha an maticha chi an kijas'at'an chi kit'in klakma'ojocha, tuchalayi akti'ostayalh para akxta'nin tu'u'."
42011008	Kit'in klajunaw masi li ntu ka ix'ostayalhi para li ka 'ixta'nilhi tu'u yu ma'lhtask'iniy, mu li yucha ix'amigo, o'sliyani ka'ostayaya chi kaxta'niya yu sk'iniy li lhima'achapuy.
42011009	Xliyu kit'in klalhijunaw: K'ask'int'it, walh k'axt'a'nik'ana'it'it, k'ap'uxk'a'u't'it, walh k'ala'ch'ip'ina'it, chi k'ach'iwinint'it, walh k'amat'i'anik'ana'it.
42011010	Mu wa tichicha yu sk'in, xta'nikan, chi yu puxkajuy, la'cha'an, chi yu chiwiniy, mati'anikan.
42011011	¿Chu sna xamati de uxitnan yu xapay, kaxta'nilh tsapulh xas'at'a akxni sk'iniy jatanti?
42011012	¿U kaxta'nilh la'atam kululh akxni sk'iniy la'atam ja'axwat?
42011013	Pero masi uxitnan ay unt'at'it layi jaxt'a'niyat yu laj'oxi tanlhun amijas'at'ank'an, ¡pus aminPayk'an yu wilhchalh lakt'iyan, palaycha kajaxta'niya yu task'iniy an Stalan'a ixTakuwin!
42011014	An Jesús a'tamchacha ixtamakxtunit'ajun la'atam makxkay'un pumatam lapanak, an makxkay'un tucha ixmakawniya li kachiwinilh an lapanak, Pero akxni tamakxtulhcha an Jesús an makxkay'un la ixlakatunaj an lapanak tsukulhcha chiwiniy. Pus an yu tala'ts'in ixtalhi'a'nicha.
42011015	Pero an ali'in ixtanajun: —Aniy lapanak yucha an Beelzebú xajefe an lakmakxkay'uni t'atapatsay para li lay kajatamakxtulh an lakmakxkay'un.
42011016	Chi an ali'in ixtajuni ma kajamasunilh tu'u an lakt'iyan, ixtalhila'ts'intanuycha an Jesús.
42011017	Pero yucha ixjak'atsaniya an ixjatapast'ak'atk'an, jajuniy: —Wa tuchicha lhich'alhkat li wa lapu'aykan talakt'ilhi, chi tan wilakalh laka cha'a li wa la'aykan talakt'ilhitawlhkan.
42011018	Chi li wachu an Satanás wa ix'akstucha t'ala'aykan ¿tasucha kalhich'alhkat najtsukuya'a?, mu uxitnan nawnat li Beelzebuju ki'ilhtuy li lay ajkatamakxtulh an lakmakxkay'un.
42011019	Pus li kit'in Beelzebuju ikpak'uch'unun, an yu tach'a'o'ayan ¿tisiyuchacha tapak'uch'ununi? Yu'unchacha katajunan li sawalh u jantu t'ach'a an nawnat'it.
42011020	Li la ixmakni Diosi ijkatamakxtuy an lakmakxkay'un, tasuycha li an ixlich'alhkat Dios tala'chintancha.
42011021	Akxni xamati lapanak yu jalhistaknan la ixcha'a li k'ut'ilh chi oxi lhit'ajun ixpat'alan, lhitala'si yu laklhit'ajun la ixcha'a'.
42011022	Pero li xamati yu palay k'ut'ilh kala'cha'alh, chi kalhajalh, kamaxtuniya an ixpat'alan yu ixputa'a'tayjuy chi chux an ixlaktanlhun, yuchacha ix'anu kajuna'.
42011023	Yu ntu kint'a'an, kint'alaxkaji. Chi yu ntu kint'amala'xt'o'a wa laktilha.
42011024	Akxni an makxkay'un makajuncha an lapanak, wa lakaaxixnicha puxkawlhitsukuy tan katawilh, chi li ntu la'cha'an,
42011025	najun: — Ak'ancho'oya lakincha'a tan iktaxtuchalh; chi akxni cha'ancho'oycha, li wa sp'uijcha jalakp'alhnankanta chi jamalht'ak'anankanta,
42011026	ancha jat'ala'iniy ixpumatujunk'an yu palay wa tani talaycha lakmakxkay'un masi jantu yucha. Pus tatanuycha, anchacha tatawlay, xli'astan anchunu lapanak palaycha wa tani laycha walh masi ntu tukancha akxni wa ixlip'ulhnaj.
42011027	Chunchaka ixnawt'ajun an Jesús, pumatam t'aku an tan lhilhuw ixlakyakalh, p'ascha juniy: —Oxi para yucha an t'aku yu mala'awnin chi la'ayan.
42011028	Yucha alhtaylh juniy: —Kit'in iknajun palay oxi para yu'uncha an yu ta'asmat'a ixchiwinti Dios chi takiklaka'i.
42011029	Chi mu ali ixcha'ant'awkan, tsukulhcha jajuniy: —An lapanakni yu chaway ani tat'ajun jantu tajakiklaka'inin, task'in li tu'u kajamasunikalh, pero ntucha tu'u katijamasunikalh wa yucha an tacha putapasalhcha Jonás.
42011030	Mu tacha an Jonás yucha japumak'atsaanikalh an jamacha'an Nínive li Diosi ixmak'anta. An kit'in yu ijkwalh isTs'alh Lapanak wachu chuni ajkapumak'atsaaniya an lapanakni yu chaway tat'ajun.
42011031	An xareina la'acha'an Sabá wachu ayxtami kajat'a'ostayaya an yu chaway tat'ajun akxni kala'puskana lax'ukxlakapu Dios, chi kanawna li yu chaway t'awkani jantu ja'asmatnankan, mu yucha ma'ati minchalh akxni ki'alha'asmatchilh ixjatapast'ak'at an Salomón. Chi uxitnan masi aniya t'a'aklat'awnat'it yu palay xa'ay, an Salomón jantu, ch'unch'a nt'u k'iklak'a'iyat'it.
42011032	An jamacha'an Nínive wa ayxtami katat'a'ostayaya an lapanakni an yu chawayka tat'ajun akxni kala'puskana la x'ukxlakapu Dios. Chi yu'uncha katanawna li an yu chaway tat'ajun jantu k'is taja'asmatnamputun, mu yu'uncha an jamacha'an Nínive, taja'asmatnalhi akxni jalhixa'alalh ixchiwinti Dios an Jonás. Chi uxitnan masi aniya t'a'aklat'awnat'it yu palay xa'ay, an Jonás jantu, ch'unch'a nt'u k'iklak'a'iyat'it.
42011033	Jantu xamati makilhnuy la'atam pumaklhku chi kamats'e'lhicha, u ka'a't'alh'ulalhcha laka kajon. Apalij talhmancha muk'ay para li yu tanuyachalh kala'ts'ilhcha an jatapulhkunu'.
42011034	An la'chulh yucha xalampraj an lakatunaj. Li amila'chulh oxi, chux amilakatunaj lhit'aw'ojoyi jatapulhkunu'; pero li ntu oxi amila'chulh, wachu chuxi amilakatunaj lakaaputs'isni t'ajun.
42011035	K'alhak'ap'up'i, o'palaj an jatapulhkunu an lhit'a'un jatats'isni.
42011036	Li chux la milakatunajch'a lhit'aw'o'oy an jatapulhkunu, li nt'uch'a k'is int'a lhit'a'un yu jatats'isni, chuxcha katapulhku'oya', tacha akxni la'atam pumaklhku mapulhkuniyan la ixjatapulhkunu'.
42011037	Akxni chiwin'olhcha an Jesús, pumatam fariseo aylhi'alh la ixcha'a', ma kat'a'alh lakwayna'. Pus tanuchalhcha an lakacha'a an Jesús sa'cha tawilh tan yalh mesa.
42011038	Chi mu an Jesús jantu p'ulhcha ma'ch'a'alhi para li kawaynacha, tacha ancha ixtalamalaniy an judiojnin, pus an fariseo ixli'a'niycha.
42011039	Pero an Jesús juniy: —Uxitnan an fariseojnin la'ma'ach'a'ayat'iti an vaso chi an pulatoj, pero mimpulaknik'an uxitnan wa stakcha tapu'a'tsamtani yu wa alhawt'atcha chi yu ntu oxi tanlhun.
42011040	¡Tontojnin! ¿An yu ilhtulh lhima'spa, chu ntu wachu yu ilhtulh yu lhipulakni?
42011041	Palay oxi k'ajaxt'a'nit an jakilhpatinin yu lhit'awnat'it, chuncha chuxi stalan'a k'a'un'oya'it.
42011042	Pero ¡Payni'incha uxitnani fariseojnin! Ma'axt'a'atcha lakats'uniya an xax'oy menta chi an laksun mijach'itink'an chi watuchicha milhala'oxink'an, tacha najunta la kilhamapa'sink'an, pero nt'u lhak'ap'up'inat'iti an oxi lanti chi an ixjamapayninti Dios. Walh chi lhitask'iniya li k'a'ilht'ut, pero nt'u k'alhik'apmaj'amp'alat'iti an ali'.
42011043	¡Payni'incha uxitnani fariseojnin! sawalhch'a lakt'awlhp'ut'unat'iti an laka lakcha'a tan an ta'ayxt'o'aw tan lhitapalay putawlan, chi lak'ask'inat'iti li an lapanakni sawalhcha katalhiwilan, li katala'axa'alani an laka laktij.
42011044	¡Payni'incha uxitnan wa t'a'ukxp'ut'uyununat'it, wa tacha wa tan ntucha tasuy tan lak'aknukan, an lapanakni taputayayancha walh tu tak'atsay!
42011045	Pumatam an xamaestrojnin lhamap'a'sin alhtaylh juniy: —Maestro, t'ach'a ani na'un wachucha kilalhilakajunawi kitnan.
42011046	Pus an Jesús najun: —¡Payni'incha uxitnan wachu'u xamaestrojnin lhamap'a'sin! Jamak'uk'ayat'iti an lapanakni yu ts'ink'i lhi'ankan, pero uxitnan masi wa laka ma'atamcha mink'its'ilimakak'an k'ap'uch'ap'achi'it, t'u ilht'up'ut'unat'it.
42011047	'¡Payni'incha uxitnani! Jala'la'oxiniyatcha an tan talak'aknunun an yu ixtalhichiwiniy ixchiwinti Dios, yu tama'nilh amilakpaynink'an.
42011048	Ch'unch'ach'a p'ulhimalaksuyat'it li oxi lhiwilayat'it an yu ta'ilhtulh amilakpaynink'an, mu yu'uncha tama'nilh, chi uxitnan jala'la'oxiniyatcha an tan ta'aknunun.
42011049	Xliyu wachu an Dios nawlhi la ixjatapast'ak'at: 'Ajkamak'aniya yu katalhichiwinina an kinchiwinti chi yu katanawna yu katapasaya', walh chi ali'in kaama'nikana chi an ali'in kajamama'alh'ajnikana.'
42011050	'Pus an lapanakni yu chaway tat'ajun, an Dios kajalhich'iya an ixjak'alhnik'an an yu ixtalhichiwiniy ixchiwinti Dios, tacha an tamaj'alh, sta akxni ilhtukanchalh an lakamunulhpa',
42011051	sta akxni an maj'anchalh xak'alhni an Abel, sta akxni an maj'alh xak'alhni an Zacarías, yu ma'nikalh la ixpujan tan yalh tan ma'axta'kan lha'ulan chi laka tajtan. Xliyu klalhijunaw kit'in, an Dios kajalhich'iya an yu chaway tat'ajun ixlakatak'an an yu jama'nikalh.
42011052	¡Payni'incha uxitnani xamaestrojnin lhamap'a'sin! Uxitnani a'ch'ap'at'at'it an xayave jalakpastaknat, pero jant'u t'anuyat'it ch'i nt'u jamak'awniyat'iti katatanulh an yu tatanuputun.
42011053	Akxni an Jesús taxtulhcha ancha, an xamaestrojnin lhamap'a'sin chi an fariseojnin, sawalhcha talhila'talh'amalh, pus tsukulhcha talhisakmi lhuw tanlhuni an Jesús,
42011054	para li tu'ucha kanawlh yu laycha katapu'alhtasulh.
42012001	Wachuncha, wanajcha la'alhuw milh lapanakni ixta'ayto'nun wa ixtalapa'ucho'oycha. Pus an Jesús tsukulhcha jaxa'alay p'ulhnaja an ixt'alhtanan, jajuniy: —K'ajalajk'ats'anant'iti li ntu katamatsaman an ixlamaskajank'an an fariseojnin, mu yu'uncha wa taja'o'xcho'onun.
42012002	Chi mu wa tuchicha yu ntu k'atsakan, kak'atsakana', chi yu wa la'asa', wachu kak'atsakana'.
42012003	Xliyu wa tuchicha tu'u nawt'at tan lakaaputs'isni, an tan putunku ka'asmatkana'; chi yu nawt'at'iti wa la'asa' chi tan laklhchajuy maticha, kalhit'asakana sta la ixlaj'a'sti an cha'a'.
42012004	Pero kit'in klajunawi ki'amigojnin: —Jant'u k'ajat'alhamnit'iti an yu tama'ni lakatunaj, mu xli'astan tucha lay ali tu'u ta'ilhtuy.
42012005	Aklajunawi kit'in tichini yu k'at'alhamnit'itcha: Yucha k'at'alhamnit'it an yu lay maxtuy jatsukunti, chi xli'astan layi kamak'ampalan laka lhinin. Yucha chun, yucha yu klajunaw k'at'alhamnit'it.
42012006	¿Chu ntu jalhist'aakani la'akisi lakt'ikt'i ts'o'on wa a'xt'uy lakt'ikt'i tumin? Walh masi chuncha, an Dios tu tu'u yu kajakaplhicha an ts'o'on.
42012007	Pus uxitnan masi wa mi'aychak'an chuxi put'e'e'okanta. Jant'u k'alakt'alhanant'it, palay lhit'ap'alat'it, walh jantu masi lhuw ts'o'on.
42012008	Chi klajunaw wa tichicha yu kimispayi la ix'ukxlakapuk'an an lapanakni, kit'in yu ikwalh isTs'alh Lapanak wachu akmispaya la ix'ukxlakapuk' an an ix'angelhnin an Dios.
42012009	Pero yu najuni li ntu kimispay la ix'ukxlakapuk'an an lapanakni, wachu ntu katimispakalhi la ix'ukxlakapuk'an an ix'angelhnin an Dios.
42012010	Wa tichicha yu wa aya kilhichiwiniy kit'in yu ikwalh isTs'alh Lapanak kamala'mixinikana', pero yu wa aya lhichiwiniy an Stalan'a ixTakuwin Dios jantu katimala'mixinikalh.
42012011	Akxni lhip'ink'anat laka lakcha'a tan ta'ayxt'o'aw u la ix'ukxlakapuk'an an jueznin chi an jamach'alhkatni, jant'u k'alhak'ap'up'it'iti tanischa u tuchini k'aja'alht'ayanana'itcha, u t'ani k'anawna'itcha;
42012012	mu an Stalan'a ixTakuwin Dios yucha katajunan tani k'anawna'itcha akxni k'ach'iwinina'it.
42012013	Pumatam lapanak an tan lhilhuw ixlakyakalh juniy an Jesús: —Maestro, k'a'un an kint'ala'ajun li akint'alamapitsilhi an yu kintamakawnin kimpayk'an.
42012014	Pero an Jesús alhtaylh: —¿Tisiyuchacha kilhka'ulata kilhijuez u li lay aklamala'pitsiniw tu'u'u?
42012015	Chi jajuniy: K'ajalajk'atsanant'iti an la ixlitsukuputunka lhuw tanlhun, mu ntu yu xt'a'a jatsukunti.
42012016	Chi jajumpalh la'atam pulhamacha'xan, jajuniy: —Pumatam lapanak jamatumin lhuwi ma'alalh yu ixch'anta la ixlakaat'un.
42012017	Chi sa'cha ixjatapastaknan, ixnajun: ¿Tasucha aklhit'alaya li ntucha intaa aktima'alh an yu ikma'alalhi?
42012018	Chi najun: —Chunchunicha ak'ilhtuya', aklakt'ilhiya an tan ijkama'anan chi yu palaycha ayi akyawya', anchacha akma'a'oya an yu ikma'alay chi chux an kilaktanlhun.
42012019	Chi ajkunkanacha ki'akstu: Amigo, lhuwcha mintanlhun ma'at'a, para la'alhuwcha k'ata; k'asa'ch'a t'a'ulh, k'awaycha, k'a'ott'icha, chi k'ama'an'ach'at'icha.
42012020	Pero an Dios juniy: —Tonto, chawaycha aniy jatats'isni k'ama'ats'an'ach'o'oya'a amijatsukunti; an yu ma'at'a ¿tisiyuchacha ix'anu kajuna'a?
42012021	Chuncha putapasay an lapanak yu wa lhuwcha ma'ayxt'o'a ixtumin, pero la ix'ukxlakapu Dios wa jakilhpatini'.
42012022	Xli'astan jajuniy an ixt'alhtanan an Jesús: —Xliyu klalhijunaw: "Jant'u k'alhak'ap'up'it'iti amijatsukuntik'an, t'uch'ini k'a'uya'itcha, ch'i t'uch'ini k'ala'ch'iya'itcha la milakatunajk'an.
42012023	Mu an jatsukunti palay lhitapalay, an wayt jantu, chi an lakataunaj wachu palay lhitapalay, an la'ch'it jantu.
42012024	K'ajala'ts'int'it an pa'an, yu'uncha ntu tach'an chi ntu tajax'anan, chi ntu tu'u talhit'ajun xmulht'a'ak'an tan katama'alh xjax'antik'an, walh an Dios jamaway. ¿Ch'u nt'u p'alay lhit'ap'alat'iti uxitnan chi an ts'o'on jantu?
42012025	Chi masi sawalhch'a k'ajat'ap'ast'aknant'it, ¿tisiyuchacha lay k'is kalhimo'slaya ixta'ayati?
42012026	Pus mu li nt'u layi ilht'uyat masi wa lakat'ikt'icha tu'u, ¿t'asu li lhak'ap'up'inatcha an ali tanlhuni?
42012027	K'ajala'ts'int'it an xanti tacha tata'ayay, yu'uncha ntu tatapatsay, chi ntu tasiwnin, walh an Salomón jantu a'tami chuncha oxi mala'ch'inilh tacha an xanti, masi yucha lhuwi ixlaklhit'ajun oxi xma'a'alit (riquezas).
42012028	Chi li an Dios chuncha jamala'ch'iniy an jach'itin an tan wa jalhi'aycha tala'ajunta, chi lhiy jala'xawapalhkancha, ¿Pus tasu li uxitnan jantu palaycha oxi katamala'ch'iniyani? ¡Wa nt'u t'uk'ancha k'iklak'a'iyat!.
42012029	Klajunawcha, uxitnan jant'u k'alhak'ap'up'it'iti t'uch'ini k'a'uya'itcha u t'uch'ini k'a'ot'a'itcha, t'uch'a k'alhak'ap'up'it.
42012030	Mu yu chuncha talay yu'uncha an lapanakni yu ntu tamispay Dios, pero uxitnan aminPayk'an k'atsaycha li ma'lht'ask'iniyat'iti an tanlhun.
42012031	Wa k'ap'uxk'a'utcha an ixlich'alhkat Dios, walh chux an ali tanlhun wa katat'axta'niyancha.
42012032	Jant'u k'alakt'alhanant'iti masi ntu milhuwk'ani, kiborregojnin, mu amimPayk'an kataxta'niyani an lhich'alhkat.
42012033	K'ast'at'iti yu lhit'awnat'it, chi an tumin k'ajamala'p'its'initcha an jakilhpatinin, chuncha tachanu lak'ilht'utawnatcha bolsaj yu ntu laj'at'ilin, yu laj'oxi tanlhun (ma'a'alit) yu ntu min'ojoy an lakt'iyan, tan tulay cha'an an ja'alhawna chi an xatsapulh tu'u yu kalaj'ats'ilh.
42012034	Mu t'anch'unch'a yu k'alhits'uk'uya'it laj'oxi mintanlhunk'an, wachu ani katsukuya amijalhunutk'an.
42012035	Lhilhiyji k'ala'asijt'it chi k'alakmap'ulhk'ut'iti an pumakaklhku.
42012036	Tacha an ma'tsukunin yu tapakxan'iy ixpatronk'an akxni alh ma'wayna tan tama'xto'kani k'alat'it, para li tacha kachina chi kachiwinina k'amat'i'aniya'itcha.
42012037	Oxi para yu'uncha an ma'tsukunin li akxni kachina an ixpatronk'an takujta kajala'chimpulaya'. Yucha klajunaw o'sliyancha li kaja'ulaya laka mesa, chi kajamuniyacha apalij yucha yu kata'uya'.
42012038	Anchunu ma'tsukunin oxi para yu'uncha li takujta wa ta wanancha kachina an ixpatronk'an, jaytatnan u wats'isin.
42012039	K'ak'ats'at'iti ani: Li xamati lapanak, kak'atsalhi tuchi panch'e'excha kacha'ana ja'alhawna la ixcha'a, jantu katimakawnilhi li katanuchalh an ja'alhawna'.
42012040	Pus uxitnan wach'u k'ala'asijt'it, mu an isTs'alh Lapanak kamina akxni nt'u lhiwilayat'it li lay kamilh.
42012041	Wa chuncha an Pedro juniy: —Jamach'alhkat, ¿ani palhamacha'xan na'un wa para kitnan u para lhichux?
42012042	An Jesús najun: A ma'tsuku yu jalajk'atsanan chi yu oxi jalhistaknan la ixcha'a ixpatrón, yuchacha kamalhistaknikana an cha'a, chi yuchacha kajaxta'niya yu kata'uya an ali'in ixt'ama'tsukunin akxni katalakwaynacha.
42012043	Sawalhcha oxi anchunu ma'tsuku li akxni kachina an ixpatrón, oxi tapatsat'ajun.
42012044	Yucha klajunaw li an ixpatrón o'sliyancha li kamalhistakni'oya an ixtanlhun.
42012045	Pero li anchunu ma'tsuku kapastaklhi, kanawlh: 'Tu so'ojo katimilh an kinpatrón. Chi kajalaksamalhcha an ali'in ixt'ama'tsukunin, an t'akunin chi lapanakni, chi kawaylhcha chi ka'otlhicha yu otputun chi wa kat'a'ap'alhcha;
42012046	an ixpatrón anchunu ma'tsuku, kamina akxni ntu s'alaj wilh chi akxni ntu k'atsay tuchi panch'e'excha. Chi an ixpatrón ay lhima'alh'ajna kaxta'niya', kajat'amak'ana an yu ntu tajakiklaka'inin.
42012047	'Pus anchunu ma'tsuku mu li ixk'atsaycha li tani lhi'achanicha an ixpatrón, walh chi li ntu mala'asijnilh chi ntu chuni ilhtulh tacha an ixjunkanta, kastak ayna'kana'.
42012048	Pero yu ntu ixk'atsay chi li xliyucha lhi'ilhtulh yu lay kalhimama'alh'ajnikalh, wa xlak'anti ka'ayna'kana'. Yu lhuwi ixta'nikanta, wachu lhuwi kask'inikana', chi yu palay lhuwi ixmalhistaknikanta, palay lhuw wachu kask'inikana'.
42012049	Kit'in wa tacha wa ikmintacha mama'tayana jikmi an lakamunulhpa'; chi !iknajun wa laycha li kama'taylhcha!
42012050	Akla'pusa tan alhp'as akilhila'ts'intanukana laka lhima'alh'ajna, chi sawalhcha ikma'alh'ajnan sta wa akxni chunchacha katapasaya'.
42012051	¿Ch'u nawnatcha li ikminta, sawalhcha lhi'acha katawlhkana aniy lakaat'un? Jantu, kit'in klajunaw kala'aykana'.
42012052	Chaway ati'anta, tan lhipumakisi wilakalh, katala'apitsikana'. An ixpumat'utuk'an katat'ala'aya an ixt'uyunk'an chi an ixt'uyunk'an katat'ala'aya an ixt'utunk'an.
42012053	An xapay kat'ala'aya an ists'alh, chi an ts'alh kat'ala'aya an ixpay; chi an xanati kat'ala'aya an istsi', chi an jatsi kat'ala'aya an ixnati; chi an xaput'icha'o'olh kat'ala'aya an ixput'i, chi an xaput'i kat'ala'aya an ixput'icha'o'olh.
42012054	Chi tacha an ts'anan ixlakyakalh jajumpalay an Jesús: —Akxni la'ts'inat tak'ut'achalh jataputs'i an tan ta'aknuyachalh wilhchan nawnat: "Kamina an xkan," walh chi min sawalh.
42012055	Chi akxni minachalh un lhitalaktsin, nawnat: "Lhi'ichi kajuna'." Chi chuncha jun sawalh.
42012056	¡Wa layatcha! Layi lhimacha'xayatit tani tasuycha an lakt'iyan chi an lakaat'un, ¿tasuch'a nt'u lay lhimacha'xayat tani t'awkancha chawayi?
42012057	'¿T'asu li nt'u akst'u p'u'unk'anatcha tanyucha yu ts'ajwi?
42012058	Li xamati chiwimaj'anan, ch'i li t'it'ap'incha laka jamach'alhkat, k'at'alakch'iwini laka tij akxni pulhijunka' para li k'ala'oxamixnit, jantu junita kamaj'ajuni la ix'ukxlakapu an juez, chi an juez kama'axta'niy la ixmakni an policia, chi an policia kamalaklhchajuncha.
42012059	Ancha ijkunan jant'u k'at'it'axt'u li nt'u map'alh'o'oy stunij yu jalhip'ininin.
42013001	Yuchaka anchunu panch'e'ex, ali'in yu ancha ixta'a'yanalh an Jesús, ixtajuniycha li an Pilato jama'nilh lapanakni jamacha'an Galilea, chi an xak'alhnik'an t'alalhitayalhcha an ixjakalhnik'an an jatapakxat yu ixtama'axta't'ajun ixla'ulank'an.
42013002	An Jesús ja'alhtaylh jajuniy: —¿Nawnatcha li an lapanakni jamacha'an Galilea yu tani taputapasalhcha, xliyu palay ixtalhit'ajun ixtala'alhink'an, chi an ali'in yu de ancha wachu, jantu?
42013003	Klajunaw, jantu. Li nt'u mak'awnat'iti mintala'alhink'an, wach'u k'alakniya'it.
42013004	¿U sna nawnat'iti li anchunu ixpumakawtsajink'an yu tanilh akxni ja'a'lhtants'ilh an torre an laka Siloé, palay ixtajalhi'aninin walh masi jantu an ali'in yu wachu an la'acha'an Jerusalén tawilanalh?
42013005	Klajunaw, jantu. Li nt'u mak'awnat'iti mintala'alhink'an wach'u kalakniya'it.
42013006	Chi jajumpalh ani pulhamacha'xan: —Pumatam lapanak ixch'anta a'atam higo tan stak ixch'anta ix'uvaj, akxni alhcha puxkawnini xajatawk'at an ix'higo tu tu'u la'cha'aninilh.
42013007	Pus juniy an yu ixmalhistaknita an ix'uvaj: "La'at'utucha k'ata chaway ikmin puxkawnini xajatawk'at ani xak'iw higo, pero ntu tawk'ay. K'at'ich'a'xt'icha, wa la'a'ijcha yalh aniy lakaat'un."
42013008	'Pero an yu ixjalhist'aknan an tan stak ixch'ankanta uvaj, alhtaylh an ixpatron, juniy: "Patrón, k'at'imak'awnin aniy k'ata, aktanti'aj'ulaya chi akmuniya abono.
42013009	Li katawk'aniya xajatawk'at, oxicha, pero li jantu, k'at'ich'a'xa'acha.
42013010	La'atam wilhchan akxni jastaknankan an Jesús ixmasut'ajun lakatam laka cha'a tan ixtata'ayxt'o'a an israelitajnin,
42013011	walh ancha ixtanun pumatam t'aku yu la'akawtsajincha k'ata ixta'an'ajt'ajun. La'atam makxkay'uni chuncha ix'ilhtuy, wanajcha ixpuxk'awitta, tucha k'is lay ixtats'awalay.
42013012	Akxni la'ts'ilh an Jesús t'asanilh, juniy: —Jant'uch'a ali k'at'it'a'an'at'i.
42013013	Chi lakpach'apachalhcha. Pus an t'aku wanaj wa akxni tats'awalalhcha, chi a'taynilhcha xta'niy lhimala'puchajun an Dios.
42013014	Pero an xajefe laka ch'a'a tan ixtata'ayxt'o'a, lhitalh'amalhi li an Jesús k'uch'ulhi akxni wa xawilhchan jastaknat, pus jajuniyan lapanakni: —La'achaxan wilhchani yu tapatsakan, wa akxni k'at'at tak'uch'unin, jantu akxni xawilhchan jastaknat.
42013015	Wachuncha an Jamach'alhkat alhtaylh, juniy: —¡Wa t'a'ukxp'ut'uyununat'it! ¿Chu ntu atamj atami x'ot'i ixburro u ixtoroj tan ch'iyajuta, chi ancha ma'ot'unu xkan akxni wa xawilhchan jastaknat?
42013016	Chi ani istsi Abraham yu tachanu la'akawtsajincha k'ata ixch'i'ulata an Satanás, ¿jantu layi katix'otkalhi akxni wa xawilhchan jastaknat?
42013017	Akxni chunchacha nawlh an Jesús, ixtalhimaxanancha an yu wa ixtaxkajiy, pero chux an ali'in ixtalaj'achancha li tacha an ixtala'ts'incha an Jesús ixlak'ilhtuy an yu ntu lay xamati chuncha ixlak'ilhtuy.
42013018	Chi jajuniyan Jesús: —An ixlich'alhkat Dios ¿tisuncha ixt'achuncha, chi tisuncha lay akt'alamaklhkalhi?
42013019	Wanaj tacha an xatalhts'i mostaza, yu xamati lapanak ch'an la ixlakaat'un. Ta'ayaycha, aycha k'iwi jun, chi an ts'o'on anchacha tamuk'ay ixpamaj'ank'an.
42013020	Chi jajumpalay: —An ixlich'alhkat Dios, ¿tisuncha lay akt'alamaklhkalhi?
42013021	Xt'atami an lhamaskajan, li xamati t'aku lhiyajuy lhuw harina, wanaj maskaja'ojoy.
42013022	An Jesús ixla'la'pus'antacha lakt'ikt'i la'acha'anaxni chi tan laj'ay, akxni ixti'ancha la'acha'an Jerusalén, chi ixmasulhi'antacha an ixchiwinti.
42013023	Tichiyucha juniy: —Jamach'alhkat, ¿chu wa lakats'uniya yu katata'alhtaxtuya'? Yucha juniy:
42013024	K'alhit'aalaat'iti li k'at'anuchi'it an tan wa put'ikt'i malhticha, mu klajunaw xluwk'ani yu katatanuputunanta, pero ntu katilalh.
42013025	Xli'astan akxni an jamanawin an laka cha'a katayayacha chi kamalaklhchawyacha an ixmalhticha, yu ma'spa katalaktamakawtayayanta, katalaknawna: "Jamach'alhkat, Jamach'alhkat, akilamati'aniw." Yucha kaja'alhtaya, kajajuna: "Jantu ijk'atsay t'anch'unch'a t'ant'achi'it."
42013026	Pus yu'uncha katajuna: "Ayxtami klat'alakwaytaw,chi klat'alaj'ottaw, chi an la kilajcallejk'an masut'i.
42013027	Pero yucha kajajuna: "Klajunaw jantu ijk'atsay t'anch'unch'a t'ant'achi'it'it. ¡Ix'ilhtunan tala'alhin, minchuxk'an k'ap'inchi'itcha!
42013028	Ancha kastak laj'alhunkana chi wa xwat'at'acha kalaktasat'awkana', mu katala'ts'inacha an Abraham chi an Isaac chi an Jacob chi ixchuxk'an an yu ixtalhichiwiniy ixchiwinti Dios li la ixlich'alhkatcha Diosi tat'ajun, pero yu'uncha ma'spacha jamaka'ankalh.
42013029	Ali'in lhitan akxajachilh wilhchani kataminanta, chi ali'in tan lhita'aknuyachalh, chi ali'in lhitalaktsin chi ali'in lhi'alhma'ast'ay, katalaktawlacha laka mesa an la ixlich'alhkat Dios.
42013030	Kata'alina an yu chaway xati'astan tajunita, p'ulhnaja katajuna', chi an yu p'ulhnaj tajunita, xati'astani katajuna'.
42013031	Wayuchaka wilhchan tacha'alh ali'in fariseojnin, tajuniy an Jesús: —K'ap'inchicha, k'at'axt'ucha aniy mu an Herodes ma'niputunan.
42013032	Yucha jajuniy: —Anchunu ayajk'atsan k'ak'i'unit'it: "Li chaway chi lhiy ajkak'uch'uya an yu wa tala'apaxt'o'a makxkay'un chi ajkak'uch'uya an ta'an'anin, chi t'uxam ak'ilhtu'oyacha".
42013033	Pero aktaylhi'ana kintij chaway, chi lhiy chi t'uxam, mu ntu layi ma'spacha la'acha'an Jerusalén katinilh yu lhichiwiniy ixchiwinti Dios.
42013034	¡Jerusalén, Jamacha'an Jerusalén, jama'niyat'iti an yu talhichiwiniy ixchiwinti Dios, chi jalakt'alhmayat'iti an yu jamakt'anik'anat'it! !A'lhuwcha ijkamach'ixtamiputulh mijas'at'ank'an, tacha xanati piyu yu jama'ay xas'at'an la ixpa'achuj, pero nt'u k'is la'a'it'it!
42013035	Pus chaway amincha'ak'an aklakamakawna', chi klajunaw jantu akintilala'ts'incho'o, sta akxni k'anawna'it: "Lhimala'puchajuncha an yu Dios mala'achatachalh".
42014001	A'tamchacha akxni wa xawilhchan jastaknat an Jesús alh t'alakwayna pumatam xa'ay fariseo, akxni tanuchalhcha laka cha'a, an ali'in wa ixtalhist'ak'acha li tu'ucha ka'ilhtulh yu ntu oxi.
42014002	Chi an la ixlakapu ixwilh pumatam lapanak wa ixpakxanta ixjak'unti.
42014003	Pus an Jesús jajuniyan yu ixtala'mispay lhamap'a'sin chi an fariseojnin: —¿Layi ajkak'uch'unulh akxni wa xawilhchan jastaknat?
42014004	Pero yu'uncha ntu ta'alhtaylh. Pus an Jesús ma'ch'apachalhi an yu wa ixta'an'ay, k'uch'ulh chi mala'achacho'olhcha.
42014005	Chi jajuniy an fariseojnin: —¿Xamati uxitnan, li ixburro u ixtoroj ka'alh tan a'talhman, jantu wa tukan kamakutulhi masi akxni ntu patsakan wilhchan?
42014006	Yu'uncha ntu lay tu'u ta'alhtaylh.
42014007	An Jesús sa'cha ixjala'ts'ini tacha ixtalaksakxtuy tan palay lhitapalay putawlan an laka mesaj, an yu ixjat'awaykan. Chi jajunilh la'atam pulhamacha'xan, jajuniy:
42014008	—Akxni xamati aylhi'anan k'ap'it'i t'ama'wayna tan tama'xto'kan, jant'u k'at'a'ulhi tan palay lhitapalay, walay chilh yu palay lhitapalay, yu wachu t'awayputunkan,
42014009	chi kajunin an yu tat'awaynan: "Yucha aniya katawla an t'an wilht'i, chi uxint'i k'amaxanajp'it'icha tan xati'astan wilhchalh putawlan."
42014010	Apalij akxni t'asanik'an t'awayp'ut'unk'an, xati'astani k'at'awlhchi', walh akxni kachina an yu t'awayputunan kajunan: "Amigo, palaych'a k'ast'alh t'at'i. Chuncha oxicha katala'ts'inan an ali'in yu k'ajat'at'awla'a laka mesaj."
42014011	Mu yu sawalhcha lhitapalayi najun jantu tu'u katilhitapalalh, pero yu ntu tu'u lhitapalay lay, yucha kalhitapala'
42014012	Chi an Jesús, wachu jumpalayi an lapanak an yu ix'aylhi'anta ka'alh t'alakwayna, juniy: —Akxni ilht'uy la'atam wayt, jant'u k'ajat'asanini mi'amigojnin, chi mijat'ala'awnin, chi yu t'aa jalhila'ts'in chi yu wanich'a jat'alakwilht'i yu talhit'ajun ixtumink'an, mu yu'uncha wachu wa katat'a'upalani tu'u', pus k'amap'usp'itnich'o'ok'ana'acha.
42014013	Akxni ilht'uy la'atam wayt, k'ajat'asanin an jakilhpatinin, chi an lakmaklht'ulukun, chi an lakch'anlht'ulukun, chi an la'la'lhtulu'un;
42014014	walh lani chuncha oxi para uxint'i, mu yu'uncha ntu lay katitamapusp'itnicho'on, pero anchacha oxi k'alhi'o'xla'ts'inch'o'ok'ana'a akxni katala'awcho'oya an yu ixtajakiklaka'inin.
42014015	Akxni chunchacha alha'asmat'a pumatam yu ancha ixt'awilh laka mesaj, juniy: —¡Oxi para yucha yu kama'waynanta an la ixlich'alhkat Dios!
42014016	Pus an Jesús juniy: —Pumatam lapanak mala'asijnilh ay wayt chi ixluwk'ancha jajunilh li kata'anacha ma'waynin.
42014017	Chi akxni chilhcha ixpaku an wayt, mala'achalhcha pumatam ixma'tsuku ka'alh jalakjunini an yu ixjamak'atsaanikantacha, jajuniy: "K'at'atcha, mala'asijni'okantacha an wayt ."
42014018	Pero tachalayjcha ixtalhikilh'an. Pumatam najun: "Iktamawlh ay kilakaat'un, pus ancha ak'ana laka'ana'. Lamapaynin ak'imak'akxanin."
42014019	Chi pumatam najun: "Ijkatamawlh la'akaw xapay torojnin yu japutapatsakan chi ak'ana jalhila'ts'intanunu'. Lamapaynin ak'imak'akxanin."
42014020	Chi pumatam najun: "Wa ikt'atsukukalhka, pus tulay akti'alh."
42014021	Akxni tasp'itcho'ochalhcha an ma'tsuku, jun'olhi an ixpatrón. Pus lhitalh'amalhi an ixpatrón, chi juniy an ixma'tsuku: "Watukan k'ap'inchi an laka lajcalle chi an tan wa lakt'ikt'icha calle, k'ajalhit'ana'acha an jakilhpatinin, chi an lakmaklht'ulukun, chi an lakch'anlht'ulukun, chi an la'la'lhtulu'un."
42014022	Xli'astan walh an ma'tsuku najun: "Patrón, k'ilhtulhcha an t'ach'a k'ilhi'un, pero alinka tan kalaktawlakalh."
42014023	Pus an ixpatrón juniy: "K'ap'inchi an laka laktij chi an tan wa lakput'ikt'icha tij yu lhima'spacha an la'acha'an, chi k'a'asilhit'ana'a an la kincha'a yu k'ala'ch'ip'ina'a para li ka'a'tsamkalh.
42014024	Mu klajunaw jantu xamati kati'ulh ani wayt an yu p'ulhnaj xajkat'awayputun.
42014025	Wanajcha lhilhuwi ixch'a'o'akanta an Jesús, chi tala'asp'itlhi, jajuniy:
42014026	—Li xamati kint'ak'uxa'an, pero li ntu palay kimapayniy, li palay mapayniya ixpay u ixnati u ixt'iwi u ixjas'at'an u ixjat'ala'awnin u ixjamatsanan chi yu wa ix'akstucha ixjatsukunti, jantu lay katiwalh kint'alhtana'.
42014027	Yu ntu ma'alh'ajnamputun tacha kit'in chi ntu kinch'a'o'aputun, jantu lay katiwalh kint'alhtana'.
42014028	Tacha uxitnan, li xamati yawputun la'atam torre, p'ulhnaj kasa'tawla chi ka'ilhtuyacha ixkwentaj para li kak'atsalhi li kata'a'tsaniya yu kalhiyaw'oya'.
42014029	Li jantu, li ka'ilhtuniyacha ixjach'aja, chi xli'astan tucha lay kati'ilhtu'olh, yu an tala'ts'in katamamaxaniyacha,
42014030	katajuna: "Aniy lapanak lhi'a'taynilhcha yajuy an torre, walh tu lay ilhtu'olh."
42014031	U xamati rey, akxni ka'ana t'alat'alhna pumatam ixt'arey, ¿jantu p'ulhnaj sa' tawlay chi past'ak'acha li layi kalakatast'uk'a an ixt'arey, li yucha wa la'akawmilhi ixlapanak, chi an ixt'arey yucha la'ap'uxammilh?
42014032	Chi li ntu katilalh, akxni an pumatam ma'atka mintachalh, kajamak'aniya yu kata'ana mak'ats'aninin li wa oxicha katalalhi'alh.
42014033	Pus wanajcha chuni watichicha de uxitnan, yu ntu makaw'ojoyi watuchicha lhit'ajun, jantu lay katiwalh kint'alhtana'.
42014034	An matsat oxi, pero li ma'ats'an'ay an is'o'onti, ¿tasicha lay kalhitapalhpala'a?
42014035	Masi wa an lakaat'uncha u an abono jantucha tu'u lhitapalhniy, yucha wa maj'ankancha. Yu lhit'ajuni ixpa'asmatna, ka'asmatlhi.
42015001	Ixchuxk'an an yu ixtalaklhach'inin tanlhun chi an la'ma'lhta'alhinin ixtala'cha'ancha an Jesús, para li kata'alha'asmatlhicha.
42015002	Pus an fariseojnin chi an xamaestrojnin lhamap'a'sin ixtalhichiwiniycha an Jesús, ixtajuniy: —Aniy jala'a'iya an ma'lhta'alhinin chi jat'alakwajin.
42015003	Wachuncha an Jesús jajunilh la'atam pulhamacha'xan, jajuniy:
42015004	—Uxitnan xamati li yu lhit'ajun tam ciento ixborregojnin chi li akxni kama'ats'an'alh la'atam, ¿jantu katijamakawlhi an t'at'ip'uxamkawnajatsi (99) an tan jama'amani, chi ka'anacha puxkawna an yu ma'ats'an'ata sta lintu kalhitajuya'?
42015005	Li akxni lhitajucho'oycha, achancha a'x'o'alhimincho'oy.
42015006	Chi akxni cha'ancho'oycha la ixcha'a, jama'ayxt'o'acha an yu oxi jat'alalhi'an chi yu wanicha jalakt'awilh, jajuniy: —Kalaj'achawcha, mu kla'cha'ancho'olhi an kiborrego yu ists'an'ata.
42015007	Kit'in klajunaw chuncha palay lhi'acha junachalh an lakt'iyan akxni xamati makajun ixtala'alhin chi tapaxaycha, walh jantu masi ixt'at'ip'uxamkawnajatsik'an (99) yu oxi tat'ajun, yu ntu tu'u ixtala'alhink'an.
42015008	U kanajuw, xamati t'aku li lhit'ajun a'xkaw ixtumin, chi kama'ats'an'alh a'xtam, ¿jantu kamapulhkuya ixpumaklhku, chi kajap'alhnanacha, chi sawalhcha xlak'anti kapuxkawya sta li ntu kala'cha'ana'?
42015009	Akxni la'cha'ancho'oycha, jama'ayxt'o'acha an yu oxi jat'ala'lhi'an ixt'at'akunin, chi yu wa nicha jalakt'awilh, jajuniy: —Kalaj'achawcha, mu kla'cha'ancho'olhi an kintumin yu xakma'ats'an'ata.
42015010	Klajunaw chuncha talaj'achanachalh an ix'angelhnin Dios akxni pumatam ma'lhta'alhini makajuncha ixtala'alhin.
42015011	Chi nawpalay an Jesús: —Pumatam lapanak ixjalhit'ajun ixt'uyunk'an ists'alan.
42015012	An xalakat'ikt'i juniy an ixpay: —Kimpay, ak'ixt'a'nincha amintanlhun yu ki'anucha kajuna'. Pus jala'xta'nilhcha yu ix'anuchak'an kajuna'.
42015013	Jantu tukancha ma'an walh, an xalakat'ikt'i ists'alh an lapanak, st'amaj'an'olhi an yu xta'nikalh, pus ma'atcha pu'alh an tumin, lakatamcha lakat'un stak lakch'apachalh an ixtumin, wa tani ixputijunt'ajuncha.
42015014	Akxni lakch'apa'olhcha, alilh ay chawani anchunu lakat'un, pus tsukulhcha pachawaniya yucha.
42015015	Pus wachuncha la'alh pumatam lapanak yu ancha jamacha'a', sk'inilhcha tapatsat. Pus mala'achakalhcha ka'alh jalhistakna p'axnin.
42015016	Walaycha li wachucha chuni ka ixwaylh tacha an ixtawajin an p'axnin, pero ntu xamati ixta'niy yucha.
42015017	Pus sa'cha ixjatapastaknan, ixnajun: "La ixcha'a an kimpay xluwk'ani jalhit'ajun ixma'tsukunin, chi yu'uncha wa taxajnicho'oyachalhcha yu ta'uy. Chi kit'in ani iknit'ajuncha kinchawan
42015018	Akla'ancho'oya an kimpay, chi ajkuna: Kimpay, wa stakcha k'ilhtunitani tala'alhin uxint'i chi an Dios.
42015019	Jantucha ikt'acha'ani ak'i'un mints'alh. Wa tacha xapumatamcha amima'tsukunini ak'i'ilht'u!"
42015020	Pus wachuncha wakcha ancho'olh, cha'ancho'olhcha an la ixcha'a ixpay. Akxni ma'atka ix'antachalh, an ixpay la'ts'istuklhi, pus mapayniycha, la'ats'alaj'alhcha chi la'atanustuklhicha chi la'xtikilhtastuklhicha.
42015021	An ists'alh juniy: —Kimpay, wa stakcha k'ilhtunitani tala'alhin chi an lakt'iyan, jantucha ikt'acha'ani ak'i'un mints'alh.
42015022	Pero an ixpay jajuniyan ixma'tsukunin: —K'alas lhit'anchi'it la'ch'it yu palay oxi, k'amala'ch'init'it, chi k'amamakt'anut ix'aniyo, chi k'amach'ant'anut'it ixwarachi.
42015023	K'ak'i'it an yu ontacha jas'at'a toroj chi k'ama'nit'itcha, kalak'uyaw, ka'ilhtuyaw k'atan.
42015024	Mu ani kints'alh tachanu ixnitacha, walh tachanu la'awcho'olh, chi tachanu ists'an'atacha, walh la'cha'ancho'ow. Pus tsukulhcha talaj'achan.
42015025	An yu xa'ay ists'alh an lapanak ma'spa an la'acha'ani ixt'awnachalh, walh akxni ixcha'ancho'ot'ajuncha an la ixcha'ak'an, asmat'acha li lakasanankan chi li lakat'ininkan.
42015026	Pus t'asanilh pumatam ixma'tsuku an ixpay, lhisakmiycha tuchini alincha.
42015027	An ma'tsuku juniy: —Yucha amint'ala'ajuni chincho'olh, chi aminpayk'an lhinawlhi li kama'nikalhcha an yu ix'ontacha jas'at'a toroj, wa xliyu li ma oxi t'ajun chincho'olh amint'ala'ajun.
42015028	Wachuncha lhitalh'amalhi an xa'aycha ists'alh an lapanak, jantucha ixtanuputuni an la ixcha'ak'an, pus an ixpay taxtulh tapayniniycha li katanulh.
42015029	Pero yucha alhtaylh juniy an ixpay: "La'alhucha k'ata ikt'atapatsat'awnan kit'in, chi ntu a'tami wa ak'asmatmaj'anincha, walh tu a'tami masi wa lakat'ikt'icha chivo ak'ixt'a'nin para li ajkat'alak'ulhcha yu oxi ijkat'alalhi'an.
42015030	Pero li chilh ani mints'alh yu wa stakcha jakit'alakch'apalh mintumin yu wa aya talay t'akunin, lhima'nit'i an yu ix'ontacha jas'at'a toroj."
42015031	Pus wachuncha juniy an ixpay: "Kints'alh, uxint'i lhilhiji ani k'int'awilht'i, pus chux an yu iklhit'ajun minawin.
42015032	Pero chaway chuncha yu lhitask'iniy li ka'ilhtuwi ani k'atan chi kalaj'achaw, mu amint'ala'ajun, tachanu ixnitacha, pero la'awcho'olh, chi tachanu ists'an'atacha, chi la'cha'ancho'ow."
42016001	Wachu jajumpalay an ixt'alhtanan an Jesús: —Ixt'ajun pumatam lapanak jamatumin, ixlit'ajun pumatam xa'ay ixma'tsuku', walh an ixma'tsuku ta'alhtasulh li ma wa la'lha'amananicha an ixlaktanlhun.
42016002	Pus t'asanilh chi juniy: —¿Tasu li tacha anicha k'asmat'a tajunani? Ak'i'uncha t'ani yu t'ap'ats'at'a, mu chaway tucha lay ali uxint'i ak'int'it'ala'ts'ilhip'i an kintapatsat.
42016003	Pus an xa'ay ma'tsuku najun: —¿Tasucha aklhit'alaya chawayi, mu an kimpatrón akimaxtuniyacha an kintapatsati? Chi ntucha ijk'ut'ilhi para li aktapatsalh chi wa aksk'inlhicha tu'u, ikmaxanan.
42016004	Ijk'atsalhcha tani aklhit'alayacha para li kata'alilhi yu akintala'a'ilh la ixcha'ak'an akxni akimaxtunikanacha an kintapatsat.
42016005	Pus atamj atamjcha jat'asanilh an yu ixtalhi'ani an ixpatrón, pumatam juniy: —¿T'asunch'a lhip'ini an kimpatrón?
42016006	Yucha alhtaylh juniy: —Tamciento barrilh de aceiteje iklhi'ani. Pus an xa'ay ma'tsuku alhtaylh, juniy: —Ni'ijcha an jalhiki tan tasuy t'anich'unch'ach'a jalhip'ininin, k'at'a'ulhcha chi k'ats'o'muk'acha wa cincuentaj.
42016007	Xli'astan jumpalay pumatam: —¿Chi uxint'i, tasunch'a jalhip'ininini? Yucha juniy: —Tamciento kuxtalh de trigo. Pus an xa'ay ma'tsuku alhtaylh, juniy: —Anicha malhi an jalhiki tan tasuy yu p'alhip'ininin, k'ala'oxich'o'o a'xtam yu wa ochentajcha katasulh.
42016008	Pus an jamatumin lapanak najuni li sawalhcha s'alalhi an ixma'tsuku ixjunita, mu sawalhcha lhipuxkawnilhi tani lhit'alalhcha an tanlhun. Chunchacha an yu chaway ani t'awkan lakamunulhpa', yu wa tu'ucha tu'u talat'atamakajun wa li sawalhcha la's'alalan, chi an yu t'awkan laka jatapulhkunu tachanu apalij jantu.
42016009	Kit'in klajunaw, k'ajapulhajaxt'ut'iti mi'amigojnink'an an tanlhuncha alin laj'oxi aniy lakamunulhpa', walh lani akxni kamin'oya, uxitnan k'ala'a'ik'ana'it'iti an lakt'iyan tan minputawlh'alhinchak'an.
42016010	Yu oxi lhist'ak'a masi wa lakats'uni tu'u, wachu oxi kalhist'ak'a yu lhuw tu'u', pero yu ntu oxi lhist'ak'a masi wa lakats'unicha tu'u, wachu ntu oxi katilhistaklhi yu lhuw tu'u'.
42016011	Pus mu li an yu ntu xasawalh laj'oxi tanlhun lak'alin aniy lakamunulhpa jantu wa oxich'a lhist'ak'at, ¿tisiyuchacha katalhiwilayan li oxi k'alhist'ak'a'it an yu laj'oxi tanlhun sawalhi?
42016012	Chi mu li nt'u oxi lhist'akt'it yu ntu mi'anuk'an, jant'u k'at'ixt'a'nik'ant'iti yu mi'anuk'an.
42016013	Jantu xamati ma'tsuku lay ixt'uyunk'an patronin jat'atapatsay; mu an pumatam tu oxi katila'ts'ilh, chi an pumatam chun, u an pumatam kakiklaka'iya, chi an pumatam jantu. Jantu lay wa ayxtam t'atapatsakan Dios chi an tumin.
42016014	An lapanakni yu ixjajunkan fariseojnin sa'cha ixta'alha'asmat'a an Jesús, chi mu yu'uncha sawalhcha ixta'achaniya an tumin, pus tucha oxi xtalhichiwiniy an Jesús.
42016015	An Jesús jajuniy: —Uxitnani yu ntu tu'u mintala'alhink'an layat t'an la'ts'ink'anat, pero an Dios yucha tak'atsaaniyani tani mijalhunutchak'an, mu an lapanakni masi yu sawalhcha talapulhiwilay tu'u, an Dios yucha ntu k'is la'ts'imputun.
42016016	Akxni ntuka' istsukuy an Jama'paxanaj Juan, an Dios ixlakask'in li an lapanakni chuncha kaxtatsukulh tacha an ixnajunta la ixlamap'a'sin an Moisés chi tacha an ixtats'o'ta an yu ixtalhichiwiniy ixchiwinti Dios. Sta akxnicha tsukulh lhichiwinkan an ixlich'alhkat Dios, pus chaway wa tichi kawalhcha lhit'aalay tanuputunachalh.
42016017	Pero palay wa lasi li an lakt'iyan chi an lakaat'un ka'ukla'olh, walh jantu masi wa k'ischa jantu chun kawalh tacha an ts'o'kanta laka lhamap'a'sin.
42016018	Wa tichicha yu makajun ixt'iwi chi t'atsukupalaycha pumatam t'aku, tala'alhincha ilhtuy; chi yu t'atsukuy an t'aku an yu makawkalh, wachu tala'alhincha ilhtuy.
42016019	Ixt'ajun pumatam lapanak jamatumin, sawalhcha oxi ixmala'ch'inin chi lhilhiji ix'ilhtuy oxi k'atan, ixlakwaykan.
42016020	Chi wachu ixt'ajun pumatam jakilhpatinij lapanak ixjunkan Lázaro, wa stakcha ixlakats'its'ita chi sa'cha ixtalakxtutawlay an la ixmaticha an jamatumin lapanak.
42016021	Wa laycha li ka ix'usaklhicha an tacha ixpatajuy xatach'e'e yu ixlak'ukan la ixmesaj an jamatumin, chi masi wa x'oyuncha ixtacha'an ixtalaksnawnicha an la ists'its'i.
42016022	Walh milh wilhchan an jakilhpatini, nilhcha. Pus an angelhnin talhi'alhcha tan kat'atawlantacha an Abraham, chi an jamatumin wachucha nilh, pus maknukalhcha.
42016023	Walh akxni an jamatumin lapanak stakcha ixma'alh'ajnant'ajuni an laka lhinin, tala'st'aycha, pus wa ma'at la'ts'incha an Abraham, chi an Lázaro sa'cha piktuwilhchalh.
42016024	Pus t'asajlaka'anicha, juniy: —¡Kimpay Abraham! Lamapaynin k'amala'ach'achi an Lázaro para li ka'awalhi an ix'akatan ixmaka laka xkan, chi akimats'uk'unk'unilhi an kisima'at, mu sawalhcha ikma'alh'ajnani aniy laka jikmi.
42016025	Pero an Abraham juniy: —Kints'alh, k'ap'ast'akt'i, uxint'i jama'lht'ayancha la mijatsukunti laj'oxi mintanlhun, chi ani Lázaro wa stakcha ma'alh'ajnalh; pero chaway yucha anicha ma'oxamixikan, chi uxint'i st'akch'a ma'alh'ajnan.
42016026	Atumpaj wanaj a'talhmani yu kintamala'apitsiyan, pus masi xamati yu kitnan ka'amputunchalh anchunu, jantu katilalh, chi xamati yu uxitnan kamimputulh ani, wachu ntu katilalh.
42016027	Pus an jamatumin lapanak ixjunita, najun: —Pus sawalh iktapaynisk'iniyani kimpay Abraham li k'amala'ach'at'ika an Lázaro an la ixcha'a kimpay,
42016028	mu ijkalhit'ajun ixkisink'an kijat'ala'awnin, kajamak'atsaanilh, para li ntu katamilh wachu ani tan ay lhima'alh'ajna.
42016029	An Abraham juniy: —Talhit'awnachalhcha an tan ts'o'muk'ata Moisés chi an yu ixtalhichiwiniy ixchiwinti Dios, yuchacha kata'asmatchalh.
42016030	Yucha najun: —Jantu, kimpay Abraham, li xamati ka'alh yu ixnitacha kataja'asmatnantachalh.
42016031	Pero an Abraham alhtaylh: —Li ntu ta'asmatniya an Moisés chi an yu talhichiwiniy ixchiwinti Dios, wachu ntu katitakiklaka'ilhi masi xamati kajala'alh yu ixnitacha.
42017001	An Jesús jajuniyan ixt'alhtanan: —Jantu layi jantucha kati'alilh yu kaputa'a'takalh, pero yu walhuncha ilhtuyi li xamati ka'ilhtulh tala'alhin,
42017002	yu ilhtuyi li kats'antijlalhi xapumatam ani xalaktikt'in, palay oxi kalhtuj ch'ipixtanukalh xachiwx palakskitin, chi kawarjcha maka'ankalh alamalh.
42017003	K'ajalajk'ats'anant'it. Li xamati mint'ala'ajun ilhtuniyan tu'u tala'alhin, kala'a'aymat'i, chi li astan najun, k'amala'mixinin.
42017004	Chi li tam wilhchan, a'tujuni tu'u yu ntu oxi ilhtunin, chi li a'tujuni la'cha'ancho'on junan: —Astan iknajun, tucha chuni aktilalh. K'amala'mixinin.
42017005	An ixpumakawt'uyk'an ixtat'alhtanan an Jesús, tajuniy: —Jamach'alhkat, ali akilaxta'niwi jakiklaka'inti.
42017006	Pus an Jesús jajuniy: —Li k'ajak'iklak'a'inint'it masi wa tacha an xatalhts'icha mostaza, layi k'a'una'it'it ani k'iw junkan sicómoro: K'a'ost'i, an lakxkancha k'at'ayachi', walh kata'asmatniyan.
42017007	Li xamati de uxitnan lhit'ajun pumatam ixma'tsuku yu anta jalhistakna mintorojk'an u anta jalakpujnu la minkuxtuk'an, akxni chincho'oycha, ¿ch'u unat'it?: K'at'anut'icha, k'at'a'ulhcha, k'awaycha.
42017008	Li mu jantu, uxitnan unat: —K'ajamap'axancha oxi, ak'ila'oxinincha yu ak'uya chi ak'i'iniya'acha, xli'astan k'awayna'acha wachu chi k'a'ot'a'acha wachu yu otp'ut'un akxni ikway'ojotacha kit'in p'ulhnaj.
42017009	Chi wachu ntu xta'niya lhimala'puchajun an ixma'tsuku an yu lhinajun li ilhtunilhcha yu lhijunilh.
42017010	Wanajcha chuni uxitnan, akxni ilht'ut'atcha yu talhijunan Dios, k'anawna'it: —Jantu oxi ma'tsukunini kitnan, mu an yu k'ilhtu wa xliyu kilhi'ilhtutk'an.
42017011	Akxni ixti'ancha la'acha'an Jerusalén an Jesús, lhitapitsicha xalakaat'un Samaria chi Galileaja ixpula'pust'ajun.
42017012	Walh akxni cha'alh lakatam la'acha'an, taxajnichilh ixpumakawk'an lapanakni yu wanajcha ixtalakap'uch'i'ojota, wa ma'atcha sa' tatayachalh
42017013	chi ixtat'asajlaka'anicha, ixtajuniy: —¡Jesús, Maestro, klask'iniyaw ay lamapaynin!
42017014	Akxni jala'ts'ilh an Jesús jajuniy: —K'ajak'it'alak'asunit'it an sacerdotejnin. Walh akxni wa ixtita'anka, tatala'a'oxi'olhcha.
42017015	Pus xapumatam, la'ts'inkancha li tala'a'oxilhcha, tasp'itcho'ochalh, ixta'nicha lhimala'puchajuni an Dios, ixlipukilht'asaycha.
42017016	Tatso'ottatawlhnilhcha la ixlakapu an Jesús, tamuntitachalhcha, ixta'nicha lhimala'puchajun. Aniy lapanak jamacha'a Samaria.
42017017	An Jesús najun: —¿Chu ntu ixpumakawk'ani an yu tatala'a'oxilh, an ixpumanajatsik'an tanischa tat'ajuni?
42017018	¿Jantucha xamati kak'uxamilh xta'nini lhimala'puchajun Dios, wa yucha anicha yu ntu ani jamacha'a'?
42017019	Pus an Jesús juniy an lapanak: —K'at'aycha, k'ap'inch'o'ochicha; mu jak'iklak'a'inin p'us t'ak'uch'ut'icha.
42017020	An lapanakni yu ixjajunkan fariseojnin talhisakmilh an Jesús taniwanancha kachina an ixlich'alhkat Dios, yucha ja'alhtaylh jajuniy: —An xlich'alhkat Dios jantu katila'ts'inkalhi akxni kamina'.
42017021	Jantu katinawkalh: —¡Jo', k'ala'ts'int'itcha, anicha t'ajun! u ¡anucha t'awnachalh!; mu an ixlich'alhkat Dios tat'a'aklat'awnancha.
42017022	Chi jajuniyan ixt'alhtanan: —Kamina panch'e'exi akxni uxitnan akilala'ts'imputunawi kit'in yu ikwalh isTs'alh Lapanak, masi wa la'atamcha wilhchan, pero ntu akintilala'ts'iw.
42017023	Chi k'a'unk'ana'it: —¡Aniya t'ajun, u anu t'awnachalh! Pero nt'u k'ap'it'it, jant'u k'ajach'a'o'at'it.
42017024	Mu akxni akmina kit'in yu ikwalh isTs'alh Lapanak, wa tacha akxni an jamakalipnini kalaya', limj jamakalipnini ixlitapiktutam an lakt'iyan chi sta ixtapiktutami makacha'an.
42017025	Pero p'ulhnaj akstak ma'alh'ajnana', jantu k'is akintitala'a'ilhi an yu chaway tat'ajun.
42017026	Tacha akxni an ixt'ajun Noeje katapasaya akxni kamina an isTs'alh Lapanak.
42017027	Akxni ixt'ajun an Noé, an lapanakni ixtalakwajin, ixtalaj'ot'a, chi ixtalat'atsukuy chi ixtalamat'atsukuy; sta wa akxni tajulhcha an laka ay barco an Noé, chi an lapanakni yu'uncha wanaj talakni'olhi an laka a'muxtut.
42017028	Wanajcha chun tacha tapasalh akxni ixt'ajun an Lot; ixtalakwajin, ixtalaj'ot'a, ixtajatamawnan, ixtajast'anan, ixtajach'ananan chi ixtayajuy ixcha'ak'an.
42017029	Pero akxni taxtulhcha an la'acha'an Sodoma an Lot, an lakt'iyan tacha wa xkancha patajulh jikmi, wanaj jama'ni'olhi an lapanakni.
42017030	Chuncha katapasaya akxni kamina an isTs'alh Lapanak.
42017031	Akxni, yu uk'achalh la ix'a'sti ixcha'a, jantu kata'alhtajulhi ka'alh maxtunu ixlaktanlhun, chi yu t'awnachalh la ixkuxtu jantu katasp'itcho'ochalh.
42017032	K'ap'ast'akt'iti tacha putapasalh an ixt'iwi Lot.
42017033	Yu kama'alhtaxtuputuna ixjatsukunti, kama'ats'an'aya', chi yu kama'ats'an'aya, kama'alhtaxtuya'.
42017034	Klajunaw anchunu jatats'isni tan ixt'uyunk'an tamanalh la ixputamatk'an, an pumatam kalhi'ankana', an pumatam jantu.
42017035	Li ixt'uyunk'an t'akunin wa lakatam taskitit'ajun, an pumatam kalhi'ankana', chi an pumatam jantu.
42017036	Tan ixt'uyunk'an lapanakni tat'ajun laka kuxtu, an pumatam kalhi'ankana chi an pumatam jantu.
42017037	Pus ta'alhtaylh an Jesús, tajuniy: —¿Tanischa chuncha katapasaya'a, Jamach'alhkat? Yucha jajuniy: —Tan tamay tu'u yu nitacha, ancha tatawlachalh an ch'unin.
42018001	Chi jalhixa'alapalh la'atan pulhamacha'xani an Jesús tan japujuni li lhitask'iniya li lhilhi katatapaynilh, chi li ntu a'tami wa katakapmaj'ancho'olhcha,
42018002	jajuniy: —Ix'alin pumatam juez lakatam la'acha'an, jantu ixkiklaka'iya Dios chi ntu xamati tu'u ixliwilay ixt'alapanak.
42018003	Chi anchunu la'acha'an wachu ixt'ajun pumatam t'aku yu ntucha tu'u ixt'ajun ixt'apapa', ixla'cha'an an juez, ixjuniy: —Ak'int'alats'awalat'i ixlakata an yu wa kint'ala'ajiy.
42018004	Pero an juez ma'ani jantu ix'asmatni, walh ixli'astan pastaklhi: —Masi ntu iktalhamniya Dios chi ntu xamati tu'u iklhiwilay,
42018005	ak'a'tayjuyacha ani yu ntucha tu'u ixt'apapa t'aku', mu sawalhcha kimin ma'achapunu', jantu junita li wa paktsincha min sawalhcha akija's mawalh.
42018006	Chi nawpalay an Jesús: —K'a'asmatt'iti tacha an nawlh an tu oxi juez.
42018007	¿Chu laycha an Dios tu katijat'alats'awalalhi li tu'u an yu jasakxtutacha li ts'isi chi tunkuwi talhitapaynisk'ini? ¿Kata'a'ma'aya para li kaja'alhtaylh?
42018008	Kit'in klajunaw watukan kajalhi'a'tayjuya'. Pero akxni akmina kit'in yu ikwalh isTs'alh Lapanak, ¿ajkala'cha'ana yu tajakiklaka'inin?
42018009	An Jesús jalhixa'alapalh la'atam pulhamacha'xan, ixlakatak'an an yu ixtapast'ak'a li ntu tu'u ixtala'alhink'an, chi ntucha tu'u ixtat'alalhiwilay an ali'in, jajuniy:
42018010	Ixt'uyunk'an lapanakni ta'alh tapayninin laka tajtan, pumatam yu'uncha an jajunkan fariseojnin chi pumatam yu'uncha an talaklhach'inin tanlhun lhimapalhlhi'at.
42018011	An fariseo wa sa' ixyalhi ixtapaynit'ajun, ixnajun: —Ikxta'niyan lhimala'puchajuni Dios, mu ntu chuni iklay tacha an ali'in. Yu'uncha taja'alhawanan, chi sawalh ay tajunita, chi wa ayacha talay, chi ntu chuni iklay tacha ani yu laklhach'inin tanlhun.
42018012	Kit'in a't'uyi jantu ikwajin tam samana, ikxt'a'a kidiezmo yu iklhajay.
42018013	Pero an yu ixlaklhach'inin tanlhun ma'ati ixyachalh, yucha masi wa katala'st'alhcha an lakt'iyan tu ixtala'st'aputun, wa p'as ixtankilhaksakan, ixnajun: —Lamapaynini Dios, ak'imala'mixinini kintala'alhin.
42018014	Iklajunaw an yu ixlaklhach'inin tanlhun yucha oxicha tsukulh la ix'ukxlakapu Dios, pero an fariseo jantu. Mu yu sawalhcha lhitapalayi najun jantu tu'u katilhitapalalh, pero yu ntu tu'u lhitapalay lay, yucha kalhitapala'.
42018015	Wachu ixjalhicha'anikan lakt'ikt'in jas'at'ani an Jesús para li kajalaklakpach'apalh la ix'a'tsulhk'an; pero an ixt'alhtanan an Jesús talaj'aymastuklhi an yu ixtalhicha'an ixjas'at'ank'an.
42018016	Pus an Jesús jat'asanilh jajuniy: —Kachajcha kintala'milhi an jas'at'an, jant'u k'ajalaj'aymast'ukt'it, mu an ixlich'alhkat Dios ixnawink'an yu tacha yu'uncha.
42018017	Sawalhi ani yu klajunaw, yu ntu la'a'iya an ixlich'alhkat Dios tacha pumatam jas'at'a, jantu a'tam katitanuchalhi ancha.
42018018	Pumatam xa'ay lapanak lhisakmi an Jesús, juniy: —Oxi Maestro, ¿tisuncha lay ak'ilhtulh para li aklhitsukulhi jatsukunti yu ntu a'atam min'ojoyi?
42018019	An Jesús juniy: —¿T'asu li k'i'unicha li oxi klapanaki? Wa pumatami yu oxi lapanak, Dios.
42018020	K'ats'aycha an lhamap'a'sin tan najun: "Jant'u wa aya k'alat'i, jant'u k'ama'nin, jant'u k'a'alhawan, jant'u xamat'i wa aya k'alhich'iwin, chi oxi k'ala'ts'i mimpay chi minati."
42018021	An lapanak najun: —Chunchacha ik'ilhtu'ojoy wa kintats'alat.
42018022	An Jesús mu alha'asmat'acha, juniy: —Ts'an'aniyanka la'atami yu k'a'ilht'u: K'ast'a'o chux an yu lhit'a'un chi k'ajaxt'a'nincha an jakilhpatinin. Chuncha k'alhits'uk'uya'acha laj'oxi mintanlhun an lakt'iyan. Chi k'at'ana'acha, ak'inch'a'o'aya'acha.
42018023	Pus an lapanak akxni chunchacha alha'asmatlhi an Jesús, sawalhcha lhita'oxila'alhilh, mu sawalh ix'alin ixtumin.
42018024	Chi an Jesús, mu la'ts'incha li lhita'oxila'alhicha, najun: —¡An yu jamatuminin lhima'anxkayi katatanuchalh an la ixlich'alhkat Dios!
42018025	Palay wa lasi la'atam kameyo kastala'pusli ma'atam makskat, walh jantu li katanuchalh pumatam jamatumin la ixlich'alhkat Dios.
42018026	An yu ta'alha'asmatlhi tanajun: —¿Pus tisiyuchacha lay kata'alhtaxtuya'a?
42018027	An Jesús ja'alhtaylh jajuniy: —Yu ntu lay ilhtuy an lapanak, an Dios yucha layi ilhtuy.
42018028	Pus an Pedro juniy: —Jamach'alhkat, kitnan iklach'a'o'atawcha chi iklhimakaw'otawcha kintanlhunk'an.
42018029	Yucha juniy: —Watichicha li yu lhimakajuntacha ixcha'a, ixt'iwi, u ixjat'ala'awnin u ixpaynin u ixjas'at'an ixlakata an ixlich'alhkat Dios, o'sliyani
42018030	li palay kajama'lhtayanana masi wa anika t'awkan, chi an yu mimpalhtachalh jatsukunti kama'lhtayanana yu ntu min'ojoy jatsukunti.
42018031	Wa lakatamcha jama'ayxto'lhi an ixpumakawt'uyk'an ixt'alhtanan an Jesús, chi jajuniy: —Akxni kacha'anawcha la'acha'an Jerusalén, kalaktapasayacha tacha an kintalhits'o'muk'ata yu ixtalhichiwiniy ixchiwinti Dios kit'in yu ikwalh isTs'alh Lapanak.
42018032	Mu akima'axta'kanacha la ixmaknik'an an yu ntu judiojnin, chi akintalhilaktsi'inacha, akixkayaj tajuna, chi akintala'achujwaya'.
42018033	Chi xli'astan akxni akintala'ana'ma'oyacha, akintama'niyacha; pero ixlila'at'utu wilhchan akla'awcho'oya'.
42018034	Yu'uncha ntu tu'u talhimacha'xanilh, tuchini ixjalhixa'alaycha tacha ani jajunilh, mu yu chuncha ntu lay ixtalhimacha'xay.
42018035	Akxni wanicha ix'antachalh la'acha'an Jericó an Jesús, pumatam la'lhtuluw lapanak yu sa' ixwilh la ixpiktu tij, ixpusakt'ajun la'a'tayjun,
42018036	lhasakminilhi tuchini ixtapasaycha akxni asmatlhi li lhilhuw ixla'pust'awk'an.
42018037	Pus tajuniy li yucha an Jesús jamacha'a Nazareti ixla'pust'ajun.
42018038	Yucha p'asi chiwinilh, najun: —¡Jesús, Ists'alh David, lamapaynin ak'ilhi'a't'ay'ut'i!
42018039	An yu ixtap'ulanan tala'a'aymalh para li ma sa'cha kakilhulh, pero yucha palay p'as ixt'asay, ixnajun: —¡Ists'alh David, lamapaynin ak'ilhi'a't'ay'ut'i!
42018040	Pus an Jesús sa'cha tayalh, chi mala'achalhcha pumatam para li kaki'ilh. Akxni la'cha'alhcha an Jesús, junkan an la'lhtuluw lapanak:
42018041	¿Tasucha ak'ilhtun na'uni? An la'lhtuluw lapanak najun: —Jamach'alhkat, iklakask'in li ajkalakawanalh.
42018042	An Jesús juniy: —K'ajalak'awancha, mu jak'iklak'a'inin p'us p'ut'ak'uch'ut'icha.
42018043	Wanaj wa akxni, wa tukan tala'pu'oxilhi an la'lhtuluw lapanak ixjunita, chi ch'a'o'alhcha an Jesús, ixta'nilhi'antacha lhimala'puchajuni an Dios. Chi ixchuxk'an an yu tala'ts'ilh, wachucha oxicha ixtalhichiwin an Dios.
42019001	Akxni tanuchalhcha an Jesús la'acha'an Jericó, anchacha ixla'pust'ajun.
42019002	Walh pumatam lapanak ixjunkan Zaqueo, xa'ay an yu ixtalaklhach'inin tanlhun, chi jamatumin,
42019003	ixmispaputuni an Jesús, pero ntu lay ixla'ts'in, mu wanajcha lhilhuwi ixjunkanta chi yucha wa putant'ikt'i ixjunita.
42019004	Pus jats'alaj'alhi tan ixtipu'an an Jesús, chi tawk'alhcha laka a'atam k'iw junkan sicómoro para li laycha kala'ts'ilh, mu ancha ixla'pust'ajun an Jesús.
42019005	An Jesús akxni anchacha ixla'pust'ajun tala'st'alh, pus la'ts'ilh, chi juniy: —Zaqueo, lasch'a k'at'a'alht'a'ut'i, mu chaway an la mincha'a aktamakawna'.
42019006	Wachuncha so'ojo ta'alhtajulh chi sawalhcha ixta'achanini lakatastukli.
42019007	Akxni chunchacha tala'ts'ilh, ixtalhichiwiniycha an Jesús, ixtanajun ma t'a'alhcha la ixcha'a pumatam ma'lhta'alhini'.
42019008	Wachuncha an Zaqueo tayalh, chi juniy an Jamach'alhkat Jesús: —Jamach'alhkat, an paytat kintanlhun ajkaxta'niyacha an jakilhpatinin; chi li xamati tu'u ik'o'xcho'otalh, a't'at'i akmapusp'itnicho'oya'.
42019009	An Jesús juniy: —Chaway aniy laka cha'a' chilhcha ta'alhtaxtut, mu ani lapanak wachu ists'alh an Abraham.
42019010	Mu kit'in yu kwalh isTs'al Lapanak ikminta japuxkawna chi ikminta jama'alhtaxtunu an yu wa tats'an'ata.
42019011	Chunchacha ixta'alha'asmatt'ajun an lapanakni an Jesús. Chi taylhi'alh jajumpalh la'atam pulhamacha'xan, mu wanicha la'acha'an Jerusaleni ixt'ajun chi yu'uncha ixtanajun li an ixlich'alhkat Dios akxnicha kachina'.
42019012	Jajuniy: —Pumatam lapanak jamatumin chi lhitapalay, alh jama'lhtayana ixlich'alhkat tanchun ma'at lakatam la'acha'an, pero katasp'itcho'oyanta.
42019013	Akxni ntuka' ixtaxtuy p'ulhnajcha jat'asanilh ixpumakawk'an ixma'tsukunin, chi pumatamincha jaxta'nilh ixtumin, jajuniy: —K'ap'ut'ap'ats'atka kachajcha iktichincho'oya'.
42019014	Pero an yu ancha ixt'amacha'an sawalhcha ixtaxkajiy, pus tamach'a'o'alhi yu kanawnanta: "Jantu kla'a'iyawi li ani lapanak akintach'alhkatnanin".
42019015	Pero yucha lhka'ulakanchalhcha ixlich'alhkat, chi akxni tasp'itcho'ochalhcha, lhinawlhcha li kajat'asanikalhi an ixma'tsukunin an yu ixjaxta'nita ixtumin, para li katajunilhcha tanichunchacha talhajanilh pumatamin.
42019016	Pumatam yu p'ulhnajcha cha'alh najun: "Jamach'alhkat, an mintumin a'kawcha lhajacho'olh t'ach'a an k'ixt'a'nin".
42019017	An jamach'alhkat alhtaylh: "Oxicha, oxi ma'tsukuk'at'i; mu oxi lhist'akt'i masi yu ntu lhuw, chaway lakakaw la'acha'anaxni k'ajach'alhk'atnaniya'a".
42019018	Cha'ampalh pumatam, najun: "Jamach'alhkat, an mintumin a'kisicha chuncha lhajacho'olh".
42019019	Yucha wachu juniy: "Uxint'i lakakisi la'acha'ani k'ajach'alhk'atnaniya'a."
42019020	Pero pumatam cha'ampalh, najun: "Jamach'alhkat, ani iklhiminitani an mintumin, xakpach'ima'ata laka payo,
42019021	mu iktalhamniyan, mu uxint'i sawalhch'a unit'a, maxt'uyi masi tantu uxint'i t'amaknut'i, ch'i jax'anani masi tan ntu uxint'i ch'ant'i.
42019022	Pus an jamach'alhkat juniy: "Uxint'i ntu oxi ma'tsukuk'at'i, t'ach'a an ch'iwinicha ikpuk'atsaaniyan. Li ixk'ats'aay li kit'in sawalhcha ikjunita, chi wanaj snij iksk'in'ojoyi li tu'u, chi ikjap'uxnuni tan ntu kit'in ikch'anlhi,
42019023	¿pus tasu li nt'u ma'anut'i laka bancojo an kintumini, para li akxni xakchincho'olh xajkama'lhtayanalhcha an xajas'at'a?
42019024	Chi jajuniyan yu ancha ixtayanalh: "K'amaxt'unit'iti an tumin, yucha an yu a'kaw pulhajacho'olhi k'axt'a'nit'it."
42019025	Yu'uncha tajuniy: "Jamach'alhkat, pero yucha a'kawcha chuncha lhit'ajun.
42019026	Pus an jamach'alhkat ja'alhtaylh jajuniy: "Kit'in klajunaw, li yu lhit'ajun, ali kaxta'nikana', pero yu ntu tu'u lhit'ajun, masi wa lakat'ikt'icha kaxlitsukulh, kamaxtuni'okana'.
42019027	Chi an yu ntu kintala'ts'imputun, an yu ntu ixtala'a'i li ajkach'alhkatnanilh, k'ajalhit'at'it chi tan ijkala'ts'incha k'ajama'nit'it."
42019028	Akxni chunchacha naw'olh, taylhi'ampalhcha ixtij an Jesús, tama'ast'a'alhcha la'acha'an Jerusalén.
42019029	Walh akxni ixcha'ant'ajuncha la'acha'an Betfagé chi la'acha'an Betaniaj, wanicha a'stitawk'a tan junkan Laka'olivojnin, jamala'achalh ixt'uyunk'an an ixt'alhtanan,
42019030	jajuniy: —K'ap'inchi'it an tan tasuy la'acha'an, chi akxni k'at'anut'achi'it k'ala'ch'ip'ina'it la'atam burro, ch'iyawkanta, tuka' a'tam putawk'ak'an, k'ax'ot'iya'it chi akilalhiminiyaw.
42019031	Li xamati talhisakmiyan t'uch'ini lhix'ot'iyatcha, k'a'una'it li yucha an Jamach'alhkati ma'lhtask'iniy.
42019032	Ta'alhcha an yu jamala'achakalh, walh tala'cha'alhcha sawalhi an burro tacha an ixjajunita an Jesús.
42019033	Akxni ixtax'ot'it'ajuncha an burro, an yu jamanawinin talhasakminilhcha tanajun: —¿T'asu li x'ot'iyatcha an burrojo?
42019034	Yu'uncha taja'alhtayanalh: —Mu yucha an Jamach'alhkati ma ma'lhtask'iniy.
42019035	Pus ta'aymuk'alhcha an burro an yu ixjapupula'la'axt'a'kanta, talhi'anilhcha an Jesús chi tapumuk'alhcha.
42019036	Tan ixpu'anta laka tij an Jesús, an lapanakni ixtalakmamaycha an yu ixjapupula'la'axt'a'kanta.
42019037	Chi akxni ixcha'ant'ajuncha an Jesús tan a'taynitacha jatajunti an a'stitawk'a tan junkan Laka'olivojnin, chux an yu ixtach'a'o'ata ixtalaj'achancha, p'ascha tsukulh talakt'asay, ixtaxta'niycha lhimala'puchajuni an Dios ixlakata li lhuwcha ixtala'ts'inta yu ilhtuy an Dios.
42019038	Ixtalaknajun: —¡An Dios kintamakminitan pumatam rey! ¡Alincha oxamixat an lakt'iyan chi an Dios yucha ayi anu lakt'iyan!
42019039	Wachuncha ali'in lapanakni an yu ixjajunkan fariseojnin yu ancha ixtama'anta tajuniy an Jesús: —Maestro, k'ajalaj'aymat'i an mint'alhtanan.
42019040	Yucha jajuniy: —Li kasa' talajkilhulh, yu'uncha an chiwxi katalakt'asaya'.
42019041	Akxni wanicha cha'alh an la'acha'an Jerusalén an Jesús, la'ts'incha, pus lhi'alhulhcha,
42019042	najun: —Walaycha li k'a ixk'ats'at'icha tichini yu laycha ka'ixta'nin oxi jatawlhnat chaway. Pero chaway t'ulay k'at'ila'ts'i.
42019043	Kamina wilhchani akxni katala'atanchanuyan an yu taxkayan. Katalakyawya' eskalera an laka ay axi an yu pula'atanchanukanta la'acha'an, chi wa lhitanchuncha kawalh kataput'alasayan,
42019044	chi katama'ni'oyan. Katama'niniyani an mi jas'at'an aniy ixpulakni la mincha'a', chi ntu tu'u katitamakawlh masi wa kala'ukxtawk'atawilhcha chiwx aniy, mu nt'u asmatp'ut'u akxni an Dios kila'pixiyalhnanchin.
42019045	Xli'astan an Jesús tanuchalhcha an laka tajtan chi jatamakxtu'olhi an yu ancha ixtajast'anant'ajun,
42019046	Jajuniy: —Ts'o'muk'akantalhi tan najun: —An kincha'a putapaynin; pero uxitnan wa ixcha'achak'an ja'alhawnani ilht'ut'at.
42019047	Lhilhiji ixmasuy an laka tajtan an Jesús, pero an xalaj'ajin sacerdotejnin chi an xamaestrojnin lhamap'a'sin chi an xalaj'ajin lapanakni la'acha'an wa ixtama'niputujlhit'ajuncha.
42019048	Pero ntulay ta ixta'ilhtuy, mu chux an lapanakni yucha ixtalhakapu'anini yu ixjajuniy.
42020001	La'atam wilhchan akxni an Jesús ixjamasunit'ajun an lapanakni laka tajtan chi akxni ixjajunt'ajun an laj'oxi chiwinti, tala'cha'alh an xalaj'ajin sacerdotejnin chi an xamaestrojnin lhamap'a'sin, chi an laktatanincha,
42020002	chi taxa'alalh tajuniy: —Akilajuniwi t'uch'ini ch'unch'ach'a lhi'ilht'uy ani laktanlhun, u tichini yuchacha makawniyan li ch'unch'a k'a'ilht'u.
42020003	An Jesús ja'alhtaylh, jajuniy: —Kit'in wachu aklalhisakmiyaw la'atam lhasakminti. Akilajuniw:
42020004	Tacha an ixjama'paxanan Juan, ¿Diosi ixlijuniy, u wa yucha an lapanaknicha?
42020005	Pus yu'uncha tsukulhcha talhilakchiwiniy, talajuniy: —Li kajunaw li Diosi ixmakmintachalh, akintajunan: ¿P'us ch'i li nt'ucha k'iklak'a'it'iti?
42020006	Chi li kajunaw li wa yu'uncha an lapanaknicha ixtalhijuniy, chux an lapanakni akintalakat'alhmayan, mu ixchuxk'ani takiklaka'iy li an Juan ixchiwinti Diosi ixlichiwiniy.
42020007	Pus taja'alhtayanalh li ntu tak'ats'ayi tichini yuchacha ixmala'achatachalh an Juan li kajama'paxanalh.
42020008	Wachuncha an Jesús jajuniy: —Kit'in wachu ntu aktilajuniywi tuchini laycha chuncha iklhi'ilhtuy aniy tanlhun.
42020009	Wachuncha an Jesús tsukulhcha jajuniy la'atam pulhamacha'xani an lapanakni, jajuniy: —Pumatam lapanak ch'anlhi ix'uvaj, chi jamach'ixta'nilhcha tichi yu'uncha lapanakni, chi yucha ma'ancha tanchun ma'at alh.
42020010	Akxni ixpakucha walh an uvaj, mala'achachalhcha pumatam ixma'tsuku para li kataxta'nilhcha an yu ixjamalhistaknita yu ixnawincha, pero yu'uncha wa talakasamanilh, pus wachunchaa cha'ancho'olh.
42020011	Chi a'tam mala'achapalhchalh pumatam ixma'tsuku, pero wachu wa talakasamanipalh, xkayajcha tajunilh chi wachuncha wachu tamala'achacho'opalh.
42020012	Walh a'tam mala'achapalhchalh pumatam ixma'tsuku; pero wanajcha chun, tatamakxtupalh chi tamak'atsanilh.
42020013	Pus wachuncha an jamanawin an tan ch'ankanta uvaj najun: —¿Tasucha aklhit'alaya'a?, akmala'achaya an kints'alh, masi wa pumatami kints'alh, ka sna katakiklaka'iyanta yucha.
42020014	Pero an yu ixjamalhistaknikanta uvaj, akxni tala'ts'ilh, talajuniy: —Yucha aniycha yu kajama'lhtayanana an herencia, kama'niw, walh lani ki'anuchak'ani kajuna'.
42020015	Pus tatamakxtulhi an tan ixch'ankanta uvaj chi tama'nilhcha. ¿Chaway uxitnan t'asuch'a lhiwilayat kaja'ilhtuya an jamanawin uvaj an yu ixjamalhistaknita ix'uvaja?
42020016	Yucha ka'ana, chi kajama'ni'oya an yu ixtajalhistaknanta, ali'ini kajaxta'niya an tan ch'anta ix'uvaj. Akxni chunchacha ta'alha'asmatlhi tanajun: —¡Dioscha akintama'alhtaxtun!
42020017	Pero an Jesús sa'cha jala'ts'in chi jajuniy: —Pus ¿tasipi nawputuncha an tan ts'o'muk'akanta? tan najun: "An chiwx an yu tala'amaj'alh an tayajuy cha'a, apalij yucha yu palay lhitapalalh."
42020018	Yu la ix'ukxni aniy chiwx katamayanta, wanaj lakt'ikt'iy kajun'oya', chi yu kaputamaya ani chiwx, wanaj po'xmi kajun'oya'.
42020019	Wa akxni an xalaj'ajin sacerdotejnin chi an xamaestrojnin lhamap'a'sin wa laycha li ka ixtach'apayawlhcha an Jesús, mu talhimacha'xalhi li yu'uncha jajunilh an tacha nawlh; pero ntu tach'apayawlhi mu ixtatalhamniya an lapanakni.
42020020	Xli'astan tamala'achalhcha yu kata'alh jalakawanin an tan ixt'ajun an Jesús, ma wa oxicha lapanakni katalalh, para li kata'alh'a'taymalhcha tu'u chi chuncha laycha katama'axta'nilh an xajamach'alhkat Roma.
42020021	An yu ixta'anta jalakawanin tajuniy an Jesús: —Maestro, ijk'atsayawi li an yu na'un ch'i an masuy chuncha sawalh, chi para lhichuxi an yu na'un, uxint'i ts'awj sawalhi masuy an ixtij Dios.
42020022	¿Oxi li akmapalhlhi'aniwi an xajamach'alhkat Roma, u jantu?
42020023	Pero an Jesús ja'uksak'atsalhi li ntu oxi an yu ixtala'anta, pus jajuniy: —¿Tasu li kilalhila'ts'intanuyawcha?
42020024	Akilamasuniw a'xtami an tumin. ¿Tisapiyuchacha an puwilh chi an ixta'a'ut? Yu'uncha ta'alhtaylh, tajuniy: —Yucha an ay xajamach'alhkat Roma.
42020025	An Jesús jajuniy: —Pus k'axt'a'nitcha yu ix'anu an jamach'alhkat Roma chi yu ix'anu an Dios wach'uch'a k'axt'a'nit'it.
42020026	Wachuncha ntu layi tu'u ta'alh'a'taymalh yu ixjajuniy an lapanakni, para li katach'apayawlhcha, apalijcha sa' talajkilhulh mu ixtalhi'a'nicha tacha an ja'alhtaylh.
42020027	Xli'astan an Jesús tala'cha'alh ali'in lapanakni yu ixjajunkan saduceojnin, yu an tanajun li ntucha lay katila'awcho'okalh, talhisakmilh.
42020028	Tajuniy: —Maestro, an Moisés kintats'o'nin tan najun: Li xamati tam t'aku li nimakawtijlakalh chi li ntu t'ajamas'at'analhi ixt'apapa pero li an yu nilh lhit'ajuni ixt'ala'ajun, yuchacha kat'atsukucho'oya an t'aku para li katajamas'at'analhi tacha ka ixt'ajamas'at'analh an ixt'ala'ajun.
42020029	Pus ixtat'ajun ixpumatujunk'an wa lhit'ala'awnin, an xa'aycha t'atsukukalhcha walh nilh, chi ntu tu'u jamakawlh ixjas'at'an.
42020030	Pus wachuncha an t'aku t'atsukupalhi an ixt'ala'ajun an yu nilhcha, walh wachu nipalh, chi ntu tu'u jamakawpalh ixjas'at'an.
42020031	Chi a'tam t'atsukupalhi yu ixlipumat'utucha, chi sta jat'atsuku'olhi an ixpumatujunk'an, walh talakni'olh, tu tu'u tamakawlh ixjas'at'ank'an.
42020032	Xli'astan, wachucha nilhi an t'aku'.
42020033	Pus akxni kala'awcho'okana, ¿an ixpumatujunk'an wa lhit'ala'awnin tisiyuchacha ixt'iwi kuna an t'aku, mu an ixpumatujunk'an tat'atsuku'olhi?
42020034	An Jesús ja'alhtaylh, jajuniy: —Yu chaway aniy t'awkan an lapanakni chi an t'akunin talat'atsukuy;
42020035	pero li yu an Dioscha kanawna li katala'a'iya an mimpalata jatsukunti, chi katala'awcho'oya, akxni jantucha katitalat'atsukulh.
42020036	Mu akxni ntucha lay katitanilh, akxni tacha an angelhnincha katajuna', chi ixjas'at'ancha an Dios, mu xliyu li katala'awcho'oya'.
42020037	Pero an Moisés wachu najuni li kala'awcho'okana', tan an lhits'o'muk'alhi an jach'itin yu junkan zarzaj yu ixma'tajita, akxniy nawlh an Moisés li an Dios, ixDios Abraham, chi ixDios Isaac chi ixDios Jacob,
42020038	mu an Dios tu ixDiosk'an janinin, yucha ixDiosk'an yu tala'ajunta, mu para yucha li tat'aw'ojoy.
42020039	Ali'in an xamaestrojnin lhamap'a'sin ta'alhtaylh, tajuniy: —Oxi t'ach'a an na'uni Maestro.
42020040	Pus tucha tu'u tatapujulh ali katalhisakmilh.
42020041	Wachuncha an Jesús jajuniy: —¿Tasu li tanajuncha li an Cristo Ists'alh Daviti?,
42020042	Pero wanaj yucha an Daviti nawpalay an laka libro tan junkan Salmos, najun: An Jamach'alhkat Dios juniy an kiJamach'alhkat Cristo: K'at'a'ulhcha tan oxi la kimpa'xti',
42020043	sta kachajcha aktijamama'oya la mijach'aja an yu wa tat'alaxkayan para li k'ajap'ut'aycha.
42020044	Pus an David ixJamach'alhkati juniy an Cristo, ¿tasucha li Ists'alh a'tami?
42020045	Ixchuxk'an an lapanakni ixta'alha'asmat'acha an Jesús chi jajuniyan ixt'alhtanan:
42020046	Walh kata'o'xcho'oni an xamaestrojnin lhamap'a'sin, mu yu'uncha ta'achaniy tala'la'ch'iy la'lhman ixla'ch'itk'an, chi talakask'in li sawalhcha kajalhiwilakalhi kajala'axa'alakalh an lakalaktij. Chi tapuxkajuy tan lhitapalay putawlani an laka lakcha'a tan pulakta'ayxto'kan chi tan p'ulhnaja talaktawlhputun an tan lakwaykan.
42020047	Tamaxtuniya ixcha'ak'an an yu ntucha tu'u ixt'apapak'an t'akunin, chi para wa ntucha kajak'atsaanikalh wa panijnicha tatapayniy. Yu'uncha palay katala'a'iya lhima'alh'ajna.
42021001	An Jesús sa'cha ixjala'ts'ini an jamatuminin lapanakni tacha ixtamujuy ixtumink'an laka la'atam kaja.
42021002	Chi wachu la'ts'ilh pumatam jakilhpatinij t'aku yu ntucha tu'u ixt'apapa, ma'mulh a'xt'uy lakt'ikt'i ixtumin yu ntu de oxi tsasnat.
42021003	Chi najun: —Sawalhi aniy yu klajunaw, aniy t'aku yu ntucha tu'u lhit'ajun ixt'apapa palay mulh, walh jantu ixchuxk'an an ali'in.
42021004	Mu ixchuxk'an an ali'in wa xaxajnicha talha'ulananilh an Dios; pero aniy t'aku masi wa kilhpaticha wanaj mu'olhi masi yu ka ixlitamawwaytsukulh.
42021005	Ali'in ixtalhilakchiwint'ajun an tajtan, tacha an ixtala'ts'in lajk'usi an chiwx chi li lhuwcha lha'ulani ixta'kanta yu lhiyawkalh. Pero an Jesús jajuniy:
42021006	—Kamina wilhchani t'ach'a aniy la'ts'inat'it, tu tu'u katitayalh, masi wa kala'ukxtawk'atawilhcha chiwx. Kalakt'ilhi'okana'.
42021007	Wachuncha talhisakmiy, tajuniy: —Maestro, ¿tasu wanancha chuncha katapasaya'a? chi ¿tisuncha kapuk'atsakana akxni chunchacha katapasaya'a?
42021008	Yucha jajuniy: —K'ajalajk'ats'anant'it para li nt'u k'a'o'xch'o'ok'ant'it, mu xluwk'ani yu katamina katanawna li yu'uncha Cristojnin, chi ntucha ma'an, wa nicha, pero nt'u k'ach'a'o'at'it.
42021009	Akxni k'a'asmat'a'it'iti li lasakancha chi lat'alhkancha, pero nt'u k'alakt'alhanant'it, mu lhitask'iniya li chuncha katapasalh; pero ntuka' kati'ukla'olh.
42021010	Wachuncha jajumpalay: —La'atam ay la'acha'an, kat'alasaya lakatam ay ixt'ala'acha'an, chi tan rey ch'alhkatnan ay la'acha'an wachu kat'alasaya tan wachu rey ch'alhkatnan.
42021011	Kastak laklaya p'asi an lakaat'un, chi lakalhuwi ka'alina chawan, chi ta'an'at, chi kalaktalakasuya tanlhun lhitalhamnit an lakt'iyan, chi tanlhuncha laj'ay tu'u katalakasuyanta an lakt'iyan.
42021012	Pero akxni ntuka' chun tapasay, k'ach'ap'ayawk'ana'it'it, chi k'ach'a'o'ak'ana'it'it, k'ama'axt'a'k'ana'it'iti an laka lakcha'a tan puta'ayxto'aw chi laka lakpulach'in, k'alhip'ink'ana'it'iti tan tawilanalh an rejnin chi an jamach'alhkatnin, wa kilakata.
42021013	Chuncha yu lay k'ajap'u'una'it an kinchiwinti.
42021014	Pero ntu li sna p'ulhnajcha k'at'ip'ast'akt'iti t'ani k'anawna'itcha akxni k'aja'alht'ayanana'it,
42021015	mu kit'ini aklaxta'niyaw laj'oxi jatapast'ak'at chi chiwinti yu ntu lay ta katita'alhtaystukni chi ntu katitalhitayanilhi an yu wa taxkayan.
42021016	Masi minpayk'an u mijat'ala'awnink'an, u yu t'aa jalhila'ts'inat u mi'amigojnink'an, kata'o'xcho'oma'axt'a'an. Chi ali'in k'ama'nik'ana'it'it.
42021017	Chi ta lhichuxi k'axk'ayk'ana'it kilakata.
42021018	Pero masi wa ma'atamcha mi'ayk'an, tu tu'u katits'an'alh.
42021019	¡Li t'aylhip'inat'it, chuncha k'ap'ut'a'alht'axt'uya'it'it!
42021020	Akxni la'ts'inatcha li tala'atanchanu'olhcha soldadojnin an la'acha'an Jerusalén, k'ats'ayatcha li chilhcha ix'wilhchan li kalakt'ilhikanacha.
42021021	Akxni, yu la'acha'an Judea tat'ajun, an laka'a'stitawk'ancha katalaj'os'alh; chi yu an la'acha'an Jerusalén tat'ajun, katataxtulh, chi yu lakakuxtun inta tat'ajun, jantu kata'alhi an la'acha'an.
42021022	Mu akxni ixpaku ay lhima'alh'ajna kuna', tan katapasa'oya tacha an ts'o'muk'akanta.
42021023	¡Payni'itnicha an t'akunin yu ixt'a'akxni taja'aynanta, chi yu ixt'a'akxni talhit'ajun yu tamats'ik'ika ixjas'at'ak'an, mu ka'alina ay lhima'alh'ajna an lakaat'un chi ay talhanti ka'alina anchunu la'acha'an.
42021024	Ali'in kajama'nikana laka espada, ali'in kajalhi'ankanacha tacha tach'inin wa tanchuncha la'acha'anaxni. An yu ntu Judiojnin kastak talhitama'chapuya an jamacha'an Jerusalén, sta tacha xlima'an jamakawnikanta.
42021025	Chi tuchichuncha kalaktapasaya an laka wilhchan, chi an laka malhkuyu, chi an laka lakst'aku; chi an lakaat'un chux an la'acha'anaxni kalaktalhanankanacha, chi ntucha katilhimacha'xakalhi tacha an lhitalhan kamakat'awna an alamalh, chi tacha an kamilh milh laya'.
42021026	An lapanakni katala'la'awitiyacha ixtalhantik'an, mu katapast'ak'acha tani katapasayacha an lakamunulhpa'. Sta tacha an lakwilhchalh lakt'iyan, wachu kajalakchikixkana'.
42021027	Wachuncha kala'ts'inkanacha an yu walh isTs'alh Lapanak, tacha kaminanta laka jataputs'i, alhp'as chi wa xlimjnik'acha.
42021028	Akxni chunchacha kalaj'a'tayniya kalaktapasaya ani laktanlhun, oximaj'ayi k'a'unt'it, k'alakt'alak'at'iya'ut'it, mu akxni wa k'ischa k'ama'alht'axt'unik'ana'itcha.
42021029	Wachu jajumpalh ani la'atam pulhamacha'xan an Jesús, jajuniy: —K'alhak'ap'up'it'it an xak'iw higo u watuchicha k'iw.
42021030	Akxni la'ts'inatcha li lakmininicho'otacha xax'oy, k'ats'ayatcha li waniycha lhi'ichi kajuncho'oya'.
42021031	Pus wanajcha chuni uxitnan, akxni la'ts'inatcha li chunchacha laktapasay, waniycha minta an xlich'alhkat Dios.
42021032	Kit'in klajunaw yu sawalh: — Akxni chuxcha chuncha kalaktapasaya, lhilhuwi kala'ts'inkana', mu katsukukanaka'.
42021033	An lakt'iyan chi an lakaat'un ka'ukla'oya', pero an kinchiwinti jantu.
42021034	K'as'alajnant'it, jantu junita kat'ak'alh lalhi mijalhunutk'an ixlakata an wa tanlhuncha: t'a'ap'at, u wa tanlhuncha lhatapastaknat aniy laka jatsukunti. Li chuncha k'alaya'it, akxni nt'u s'alaj wilat'iti chunchacha katapasaya tacha an klajuniw.
42021035	Mu wa tacha s'apa kamina para ixchuxk'an an yu aniy tawilanalh lakaat'un.
42021036	Lhilhiji k'as'alajnant'it, chi k'at'ap'aynit'it, para li layi k'at'a'alht'axt'ut'it tacha an kalaktapasaya', chi chuncha lay k'ach'ip'it la ix'ukxlakapu an isTs'alh Lapanak.
42021037	An Jesús, tunku ixmasuy an laka tajtan, pero puts'ista an a'stitawk'a tan junkan Laka'olivojnini ix'an.
42021038	Chi wa ts'isini an lapanakni ixta'an alha'asmatnin an Jesús an laka tajtan.
42022001	Wanicha ixchint'ajun ixk'atan pan yu ntu ixliyawkan lhamaskajan, yu junkan Paxku.
42022002	Chi an xalaj'ajin sacerdotejnin chi an xamaestrojnin lhamap'a'sin ixtalhipuxkawnicha tani katalhima'nilhcha an Jesús, pero jantu lay ixta'ilhtuy mu ixtatalhanani li wa lay katalhitalh'amalh chux an lapanakni.
42022003	Wachuncha an Satanás, lakpach'apalhcha an Judas, xapumatam an ixpumakawt'uyk'an ixt'alhtanan an Jesús, yu ixtajumpalay ma Iscariote,
42022004	alhcha jala'ts'ini an xalaj'ajin sacerdotejnin chi an xalaj'ajin an yu ixtajalhistaknan laka tajtan, jajunicha tanischa kajalhima'axta'niya an Jesús.
42022005	Yu'uncha sawalhcha oxi talhiwilalh, chi tajuniy li kataxta'niyacha tumin.
42022006	An Judas jama'lhtayanalh chi a'taynilhcha lhipuxkawniy tani wanancha lay kama'axta'lhi an Jesús, akxni ntu xamati la'ts'in.
42022007	Chilhcha k'atan akxni ix'ukan pan yu ntu ixliyawkan lhamaskajan, akxni ixma'nikan borrego ixlakata Paxku.
42022008	An Jesús jamala'achalh an Pedro chi an Juan, jajuniy: —K'ap'inchi'itcha la'oxinini an wayt ixlakata Paxku, kalakwaynawcha.
42022009	Chi talhisakmiy, tajuniy: —¿T'anisch'a lak'ask'in ak'aw la'oxinini?
42022010	An Jesús jajuniy: —Akxni k'at'anut'achi'it an la'acha'an, k'ap'axt'o'a'it pumatam lapanak yu lhi'anta xkan la ix'uyuli, k'ach'a'o'alhip'ina'it sta tan laka cha'a katanutachalh.
42022011	Chi k'a'una'it an yu jamacha'a: An maestro najun: ¿tanischa laka cha'a tan ajkat'alakwayna an kint'alhtanan ixlakata Paxku?
42022012	Yucha katamasuniyan pulaktam laxcha'a tan talhman chi ay, mala'asijnikantacha, anchacha k'ala'oxiya'it yu katask'iniya'.
42022013	Yu'uncha ta'alhcha, walh chunchacha sawalhi tapasalh tacha an ixjajunita an Jesús, pus anchacha tamala'asijnilh ixlakata an Paxku.
42022014	Akxni cha'alhcha ixpaku, an Jesús jat'alaktawilhcha an ixt'alhtanan.
42022015	Chi jajuniy: —¡Chunchacha xaklhi'achaniy li p'ulhnajcha aklat'alakwaynawi laka Paxku akxni ntuka' ikniy!
42022016	Mu klajunaw jantu chuni aktiwaycho'olh laka Paxku, sta akxni kajunacha tuchini jumputuncha ani Paxku an la ixlich'alhkat Dios.
42022017	Pus xa'a'ilhcha la'atam vaso yu ixputajun xaxkan uvaj chi xta'lhicha lhimala'puchajun, chi jajuniy: —Niicha aniy, k'alaxt'a'nitcha, k'alhawap'u'ott'itcha,
42022018	Mu kit'in klajunaw jantu ali akti'otcho'olhi ani xaxkan uvaj sta akxni kaminacha an ixlich'alhkat Dios.
42022019	Chi xa'a'ipalhi an pan, wachucha lhixta'lhi lhimala'puchajun, chi la'ch'e'elhcha, chi jaxta'nilhcha, jajuniy: —Aniy kilakatunaj, yu kama'axta'kana milakatak'an; chunchacha wachu k'a'ilht'uya'it'it para li akilalhipastakkwi.
42022020	Chi akxni talakway'olh, wanajcha chuni ilhtupalh an vaso yu ixputajun xaxkan uvaj, xa'a'ilh jajuniy: —Aniy vaso yu putajun xaxkan uvaj yucha yu sast'icha putamakawcho'oyaw li milakatak'ani aklhimaj'ana an kijak'alhni.
42022021	Pero chaway xapumatam yu uxitnan yu akima'axt'a'a an laka mesaja kint'amaj'o'slay.
42022022	Mu sawalhi li an isTs'alh Lapanak ts'ajwi ti'an, tacha an lhits'o'muk'akanta, pero an lapanak an yu kama'axt'a'a an isTs'alh Lapanak kapulhik'atsaya'.
42022023	Wachuncha tsukulhcha talalhisakmipaxay, tichini yuchacha yu kama'axt'a'a'.
42022024	Chi atumpaj wachu tsukulh talalhixtukupalay tichini yuchacha yu palay kalhitapala'.
42022025	Pero an Jesús jajuniy: —An xarejnin an laj'ay la'acha'anaxni tach'alhkatnancha watani tach'alhkatnamputuncha, chi an yu wa talhinajuncha anchunu la'acha'anaxni ma oxicha ja'a'tayjununi jajunkan.
42022026	Pero uxitnan tuchun, yu palay lhitapalay de uxitnan, tacha yu palayka ts'alhi kalalh, chi yu wa lhinajuncha, yucha yu kalak'ilhtulhcha an tanlhun.
42022027	¿Tisapiyuchacha yu palay lhitapalay, yucha an yu wa tawlaycha wajin, u yucha an yu iy pulatoj? Yu palay lhitapalay yucha an yu wa tawlaycha wajin. Pero kit'in ani iklat'a'aklat'awnaw tachanu yu wa talak'iniyan mimpulatojk'an.
42022028	Uxitnan akxni lhima'anxkay lhilhiji kilat'a'aklat'awnaw,
42022029	xliyu aklalhixta'niyaw la'atam lhich'alhkat, tacha an kimPay kixta'nilh wachu'.
42022030	Uxitnan k'alakwayna'it'it chi k'alaj'ot'a'it'iti tu'u la kimesaj tan akch'alhkatnana', chi k'alakt'awla'it'iti tan k'anawna'it li oxi u jantu yu ta'ilhtuy an kilmakkawt'uy xalapanakni Israel.
42022031	Chi nawpalh an Jamach'alhkat: —Simón, Simón, an Satanás task'inani li ma katalaktilhan tacha trigo;
42022032	pero uxint'i iklhitapayniyani para li nt'u k'ama'ats'an'at'i an mijakiklaka'inti. Chi akxni ak'ink'iklak'a'ich'o'oya'acha, k'aja'at'ay'uya'a amijat'ala'awnin para li ixlisawalhi katajakiklaka'inilh.
42022033	An Simón juniy: —Jamach'alhkat, kit'in akt'a'anani masi lakapulach'in, chi sta masi akintama'nikan.
42022034	An Jesús alhtaylh, juniy: —Pedro, chaway ijkunan akxni ntuka' t'asay puyux, a't'utucha k'anawna'a li nt'u k'imisp'ay.
42022035	Chi ixchuxk'an jalhisakmilh, jajuniy: —Akxni iklamala'achaw li nt'u k'alhip'it mintumink'an chi mibolsajk'an chi miwarachik'an, ¿tu'u tats'an'atayanin? Yu'uncha tajuniy: —Jantu.
42022036	Pus jajuniy: —Pus chaway chun, yu lhit'ajuni ixtumin kalhi'alh, chi ixbolsaj wachu'; chi yu ntu tu'u ix'espada, kast'alh ix'aytanut chi kalhi'ilhcha la'atam.
42022037	Mu klajunaw, kajuna la kijatsukunti tacha an najunta an tan ts'o'muk'akanta tan najunta: "Jat'aput'e'ekalhi an yu wa ay tajunita". Mu chux tacha an kilhits'o'muk'akantalh katapasa'oya'.
42022038	Yu'uncha tajuniy: —Jamach'alhkat, aniy iklhit'awnaw ma'at'uy espada. Yucha ja'alhtaylh: —¡Wachunchacha kawalhcha!
42022039	Wachuncha taxtulhcha, alhcha tan a'tajcha ix'an a'stitawk'a tan junkan Lakaa'olivojnin, chi an ixt'alhtanan tach'a'o'alhcha.
42022040	Akxni cha'alhcha, jajuniy: —K'at'ap'aynit'it, para li nt'u k'a'ilht'up'ut'ut'iti yu ntu oxi.
42022041	Chi jamakawyawlhcha, alhcha tacha ixlima'at lay akmakat'alh'alh laka chiwx, tatso'ottatawlhchalhcha chi tsukulhcha tapayniy,
42022042	najun: —Kimpay, li lay, ak'imala'xt'inunini ani ay lhima'alh'ajna, pero jantu yu wa tacha kit'incha iknajuni kawalh, yu t'ach'a na'un uxint'i kawalh.
42022043	wachuncha talakasunilh pumatam xa'angelh an lakt'iyani an Jesús, chi laak'ut'ililh.
42022044	Pero mu akxni sawalhcha ixma'alh'ajnant'ajun, pus palay p'as ixtapayni; an ixchanit watacha wa laj'aya jak'alhnicha xt'amj xt'amj ixtamayachalh an lakaat'un.
42022045	Akxni tapayni'olhcha tayalhcha, jala'alhcha an ixt'alhtanan, walh ixtalaklhtatanani jala'cha'alh, mu sawalhcha ixtala'ta'oxila'alhi,
42022046	pus jajuniy: —¿T'asu li laklht'at'ayatcha? K'alaj'ost'ayat'it, k'at'ap'aynit'it para li nt'u k'a'ilht'ut'iti yu ntu oxi.
42022047	Chunchaka ixchiwint'ajun an Jesús, walh lhilhucha cha'ankalh, an yu ixjunkan Judas, xapumatam an ixpumakawt'uyk'an ixt'alhtanan an Jesús, ixjap'ulhnitacha an lapanakni, chi la'cha'alhcha an Jesús, la'xtikilhtastuklhicha.
42022048	Pus an Jesús juniy: —Judas, ¿la'xt'ik'ilht'ast'ukma'axt'a'acha an yu isTs'alh Lapanak?
42022049	Mu tala'ts'incha tuchini katapasayacha an yu ancha ixtat'ayanalh an Jesús, pus tajuniy: —Jamach'alhkat, ¿akmak'atsaniyaw laka espada?
42022050	Wachuncha xapumatam de yu'uncha, mak'atsaninilh xapumatam ixma'tsuku an xa'ay sacerdote, xtalh akatuch'uk'up'uxli an oxi ix'a'ax'olh.
42022051	Chi an Jesús jajuniy an yu ixtat'a'anta: —Wa sa'ch'a k'at'awlat'it, k'ajamak'a'unt'itcha. Chi akatuch'apalhi an yu akatuch'uk'up'uxkalh, akatuk'uch'ulh.
42022052	Xli'astan an Jesús jajuniy an xalaj'ajin sacerdotejnin chi an xalaj'ajin an yu ixtajalhistaknan laka tajtan chi an laktatanincha, li ma wa ta'antacha ch'apayawnin, jajuniy: —¡Watacha wa ch'a'o'ayatcha ja'alhawna laklhit'ant'at mi'espadajk'an chi mink'iwk'an!
42022053	Pero mu lhilhiji xaklapaxt'o'aw an laka tajtan, walh chi akxni ntu kilach'apayaju. Pero chaway chilhcha minpanch'e'exk'an para li k'a'ilht'ut'it, chi yucha an jatats'isnicha ch'alhkatnan.
42022054	Pus tach'apayawlhcha an Jesús, talhi'alhcha, talhi'alhcha la ixcha'a an xa'ay sacerdote. An Pedro wa ma'atcha ixch'a'o'alhi'anta.
42022055	Chi an tan jalhi'ay jatalakxtut, ixtan'ajni, ta'ulalhcha jikmi chi tala'atanchanulhcha, an Pedro anchacha japujatawilh wachu'.
42022056	Pero pumatam t'aku, ma'tsuku, la'ts'ilhi li ancha ixma'wilh tan an ixla's'onkan, pus najun: —Aniy wachu ancha ixt'a'aklat'ajun an Jesús.
42022057	Pero an Pedro najun ma jantu, najun: —¡Jantu ikmispayi, t'aku'!
42022058	Panch'e'excha lakats'uniya jumpalh, pumatamcha la'ts'impalh, juniy: —Uxint'i wachu ixt'alhtanak'at'i an Jesús. An Pedro najun: —¡Jantu kit'ini, lapanak!
42022059	Katacha tamcha horaja jumpalh, pumatamcha nawpalay, najun: —Chun sawalh, aniy wachu ani ixt'a'aklat'ajun, chi wachu jamacha'a Galilea.
42022060	An Pedro najun: —Jantu ijk'atsay t'uch'ini unicha, lapanak. Walh wa akxni, chunchaka ixnawt'ajun, t'asalhcha an puyux.
42022061	Pus wachuncha an jamach'alhkat tala'aspitlaka'alhi tan ixyalh an Pedro. Pus pastaklhicha an Pedro li an Jamach'alhkat ixjunitalh: —Jantuka' katit'asalhi an puyux, a't'utucha k'anawna'a li nt'u k'imisp'ay.
42022062	Pus an Pedro taxtulh ma'spa, chi wa stakcha alhulh.
42022063	An lapanakni an yu ixtalhist'ak'a an Jesús, ixtamamaxanicha chi ixtamuk'anicha.
42022064	Tala'puch'ilhcha chi ixtalakpusaycha, ixtajuniy: —¿Tisiyuchacha muk'anini? k'anawcha.
42022065	Chi tachalayjcha aliy ixtalhimamaxani.
42022066	Akxni tunkulhcha, tata'ayxto'lhicha an xalaktatanin la'acha'an, chi an xalaj'ajin sacerdotejnin chi an xamaestrojnin lhamap'a'sin. Talhi'alhcha an Jesús laka ay junta, tajuniy:
42022067	¿Uxint'i Cristo k'at'i? Akilajuniw. Yucha jajuniy: —Li aklajuniw jantu akintilakiklaka'iw,
42022068	chi li aklalhisakmiw tu'u, jantu akintilajuniw chi ntu akintilamakaju.
42022069	Pero chaway ati'anta kit'in yu ikwalh isTs'alh Lapanak kakpiktutawlantacha tan oxi ixpa'xti an Dios, yu lay ilhtu'ojoy watuchicha.
42022070	Pus wa ayxtami ixchuxk'an talhisakmilh, tajuniy: —¿Uxint'i Ists'alh Dios? Yucha jajuniy: —Uxitnanch'a nawnat li kit'in.
42022071	Wachuncha talajuniy: —¿Ali ma'lhtask'iniyawi yu akintajunin? Wanajcha kitnani alha'asmat'aw.
42023001	Pus ixchuxk'an an yu ancha ixta'ayxto'nun laka junta talaktaya'olh chi talhi'anilhcha an Jesús an Pilato.
42023002	Chi tsukulhcha talhimuk'ay, tajuniy: —Aniy lapanak ik'a'taymaw li wa jalaktilha an lapanakni yu aniy jamacha'an, chi najun li ntu kamapalhlhi'anikalhi an ay xajamach'alhkat Roma, najun li ma Cristojo yucha, ma rey.
42023003	Pus an Pilato lhisakmiy, juniy: —¿Uxint'i ixrejk'an judiojnin? Yucha ja'alhtayanalh, najun: —Uxint'ich'a na'un.
42023004	Wachuncha an Pilato, jajuniy an xalaj'ajin sacerdotejnin chi an lapanakni: —Jantu tu'u tala'alhini ikla'cha'anini aniy lapanak.
42023005	Pero yu'uncha palay p'as ixtanajun: —Wa jalaktilhnini aniy la'acha'an tacha an masuy, an xalakaat'un Galileaja pu'a'taynichalh chi chaway aniycha xalakaat'un Judeaja taylhi'anta.
42023006	Pus an Pilato akxni asmatlhi nawkalh Galilea, lhasakminilhi li an Jesús sna jamacha'a Galilea.
42023007	Akxni k'ats'aalhi an Pilato li an Jesús jamacha'a tan ixch'alhkatnan an Herodes, ancha mala'achanilh, chi mu akxni an Herodes wachu Jerusaleni ixt'ajun.
42023008	An Herodes akxni la'ts'ilhcha an Jesús, sawalhcha achalh, mu ma'anchacha sawalhcha ixla'ts'imputun. Mu lhuwcha tanlhuni ixlaj'asmatta ixlichiwinkan yu ixlak'ilhtuy, chi ixla'ts'imputuncha li tu'ucha lhi'a'nini ka ix'ilhtulh.
42023009	Tipalhuwcha tu'u ixlisakmiy, pero yucha ntu tu'u alhtaylh.
42023010	An xalaj'ajin sacerdotejnin chi an xamaestrojnin lhamap'a'sin wachu an ixtayanalh, p'ascha ixtalhimuk'ay tanlhun.
42023011	Pus wachuncha an Herodes ali an ixsoldadojnin tu tu'ucha ixtalhiwilay an Jesús, tamala'ch'inilhcha yu k'usi la'ch'it, wa ixtapumamaxaniycha chi an Herodes mala'achanipalhi an Pilato.
42023012	Pus akxni, oxicha talalhi'alh an Pilato ali an Herodes, mu ixlip'ulhnaj wa ixtalaxkajiy.
42023013	Wachuncha an Pilato, jama'ayxto'olhi an xalaj'ajin sacerdotejnin chi an jamach'alhkatni chi taa ixlijalhi'ay an la'acha'an,
42023014	jajuniy: —Aniy lapanak kilalhiminitaw kilajunaw li wa jalaktilhnini an la'acha'an; pero la mi'ukxlakapuchak'ani iklhisakmilh, chi ntu tu'u ikla'cha'aninilh tala'alhin t'ach'a an lhimuk'ayat'it.
42023015	Chi an Herodes, wanajcha chun kintamala'achanicho'ochin. La'ts'inat'itcha, jantu tu'u ilhtuta yu laycha kalhima'nikalh.
42023016	Akxta'niyacha la'atam lhima'alh'ajna chi akmakawcho'oyacha.
42023017	Chuncha jajunilh mu akxni k'atan ixjun an Pilato ixjamakawniy pumatam tach'ini an lapanakni.
42023018	Pero ixchuxk'an wa ayxtami talakt'asa'olh, tanajun: —¡Ani Jesús jantu! ¡Yu akilamakawniw yucha an Barrabás!
42023019	An Barrabás ixmalaklhchawkanta mu ixjama'nininta chi wa ixt'alaxtukuy an xajamach'alhkat an la'acha'an.
42023020	An Pilato a'tam jalhisakmipalhi mu ixmakawputuni an Jesús,
42023021	pero yu'uncha a'tam palay p'as talakt'asapalh, ixtalaknajun: —¡K'amakxt'ukmuk'acha, k'amakxt'ukmuk'acha!
42023022	Pero an Pilato, ixlipu'a't'utucha a'tam jajumpalh: —¿Tisuncha tala'alhini ilhtuta?, jantu tu'u tala'alhini ikla'cha'anini para li kama'nikalhcha; akmama'alh'ajniyacha pero akmakawcho'oya'.
42023023	Pero yu'uncha palay p'as ixtalakt'asay, ixtalhisk'in li ma kamakxtukmuk'akalhcha. Pus tacha an ixtalakt'asay an lapanakni chi an xalaj'ajin sacerdotejnin, tamatapujunilhcha.
42023024	Pus an Pilato ilhtulhcha yu an ixtalakask'in yu'uncha.
42023025	Jama'axta'nilhcha an Jesús an lapanakni para li kata'ilhtulhcha wa tani ta'ilhtuputuncha chi an yu ixlimalaklhchawkanta ixjama'ninti chi ixlakata li wa ixt'ala'ajiy an xajamach'alhkat la'acha'an yucha makawlhcha, mu chunchacha ixtajuniy.
42023026	Akxni ixtitalhi'ancha an Jesús, tach'apayawlh pumatam lapanak ixjunkan Simón, jamacha'a Cirene, la ixlhima'spa la'acha'ani minchalh, tamak'uk'alhcha an cruz para li ma kach'a'o'alhi'alhcha an Jesús.
42023027	Wanajcha lhilhuwi ixch'a'o'akanta chi lhuw t'akunini ixtama'anta, sawalhcha ixtalhita'oxila'alhi chi ixtalhilaj'alhuncha.
42023028	Pero an Jesús tala'asp'itlhi chi sa'cha ixjala'ts'in, ixjajuniy: —Ixjatsi'in la'acha'an Jerusalén, jantu akilalhi'alhuw; mijas'at'ank'ani k'ajalhi'alhunt'it chi milakatak'an,
42023029	mu kamina wilhchani akxni kanawkana: —Oxi para yu'uncha an t'akunin an yu ntu lay tajamas'at'analh, chi an yu ntu a'tam tajamas'at'analh chi an yu ntu a'tam tajamats'ik'inilh.
42023030	Akxni katajuna an laj'a'stitawk'a: "Akila'a'lhtants'iwcha", Chi an tan laklakatitawk'a katajuna: "Akilamats'e'wi",
42023031	mu li kit'in tacha kinta'ilhtuy, walh chi tacha ikst'a'aw k'iw, pus uxitnan ¿tasu li ntucha chun k'at'i'ilht'uk'ant'it li tachanu xaxixni k'iwi unt'at'it'i?
42023032	Ixjat'alhi'ampalhkanta ixt'uyunk'an lapanakni an Jesús, para li kajat'ama'nikalhcha. Yu'uncha ixta'ilhtuta ixtala'alhink'an.
42023033	Akxni tacha'alhcha tan junkan la Ixla'pa'axi Swe'elukut, anchacha makxtukmuk'akalh an Jesús chi an ixt'uyunk'an lapanakni yu ixta'ilhtuta tala'alhin, ixtapiktutamincha, lhilaxjama'xi chi tan oxi ixmaka'.
42023034	An Jesús nawlh: —KimPay, k'ajamala'mixinin, mu wa ntu tak'atsay tuchini ta'ilhtuycha. —Chi talamala'pitsilhcha an ixla'chit an Jesús, wa ta'amanalh suerte.
42023035	Chi chux an lapanakni sa'cha ixtala'ts'in, chi masi an jamach'alhkatni ixtamamaxaniycha, ixtalajuniy: —Ali'in jama'alhtaxtulh, kama'alhtaxtukalhcha ix'akstu li Cristo sawalh, yu sakxtuta Dios.
42023036	An soldadojnin wachucha ixtamamaxaniy, waniycha ixtala'an ixtama'ot'uycha vinagre
42023037	chi ixtajuniy: —Li ixrejk'at'i judiojnin, k'at'a'alht'axt'ucha mi'akstu.
42023038	An la ix'akpuxni ists'o'nikanta tan ixnajunta: "Aniy ixrejk'an Judiojnin".
42023039	Pumatam an yu ixjat'amakxtukmuk'akanta an Jesús, ixlilakajuniycha, ixjuniy: —Li Cristojk'at'i, k'ama'alht'axt'uk'acha chi akilama'alhtaxtuw.
42023040	An pumatam la'a'aymalh juniy: —Masi wanajch'a ch'uni ma'alh'ajnant'a'un jant'u t'alhamniya an Dios.
42023041	Kitnan t'acha'anawi li chuncha kama'alh'ajnaw, mu mapalht'awnawi yu ilhtutaw tala'alhin, pero aniy lapanak tu tu'u tala'alhini ilhtuta.
42023042	Chi juniy an Jesús: —Jesús, ak'imp'ast'ak'a'a akxni k'ach'alhk'atnana'acha.
42023043	Pus an Jesús alhtaylh juniy: —Uxint'i chaway ak'int'ap'ina'acha tan lhi'acha alin jatsukunti, sawalhi aniy yu ijkunan.
42023044	Ka tacha atunkujuncha sta las tres yu ta'oxaycha, chux an lakaat'un taputs'isilh.
42023045	An wilhchan taputs'isilh, chi an la'ch'it an ix'uk'alh laka tajtan lht'it'in tapu'exli, tukan ixpaytat aklht'uyi walh.
42023046	Akxni an Jesús, p'ascha t'asalh najun: —KimPay, an kintakuwin la mimakacha ikma'axta'niyan. Chi akxni chunchacha naw'olh, nilhcha.
42023047	An capitán akxni la'ts'ilhcha li chunchacha tapasalh xta'nilhcha lhimala'puchajuni an Dios, najun: —Chun sawalh, aniy lapanak tu tu'u ixtala'alhin.
42023048	Ixchuxk'an an yu chunchacha tala'ts'ilh tacha an tapasalh, ta'ancho'olhcha, jalaktankilhaksalhi'ankalhcha.
42023049	Ixchuxk'an an yu ixjamispay an Jesús chi an t'akunin yu ixtat'amintachalh sta la'acha'an Galilea wa ma'atcha ixtalakaminachalh tacha an ixtapasay.
42023050	Ixt'ajun pumatam lapanak ixjunkan José, jamacha'a Arimatea, xala'acha'an an Judea. Yucha wachu ixma'ta'ayxt'o'a an laka ay junta yu ixta'ilhtuy an Judiojnin,
42023051	pero mu yucha oxi lapanak chi ixkiklaka'iy Dios, yucha ntu oxi ixliwilay tacha an tatamakawlh laka junta, mu yucha wachu ixpakxan'iya an ixlich'alhkat Dios.
42023052	Yucha la'alhi an Pilato chi sk'inilhi an ixlakatunaj an Jesús.
42023053	Akxni ma'alhtajulhcha an laka cruz, la'apamililhcha laka sábana, chi maknulhcha tan ixtantipujkanta a'stitawka la'stu de chiwx, jantuka' k'is xamati ancha ixmaknukan.
42023054	Akxni chuncha tapasalh sawalhcha ixtala'asijt'ajuni an lapanakni, mu katunkunanta xawilhchan jastaknat.
42023055	An t'akunin an yu ixtat'amintachalh an Jesús sta la'acha'an Galilea tat'a'alh, tala'ts'ilhi tan kimaknukalh chi tani lhimamakalhcha an ixlakatunaj.
42023056	Akxni ta'ancho'olhcha ixcha'ak'an, tamala'asijnilhcha laklhaklhi perjume yu lay lakatawk'akan; chi tajastaknalhcha akxni xawilhchan jastaknat, tacha najunta laka lhamap'a'sin.
42024001	A'taynicho'olhcha la'atam wilhchan, sast'icha samana, sawalh wats'isin ta'alhcha an t'akunin an tan ix'aknuy an Jesús, ixtat'a'antacha ali'in ixt'at'akunink'an chi ixtalhi'antacha an yu ixtamala'asijnita laklhaklhi perjume.
42024002	Walh akxni tacha'alh, tala'ts'in an aya chiwx an yu ixpumalaklhchawkanta an tan ix'aknuy, ma'osukanta.
42024003	Chi tatanulh, walh tu tala'cha'alhi an ixlakatunaj an Jamach'alhkat Jesús.
42024004	Pus tucha ixtalhimacha'xay, walh wa akxni tatalakasulh ixt'uyunk'an lapanakni waniy an tan ixtalakyanalh, wa la'xlimjnik'acha an ixla'ch'itk'an.
42024005	Chi mu ixtalaktalhanancha an t'akunin, tala'ta'antatawilhcha an lakaat'un, pus jajunkan: —¿T'asu li p'uxk'awyatcha an yu la'ajunta an tan tamanalh janinini?
42024006	Yucha ntu aniya t'ajun, yucha la'awcho'olh. K'ap'ast'akt'iti tacha an tajunin akxni an ixt'ajunka xalakaat'un Galilea,
42024007	pero tajunan: —Lhitask'iniya li an isTs'alh Lapanak kama'axta'kalhi la ixmakak'an an ma'lhta'alhinin, chi li kamakxtukmuk'akalh, pero kala'awcho'oya ixlila'at'utu wilhchan.
42024008	Wachuncha yu'uncha tapastaklhi tacha an ixnajunta,
42024009	pus tataxtulh an tan ix'aknuy, ta'ancho'olhcha chi tamak'ats'aanilhcha an ixpumakawtamk'an ixt'alhtanan an Jesús chi ixchuxk'ancha an ali'in tacha an tapasalh.
42024010	An t'akunin an yu tajamak'atsaaninilh yu'uncha an María Magdalena, chi Juana, chi María ixnati Jacobo, chi an ali'incha ixt'at'akunink'an yu ixtat'a'anta.
42024011	Pero an ixt'alhtanan an Jesús, jantu ixtakiklaka'iya an t'akunin, ixtalhi'ilhtuy li wa lhilocojcha li katakiklaka'ilh.
42024012	Pero an Pedro jats'alaj'alhi an tan ixmaknukanta an Jesús, chi kiila'ts'ilhi li wa yucha an la'chitcha ancha ixlaktanun. Wachuncha alhcha ixcha'a, chi ixli'a'nicha tacha an tapasalh.
42024013	Wayuchaka anchunu wilhchan, ixt'uyunk'an an ixt'alhtanan an Jesús, ixtita'an tanchun la'acha'an junkan Emaús, ka tacha la'akawtam kilómetrojo lhitamakawni an la'acha'an Jerusalén,
42024014	ixtalhilakchiwij'antacha chux tacha an laktapasalh.
42024015	Walh akxni chunchaka ixtalalhikikxtukulhi'anta, an Jesús wanicha jala'cha'alh, ixjat'alakjalhtanaj'antacha.
42024016	Pero an ixla'chulhk'an yu'uncha watachanu tu'ucha kajala'puchapalh para li ntu katamispalh.
42024017	An Jesús jajuniy: —¿Tisunch'a lhilakch'iwijp'int'at'it? Pus sa'cha tatayalh chi ixtata'oxila'alhicha.
42024018	Chi pumatam ixjunkan Cleofas alhtaylh, juniy: —An yu ntu jama'cha'an Jerusalén wa uxint'i yu nt'u k'a k'ats'ay tacha an tapasalh wa anika'.
42024019	Pus yucha ja'alhtaylh, jajuniy: —¿Tisuncha tapasalhi? Chi tajuniy: —Yucha an Jesús, jamacha'a Nazaret yu ixlichiwiniy ixchiwinti Dios, chi alhp'asi lay ixlak'ilhtuy an tanlhun tapatsat, alhp'asi ixchiwiniy la`ix'ukxlakapu an Dios chi la ix'ukxlakapuk'an an lapanakni;
42024020	walh chi li laycha tama'axta'lhi an xalaj'ajin sacerdotejnin chi an kijamach'alhkatnank'an para li kamakxtukmuk'akalh chi li kama'nikalh.
42024021	Kitnan xakpakxan'iyaw li yuchacha akintama'alhtaxtuyan yu kwilaw Israel. Pero chaway la'at'utucha wilhchani yu chunchacha tapasalh.
42024022	Masi ali'in an t'akunin, yu ancha kintat'awilanan kintame'e'swayan, mu takilaka'alhi wats'isin an tan ix'aknuy an Jesús.
42024023	Ma ntu tu'u tanun, pus tacha'ancho'olh, tanajun ma tala'ts'ilh angelhnin yu ma tanajun li an Jesús la'ajunta.
42024024	Pus ali'in an yu kintat'aalach'a'o'ayan wachu takilaka'alhi an tan ix'aknuy an Jesús. Chi chuncha sawalhi takila'ts'ilh tacha an tanajun an t'akunin, pero an Jesús jantu tala'ts'ilh.
42024025	Wachuncha an Jesús jajuniy: —¡Laj'a'atu'axixin, sawalhcha laksniya k'iklak'a'iyat tacha an tanawlh an yu ixtalhichiwiniy ixchiwinti Dios!
42024026	¿Chun tu ixlitask'iniya li an Cristo chuncha p'ulhnaj ka ixlaktapasanilh la ixjatsukunti aniy tanlhun, para li xli'astan kaxlimjcha juna chi ay tukani kala'ts'inkana'?
42024027	Pus tsukulhcha jalhixa'alayi an Jesús chux an tan lhichiwininta ixlakata yu yucha, sta la ixlaklibro an Moisés sta tacha an alin ali ixlaklibrojk'an an yu ixtalhichiwiniy ixchiwinti Dios.
42024028	Akxni tacha'alhcha an la'acha'an tan ixtita'an, an Jesús ixlay li palay ma'ati ixti'an.
42024029	Pero yu'uncha p'asi tajunilh li anchacha kajat'atamakawlh, tajuniy: —Kakilat'atamakajucha, mu ta'oxaycha, taputs'isit'ajuncha. —Pus anchacha jat'atamakawlh.
42024030	Akxni sa'cha ixtalakwilanalh laka mesaj, xa'a'ilhcha an pan chi xta'lhicha lhimala'puchajun, puch'e'elhcha chi jala'xta'nilhcha.
42024031	Akxni chun tamispalhcha mu tachanu tajalakawanalhcha; pero la ixjalakawantik'ani la'mixpalh.
42024032	Chi ixtalajumpaxay: —Sawalh, ¿chun tu xakintaxawniyani an kijalhunutk'an la kintankilhaknik'an akxni an xakintat'alakchiwijmintan laka tij chi xakintalhixa'alayan an tacha ts'o'muk'akanta la ixchiwinti Dios?
42024033	Wachuncha jantu ali tapakxalh, watukan ta'ancho'olhi la'acha'an Jerusalén. Chi tala'cha'alhi an ixpumakawtamk'an ixt'alhtanan an Jesús tan ixtat'a'ayxto'nun an ali'in yu wachu ixtach'a'o'ay an Jesús,
42024034	ixtalajuniy: —Chun sawalh la'awcho'ota an Jamach'alhkat Jesús, chi talakasunilhi an Simón.
42024035	Pus akxni yu'uncha wachucha tanawlhi tani tala'ts'ilhcha an laka tij, chi li tamispalhi an Jesús akxni puch'e'elh an pan.
42024036	Chunchaka ixtalhilakchiwint'ajun aniy tanlhun, an Jesús japujatayachalhcha chi jajuniy: —¡Oxicha k'at'awlat'tit'i!
42024037	Pus yu'uncha sawalhcha talaktalhanalh, ixtanajun li sna wa uncha.
42024038	Pero an Jesús jajuniy: —¿T'asu li lakt'alhananatcha ch'i li nawnatcha li sna ntu kit'ini?
42024039	K'ala'ts'int an kimaka chi an kinch'aja', kit'in. Akilalakach'apaw chi k'ala'ts'int'itcha. Yu wa takuwincha ntu tu'u ixjakanit chi ixjalukut t'ach'a la'ts'inat iklhit'ajun.
42024040	Chunchacha jajun'olh chi ixjamasuniycha an ixlakmaka chi an ixlakch'aja'.
42024041	Pero mu yu'uncha ntuka' oxi ixtalhimacha'xay mu sawalhcha ixtalaj'achan chi sawalhcha ixtalhi'a'niy, pus jajuniy an Jesús: —¿T'u'u lhit'awnat aniy yu ukan?
42024042	Wachuncha taxta'nilh lakats'uniy jamaxkawawanti jatanti chi t'axkat.
42024043	Jama'lhtaylhcha chi ulhcha la ix'ukxlakapuk'an.
42024044	Xli'astan jajuniy: —Chunchuniya an klajuniw akxni an xaklat'a'aklat'awnaw: li xlitask'iniya li chuncha katapasa'olh tacha an kilhits'o'muk'akanta an la ixlamap'a'sin Moisés, chi an yu ixtalhichiwiniy ixchiwinti Dios, chi an Salmos.
42024045	Pus wachuncha ja'ilhtulhi li katalhimacha'xalhi an tan chuncha ts'o'muk'akanta;
42024046	chi jajuniy: —Chuncha ts'o'muk'akanta li an Cristo kaniya chi kala'awcho'oya ixlila'at'utu wilhchan;
42024047	chi li chux an laj'ay la'acha'anaxni kalhichiwinkalhi la ixtalakask'i li katakiklaka'ilhi an Dios, para li kajamala'mixinilhi ixtala'alhink'an. Sta la'acha'an Jerusaleni kapu'a'taynikana'.
42024048	Uxitnan k'ats'ayat'it'i tacha aniy laktapasalh.
42024049	Chi kit'in aklamakminiyawi an yu nawlh kimPay li kamakmina'; pero uxitnan k'asa' t'awlat'iti aniy la'acha'an Jerusalén, sta li akxni k'ala'a'iya'itcha an yu alhp'as k'ap'u'una'it an yu kaminanta lakt'iyan.
42024050	Xli'astan chux an ixt'alhtanan an Jesús jamaxtulhcha an la'acha'an Jerusalén, jalhi'alhcha sta la'acha'an Betaniaj, chi tamakch'ixlicha chi tapayninilhcha an Dios para oxi katatsukulh.
42024051	Akxni jalhitapayni'olhcha, wa akxni jamakawyawlhcha, chi alhcha lakt'iyan.
42024052	Yu'uncha akxni stakcha taxta'olh lhimala'puchajun, talaj'achaj'ancho'olhcha la'acha'an Jerusalén.
42024053	Chi lhilhiji ixtatsukuy an laka tajtan, ixtalakmilhpaniycha an Dios chi ixtaxta'nicha lhimala'puchajun. Chunchacha kajunlhi.
43001001	Akxni ntuka' tu'u ix'alin, ix'alincha pumatam yu junkan Chiwinti, chi an Chiwinti yucha an Diosi ixt'a'aklat'ajun, an Chiwinti yucha an Dios.
43001002	Akxni ntuka' tu'u ix'alin, yucha ixt'ajuncha, ixt'a'aklat'ajuncha an Dios.
43001003	Chi chux an laktanlhun, yucha pu'ilhtukalh, jantu tu'u an yu alin laktanlhun yu ntu yu kapu'ilhtukalh.
43001004	Mu yucha ixlhit'ajun an jatsukunti, chi an jatsukunti, ixjatapulhkunuk'an an lapanakni.
43001005	An jatapulhkunu mapulhkuyi an tan lakaaputs'isni, chi an jatats'isni jantu lay mamixiya an jatapulhkunu'.
43001006	Kilachilh pumatam lapanak yu ixmala'achatachalh an Dios, ixjunkan Juan.
43001007	Yucha kilhichiwinchilh an jatapulhkunu para li katapukiklaka'i'olhi an lapanakni, kijamak'ats'aanininchilhi ixlakata an jatapulhkunu'.
43001008	An Juan tu yu jatapulhkunu', yucha wa kijamak'atsanininchilh ixlakata an jatapulhkunu'.
43001009	An yu sawalh jatapulhkunu yu jamapulhkuni'ojoy chux an lapanakni kaminaka aniy lakamunulhpa'.
43001010	Chi akxni ixt'ajuncha an yu jatapulhkunu sawalh aniy lakaamunulhpa, masi yucha pu'ilhtukalh an lakaamunulhpa, an lapanakni ntu tamispalh.
43001011	Kilachilhi an la xlakaamunulhpa pero an yu ancha jamala'awnita jantu tala'a'ilh.
43001012	Pero ixchuxk'an yu tala'a'ilh, chi takiklaka'ilh, ja'ilhtulhi li xas'at'an Diosi katawalh.
43001013	Yu'uncha ntu wa laka jak'alhni tapula'ajun, chi ntu wa laka jakanit, chi ntu wa laka lapanak, yu'uncha Diosi jamala'awni laxtakuwink'an.
43001014	An Chiwinti junlhi lapanak chi kintakit'atawlhchin. Chi la'ts'iwi an ix'alhp'asninti, yu xta'niy an ixPay, mu wa ix'akstu isTs'alh, chi yucha lhuwi ixjamapayninti chi chux an ixchiwinti sawalh.
43001015	An Juán lhichiwinilh ixnajun: —Yucha aniya an yu xaklalhixa'alayaw, akxni xaklajunaw: "Yu aminta xli'astan palay lhitapalay, mu yucha o'sliyancha ixt'ajun, kit'in astani ikt'ajun".
43001016	Yucha pula'a'i'oyaw wa tuchicha, chi yucha ali ali lalhawayi ixjamapayninti.
43001017	Mu an lhamap'a'sin yucha an Moisesi puxta'kalh, pero an jamapayninti chi an yu sawalh yucha an Jesucristojo japu'ilhtukalh.
43001018	An Dios tu a'tam xamati la'ts'inta; pero an isTs'alh, mu wanajcha yucha an Dios, yucha kintamamispanin, mu yucha lhilhiji t'awilhchalh an ixPay.
43001019	Yucha anicha yu lhichiwiniy an Juan, akxni an judiojnin yu ixtat'ajun la'acha'an Jerusalén, tamala'achalh sacerdotejnin chi levitajnin para li kata'alh lhisakminin an Juán tichini yuchacha.
43001020	An Juán ixla'ts'awalanti nawlh, najun: —Kit'in jantuj Cristo.
43001021	Pus talhisakmi tajuniy: —¿Pus tisu uxint'icha? ¿Uxint'i Elías? Yucha najun: —Jantu, jantu kit'ini Elías. ¿Uxint'i yu lhich'iwini ixchiwinti Dios? Yucha ja'alhtaypalh: —Jantu.
43001022	Wachuncha tajuniy: —¿Pus tisu uxint'icha? Mu ajkamak'atsaaniyawi tichini uxint'icha an yu kintamala'achatacha'an. ¿Tisu uxint'icha kilajunawi?
43001023	An Juán ja'alhtaylh: —Kit'ini an chiwinti an yu ixchiwiniy p'as an tan wa sa' junita, tan ixnajun: "K'alats'awalat'iti an ixtij an Jamach'alhkat Cristo". Tacha an nawlh Isaías, yu ixlichiwiniy ixchiwinti Dios.
43001024	An yu ixjamala'achakanta li katakila'ts'ilh an Juán yu'uncha an fariseojnin.
43001025	Tajuniy an Juán: —¿Pus mu li ntu uxint'i Cristojk'at'i, chi ntu Elíask'at'i chi ntu uxint'i an yu kamina lhichiwiniy ixchiwinti Dios, tasu li jama'p'axanancha?
43001026	An Juán ja'alhtaylh: —Kit'in wa laka xkani ijkama'paxanan, pero t'a'aklat'awnat pumatami yu nt'u misp'ayat.
43001027	Yucha yu kamina ixli'astan, yucha masi wa ak'o'x'otnilhcha ixwarachi jantu ikt'acha'an.
43001028	Tan chuncha laktapasalh aniy tanlhun, la'acha'an tan junkan Betaniaj, ixtapiktutam an ayxkan junkan Jordán, ancha an Juan ixjama'paxanant'ajun.
43001029	Tunkunchalh an Juan, la'ts'ist'uk'acha an Jesús li ixla'antachalhcha, pus najun: —¡Yucha aniya yu ixborrego an Dios, yu lha'ulanalh, para li kamala'mixinilhi ixtala'alhin an lakaamunulhpa'!
43001030	Yucha an yu ijkuni akxni iknajun: "Xli'astan kit'in, kamina pumatam lapanak yu palay lhitapalay, mu yucha p'ulhnajcha ixt'ajun".
43001031	Kit'in wachu ntu xakmispay, pero para li katamispalhi an jamacha'an Israel, xliyu kit'in xajkama'paxanancha lakaxkan.
43001032	Atumpaj an Juan nawpalh: —Ikla'ts'ilhi an ixTakuwin Dios akxni ta'alhtajulh an lakt'iyan, watacha paloma, tan ixyalh.
43001033	Kit'in tu xakmispay; pero an yu kimakmilh li akmilh jama'paxana lakaxkan kijunilh: "An yu k'ala'ts'ina'a li kalakpatawlanta an ixTakuwin Dios akxni kata'alhtajuya, yucha yu jama'paxanan laka Stalan'a ixTakuwin Dios".
43001034	Chi kit'in kla'ts'ilhcha, pus iknajuncha li aniy yucha isTs'alh an Dios.
43001035	Tunkunchalh an Juán anchacha ixt'awpalay ali ixt'uyunk'an ixt'alhtanan.
43001036	Chi la'ts'ilhi an Jesús li ancha ix'aklat'ajun, pus an Juán najun: —¡Yucha anu yu ixborrego an Dios yu lha'ulancha makminkanta!
43001037	An ixt'uyunk'an ixt'alhtanan an Juán ta'alha'asmatlhi, pus tach'a'o'alhi an Jesús.
43001038	An Jesús tala'asp'itlhi pus jala'ts'ilhi li ixtach'a'o'ata, chi jajuniy: —¿T'isunch'a p'uxk'awyat'iti? Yu'uncha tajuniy: —¿T'anisch'a wilht'i Maestro?
43001039	Pus an Jesús jajuniy: —K'at'at'itcha chi k'ala'ts'ina'itcha. Yu'uncha tat'a'alhcha chi takila'ts'ilhcha tan ixtawlay, chi mu ixta'oxaycha ka tacha las cuatrojcha, pus tat'atamakawchalhcha yu akxni ixtunkujunta.
43001040	An Andrés, ixt'ala'ajun Simón Pedro, yucha xapumatam an ixt'uyunk'an an yu ta'alha'asmatlhi an Juan chi tach'a'o'alh an Jesús.
43001041	Chi an Andrés watukan la'alhi an ixt'ala'ajun yu junkan Simón, chi juniy: —Ikla'cha'aw an Cristo.
43001042	Pus t'a'alhcha an tan ixt'awnachalh an Jesús, chi an Jesús juniy an Simón: —Uxint'i Simonk'at'i, ists'alh Jonás, chaway Cefascha k'a'unk'ana'a (nawputun Pedro).
43001043	Tunkumpalhchalh, an Jesús k'uxa'alh xalakaat'un Galilea, walh paxto'lhicha an Felipe, pus juniy: —Ak'int'ap'it'icha.
43001044	An Felipe, jamacha'a Betsaida, tan ixla'acha'ank'an an Andrés chi an Pedro.
43001045	An Felipe la'cha'alh an Natanael, pus juniy: —Ikla'cha'awcha an yu ts'o'muk'ata an Moisés an laka lhamap'a'sin, chi an tacha ixtanajun wachu an yu ixtalhichiwiniy ixchiwinti Dios: Yucha an Jesús, ists'alh José, jamacha'a Nazaret.
43001046	An Natanael najun: —¿Jamacha'a Nazaret, laycha oxi tu'u kaminchalh ancha? An Felipe alhtaylh juniy: —Li k'at'at'icha k'ala'ts'ina'acha.
43001047	Akxni an Jesús la'ts'incha li la'antachalhcha an Natanael, najun: —¡Aniy minta pumatam jamacha'a Israel, yu ntu ja'o'xcho'onun!
43001048	An Natanael ja'alhtayanalh: —¿T'asich'a k'ilhimisp'ayi? An Jesús alhtaylh juniy: —Akxni ntuka' ixt'asaniyan an Felipe, ikla'ts'inani akxni ixyat'i ixtamp'in an xak'iw higo.
43001049	An Natanael, juniy an Jesús: —¡Maestro, uxint'i isTs'alhk'at'i Dios! ¡Uxint'i ixRey an la'acha'an Israel!
43001050	Yucha alhtaylh juniy: —¿K'iklak'a'iya mu wa xliyu ijkunan li kla'ts'ini an ixtamp'in xak'iw higo? Tacha aniy palay k'ala'ts'ina'a yu palay laj'ay tanlhun.
43001051	Chi nawpalay an Jesús: —Sawalhi an yu klajunaw, ati'anta uxitnan k'ala'ts'ina'it'iti an lakt'iyan katati'ayanta chi k'ajala'ts'ina'it'iti an ix'angelhnin an Dios tacha tatach'ixa chi tata'alhtajuy la ix'ukxni an isTs'alh Dios.
43002001	Xlila'at'utucha wilhchan walh, tama'xto'kalh la'acha'an Caná, xalakaat'un Galilea, chi ancha ixt'ajun an ixnati Jesús.
43002002	Chi an Jesús chi an ixt'alhtanan wachu jamak'atsaanikalhi li kata'alh.
43002003	Walh ancha min'olhcha an yu ixlaj'otkan xaxkan uvaj. Pus wachuncha an ixnati an Jesús, juniy: —Jantucha tu'u an xaxkan uvaj.
43002004	An Jesús alhtaylh juniy: —¿Chi kit'in tasu li k'i'unicha? Jantuka' chini kimpanch'e'ex.
43002005	An ixnati an Jesús, jajuniy an yu ixtamala'pitsi tanlhun: —Chux yu tajunan, yucha yuch'ach'a k'a'ilht'ut'it.
43002006	Ancha ixlakwilh la'achaxan wa tacha a'xaw de chiwx, yu ixpumukan xkan, cincuentaj u setentaj litro xkani lay ixputajuy, yucha ixtaxa'a'iy an judiojnin akxni ixta'ilhtuy yu tacha ixtamasunita ixlakpaynink'an para li katastalan'alh.
43002007	An Jesús jajuniy: —K'ala'la'ts'amat laka xkani anchunu lakwilh yu pumukan xkan. Pus oxicha tala'la'tsamalh.
43002008	Chi xli'astan jajuniy: —Chaway k'amak'ut'utcha lakats'uni chi k'alhip'inichi'itcha an yu la'ts'ilhi'anta aniy wayt. Pus talhi'anilhcha.
43002009	Kilhk'atsalhcha an yu ixla'ts'ilhi'anta laka k'atan li junitacha tacha xaxkan uvaj an xkan, masi yucha ntu ixk'atsayi tanchuncha minchalh. Pero an yu ixtamala'pitsi tanlhun yu'uncha ixtak'atsay, mu yu'uncha tamakutulh an xkan an laka pozo. An yu ixla'ts'ilhi'anta laka k'atan t'asanilhi an yu tama'xt'o'a lapanak,
43002010	chi juniy: —Watichicha lapanak p'ulhnajcha yu an oxi xaxkan uvaja xt'a'a, chi akxni lhucha laj'otkanta, yucha an yu palaycha wa aktayi xt'a'a, walh chi uxint'i an yu oxi lhi'ot'at ma'at'aka sta astan.
43002011	Yucha anicha yu p'ulhnajcha malaksulh an Jesús, la'acha'an Caná xalakaat'un Galilea, masulhcha li alhp'asi yucha, chi an ixt'alhtanan takiklaka'ilhcha.
43002012	Xli'astan akxni chunchacha tapasalh, an Jesús jat'a'alhcha an ixnati chi an ixjat'ala'awnin chi an ixt'alhtanan la'acha'an Capernaúm; anchacha tatamakawlh, jantu la'alhuw wilhchan.
43002013	Mu wanicha ixminta ixk'atan paxku, ixk'atank'an an judiojnin, an Jesús alh la'acha'an Jerusalén.
43002014	Walh an lakatajtan jala'cha'alh an yu ixtast'ay torojnin chi borregojnin chi palomajnin chi an yu ixtamapaxay tumin, anchacha ixtalakwilanalh.
43002015	Mu chunchacha jala'ts'in an Jesús, pus xa'a'ilh ma'atam lazo, ilhtulhcha ixpa'ayna'na, wanaj jatamakxtu'olhi an lakatajtan chux an ixborregojnink'an chi an ixtorojnink'an an lapanakni; chi tilhcha jamaj'anilhi an ixtumink'an an yu ixtamapaxay tumin chi jala'ma'pusp'itnilhcha an ixmesajk'an.
43002016	Jajuniy an yu ixtast'ay paloma: —¡K'alakt'amakxt'ut'iti an tanlhun aniy, jant'u k'a'ilht'ut'iti mimpast'ank'an an ixcha'a kimPay!
43002017	Pus akxni tapastaklhicha an ixt'alhtanan li ts'o'muk'akanta, tan najunta: ¡Sawalh aklhitalh'amna an mincha'a'!
43002018	An judiojnin tajuniy an Jesús: —Li ch'unch'ach'a lay, ¿tisuncha akilamasuniyaw li t'ach'ip'ini li ch'unch'ach'a k'alat'i?
43002019	An Jesús jajuniy: —K'alakt'ilhit'iti aniy tajtan, walh chi wa la'at'utu wilhchan akyawcho'oya'.
43002020	Pus an judiojnin tajuniy: —¿Wa la'at'utu wilhchani k'ayawch'o'oya'a? Aniy tajtan t'up'uxamchaxan (46) k'ata yawkalh.
43002021	Pero an Jesús yucha an ixlakatunaja ixjuniy.
43002022	Xliyu akxni la'awcho'olhcha, an ixt'alhtanan tapastaklhi li chuncha ixnajunta, pus takiklaka'ilhi an tan ts'o'muk'akanta chi an ixchiwinti an Jesús.
43002023	Akxni la'acha'anka Jerusalén ixt'awnachalh an Jesús, la ixk'atan Paxku, ixluwk'ani takiklaka'ilh, mu ixtala'ts'incha tacha an tu'u ixlak'ilhtuy yu ntu wa tichicha lay ilhtuy.
43002024	Pero an Jesús jantu ixjalhiwilay, mu yucha ixjamispa'ojoy.
43002025	Yucha ntu xamati ixma'lhtask'iniy kajunilh tani ixlaycha xamati'. Mu yucha ixjamispani'ojoyi an ixjalhunutk'an an lapanakni.
43003001	Ixt'ajun pumatam lapanak yu'uncha an yu ixjajunkan fariseojnin, ixjunkan Nicodemo, an judiojnin xa'ayi ixta'ilhtuta.
43003002	Aniy lapanak la'alhi an Jesús puts'ista, chi juniy: —Maestro, ijk'atsayawi li Diosi mala'achatacha'an para li akilamiw masuninin, mu ntu xamati lay kati'ilhtulh t'ach'a an lak'ilht'uy tanlhun yu wa tichicha lapanak li yu ntu Dios t'a'aklat'ajun.
43003003	An Jesús juniy: —Sawalhi aniy yu ijkunan, yu ntu sast'i tsukucho'oy jantu lay katila'ts'ilh an ixlich'alhkat Dios.
43003004	An Nicodemo juniy: —¿Tasicha lay kalhitsukucho'olh xamati li papacha? ¿Laycha kapalaktajucho'olh ixnati chi katsukupalh?
43003005	An Jesús juniy: —Kit'in sawalhi aniy yu ijkunan, li yu ntu tsukuyi laka xkan chi la ixTakuwin an Dios, jantu lay katitanuchalh an la ixlich'alhkat Dios.
43003006	Yu wa laka lakatunaja pula'ajun, wa lakatunaj, yu laka Takuwin pula'ajun, yucha takuwin.
43003007	Jant'u k'alhi'a'nit'i li ijkunan: "Li lhitask'iniya li sast'i kala'awcho'okalh".
43003008	An un wa lhitanchuncha minachalh, chi masi k'a'asmatt'icha makat'ajun, pero nt'u k'ak'ats'ati tanchuncha minachalh chi tanchuncha ti'an. Chuncha yu la'ajun laka Takuwin.
43003009	An Nicodemo lhisakmilh juniy: —¿Chi tasicha aklhit'alalhi?
43003010	An Jesús alhtaylh juniy: —Uxint'i li xamaestro la'acha'an Israel, ¿ch'i nt'u k'ats'ayi aniy tanlhun?
43003011	Sawalhi an yu ijkunan, kitnan iknawnawi yu ijk'atsayaw, chi yu ikla'ts'intaw kitnan, iknawnaw; pero uxitnan jant'u k'iklak'a'iyat'iti an yu klajunaw.
43003012	Li nt'u k'iklak'a'iyat'iti an yu klalhixa'alayaw yu wa aniy lakaamunulhpa alin, ¿t'asu laych'a k'alhik'iklak'a'iya'it an yu lakt'iyan alinachalhi?
43003013	Jantu xamati anta an lakt'iyan, wa yucha an yu ancha minchalh, an yu kijunchilh isTs'alh Lapank.
43003014	Chi tacha an tanxtukmuk'alhi an tsapulh an Moisés an tan wa jasa'nik'a lakaat'un, chuncha wachu an yu kijunchilh isTs'alh Lapanak kaxtukmuk'akana laka k'iw,
43003015	para li watichicha yu kakiklaka'iya, katsuku'alhiya', jantu katits'an'alh.
43003016	Mu an Dios sawalh jamapayniya an lapanakni yu tat'ajun an lakamunulhpa', yucha lhixta'lhi an isTs'alh masi wa ix'akstu, para li yu kiklaka'iy jantu kats'an'alh, kalhitsukulhi jatsukunti yu ntu a'tam min'ojoy.
43003017	An Dios jantu mala'achachalh an isTs'alh aniy lakaamunulhpa para li kamilh jalhitama'chapunu', yucha minta jama'alhtaxtunu'.
43003018	Yu kiklaka'iy jantu katimama'alh'ajnikalh, pero yu ntu kiklaka'iy yucha o'sliyancha li kamama'alh'ajnikana', mu ntu kiklaka'iya an isTs'alh Dios.
43003019	Yucha aniya ixlakata an lhima'alh'ajnat, li an jatapulhkunu yucha kilachilhcha aniy lakaamunulhpa', pero an lapanakni ntu tala'ts'imputulh, palay ta'achanilhi an lakaputs'isni, mu wa yu ntu oxi laktanlhuncha ixta'ilhtuy.
43003020	Watichicha yu wa tanlhuncha yu ntu oxi lak'ilhtuy, jantu la'ts'imputuni an jatapulhkunu', chi ntu k'uxa'ani tan pulhkuy para li ntu katasulhi yu an ilhtuy.
43003021	Pero yu ilhtuyi yu laj'oxi tanlhun yucha tan pulhkuyi an, para li katasulhi li an yu ilhtuy yucha an tacha najun Dios.
43003022	Xli'astan an Jesús ali an ixt'alhtanan ta'alhcha xalakaat'un Judea, anchacha ixtat'awnachalh chi ixjama'paxanancha an Jesús.
43003023	Chi an Juán, tanchun junkan Enón wani Salim ancha ixjama'paxanan, mu ancha lhuwi ix'alin xkan. Ixtalaj'a'paxacha an lapanakni akxni ixtacha'an,
43003024	mu an Juan akxni ntuka' ixmalaklhchawkan.
43003025	Wachuncha an ixt'alhtanan an Juan chi ali'in judiojnin tsukulhcha talalhikikxtukuyi ixlakata an stalan'anti.
43003026	Chi tala'alhi an Juan, tajuniy: —Maestro, an yu ixt'ayan an ixtapiktutam ayxkan Jordán, an lapanak an yu jalhixa'alat'i, wachu jama'paxanan, chi yucha tala'an'ojoy.
43003027	An Juán jajuniy: — Jantu xamati lay la'a'i t'u'u li ntu yucha an Diosi xta'niy.
43003028	Uxitnan k'ats'ayat'iti li iknajun li ntu kit'ini ijCristo, kit'in wa p'ulhnajcha kimakminkanchalh.
43003029	Lakatam tan tama'xto'kan, an ts'alh yucha yu lhit'ajun an ixli'it, chi an ix'amigo an ts'alh an yu tama'xt'o'a, yu wani t'ayalh chi alha'asmat'a yu najun, sawalhcha achan. Xliyu kit'in an ki'achat a'tsay.
43003030	Yucha task'iniya li kata'ayalhi laka lhitapalat, chi kit'in aktalakat'ikt'ilh.
43003031	Yu talhman mintachalh jantu xamati ixt'achun. Chi yu wa aniycha lakaat'un alin wa de lakaat'uncha, chi wa yu aniycha alini lhichiwiniy. Pero yu lakt'iyan mintachalh jantu xamati ixt'achun,
43003032	chi yucha lhichiwiniy yu la'ts'intacha chi asmattacha, pero ntu xamati kiklaka'iy.
43003033	Li xamati kiklaka'iy an tacha najun, yucha najuni li sawalhi an tacha najun an Dios,
43003034	mu an yu Dios makminta, yucha an ixchiwinti Diosi lhichiwiniy, chi mu an Dios yucha jantu wa jatapulhkanti xt'a'a an ixTakuwin.
43003035	An Dios mapayniya an isTs'alh, pus ma'axta'ni'olhi an laktanlhun la ixmaka'.
43003036	Yu kiklaka'iya an isTs'alh Dios lhit'ajuncha an jatsukunti yu ntu katimin'olh; pero yu ntu kiklaka'iputun jantu katila'ts'ilhi an jatsukunti, yucha kala'a'iya an ay lhima'alh'ajna yu kaxta'niya an Dios.
43004001	Akxni k'atsalhi an Jesús li an fariseojnin tak'atsalhi li ixnawkan li an Jesús palay ixjama'paxanan chi an Juan jantu,
43004002	masi an Jesús jantu yu ixjama'paxanan, yu'uncha an ixt'alhtanan,
43004003	an Jesús taxtulhi xalakaat'un Judea k'uxa'ancho'olhi xalakaat'un Galilea.
43004004	Chi ixlitask'iniya li kala'pusli o'sliyani xalakaat'un Samaria.
43004005	Pus cha'alhcha lakatam xala'acha'an Samaria, junkan Sicar, wani la ixlakaat'un an Jacob yu ixta'nitacha an ists'alh José.
43004006	Ancha ix'ulata ixpozojo an Jacob, pus anchacha sa' tawilh an Jesús, mu sawalhcha ilho'onta la ixjalhtanti, wa k'ischa ix'atunkunt'ajuncha.
43004007	Walh cha'alh pumatam t'aku, jamacha'a Samaria, ixmakutuycha xkan, pus an Jesús juniy: —Ak'int'a'ott'ika lakats'uniy mixkan.
43004008	Mu an ixt'alhtanan an Jesús ixta'anta an la'acha'an tamawnin yu kata'uya'.
43004009	An t'aku jamacha'a Samaria alhtaylh juniy: —¿Tasu li k'isk'inicha xkan li akt'a'otni li uxint'i jamacha'a Judeajk'at'i chi kiti'n ijkamacha'a Samariaja? Chuncha junilh mu an judiojnin chi an samaritanojnin jantu ixtalala'ts'imputum.
43004010	Pus an Jesús alhtaylh juniy: —Li k'a ixk'ats'at'i yu xt'a'a an Dios, chi tichini yuchacha an sk'iniyan xkan, uxint'i yucha k'a isk'inin, chi yucha ka ixta'nini xkan yu la'ajunta.
43004011	An t'aku juniy: —Jamach'alhkat, jant'u t'u'u lhit'a'un yu k'ap'umak'ut'u an xkan chi an pozo putalhman. ¿T'anisch'a k'a'iya'a xkan yu ak'ixt'a'niya'a yu la'ajunta?
43004012	¿Chu sna palay ayk'at'i, palay jantu an kimpayk'an Jacob yu kintaxta'nin aniy pozo, tan otlhi xkan chi an ixjas'at'an chi ixjatapakxat?
43004013	An Jesús juniy: —Watichicha yu ot'a aniy xkan kakikxixpala',
43004014	pero yu ka'ot'a an xkan yu kit'in akxta'niya jantucha a'tam katikikxixli. Mu an xkan yu kit'in akxta'niya la ixjatsukunticha kataxtutawla yu kaxta'niyacha ixjatsukunti yu ntu min'ojoy.
43004015	An t'aku juniy: —Ak'ixt'a'nini yu yucha xkani, jamach'alhkat, para li ntucha ali ajkikxixli chi ntucha ali akmilh makutunu aniy.
43004016	An Jesús juniy: —K'ap'inchi t'asanini mint'apapa chi k'at'at'ana'acha.
43004017	An t'aku alhtaylh juniy: —Jantu tu'u kint'apapa'. An Jesús juniy: —Chunchacha sawalhi t'ach'a an na'un li ntu tu'u mint'apapa',
43004018	ixkisinchak'ani jamak'a'unt'a chi chaway an yu lhit'a'un jantu mint'apapa'. Sawalhi an yu na'un.
43004019	Akxni chunchacha alha'asmat'a an t'aku, juniy: —Jamach'alhkat, kit'in iklhiwilay ka ixchiwinti Diosi lhich'iwiniy.
43004020	Kitnan an kilakpaynink'an aniy a'stitawk'a ixtatapaynini Dios, pero uxitnan yu judiojnin nawnat li la'acha'an Jerusaleni katapayninikalh.
43004021	An Jesús juniy: —Aniy ijkunan sawalh, kachina panch'e'exi akxni k'at'ap'ayniniya'it'it an Dios wa tanchuncha masi ntucha aniy a'stitawk'a chi Jerusalén.
43004022	Uxitnan jant'u k'ats'ayat'iti t'ich'ini t'ap'ayniniyatcha, pero kitnan ijk'atsayawi tichini iktapayniniyawcha, mu tuchi lhita'alhtaxtukan ixlakatak'an an judiojnin.
43004023	Pero an panch'e'ex kachinacha, chi chawaycha, akxni an yu ixlisawalh tatapayniniy an Dios katatapayniniya laka takuwin chi ixlisawalh, chi mu wachu an Dios, an yu tatapayniniy japuxkajuyi li katatapayninilh.
43004024	An Dios wa Takuwin, chi an yu tatapayniniy laka takuwin chi ixlisawalh task'iniya li katatapayninilh.
43004025	An t'aku juniy an Jesús: —Ijk'atsayi li kamina an Mesías, yu junkan Cristo; akxni kaminacha akintajun'oyani an tanlhun.
43004026	An Jesús alhtaylh: —Yucha kit'in, kit'in yu ikt'achiwint'awnan.
43004027	Wa akxni tachincho'olhcha an ixt'alhtanan an Jesús, pus ixtalhi'a'niycha li ixt'achiwint'ajun pumatam t'aku'. Pero ntu xamati lhisakmilh tani ixnajuncha an t'aku u tuchini ixlit'alakchiwint'ajuncha.
43004028	Wachuncha an t'aku makaw'ulalhi an ix'a'xaw, chi alhcha jamak'atsanini an la'acha'an an lapanakni, jajuniy:
43004029	—K'at'at'it, ka'aw la'ts'inin pumatam lapanak yu kijunilhi tuchini k'ilhtutacha. ¿Jantu yucha an Cristojcha?
43004030	Pus tataxtulhi an la'acha'an chi tala'cha'alhi an Jesús.
43004031	An ixt'alhtanan an Jesús yu'uncha ixtalhitapayniniyanalh, ixtajuniy: —Maestro, k'awaycha.
43004032	Yucha jajuniy: —Kit'in iklhit'ajun la'atam wayt yu uxitnan jant'u misp'ayat.
43004033	Pus an ixt'alhtanan ixtanajun: —¿Xamati sna lhiminilh tu'u yu ka'ulh?
43004034	An Jesús jajuniy: —Kit'in kiwayt yucha li ak'ilhtulh tacha an lakask'in an yu kimakmintalh, chi li ak'ilhtu'olhi an ixtapatsat.
43004035	Uxitnan nawnat: —Ts'an'ayka la'at'at'i malhkuyu para li kajap'uxnunkalhcha; pero kit'in klajunaw li k'alhak'ap'up'it'itcha an jach'ananti, mu k'at'atacha para li kajap'uxnunkalhcha.
43004036	Yu ma'tapatsay an tan jap'uxnunkan kamapalhnikana', chi mach'ixtami jatawk'ati an yu ma'tapatsay para li ka'alilh jatsukunti yu ntu a'tam katimin'olh, chi katalaj'achana an yu jach'ananalh ali an yu jap'uxnun.
43004037	Ts'awjcha tacha an nawkan, li: "ali'ini yu tach'an chi ali'ini an yu tajap'uxnun".
43004038	Kit'in klamak'antaw para li k'ap'uxt'iti yu ntu uxitnan lhit'ap'ats'at'it, ali'ini yu tatapatsalh, chi uxitnanch'a yu oxi la'a'iyat an yu talhitapatsalh yu'uncha.
43004039	Ixluwk'an an lapanakni an yu ancha jamacha'an anchunu xala'acha'an Samaria takiklaka'ilhi an Jesús, xliyu tacha an ixjajunitacha an t'aku', li an Jesús junilhi tuchini ix'ilhtutacha.
43004040	Wachuncha tala'cha'alhi an jamacha'an Samaria an Jesús chi tajuniy li ma kajat'atamakawlh, pus jat'atamakawlhcha la'at'uy wilhchan.
43004041	Palaycha ixluwk'ani takiklaka'ilh an Jesús, mu wanajcha yucha ixta'alha'asmat'a.
43004042	Chi ixtajuniy an t'aku: —Jantucha wa xliyu iklhikiklaka'iyaw li t'ach'a an na'un, wanajcha kitnani ik'alha'asmat'aw chi ijk'atsayawi li aniy yucha sawalhi yu jama'alhtaxtunun aniy lakamunulhpa', aniy Cristo.
43004043	La'puslicha la'at'uy wilhchan, an Jesús taxtulhcha xalakaat'un Samaria, alhcha xalakaat'un Galilea.
43004044	Mu wanaj yucha ixnajunta, li yu lhichiwiniy ixchiwinti Dios jantu la'a'ikani la ixla'acha'an.
43004045	Akxni cha'alhcha Galilea, an jamacha'an Galilea tala'a'ilhcha an Jesús, mu ixtala'ts'intacha tacha an ixlak'ilhtutachalh tanlhun an la'acha'an Jerusalén, akxni k'atan ixjunita, mu yu'uncha wachu ixta'anta an lakak'atan.
43004046	Pus an Jesús a'tamcha ampalhi Caná, xala'acha'an Galilea, tan an ix'ilhtuta tacha xaxkan uva wa de xkan. Walh an la'acha'an Capernaúm ixt'ajun pumatam xa'ay ixt'atapatsan an rey, wa ixta'an'ay ists'alh.
43004047	Akxni asmatlhi an ixt'atapatsan an rey li an Jesús Galileajcha ixt'ajun, la'alh chi ixtapayninicha li kat'a'alhi la ixcha'a para li kak'uch'unilhi an ists'alh, mu ixnit'ajuncha.
43004048	Wachuncha an Jesús juniy an lapanak: —Uxitnan li nt'u la'ts'inat'iti tu'u yu lhi'a'nin jant'u jak'iklak'a'i'ninat'it.
43004049	An xa'ay ixt'atapatsan an rey juniy: —Jamach'alhkat Jesús, li ntuka' niya an kints'alh watukancha ak'int'ap'it'i.
43004050	An Jesús juniy: —K'ap'inch'o'ochicha mincha'a', amints'alh t'ajun. An lapanak kiklaka'ilhi tacha an junilh an Jesús, pus alhcha.
43004051	Akxni ixcha'ant'ajuncha la ixcha'a, an ixma'tsukunin talakatastuklhicha, tajuniy: —Amints'alh ta'oxilhcha.
43004052	Pus jalhisakmilhcha tuchi panch'e'excha akxni ta'oximaj'ayacho'olhcha. Tajuniy: —Kutanchacha ta'oxay, la unaj, akxnicha makawlh an alhp'as iskakat.
43004053	Pus an ixpay an ts'alh lhimacha'xalhcha li chunchacha horaja ixjunita akxni an junilh an Jesús: "Amints'alh t'ajun". Pus kiklaka'ilhcha yucha chi chux an yu ta jalhila'ts'in.
43004054	Yucha aniycha yu ixlitipat'uycha yu laj'oxi masulh an Jesús, akxni minchalh xalakaat'un Judea chi cha'alhcha xalakaat'un Galilea.
43005001	Xli'astan jumpalh, an judiojnin ixta'ilhtuy la'atam k'atan, pus an Jesús tama'ast'a'alhi Jerusalén.
43005002	An Jerusalén, alin lakatam tan nap'an tajun xkan, lakakisi xamalhticha lhit'ajun. Tan junkan lhihebreo Betesda. Wani tan junkan ixmalhtichak'an borregojnin
43005003	An tan ixlakputanukanachalh, lhuw ta'an'anini ixtalakmanalh, yu la'la'lhtulu'un, yu lakch'anlht'ulukun, chi yu wa ixtalaklakalhtukulunta, ixtapakxancha li kalaklalh an xkan.
43005004	Mu an tan nap'an ixtajun xkan ixlila'paj'ayan ixta'alhtajuy pumatam ix'angelh an Dios chi ixlaklaycha an xkan, pus yu p'ulhcha ixtajuy an lakxkan akxni ixlaklaycha, ixtak'uch'uycha, watuchicha ta'an'at ka ixlitsukulh.
43005005	Ancha ixmalh pumatam lapanak la'ap'uxamkawtsajincha k'ata ixta'an'ajmalh.
43005006	Pus akxni an Jesús la'ts'ilhi li ancha ixmalh, chi k'atsalhi li ma'anchacha chuncha ixta'an'ajmalh, juniy: —¿T'ak'uch'up'ut'un?
43005007	An ta'an'an alhtaylh juniy: —Jamach'alhkat, jantu xamati kintamaj'oy an tan wilh xkan akxni laklay, akxni wa ik'amputunka pumatamcha las tajuyachalh.
43005008	Pus an Jesús juniy: —K'a'ost'aycha, k'asakt'icha aminputamat ch'i k'alht'ancha.
43005009	Pus wa akxni anchunu lapanak ta'oxilhcha, saklhicha an ixputamat chi jalhtanajtsukulhcha. Akxni chuncha tapasalh, akxni ntu tapatsakan wilhchan.
43005010	Wachuncha an judiojnin tajuniy an yu k'uch'uk'alh: —Chaway wa jastaknankan wilhchan, tu'oxi li ch'ixlit'a'un amimputamat.
43005011	Yucha jajuniy: —An yu kink'uch'ulh yucha kijuniy: "K'asakt'icha amimputamat ch'i k'alht'ancha".
43005012	Pus tajuniy: —¿Tisiyuchacha yu junan: "Li k'asakt'icha minputamat ch'i k'alht'ancha?
43005013	Pero an lapanak an yu k'uch'ukalh tu ixk'atsayi tichini yuchacha an yu k'uch'ulh, mu an Jesús tucha aniy ixt'ajun an tan lhilhuw ixlakyakalh.
43005014	Xli'astan an Jesús la'cha'alh an lakatajtan chi juniy: —Chaway t'ak'uch'ut'icha, jant'uch'a ali k'a'ilht'u mintala'alhin para li nt'u t'u'u k'ap'ut'ap'asa yu palay makxkay.
43005015	An lapanak alhcha chi jalakjunilhcha an judiojnin li yucha an Jesusi yu k'uch'ulh.
43005016	Pus an judiojnin ixtalhich'a'o'aycha an Jesús, ixtama'niputuncha, wa xliyu li ixlak'ilhtuyi aniy tanlhun akxni masi wa jastaknankan wilhchan.
43005017	An Jesús jajuniy: —An kimpay masi tacha chaway tapatsay, kit'in wachu iktapatsay.
43005018	Pus an judiojnin palaycha ixtalhima'niputun li ixnajun li yucha Ists'alh Dios, chi li yucha tapatsayi akxni ntu tapatsakan wilhchan, tacha Dios.
43005019	An Jesús jajuniy: —Aniy klajunaw sawalh: Jantu lay tu'u kati'ilhtulhi an Ists'alh Dios wa ix'akstucha ka'ilhtuputulh, yucha ilhtuy yu la'ts'in ilhtuy an ixpay. Chux yu ilhtuy an ixpay wanajcha chuni ilhtuy an Ists'alh.
43005020	Mu an ixpay mapayniya an Ists'alh chi masuniya chux tacha an lak'ilhtuy; chi palay kalakmasunikana yu palay laj'ay tanlhun, yu sawalhch'a k'alhi'a'niya'it'it uxitnan.
43005021	Mu tacha an ixPay jamala'awniya an janinin chi jaxta'niy jatsukunti, an isTs'alh wachu jaxta'niy jatsukunti yu jaxta'niputun.
43005022	An ixPay jantu xamati lhimuk'ay tuchini ilhtutacha xamati', yucha an isTs'alhi ma'axta'nita li kanawna tuchini yu ilhtutacha xamati',
43005023	para li lhichuxi kakiklaka'ikalh chi kalhiwilakalh an isTs'alh tacha kiklaka'ikan an ixPay. Yu ntu kiklaka'iya an Ists'alh Dios, wachu ntu kiklaka'iya an ixpay, yu mala'achatachalh.
43005024	Aniy klajunaw sawalh: Yu asmat'a an kinchiwinti chi kiklaka'iya an yu kimala'achatachalh lhit'ajuni jatsukunti yu ntu min'ojoy, jantu katima'nikalh, yucha la'puslicha lakalhinin, lakajatsukunticha cha'alh.
43005025	Kamina panch'e'ex chi sawalh, chi an panch'e'ex chawaycha, akxni an janinin kata'alha'asmat'a an Ists'alh Dios; chi an yu kata'alha'asmat'a katatsukuya'.
43005026	Mu tacha an ixpay lhit'ajuni jatsukunti, wanajcha chuni ilhtuta an ists'alh li kalhitsukulhi jatsukunti,
43005027	chi atumpaj, xta'nipalhi lhich'alhkat li yucha kanawna tuchini ilhtulhcha atam, mu yucha Ists'alh an Dios.
43005028	Pero nt'u k'alhi'a'nit'iti ani, mu kachina panch'e'ex akxni ixchuxk'an an yu ta'aknunun kata'alha'asmat'a an ixchiwinti;
43005029	chi yu ta'ilhtulhi yu oxi tanlhun katatak'ut'acha chi katala'awcho'oyacha ixpujun'alhincha; pero yu ta'ilhtulhi yu ntu oxi, katala'awcho'oya para li katama'alh'ajnanacha.
43005030	Jantu layi tu'u k'ilhtuy wa ki'akstucha ak'ilhtuputulh; tacha k'asmat'a kijuniy an kimpay chunchacha k'ilhtuy, pus an yu k'ilhtuy ts'awj, mu ntu yu wa kit'incha iknajuni k'ilhtuy, yu najun an kimpayi k'ilhtuy, yu kimakmintalh.
43005031	Li wa ki'akstucha aklhichiwinkalhk, an yu aknawna jantu katilhitapalalh.
43005032	Pumatami yu kilhichiwiniy kit'in, chi jk'atsayi li tacha an kilhichiwiniy sawalh.
43005033	Uxitnan jamala'ach'anit'iti yu kata'alh lhisakminin an Juán tichini yuchacha, chi yucha ts'ajwi lhichiwinilh yu sawalh.
43005034	Pero ntu lisna wa ijkiklaka'it'ajuncha xamati wa lapanak; aniy klajunaw para li uxitnan k'at'a'alht'axt'ut'it.
43005035	An Juán tachanu la'atam pumaklhku ixjunita, yu ixma'tajiy chi ixmapulhkuy, chi uxitnan p'ulaj'ach'amp'ut'unt'iti an ixjatapulhkunu wa tam pants'ik'is.
43005036	Pero kit'in klalhiminitaw yu palay laj'ay pujamak'atsaninti, an Juán palay wa lakat'ikt'i. Yu k'ilhtuy kit'in, yucha yu kilhijuniy an kimpay, chunchacha putasuy li yucha an kimpayi kimakminta.
43005037	An kimpay an yu kimakminta wachu kilhichiwiniya kit'in, masi uxitnan t'u a'tam alha'asmatt'at'it ch'i nt'u a'tam la'ts'int'at'it,
43005038	ch'i nt'u mak'awniyat'iti li an ixchiwinti kataputsuku'alhin, mu nt'u k'iklak'a'iyat'iti an yu mala'achatachalh.
43005039	Sawalhcha ixlak'anti p'unawnat an tan ts'o'muk'akanta an ixchiwinti Dios, mu lhiwilayat li anch'a la'ch'ip'imp'ut'unat an jatsukunti yu ntu a'tam min'ojoy, chi ancha kilhichiwininta,
43005040	walh tu kilala'minputunawi para li k'alhits'uk'ut'iti an jatsukunti.
43005041	Kit'in jantu yu iklhakapu'an li an lapanakni ayi akintala'ts'ilh.
43005042	Atumpaj klamispayawi uxitnan chi ijk'atsayi li nt'u lhit'awnat'iti an xjamapayninti Dios.
43005043	Kit'in yucha an kimpayi kimakminta, walh chi ntu kilala'a'iyaw; pero li xamati lapanak ka ixmilh yu wa ix'akstucha kaxk'uxamilh, yuch'a k'axla'a'it'it.
43005044	¿Tasich'a k'ajalhik'iklak'a'inina'it uxitnan li wa mi'akstuchak'ani sawalh lalhiwilayat'iti, ch'i nt'u p'uxk'awyat'iti yu ix'alhp'asninti an yu wa yuchacha Dios sawalhi?
43005045	Jant'u k'ana'unt'it li sna akla'alhtasuyawi la ix'ukxlakapu an kimpay; yucha an Moisesi kata'alhtasuyan, an yu uxitnan k'iklak'a'iyat.
43005046	Mu li uxitnan k'axk'iklak'a'it'iti an Moisés, kit'in wachu xakilakiklaka'iw, mu an Moisés yucha kilhits'o'muk'alh.
43005047	Pero li nt'u k'iklak'a'iyat'iti an yu ts'o'muk'ata, ¿t'asich'a k'alhik'iklak'a'iya'it kinchiwinti?
43006001	Xli'astan, an Jesús alhcha an ixtapiktutam xalakxkan la'acha'an Galilea, jumpalhkan Tiberias.
43006002	Wanaj lhilhuwi ixch'a'o'akanta, mu ixtala'ts'incha tacha an ixjak'uch'uy an ta'an'anin.
43006003	Wachuncha tama'ast'a'alhcha tanchun a'stitawk'a chi anchacha sa' tawlhchalh ali an ixt'alhtanan.
43006004	An Paxku iso'omintacha, ixk'atank'an an judiojnin.
43006005	Akxni an Jesús talakatiyawlh chi la'ts'ilhi li wanajcha lhilhuw, lhisakmilhi an Felipe juniy: —¿Tanischa kajatamawniyaw pan aniy lapanakni para li kata'ulhcha?
43006006	Pero an Jesús yucha wa ixjunicha an Felipe, wa xlila'ts'intanuycha, mu yucha ixk'atsaycha tani kalhit'alayacha.
43006007	An Felipe najun: —Masi la'at'uy ciento wilhchan aklhima'tapatsalh jantu katicha'alhi para li lakts'unijcha kata'ulh.
43006008	Xapumatam an ixt'alhtanan an Jesús, junkan Andrés, ixt'ala'ajun Simón Pedro, juniy an Jesús:
43006009	Aniy t'ajun pumatam ts'alh lhit'ajun a'xkisi pan de cebada chi la'at'uy jatanti; pero ¿tisuncha li wanajcha lhilhuwi?
43006010	Wachuncha an Jesús jajuniy: —K'aja'unitka li katalaktawilhka'. Ancha wastakcha ixjala'awnininta, pus talaktawilhcha, katacha la'akisi milh lapanakni.
43006011	An Jesús xa'a'ilhcha an pan, chi xli'astan xta'lhicha lhimala'puchajun, chi jaxta'nilhcha an ixt'alhtanan, chi yu'uncha tamala'pits'inilhcha ixchuxk'an an lapanakni yu ancha ixtawilanalh; chi an jatanti wanajcha chuni ilhtulh, chi jaxta'nilhcha, tacha oxicha talhikiklalh.
43006012	Akxni talaj'o'atsa'olhcha, an Jesús jajuniy an ixt'alhtanan: —K'amach'ixt'amitcha an yu xajchalh lakt'ikt'i, para li ntu tu'u kats'an'alh.
43006013	Pus tamach'ixtamilhcha la'akawt'uy kanastaja an xala'tach'e'en yu xajchalh an yu ta'ulh an a'xkisi pan de cebada.
43006014	An lapanakni akxni chunchacha tala'ts'ilh ilhtulh an Jesús, ixtanajun: —Yucha aniycha sawalhi an li yu kamina lhichiwiniy ixchiwinti Dios aniy lakamunulhpa'.
43006015	Pero an Jesús jalhimacha'xanilhi li ka'asi talhi'amputuna para li kata'ilhtulh rey, pus ampalhi an a'stitawk'a wa ix'akstu.
43006016	Akxni tats'isilhcha, an ixt'alhtanan an Jesús ta'alhcha an lakxkan,
43006017	chi tatajulhcha lakatam laka barco, ixtapatakutt'ajuncha an lakxkan, ixtita'ancha la'acha'an Capernaúm. An Jesús tuka' ixjala'cha'an, walh chi puts'istacha ixjunita.
43006018	Wa akxni an lakxkan ts'ukulhcha laklay, mu p'ascha ixmin un.
43006019	Katacha la'akisi u la'achaxan kilometrojo ixta'antachalh, tala'ts'ilhcha an Jesús li ix'ukxjalhtanaj'antachalhcha an lakxkan chi wanicha ixla'antachalh an barco, pus tatalhamnilh.
43006020	Pero yucha jajunilh: —¡Mu kit'in, t'u k'alakt'alhanant'it!
43006021	Pus wachuncha yu'uncha ixtalaj'achancha akxni jala'cha'alh an laka barco, chi an barco cha'alhcha an tan ixtita'an lakaat'un.
43006022	Tunkunchalh, an lapanakni yu ixtawilananchalh an ixtapiktutam lakxkan, talhakapu'alhi li an Jesús jantu jat'a'alhi an ixt'alhtanan an laka barco, tak'atsalhi li wa ix'akstuk'ani ta'alh chi mu wa la'ata'mi barco ancha ixwilh.
43006023	Pero ali barco yu ixtamintachalh la'acha'an Tiberias, ixtacha'anta wani an tan ixtalak'uta pan, akxni ixta'ojotacha lhimala'puchajun an jamach'alhkat Jesús.
43006024	Pus akxni an lapanakni tala'ts'ilhi li an Jesús jantu tu'u ancha ixt'ajun, chi an ixt'alhtanan, talaktajulhi an laka lakbarco ta'alhcha puxkawnini la'acha'an Capernaúm an Jesús.
43006025	Akxni tacha'alhcha an ixtapiktutam lakxkan ancha tala'cha'alh, pus tajuniy: —Maestro, ¿t'asu wananch'a ch'it'a aniya?
43006026	An Jesús ja'alhtaylh jajuniy: —Ijk'atsaycha, xliyu kilalhipuxkawyaw mu oxi o'ats'at'it akxni an lakwa'int'it, jantu xliyu kilalhipuxkawyaw li wa lhimach'a'xat'itcha an t'ach'a la'ts'int'it.
43006027	Jant'u k'alhit'ap'ats'at'iti an wayt yu wa lakp'uch'i u wa min'ojoy, yucha an yu ntu min'ojoyi k'alhit'ap'ats'at'it, yu xt'a'a jatsukunti yu ntu min'ojoy, yu kataxta'niyan an Ists'alh Dios, mu an Dios, an ixPay Jesús yucha ma'axta'nilh.
43006028	Wachuncha tajuniy: —¿Tisuncha ak'ilhtu para li ak'ilhtucha an tapatsat yu tacha lhi'achaniy an Diosi?
43006029	An Jesús ja'alhtaylh jajuniy: —An tapatsat yu an Dios lakask'in, yucha li k'ak'iklak'a'it'iti an yu mala'achatachalh.
43006030	Pus tajuniy: —¿Pus tisuncha akilamasuniyaw para li akla'ts'iwcha chi aklakiklaka'iwcha? ¿tisuncha tapatsati ilht'uyi?
43006031	An kilakpaynink'an ixtajunita ta'ulhi an pan yu patajulh lakt'iyan an tan wa lakaaxixnicha lakaat'un, tacha ts'o'muk'akanta tan najunta: "Jamawalh xapan lakt'iyan".
43006032	Pus an Jesús jajuniy: —Aniy klajunaw sawalh, jantu yu an Moisesi yu taxta'nin an xapan lakt'iyan, yucha an kimpayi yu taxta'niyan an yu xapan sawalh lakt'iyan.
43006033	Mu an ixpan an Dios yucha an yu minchalh talhman chi xta'niya jatsukunti an lakaamunulhpa'.
43006034	Yu'uncha tajuniy: —Jamach'alhkat Jesús, lhilhiji akilaxta'niw yu yucha pan.
43006035	An Jesús jajuniy: —Kit'ini ikpan yu xt'a'a jatsukunti. Yu akint'amina jantu a'tam katichawanalh, chi yu kinkiklaka'iy jantu a'tam katikikxixli.
43006036	Pero tacha klajuniwcha, masi kilala'ts'inawcha jant'u jak'iklak'a'ininat.
43006037	Ixchuxk'an yu kijaxta'niy an kimpay, akintala'mina', chi yu kintala'min jantu aktijasastuklhi.
43006038	Mu kit'in ikminchalh an lakt'iyan para li ak'ilhtulhi yu tacha lhi'achaniy an kimpay yu kimakmintachalh, jantu yu kit'in iknajun.
43006039	An kimpay yu kimakminchalh lakask'in li ntu k'is tu'u akma'ats'an'alh yu yucha kijaxta'niy, yucha lakask'in li ajkamala'awnilhi akxni xati'astancha wilhchan kuna'.
43006040	Chunchuniya lakask'in an kimpay, li ixchuxk'an an yu tala'ts'in an Ists'alh Dios chi takiklaka'iy, katalhits'ukulhi jatsukunti yu ntu min'ojoy; chi kit'in ajkamala'awnicho'oya akxni xati'astancha wilhchan kuna'.
43006041	An judiojnin tsukulhcha talhichiwiniy, xliyu najun: "Kit'in pan yu ta'alhtajulh lakt'iyan",
43006042	chi ixtalaknawpalay: —Aniy ¿chun ntu yu an Jesús an ists'alh José? jamispayawi ixpay chi ixnati. Chi chaway najun li lakt'iyani minchalh.
43006043	An Jesús ja'alhtaylh jajuniy: —Jant'uch'a ali k'alakna'unt'iti wa siya uxitnancha.
43006044	Jantu xamati lay akintich'a'o'alh li an kimPay yu kimakmintalh jantu kilhiminiy, para li lay akmala'awnicho'olh axkni xati'astancha wilhchan.
43006045	An la ixlibrojk'an yu ixtalhichiwiniy ixchiwinti Dios najunta: "Yucha an Diosi kajamalaklani'oya ixchuxk'an". Pus ixchuxk'an yu ta'asmatniya an kimpay chi talaklaniya yu jamasuniy, akintach'a'o'aya'.
43006046	Chi ntu nawputun li sna xamaticha la'ts'ilh an kimpay; wa kit'ini yu kla'ts'intacha, mu ancha ikminchalh tan wilhchalh.
43006047	Aniy sawalhi an yu klajunaw, yu kinkiklaka'iy lhit'ajunijatsukunti yu ntu min'ojoy.
43006048	Kit'in pan yu xt'a'a jatsukunti.
43006049	Amilakpaynink'an ixtajunita ta'ulhi an xapan lakt'iyan an lakaxixni lakaat'un, walh chi lanani tanilh.
43006050	Pero kit'in iklhichiwiniy pan yu lakt'iyan minachalh; yu yucha uy, jantu katinilh.
43006051	Kit'ini an pan yu la'ajunta yu lakt'iyan mintachalh; yu yucha uy aniy pan, katsuku'alhiya'. An pan yu kit'in akxt'a'a, yucha an kilakatunaj. Aklhima'axt'a'a ixlakata tacha an t'aw'ok'an aniy lakaamunulhpa'.
43006052	Wachuncha an judiojnin tsukulhcha talhilakchiwiniy, talajuniy: —¿Tasicha akintalhimawayan ixlakatunaj aniya?
43006053	An Jesús jajuniy: —Chun sawalhi aniy yu klajunaw, li nt'u k'at'i'ut'iti an xakanit an Ists'alh Dios ch'i nt'u k'at'i'ott'iti an xak'alhni, jant'u k'at'ilhits'uk'ut'iti an jatsukunti.
43006054	Yu ka'uya an kijakanit chi ka'ot'a an kijak'alhni katsuku'alhiya', akmala'awnicho'oya akxni xati'astancha wilhchan kuna',
43006055	mu an kijakanit yucha yu wayt sawalh, chi an kijak'alhni yucha yu lhi'ot'at sawalh.
43006056	Yu uyi an kijakanit chi ot'a an kijak'alhni akimputsuku'alhiya chi akputsuku'alhiya'.
43006057	Tacha an kimakmilhi an yu lhit'ajun jatsukunti kimpay, chi yucha ikput'ajun, wanajcha chuni yu aki'uya akinputsukuya'.
43006058	Yu iklhichiwiniy yucha an pan yu minchalh an lakt'iyan. Aniy pan jantu tacha an yu talak'ulh amilakpaynink'an ixtajunita, an tan wa ixjaxixnintacha lakaat'un, yu'uncha masi ta'ulh talaknilh. Yu ka'uya an pan yu iklalhixa'alayaw kit'in, yucha katsuku'alhiya'.
43006059	Chuncha nawlh an Jesús akxni ixmasut'ajun lakatajtan an la'acha'an Capernaúm.
43006060	Akxni chunchacha ta'alha'asmatlhi, ixluwk'an an ixt'alhtanan tanajun: —Tacha aniy najun lhima'anxkay; ¿tisiyuchacha lay kakiklaka'iya'a?
43006061	An Jesús lhakapu'alhi li an ixt'alhtanan wa ixtalhichiwiniya tacha an jajunilh, pus jajuniy: —¿Jant'u oxi lhiwilayat?
43006062	¿Li k'a ixla'ts'int'iti an Ists'alh Dios katach'ixcho'olh tan p'ulhnaj ixwilhchalh, t'asu k'a ixna'unt'itcha?
43006063	An takuwin yucha yu xt'a'a jatsukunti; an lakatunaj yucha yu ntu tu'u lhitapalay. An chiwinti an yu klalhixa'alayaw yucha takuwin chi jatsukunti.
43006064	Chi ta'alinka yu uxitnan yu ntuka' tajakiklaka'inin. Mu an Jesús yucha ixk'atsaycha ixlip'ulhnaj ixjuntachalh, tichini yu'unchacha yu ntu tajakiklaka'inin, chi tichini yuchacha yu kama'axt'a'a'.
43006065	Chi nawpalay: —Xliyu klalhijunaw li ntu xamati lay akintila'milh li ntu yu an kimpay makawniy.
43006066	Wachuncha, ixluwk'an an yu wachucha ixtat'alhtanan an Jesús tamakawlhcha, jantucha ixtach'a'o'ay.
43006067	Pus an ixpumakawt'uyk'an ixt'alhtanan jajuniy an Jesús: —¿Uxitnan wach'uch'a k'uxap'inat'it?
43006068	An Simón Pedro alhtaylh: —Jamach'alhkat Jesús, ¿tisiyuchacha akch'a'o'ayawi? Aminchiwinti yucha yu xt'a'a jatsukunti yu ntu a'tam min'ojoy.
43006069	Chi kitnan ijkiklaka'itawcha, chi ijk'atsayawcha li uxint'i Cristo, Ists'alh Dios yu la'ajunta.
43006070	An Jesús alhtaylh juniy: —¿Jantu kit'ini klasakxtutaw amimpumakawt'uyk'an? chi xapumatam de uxitnan yucha xapay makxkay'un.
43006071	An Jesús yucha an Judas Iscarioteje ixlichiwint'ajun, ists'alh tichi Simón, mu yucha yu kama'axt'a'a', masi yucha yu ixlipumakawt'uychak'an ixtajunita an ixt'alhtanan.
43007001	Xli'astan an Jesús, xalakaat'un la'acha'an Galileajcha ixt'awnachalh, mu ntu ixtawlhputuni xalakaat'un Judea, wa xliyu an judiojnin wa ixtama'niputun.
43007002	Pero mu wanicha ixminta ixk'atank'an an judiojnin akxni ixtala'la'oxiy ixmulht'a'ak'an de jach'itin,
43007003	pus an ixjat'ala'awnin an Jesús tajuniy: —K'at'axt'ucha aniy, k'ap'inchicha la'acha'an Judea, para li wachucha katak'atsalhi amint'alhtanan an t'ach'a lak'ilht'uy tanlhun laj'oxi tapatsat,
43007004	mu ntu xamati lapanaki li yu lakask'in li kamispakalh, tan wa la'asa'nik'acha kalak'ilhtulh tu'u'. Li lak'ilht'uycha aniy tanlhun, k'alak'ilht'ucha tan ixlitalakasun.
43007005	Masi ixjat'ala'awnin jantu ixtakiklaka'iy.
43007006	Pus an Jesús jajuniy: —Kit'in tuka' chini kimpanch'e'ex, pero uxitnan minpanch'e'exk'an lhilhiji alin.
43007007	Uxitnan tulay taxkayani an lapanakni, pero kit'in kintaxkajiy, mu kit'in xla'ts'awalanti iknajun li an yu ta'ilhtuy tu oxi.
43007008	K'ap'inchi'itcha uxitnaniy laka k'atan, kit'in ntuka' akti'alh, mu ntuka' chini kimpanch'e'ex.
43007009	Chuncha jajunilh, chi yucha an la'acha'an Galileajcha tamakawlh.
43007010	Pero xli'astan akxni ta'alhcha an ixjat'ala'awnin, wachucha alhi an laka k'atan, wa la'asa', jantu xamati mak'atsaanilh.
43007011	An judiojnin ixtapuxkajuycha an laka k'atan, chi ixtanajun: —¿Tanischa t'ajun anchunu lapanaki?
43007012	An lapanakni sawalhcha ixtalhichiwiniy an Jesús. Ali'in ixtanajun: —Yucha oxi lapanak. Pero ali'in ixtanajun: —Jantu, wa ja'o'xcho'oycha an lapanakni.
43007013	Pero masi chunchacha, jantu xamati ts'awjcha ixlichiwiniy an Jesús, mu ixjatalhamnikani an judiojnin.
43007014	Ixpaytatcha an k'atan, an Jesús tanulhcha an laka tajtan chi tsukulhcha jamasuniy.
43007015	An judiojnin ixtalhi'a'niycha, ixtanajun: —¿Tasicha sawalhcha lhilajk'atsay li ntu tu'u jatalanininta?
43007016	An Jesús ja'alhtaylh: —An tacha kmasuy jantu kinawin, ixnawin an yu kimala'achatachalh.
43007017	Yu ilhtuputuni tacha an lhi'achaniy Dios, kak'atsayacha li an tacha ikmasuy Diosi kilhijuniy u wa kit'incha iknajun.
43007018	Yu wa ix'akstucha lhichiwinkan, wa ix'akstucha puxkajuy yu sawalhcha kapulhiwilakalh; pero yu yucha lhichiwiniy ixchiwinti an yu mala'achatachalh, yucha xasawalh, chi ntu tu'u yu ntucha oxi ka'ilhtulh.
43007019	Pero yucha an Moisesi taxta'nin an lhamap'a'sin, walh ch'i nt'u k'iklak'a'iyat. ¿Tasu li kilama'niputunawcha?
43007020	An lapanakni ta'alhtaylh, tajuniy: —Wa lakpach'apayan makxkay'un, ¿tisiyuchacha ma'niputunani?
43007021	An Jesús ja'alhtaylh, jajuniy: —Sawalhch'a lhi'a'niyat'iti masi wa la'atamcha tu'u ikmasulh akxni ntu tapatsakan wilhchan.
43007022	Pero an Moisés tajunini li k'ala'ak'axwililich'uk'up'uxt'iti mi'a'axt'a'ak'an, pero ntu yu tukani lhinajun, yu'uncha an yu t'a ixjalhila'ts'inat'it. Chi masi akxni ntu tapatsakan wilhchan, ak'axwililich'uk'up'uxat'iti ix'a'axt'a'a xamati lapanak.
43007023	Li an lapanak akaxwililich'uk'up'uxkani ix'a'axt'a'a akxni ntu tapatsakan wilhchan para li an ixlamap'a'sin Moisés jantu kats'an'alh, ¿tasu li lhit'alh'amnatcha li wanaj ijk'uch'u'ojoyi kit'in ta ixlila'a'ay an lapanaki?
43007024	Jant'u k'alhich'iwinint'iti xamati wa xliyu t'ani la'ts'inatcha, akxni t'u'u nawnat, k'ana'unt yu ixla'ts'awalanti.
43007025	Pus wachuncha ali'in jamacha'an Jerusalén ixtalaknajun: —¿Jantu yucha aniy lapanaki yu tapuxkajuy li tama'niputun?
43007026	Chi aniya t'ajun, ixlitalakasuni chiwiniy chi ntu tu'u tajuniy. ¿Xliyu sna li takiklaka'ilhcha an jamach'alhkatni li yucha Cristo sawalh?
43007027	Pero mu kitnan k'atsayawi tanchuncha mintachalh aniy, pero akxni kamina an Cristo, jantu xamati katik'atsalh tanchuncha kaminanta.
43007028	Pus wachuncha an Jesús ja'alha'asmatlhicha, mu ixmasut'ajun an laka tajtan, pus p'ascha jajuniy: —¡Pus kakilamispayaw ch'i k'ak'ats'ayat'it'i tanchuncha ikmintachalh! Pero kit'in tu wa kijatalapututcha li ikminta, yu kimakmintachalh yucha yu sawalh, uxitnan t'u misp'ayat.
43007029	Kit'in ikmispay, mu yucha ikpula'awlh, chi yucha kimala'achatachalh.
43007030	Pus wachuncha ixtach'apayawputuncha; pero ntu xamati maktapujulh, mu ntuka' ixcha'ani ixpanch'e'ex.
43007031	Ixluwk'ani takiklaka'ilh an Jesús chi ixtanajun: —Akxni kamina an Cristo ¿chu sna palay kalak'ilhtuya tanlhun yucha?
43007032	An fariseojnin ta'alha'asmatlhi an lapanakni li chunchacha ixtalhichiwiniy an Jesús; pus an xalaj'ajin sacerdotejnin chi an fariseojnin tamala'achalhi lapanakni para li katach'apayawlh.
43007033	An Jesús najun: —Wa lakats'uniycha panch'e'exi aklat'a'aklatsukuyaw, chi xli'astan akla'ancho'oyacha an yu kimakmintachalh.
43007034	Akilapuxkawyaw, pero ntu akintilala'cha'aw chi tan ikti'an jant'u lay k'at'ip'it'it.
43007035	Wachuncha an judiojnin ixtalajuniy: —¿Tanischa ka'ana aniy li ntucha lay katila'cha'awi? ¿Kajala'anacha sna an yu ta'a'pitsinin jamacha'an Grecia chi yu'unchacha kajamasuniya'?
43007036	¿Tasicha nawputun li najuncha li "Akilapuxkawyaw, pero ntu akintilala'cha'aw, mu tan ak'ana uxitnan nt'u lay k'at'ip'it'iti'?
43007037	Akxni wa x'amancha wilhchan an laka k'atan, mu yucha yu palaycha ixlitapalay, an Jesús tayalhcha chi p'ascha najun: —Li xamati kikxixa, akila'milhcha, chi ka'ot'a' xkan.
43007038	Tacha an najunta an tan ts'o'omuk'akanta ixchiwinti Dios, li yu kinkiklaka'iy, tachanu ma'alhuw ayxkani la ixpulakni kap'ats'alaya xkan yu la'ajunta.
43007039	An Jesús nawputun li yu katakiklaka'iya, katala'a'iya an ixTakuwin Dios, mu akxni an ixTakuwin Dios tuka' ixmakminkan.
43007040	Wachuncha an ali'in tacha an lhilhuw ixlakyakalh, akxni chunchacha ta'alha'asmatlhi, ixtanajun: —Aniy yucha ixchiwinti Dios sawalhi lhichiwiniy.
43007041	Ali'in ixtanajun: —Aniy yucha an Cristo. Pero ali'in ixtanajun: —Jantu, an Cristo jantu la'acha'an Galileaja katiminchalh.
43007042	An tan ts'o'muk'akanta najunta li an Cristo yucha an rey Daviti kapu'a'p'unminanta, yucha jamacha'a Beléni ixjunita, ancha kaminanta an Cristo.
43007043	Pus an lapanakni ixlakata an Jesús tatala'apitsilhcha.
43007044	An ali'in lapanakni ixtach'apayawputuncha an Jesús, pero ntu xamati ch'apayawlh.
43007045	An yu ixtajalhistaknan an laka tajtan ta'ancho'olhcha an tan ixtat'awnachalh an fariseojnin chi an xalaj'ajin sacerdotejnin, walh akxni tacha'alhcha jalhisakmikancha tuchini ntucha talhilhi'alh.
43007046	Yu'uncha taja'alhtayanalh: —¡Tu a'tam chuncha xamati lapanak kachiwinilh!
43007047	Pus an fariseojnin tat'alajuniy: —¿Uxitnan wach'uch'a o'xch'o'ok'ant'it?
43007048	¿Chu sna xamati kiklaka'iy an kijefejnink'an u an fariseojnin?
43007049	An lapanakni an yu takiklaka'iy wa ntu tak'atsay an lhamap'a'sin, tu oxi tacha an talay.
43007050	An Nicodemo, pumatam fariseo yu ixkila'pixiyalhnanta an Jesús la'atam jatats'isni, jajuniy:
43007051	An la kilhamap'a'sink'an tasuyi li jantu layi katima'niw xamati lapanak li ntu alha'asmat'awi yu najun, para li kak'atsawi tuchini yu ilhtutacha.
43007052	Yu'uncha tajuniy: —¿Chu wachu jamacha'a Galileajk'at'i? K'ap'unawi an tan ts'o'muk'akanta para li k'ak'ats'at'i li Galilea tu a'tami ancha katiminchalh yu kalhichiwinina ixchiwinti Dios.
43007053	Chi atamj atamjcha ancho'olh la ixcha'a'.
43008001	Pero an Jesús alhcha an a'stitawk'a tan junkan laka 'olivojnin.
43008002	Wats'isin chincho'olhcha an laka tajtan, pus ta lhichux tacha an wilakalh an la'achan tala'cha'alhcha, chi yucha tawilhcha, tsukulhcha jamasunin.
43008003	Wachuncha an xamaestrojnin lhamap'a'sin chi an fariseojnin talhicha'anilh pumatam t'aku', yu ta'a'taymalh tan ixa'alat'ajun yu ntu yu ixt'apapa', ixtan'ajnicha tayawlh an tan lhilhuw ixlakyakalh,
43008004	chi tajuniy an Jesús: —Maestro, aniy t'aku a'taymakalh tan ixa'alat'ajun lapanak,
43008005	chi an la ixlamap'a'sin Moisés kintajunan li yu chuncha lay t'aku aklakat'alhma'niyaw. ¿Uxint'i t'asich'a na'uni?
43008006	Chunchacha ixtajuniy wa ixtalhila'ts'intanuycha, para li ka'alilhcha yu katapu'alhtasulh. Pero an Jesús ix'antawilh chi ixjats'o'nuncha la ixmaka an lakaat'un.
43008007	Walh ali ixtalhisakmi, pus tats'awalatawilh chi jajuniy: —Yu ntu tu'u ixtala'alhin yuchacha p'ulhnaj kamakat'alh'anilh.
43008008	Chi a'tam ta'an tatawlhpalh, tsukunipalh jats'o'nuni an lakaat'un.
43008009	Pus an lapanakni mu ta'alha'asmatlhicha tacha an jajunilh an Jesús, tapastaklhi li wachu talhit'ajuni ixtala'alhink'an, pus talak'ancho'olhcha, p'ulhnajcha yucha an yu laktatanincha talak'alh, chi xli'astan yucha an palayka lakts'alanin, xli'astan wa yucha an t'akucha chi an Jesuscha tatamakawlh.
43008010	Pus tats'awalatawilhcha an Jesús chi mu ntucha xamati la'ts'in wa yucha an t'akucha, pus juniy: —¿Tanischa tat'ajun yu ixta'alhtasuyani? ¿jantu xamati lakat'alhman?
43008011	An t'aku alhtaylh: —Jantu, jantu xamati kilakat'alhmalh. Wachuncha an Jesús juniy: —Kit'in wachu ntu aktilakat'alhman; k'ap'inch'o'ochicha pero nt'uch'a ali k'a'ilht'u mintala'alhin.
43008012	An Jesús a'tam ixjajumpalayi an lapanakni, ixjajuniy: —Kit'ini xajatapulhkunu an lakaamunulhpa', yu akinch'a'o'aya ntu wa lakaaputs'isni katitsukulh, kalhitsukuya an jatapulhkunu yu xt'a'a jatsukunti.
43008013	Wachuncha an fariseojnin tajuniy: —Uxint'i wa mi'akst'uch'a lhich'iwink'an, aminchiwinti ntu lhitapalay.
43008014	An Jesús jajuniy: —Masi wa ki'akstucha iklhichiwinkan, an kinchiwinti lhitapalay, mu ijk'atsayi tanchuncha ikmintachalh chi tanchuncha ikti'an; pero uxitnan nt'u k'ats'ayat tanchuncha ikmintachalh chi tanchuncha ikti'an.
43008015	Uxitnan ch'unch'ach'a lhich'iwinat t'anisch'a la'ts'inat lay an lapanak, pero kit'in tu xamati iklhichiwiniy.
43008016	Chi li iknajuni tani laycha xamati, an yu iknajun yucha sawalh, mu ntu wa ki'akstucha iknajun, ali an kimPay yu kimakmintachalhi iknawnaw.
43008017	An la milhamap'a'sink'an ts'o'muk'akanta li akxni ixt'uyunk'an yu tala'ts'ilh wa tami tanajun, an ixchiwintik'an lhitapalay.
43008018	Kit'in iklhichiwinkani wa ki'akstucha, pero an kimPay yu kimakmintachalh wachu kilhichiwiniy.
43008019	Yu'uncha tajuniy: —¿Tanischa t'ajun mimpayi? An Jesús jajuniy: —Uxitnan tu kilamispayaw chi an kimPay wach'u nt'u misp'ayat; li xakilamispaw, an kimPay wach'u k'a ixmisp'at'it.
43008020	An Jesús chuncha nawlh akxni ixmasut'ajun an laka tajtan, tan ixlakwilh yu pumujukan tumin yu ixla'ulanankan, chi ntu xamati ch'apayawlh mu ntuka' ixcha'ani ixpanch'e'ex.
43008021	A'tam jajumpalhi an Jesús: —Kit'in ikti'ancha, chi uxitnan akilapuxkawyaw, pero uxitnan la mintala'alhink'ani k'alakniya'it. Tan ikti'an kit'in, uxitnan jant'ulay k'at'ip'it'it.
43008022	Pus an judiojnin ixtanajun: —¿Tasu li chunchacha najunili tan ti'an kitnan ntulay kati'awi? ¿Sna wa ka'akstuma'nikanacha?
43008023	An Jesús jajuniy: —Uxitnan aniy talaktsini mincha'ak'an, pero kit'in awint'i talhman; uxitnan aniy lakaamunulhpa k'at'amak'awna'it, pero kit'in jantu ikde aniy.
43008024	Xliyu klalhijunaw li la mintala'alhink'ani k'alakniya'it'it; mu li ntu kilakiklaka'iyawi li kit'in, la mintala'alhink'ani k'alakniya'it'it.
43008025	Wachuncha tajuniy: —¿Tisu uxint'icha k'at'i? An Jesús jajuniy: —Yu p'ulhnajcha klajuntaw.
43008026	Wanaj lhuwi yu aknawna chi yu aklajunaw t'ani layatcha; pero an yu kimakmintachalh yucha sawalhi an yu najun, chi kit'in, wanajcha yu iklajunaw aniy lakaamunulhpa an yu k'alha'asmat'a an yu kimakminta.
43008027	Pero yu'uncha ntu talhimacha'xalhi li yucha an ixPayi ixjalhixa'alat'ajun.
43008028	Pus an Jesús jajuniy: —Akxni talhmancha k'amuk'aya'it an yu ists'alh lapanak kijunchilh, akxnich'a k'ak'ats'aya'it li kit'in, chi li ntu tu'u k'ilhtuy yu wa kit'incha iknajun, kit'in ikchiwiniy tacha kimasuniy an kimPay,
43008029	mu an yu kimakminta aniya kint'a'aklat'ajun; jantu wa ki'akstucha kimakajunta an kimPay, mu kit'in lhilhiji k'ilhtuy yu oxi lhiwilay.
43008030	Akxni chunchacha naw'olh an Jesús, ixluwk'ani takiklaka'ilh.
43008031	An Jesús jajunilh an judiojnin an yu ixtakiklaka'itacha: —Li k'iklak'a'iyat sawalhi an kinchiwinti, kint'alhtanan sawalhi k'a'una'it'it;
43008032	k'amisp'aya'it'iti an yu sawalh, chi an yu sawalh katama'alhtaxtuniyan chi k'amak'awk'ana'it'itcha.
43008033	Yu'uncha ta'alhtaylh: —Kitnan yucha an Abrami ikpu'a'p'unmintacha'aw, chi ntu a'atam xamati la ixmaka akintalhitsukun, ¿t'asu li na'uncha li akmakawkanawcha?
43008034	An Jesús jajuniy: —Sawalhi an yu klajunaw, watichicha yu ilhtuy tala'alhin, la ixmaka an tala'alhini t'ajun.
43008035	Chi an yu wa putapatsakancha lapanak, jantu ma'tawlh'alhiya an laka cha'a tan putapatsakan, pero yu ancha xajas'at'a yucha tawlh'alhiy.
43008036	Xliyu li an yu isTs'alh lapanak kijunchilh ta'ilhtuyancha li k'amak'awk'antcha, uxitnan k'amak'awk'ana'itcha sawalh.
43008037	Ijk'atsaycha li yucha an Abrami p'u'a'p'unt'anchi'it; pero kilama'niputunaw, mu ntu kilakiklaka'iyawi an kinchiwinti.
43008038	Kit'in iklhichiwiniy yu an kimPay kimasunita; ch'unch'ach'a wach'u ilht'uyat yu alha'asmat'at mimpayk'an.
43008039	Yu'uncha ta'alhtaylh tajuniy: —¡Kitnan kimpayk'an yucha an Abram! Pero an Jesús jajuniy: —Li ixjas'at'an Abram sawalhi uxitnan, k'a ix'ilht'ut'iti tacha an ilhtulh yucha.
43008040	Pero chaway uxitnan kilama'niputunawi li klalhixa'alayaw yu sawalh, yu k'alha'asmatta an Dios. An Abram jantu a'tam chuncha lalh.
43008041	Uxitnan wanajch'a ch'uni layat tacha lay mimpayk'an. Yu'uncha tajuniy: —¡Kitnan tu ixjas'at'an yu wa aya kalalhcha lapanak! ¡Wa pumatami kimPayk'an, Dios!
43008042	Wachuncha an Jesús jajuniy: —Li mimPayk'ani Dios ixwalh, xakilamapayniw, mu kit'in tan wilhchalh Diosi ikminchalh chi anicha ikt'ajun, jantu wa ki'akstucha ijk'uxamilh, Diosi kimala'achatachalh.
43008043	¿Tasu li ntu lay kilalhimacha'xaniyaw an kinchiwinti? Wa xliyu ntu kila'asmatniputunaw.
43008044	Uxitnan mimpayk'an yucha an xapay makxkay un, chi yuch'ach'a ilht'unip'ut'unat yu lhinajun. Yucha sta akxni ilhtukanchalh an lakamunulhpa, sta akxnicha jama'ninilh, chi ntu a'tam najunta yu sawalh, mu ntu tu'u yu sawalh kanawlh yucha. Akxni maslakatinin, najuncha tanischa yucha, mu yucha maslakatini chi xapay maslakatinti.
43008045	Pero kit'in, mu iknajun yu sawalh, tu kilakiklaka'iyaw.
43008046	Uxitnan, ¿tisiyuchacha lay kanawna li iklhit'ajun tu'u tala'alhini? Chi li iknajun yu sawalh, ¿tasu li ntu kilakiklaka'iyawi?
43008047	Yu xas'at'a Dios, an ixchiwinti Dios asmat'a; pero uxitnan nt'u asmat'at'iti mu ntu xas'at'an Dios.
43008048	An judiojnin tajuniy an Jesús: —Sawalhcha tacha an iknawnaw li jamacha'ak'at'i Samaria chi li makxkay'uni lakpach'apatan.
43008049	An Jesús jajuniy: —Kit'in tu tu'u kilakpach'apata makxkay'un. Kit'in ijkiklaka'iy an kimPay, yucha yu k'ilhtuy, pero uxitnan wa kilamamaxaniyaw.
43008050	Kit'in tu kit'ini yu ikpuxkajuy kinta'ayaxtu, alini yu yucha puxkajuy, chi yucha yu kanawna li oxi u jantu yu ilhtuy atam.
43008051	Sawalhi aniy yu klajunaw, yu kiklaka'iya an kinchiwinti, jantu a'tam katinilh.
43008052	An judiojnin tajuniy: —Chaway oxicha ijk'atsaw li wa lakpach'apatan makxkay'un sawalh. An Abraham chi an ali'in yu ixtalhichiwiniy ixchiwinti Dios talaknilh, chi uxint'i na'un: "Yu kinkiklaka'iy ntu a'tam katinilh".
43008053	¿Chu sna palay ayk'at'i, palay wa lakat'ikt'i an kimpayk'an Abraham? Yucha nilh, chi an yu ixtalhichiwiniy ixchiwinti Dios wachu talaknilh. ¿Tisu milhijunt'ich'a na'uni?
43008054	An Jesús jajuniy: —Li wa kit'incha ikla'ayakan, an kinta'ayat tu tu'u lhitapalay; pero yu kila'ayay yucha an kimPay, an yu unat li miDiosk'an.
43008055	Pero uxitnan t'u misp'ayat. Kit'in ikmispay; chi li aknawlh li ntu ikmispay, wa ikmaslakatinicha tacha uxitnani akwalh. Kit'in ikmispay sawalh, chi ijkiklaka'iya tacha an najun.
43008056	An Abram, yu p'u'a'p'unt'anchi'it lhi'achalhi li kala'ts'ina kiwilhchan, chi la'ts'ilh, pus achalhcha.
43008057	Wachuncha tajuniy an judiojnin: —Jant'uk'a' lhit'a'uni t'up'uxamkaw (50) k'ata, ch'i na'un li la'ts'int'acha an Abram.
43008058	An Jesús jajuniy: —Sawalhi aniy yu klajunaw, akxni ntuka' istsukuy an Abraham, kit'in xakt'ajuncha.
43008059	Pus wachuncha talaksaklhicha chiwx ixtalakat'alhmaputuncha, pero an Jesús tats'e'lhi chi taxtulhcha an laka tajtan; chi japujataxtu'olh, alhcha.
43009001	Tan ixla'pust'ajun an Jesús, la'ts'ilh pumatam la'lhtuluw lapanak, wa chunchacha tsukulh.
43009002	An ixt'alhtanan tajuniy: —Maestro, ¿tisiyuchacha ilhtulh ixtala'alhin li chunchacha la'awlhi, ixpaynin u yucha?
43009003	An Jesús jajuniy: —Jantu xliyu aniy wa ka'ilhtulhcha tu'u ixtala'alhin u an ixpaynin, wa xliyu an Dios masuputuni ixtapatsat laxlakatunaj aniy lapanak.
43009004	Li tunkuka, task'iniya li ka'ilhtuw an ixtapatsat an yu kimakmintalh, mu mintacha an jatats'isni, akxni ntucha lay tapatsakan.
43009005	Li ikt'ajunka an lakaamunulhpa, ikxajatapulhkunu an lakamunulhpa'.
43009006	Akxni chunchacha naw'olh, a'chujlhicha an lakaat'un, chi ilhtulhcha pulh'om. Lakpuxapamuk'alhcha an la xla'chulh an yu ntu ixjalakawanan lapanak.
43009007	Xli'astan juniy: —K'ap'inchicha la'puch'a'a an tan nap'an wilh xkan junkan Siloé (nawputun "mala'achakanta"). Pus alhcha la'puch'a'a', walh tasp'itcho'ochalh, ixjalakawanancha.
43009008	An yu wani ixjalakt'awilh la ixcha'a chi an yu ixtala'ts'in tan ixtawlay isk'in tu'u la'a'tayjun, ixtanajun: —¿Chu ntu yu an aniy, an sa' ixtawlay isk'in la'a'tayjun?
43009009	Ali'in ixtanajun: —Mu chun, yucha. Ali'in ixtanajun: —Mu jantu, masi wanaj chuncha tasuy tu yu'. Pero yucha ixnajun: —Chun, kit'in.
43009010	Wachuncha talhisakmilh tajuniy: —¿Ch'i t'asich'a laych'a lhijalak'awanan chawayi?
43009011	Yucha jajunilh: —Yucha anchunu tajuniy li Jesusi ilhtulh pulh'om, chi kilakpuxapamuk'alhcha, xli'astan kijuniy: "K'ak'ila'p'uch'a'acha an laka Siloé, tan nap'an tajun xkan". Pus k'alhcha, chi kla'puch'a'alhcha, walh ijkalakawanalhcha.
43009012	Pus tajuniy: —¿Tanischa t'ajun anchunu lapanaki? Yucha jajuniy: —Jantu ijk'atsay.
43009013	Talhi'alhcha an tan ixtawilanalh an fariseojnin an yu la'lhtuluw ixjunita lapanak.
43009014	Akxni la'oxilh an pulh'om an Jesús chi malakawanilhcha an yu ntu lay ixjalakawanan akxni ntu ixtapatsakan wilhchani ixjunita.
43009015	An fariseojnin wachu talhisakmipalhi tani laycha lhijalakawanalh. Pus yucha jajuniy: —Wa kilakpuxapamuk'alhcha an pulh'om, chi kla'puch'a'alhcha chi chaway ijkalakawanancha.
43009016	Pus an ali'in fariseojnin ixtanajun: —Anchunu lapanak tu Diosi makmintalh, mu tapatsayi akxni masi ntu tapatsakan wilhchan. Pero ali'in ixtanajun: —¿Pero tasicha lay kalhilak'ilhtulh aniy tanlhun li wa ma'lhta'alhinicha? Pus tatala'apitsilhcha, tatakilhmakt'uyulhcha.
43009017	Wachuncha talhisakmipalh a'tami an yu la'lhtuluw ixjunita lapanak, tajuniy: —An yu malakawanin, ¿tisu lapanakch'a na'uni? Yucha najun: —Kit'in iknajun pumatam yu lhichiwiniy ixchiwinti Dios.
43009018	Pero an judiojnin jantu ixtakiklaka'iya li la'lhtuluwi ixjunita chi li laycha ixjalakawanan, wanaj tat'asanilh ixpay chi ixnati
43009019	chi talhisakmilhcha, tajuniy: —¿Yucha aniya mints'alhk'an, yu nawnat li wa la'lhtuluwi tsukulh? ¿Tasicha lhijalakawanan chawayi?
43009020	An ixpaynin taja'alhtayanalh tanajun: —Ijk'atsayawi li aniy kints'alhk'an, chi li wa la'lhtuluwi tsukulh;
43009021	pero ntu ijk'atsayaw tani lhijalakawanancha chaway, chi ntu ijk'atsayaw tichini malakawanilhcha. Yuch'ach'a k'alhisakmit, mu aycha, yuchacha katajunan.
43009022	An ixpaynin wa chuncha tanawlh, mu ixtatalhanan, mu an judiojnin ixtatamakajuntacha li yu kanawna li an Jesús yucha Cristo, katamakxtukana an tan ixtata'ayxt'o'a yu tajakiklaka'inin.
43009023	Xliyu talhinawlh an ixpaynin: "Yuch'ach'a k'alhisakmit, mu aycha".
43009024	An judiojnin a'tam tat'asanipalhi an yu la'lhtuluw ixjunita, chi tajuniy: —Akilajuniw yu sawalh la ix'ukxlakapu Dios. Kitnan ijk'atsayawi li anchunu lapanak wa ma'lhta'alhini'.
43009025	Yucha jajuniy: —Li ma'lhta'alhini, kit'in tu ijk'atsay. Yu ijk'atsay, li ntu lay xajkalakawanan, pero chaway ijkalakawanancha.
43009026	A'tam talhisakmipalh tajuniy: —¿Tasicha ilhtuni? ¿Tasicha ilhtulh li malakawanincha?
43009027	Yucha jajuniy: —Klajuniwcha, pero ntu kilakiklaka'iyaw. ¿Tasu li a'tam aklajumpalawi? ¿Chu wachu sna ixt'alhtanani ump'ut'unat'it?
43009028	Wachuncha tamamaxanilhcha, chi tajuniy: —Uxint'i ka ixt'alhtanak'at'i anchunu lapanak, pero kitnan ixt'alhtanan an Moisés.
43009029	Kitnan ijk'atsayaw li an Dios xa'alalhi an Moisés, pero anchunu lapanak tu ijk'atsayaw tanchuncha minchalh.
43009030	An yu la'lhtuluw lapanak ixjunita jajuniy: —¡Pus yuchacha yu lhi'a'nincha! Uxitnan t'u k'ats'ayat tanchuncha minchalh, walh chi kit'in kimalakawanilhcha.
43009031	Chi k'atsayawi li an Dios tu ja'asmatniya an ma'lhta'alhinin, pero yu kiklaka'iya an Dios chi ilhtuniya yu najun, yucha asmatni.
43009032	Tu a'tam asmatkanta li xamati lay kamalakawanilh yu wa la'lhtuluw la'awlh.
43009033	Li aniy lapanak tu Diosi makmintalh, tulay tu'u ka'ilhtulh.
43009034	Pus yu'uncha tajuniy: —Uxint'i wa tala'alhinch'a p'uts'uk'u, ¿chi uxint'icha akilamasuniyaw? Pus tatamakxtulhcha an tan ixtata'ayxt'o'a an yu tajakiklaka'inin.
43009035	Walh an Jesús k'atsalhi li tatamakxtulh, pus akxni paxto'lhi lhisakmiy juniy: —¿Uxint'i k'iklak'a'iya an isTs'alh Dios?
43009036	Yucha alhtaylh juniy: —¿Jamach'alhkat, tisiyuchacha, para li ajkiklaka'ilh?
43009037	An Jesús juniy: —La'ts'int'a'uncha, kit'in, yu t'ach'iwint'a'un.
43009038	Wachuncha an lapanak tatso'ottatawlhnilhcha la ixlakapu an Jesús, chi juniy: —Ijkiklaka'iyani, Jamach'alhkat.
43009039	An Jesús juniy: —Kit'in ikminta nawna aniy lakaamunulhpa tanyuchacha yu oxi chi yu jantu, para li an yu ntu tajalakawanan, katajalakawanalh, chi an yu tajalakawanan ntu katajalakawanalh.
43009040	Ali'in fariseojnin yu ancha ixtat'ayanalh, mu ta'alha'asmat'acha, pus tajuniy: —¿Chu wachu la'la'lhtulu'uni kitnan?
43009041	An Jesús ja'alhtaylh jajuniy: —Li la'la'lhtulu'uni k'a ix'unt'it, jantu tu'u k'a ixlits'ukut mintala'alhink'an, pero mu nawnat'iti li jalak'awananat'it chaway amintala'alhink'an minkwentajk'an.
43010001	Aniy yu klajunaw sawalh, yu ntu la xamalhticha putanuyachalh an la ixkurralhk'an an borregojnin yu lakatami putanuyachalh, wa ja'alhawna'.
43010002	Pero yu la xamalhticha putanuyachalh, yucha yu jalhist'ak'a an borregojnin.
43010003	An yu jalhistaknan laka malhticha yucha mati'anicha an yu jalhist'ak'a ixborregojnin chi la ixta'a'utchak'ani jamapa'a'uy la'atamin, pus ta'alhmispaycha, chi jamaxtuycha.
43010004	Chi akxni tataxtu'ojoycha, jatap'ulhniycha, pus an borregojnin tach'a'o'aycha mu ta'alhmispaycha.
43010005	Pero yu ntu tamispay tu tach'a'o'ay, wa talakats'alhni mu ntu ta'alhmispay.
43010006	An Jesús chuncha jalhimalakxtunilh, pero yu'uncha ntu talhimach'axanilh.
43010007	Pus a'tam jajumpalhi an Jesús, jajuniy: —Aniy klajunaw yucha sawalh, kit'ini ixmalhtichak'an an borregojnin.
43010008	Akxni ntuka' xakmin, ixchuxk'an an yu p'ulhnaj takilachilh wa ja'alhawnan, pero an borregojnin jantu ta'alha'asmatlhi.
43010009	Kit'in, ikmalhticha, yu kit'ini kimputanuy kata'alhtaxtuya'. Katanuya chi kataxtuya chi kala'cha'ana jats'in.
43010010	An ja'alhawna yucha wa mintacha ja'alhawana', chi minta jama'nini, chi minta jalakt'ilhini'; pero kit'in ikminta para li k'alhits'uk'ut jatsukunti, chi li lhuwi k'alhits'uk'ut jatsukunti.
43010011	Kit'ini yu oxi ijkalhist'ak'a an borregojnin. Yu oxi jalhist'ak'a an borregojnin lhima'axt'a'a ixjatsukunti.
43010012	Pero li yu wa mapalhnikancha tapatsay, akxni la'ts'in min an ma'tili jamakajuncha an borregojnin chi jats'alaycha, mu ntu yu yu jalhist'ak'a sawalh chi mu ntu ixnawin. An ma'tili ja'uycha an borregojnin chi tatalaktilhacha.
43010013	Anchunu lapanak jats'alay mu yucha wa yucha an ixtalhajacha lhakapu'an, jantu yu an borregojnin sawalhi jalhakapu'an.
43010014	Kit'ini yu oxi ijkalhist'ak'a an borregojnin, chi ijkamispayi yu kinawin, chi yu'uncha kintamispay,
43010015	tacha kimispay an kimPay chi kit'in ikmispay wachu'. Ki'tin ijkalhima'axt'a'a kijatsukunti an borregojnin.
43010016	Atumpaj ijkalhit'awpalay ali kiborregojnin yu ntu aniy tatanumanalh aniy laka kurralh; yu'uncha wachu ajkalhimina chi akinta'asmatniya kinchiwinti, walakatamcha katatsuku'oya chi wa pumatami yu kajalhist'ak'a'.
43010017	An kimPay xliyu kilhimapayniy, mu kit'in ikma'axt'a'a an kijatsukunti para li ajkama'lhtayanancho'olh.
43010018	Jantu xamati kimaxtuniy an kijatsukunti, wa ki'akstucha ikma'axt'a'a. Ikt'acha'ani li akma'axta'lhi chi li akla'a'icho'olh. Aniy, yucha an kimPayi chuncha kilhijunilh.
43010019	An judiojnin a'tam tatala'apitsipalhi akxni chunchacha ta'alha'asmatlhi.
43010020	Ixluwk'ani yu yu'uncha ixtanajun: —Wa loko chi wa lakpach'apata makxkay'un, ¿tasu li takiklaka'icha?
43010021	Pero ali'in ixtanajun: —Tu xamati yu wa lakpach'apata makxkay'un chuncha kachiwinilh. ¿Chu sna layi an makxkay'un kajamalakawanilh yu wa la'la'lhtulu'un?
43010022	An la'acha'an Jerusalén ixk'atanit'awkan, ixlakata yu ixpupastakkan an ay ixtajtank'an. Ixpaku lhik'asnini ixjunita.
43010023	Chi an Jesús an laka tajtani ix'aklat'ajun, an lhilaxmalhticha Salomón.
43010024	Walh an judiojnin tala'atanchanulh chi tajuniy: —¿Tasu wa tiwanancha chuncha akilalhilatsukuyaw li ntu oxi kilajunaw li sna uxint'i Cristojk'at'i? Li uxint'i Cristojk'at'i ixla'ts'awalanticha akilajuniw.
43010025	An Jesús jajuniy: —Mu klajunawcha, pero ntu kilakiklaka'iyaw. An tanlhun an yu klak'ilhtuy la xtalakask'i an kimPay, yuchacha masuy;
43010026	pero uxitnan nt'u k'iklak'a'iyat'it, mu uxitnan ntu kiborregojnin.
43010027	An kiborregojnin yu'uncha kinta'alhmispay, chi ijkamispay chi kintach'a'o'ay.
43010028	Kit'in ijkaxta'niy jatsukunti yu ntu a'tam katimin'olh, chi ntu a'tam katitanilh, chi ntu xamati akintijamaxtunilh.
43010029	An kimPay yucha ntu xamati ixt'achun, yucha yu kijaxta'nilh an borregojnin chi ntu xamati katijama'xa'axtulh an kimPay.
43010030	An kimPay chi kit'in wa la'atami ijkuntaw.
43010031	Wachuncha an judiojnin ixtalakat'alhmaputumpalaycha, ixtalaksak'acha chiwx.
43010032	Pero an Jesús jajuniy: —Lhuwcha tanlhun yu laj'oxi tu'u klamasuniw yu ixnawin an kimPay; ¿tanyucha yu akilalhilakat'alhmayawi?
43010033	An judiojnin tajuniy: —Jantu xliyu li aktilalhilakat'alhmaw li laj'oxi tanlhun ilht'uy, aklalakat'alhmayaw mu wa aya uniya an Dios. Wachu wa lapanak k'at'i, chi uxint'icha na'un li Dios k'at'i.
43010034	An Jesús jajuniy: —¿Chu ntu ts'o'muk'akanta an la milhamap'a'sink'an tan najun?: "Kit'ini iknajun, uxitnan diosnin".
43010035	Li an Dios, diosnini jajunilh an yu takilhichiwinchilh ixchiwinti, pus k'atsayawi li an tan chuncha ts'o'muk'akanta jantu layi ntucha katikiklaka'iw.
43010036	Chi li an Dios kisakxtulh chi kimakmilhcha aniy lakaamunulhpa, ¿tasu li nawnatcha li wa aya ijkuniycha, li iknajun li kit'ini iksTs'alh Diosi?
43010037	Li ntu yu k'ilhtuy an tapatsat tacha an ilhtuy kimPay, jantu akilakiklaka'iw.
43010038	Pero li chuncha k'ilhtuy, masi ntu akilakiklaka'iw, yucha an yu k'ilhtuycha k'ak'iklak'a'it, para li wa xawa'a'tamch'a k'ak'ats'at li an kimPay kinput'ajun chi kit'in yucha ikput'ajun.
43010039	A'tam ixtach'apayawputumpalay, pero an Jesús tama'a'osli.
43010040	Ampalhcha ixtapiktutam an ayxkan tan junkan Jordán, tan ixlip'ulhnaj ixjama'paxanan an Juán, anchacha tamakawchalh.
43010041	Ixluwk'ani ixtala'cha'an, chi ixtanajun: —Chun sawalh, masi an Juán tu tu'u masulh yu la'lhi'a'nin, pero tacha an lhichiwinilh aniy lapanak chun sawalh.
43010042	Ixluwk'ani ancha takiklaka'ilh an Jesús.
43011001	Ixt'ajun pumatam lapanak wa ixta'an'ay ixjunkan Lázaro, jamacha'a Betaniaj, la ixla'acha'an an Marta chi an ixp'isa'a María.
43011002	Aniy María ixt'alajamatsan an Lázaro, yucha yu lhich'ampaxalh perjume an Jamach'alhkat Jesús chi ch'anxakalhcha la ix'ay.
43011003	Pus an ixt'uyunk'an ixt'alajamatsanan an Lázaro, tamala'achanilhi chiwinti an Jesús tan tajuniy: —Jamach'alhkat, an yu map'ayniy wa ta'an'ay.
43011004	An Jesús, akxni asmatlhi, najun: —Aniy ta'an'at jantu katijama'ninilh, yucha apalij wa kapumasukana an ixta'ayat Dios, chi an ixta'ayat an isTs'alh Dios.
43011005	Chi masi sawalh ixmapayniya an Jesús an Marta, chi an ixp'isa'a chi an Lázaro,
43011006	la'at'uy wilhchani tawlhpalhchalh an tan ixt'ajun masi junikalhcha li an Lázaro wa ixta'an'ay.
43011007	Xli'astan jajunilh an ixt'alhtanan: —Ka'ampalawi la'acha'an Judea.
43011008	An ixt'alhtanan tajuniy: —Maestro, tuka' ma'ani an judiojnin yu ancha ixla'acha'ank'an ixtalakat'alhmaputunan, ¿ch'i a't'amch'a t'ip'imp'alay?
43011009	An Jesús jajuniy: —¿Chu ntu la'akawt'uy horaja lhit'ajun an wilhchan? Yu akxni tunkuwi jalhtanan tu kati'ayst'uk'ukalh, mu la'ts'ini an xajatapulhkunu aniy lakamunulhpa';
43011010	pero yu puts'ista jalhtanan, ayst'uk'ukan, mu ntu pulhkuyi ancha.
43011011	Xli'astan jajumpalay: —An ki'amigojk'an Lázaro lhtatalhcha, pero ikt'i'an makujunu'.
43011012	An ixt'alhtanan an Jesús tajuniy: —Jamach'alhkat, li lhtatalhcha, nawputun li katak'uch'uya'.
43011013	Pero an Jesús yucha ixjajunt'ajun li an Lázaro nilhcha, pero an ixt'alhtanan ixtanajun li yu wa lhtatakancha sawalh.
43011014	Wachuncha an Jesús ts'awjcha jajunilh: —An Lázaro nilhcha,
43011015	chi oxi iklhiwilay por uxitnan li ntu aniy xakt'awnachalh, para li k'ak'iklak'a'it'it; ka'awcha la'ts'inin.
43011016	Wachuncha an Tomás yu ixtajuniy lhist'uy, jajuniyan ali'in ixt'alhtanan: —Wachu ka'awi kitnan, para li wachucha kat'aniyaw.
43011017	Akxni cha'alh an Jesús, la'at'at'icha wilhchani ixmaknukanta an Lázaro.
43011018	An la'acha'an Betaniaj wani la'acha'an Jerusaleni ixlitamakajun, ka wa tacha la'at'utu kilometrojo ixlima'at.
43011019	Ixluwk'an an judiojnini ixta'anta la'ts'inin an Marta chi an María, ixtat'alama'oxamixiycha li nilh an Lázaro ixt'alajamatsank'an an Marta chi an María.
43011020	Akxni an Marta k'atsalhi li an Jesús ixcha'ant'ajuncha, taxtulhcha, alhcha lakatastuknu'; pero an María tamakawlhi an la ixcha'ak'an.
43011021	An Marta juniy an Jesús: —Jamach'alhkat, li aniy k'a ixt'a'ulh, an Lázaro jantu ka ixnilh.
43011022	Pero wachu ijk'atsapalayi masi sta chaway k'ask'inin watuchicha an Dios, kaxta'niyan.
43011023	An Jesús juniy: —An Lázaro kala'awcho'oya'.
43011024	An Marta alhtaylh juniy: —Mu chun, ijk'atsayi li kala'awcho'oya akxni kala'awcho'okana', yu xati'astancha wilhchan.
43011025	An Jesús juniy: —Kit'ini yu ikpula'awcho'okan chi ijkatsukunti. Yu kinkiklaka'iy, masi kanilh, katsukucho'oya'.
43011026	Chi watichicha yu t'ajunka chi kinkiklaka'iy, jantu katiniy'alhilh. ¿K'iklak'a'iya aniy yu ijkunan?
43011027	An Marta alhtaylh juniy: —Chuni, Jamach'alhkat, kit'in ijkiklaka'iya li uxint'i Cristojk'at'i, isTs'alh Dios, yu t'ant'a aniy lakaamunulhpa'.
43011028	Akxni chunchacha naw'olh an Marta, alhcha t'asanini an María, ixt'alajamatsan, kalakscha junilh: —An Maestro aniya t'ajun chi t'asaniyan.
43011029	An María wachuncha asmatlhi, las tayalh chi alhcha la'ts'ini an Jesús.
43011030	An Jesús tuka' ixtanuyachalhi an la'acha'an; wa anchaka ixt'ajun tan an kila'kilalh an Marta.
43011031	Akxni tala'ts'ilhi an María li tayalhcha, chi lascha taxtulh, an judiojnin an yu ancha ixtat'awilanalh laka cha'a yu ixtama'oxamixiy tach'a'o'alh, ixtanajun li sna an tan aknukanachalhcha alh alhunu'.
43011032	Akxni cha'alhcha an María tan ixt'ajun an Jesús, tatso'ottanilhcha la ixjach'aja', juniy: —Jamach'alhkat Jesús, li aniya k'a ixt'a'ulh, an Lázaro jantu ka ixnilh.
43011033	An Jesús akxni la'ts'incha an María li x'alhuncha chi an judiojnin an yu tat'acha'alh wachucha ixtalaj'alhun, an Jesús sawalhcha ta'oxila'alhilh.
43011034	Chi jalhisakmilhcha, jajuniy: —¿T'anisch'a maknut'iti? Yu'uncha tajuniy: —Jamach'alhkat, k'at'at'icha la'ts'ini'.
43011035	Wachuncha an Jesús alhulhcha.
43011036	Pus an judiojnin ixtanajun: —¡Jo' k'ala'ts'int'it, sawalhcha ka ixmapayniy!
43011037	Pero an ali'in ixtanajun: —Aniy mu yucha layi malakawanilh an la'lhtuluw, ¿chu ntu layi ta ka ixlit'alalh para li ntu kaxnilhi an Lázaro?
43011038	An Jesús, mu a'tamcha ixlita'oxila'alhipalay, pus alhi an tan ix'aknuyachalh an Lázaro. Wa tan'apilho'o'o an lakaachiwxin, ixlakapuyawkantacha chiwxi an tan ixputanukanachalh.
43011039	An Jesús jajuniy: —K'ama'osut'iti an chiwx. An Marta, an ixt'alajamatsan an yu ixnita, juniy an Jesús: —Jamach'alhkat, ka makxkaycha akamin, mu la'at'at'icha wilhchani nita.
43011040	An Jesús juniy: —¿Chu ntu ijkunani li jak'iklak'a'inin, k'ala'ts'ina'a an ix'alhp'asninti Dios?
43011041	Pus wachuncha tama'osulhcha an chiwx an taán ix'aknukan, chi an Jesús tala'st'alhcha, najun: —KimPay ikxta'niyan lhimala'puchajun, mu k'i'asmatnin.
43011042	Ijk'atsayi li lhilhiji k'i'asmatni; pero tuchi chuncha iklhinajun ixlakatak'an aniy tayanalh lapanakni, para li katakiklaka'ilhi li uxint'iy k'imakt'ant'a.
43011043	Xli'astan akxni chunchacha naw'olh, p'ascha chiwinilh, najun: —¡Lázaro, k'at'axt'ucha!
43011044	Pus an yu ixnitacha taxtulhcha, an la ixlakmaka chi an la ixlakch'aja ixla'la'apach'inikantacha laka laksliwilh la'ch'it chi an la ix'ukxpu yu aycha la'ch'iti ixpula'apach'inikanta. An Jesús jajuniy: —K'ala'ax'ott'itcha chi kachajcha ana'.
43011045	Tacha aniy ilhtulh an Jesús, ixluwk'ani takiklaka'ilh an judiojnin an yu ixtala'anta an María, mu tala'ts'ilhcha tacha an ilhtulh.
43011046	Pero an ali'in ta'alh la'ts'inini an fariseojnin, chi tajunilhi tani ilhtulhcha an Jesús.
43011047	Pus an xalaj'ajin sacerdotejnin chi an fariseojnin tata'ayxto'lhi laka ay juntaj chi talajuniy: —¿Tasu ka'ilhtuyawcha? Aniy lapanak wa stakcha lakmasut'ajuni tanlhun yu la'lhima'anxkay.
43011048	Li wa chuncha kamakawniyaw, katakiklaka'i'oya', chi an yu macha'an Roma katamina, chi katalakt'ilhiya an kintajtank'an chi an kila'acha'ank'an.
43011049	Pero pumatam de yu'uncha, ixjunkan Caifás, xa'ay sacerdoteje ixjunita anchunu k'ata, jajuniy: —Uxitnan t'u t'u'u k'ats'ayat,
43011050	ch'i nt'u lhak'ap'up'inat'iti li palay oxi para uxitnani li wa pumatam lapanaki kajalhinilh ixchuxk'an an lapanakni, walh jantu li ta ixlijalhi'ay an la'acha'an kalakt'ilhikalh.
43011051	Tacha an nawlh, tu wa ix'akstucha chuncha nawputulh, wa xliyu yucha xa'ay sacerdoteje ixjunita anchunu k'ata, pus la'asiyaj manawnilhcha an Dios li an Jesús kalhiniya an la'acha'an;
43011052	chi ntu wa ixlakatacha aniy la'acha'an, wachu ixlakata li kajapuma'ayxto'kana an ixjas'at'an Dios yu ixta'a'pitsinin.
43011053	Pus chunchacha, akxnicha wilhchani tatamakawlh an xajamach'alhkatni judiojnin li katama'niyacha an Jesús.
43011054	Xliyu an Jesús jantucha ixjatalakasuniya an judiojnin, taxtulhcha an la'acha'an Judea, alhcha tanchun la'acha'an junkan Efraín, wani tan wa jaxixnintacha, anchacha jat'atamakawlh an ixt'alhtanan.
43011055	Chi wanicha ists'an'ay ixpaxkuk'an an judiojnin, pus ixluwk'ani yu wa ancha la'la'acha'anaxni ixtawilanalh tatama'ast'a'alhi Jerusalén akxni ntuka' ix'a'tayni an paxku, para li katastalan'alh.
43011056	Ixtapuxkajuycha an Jesús chi ixtalajumpaxay an laka tajtan: —¿T'asch'a lhiwilayat'iti? ¿Kamina laka k'atan u jantu?
43011057	An fariseojnin chi an xalaj'ajin sacerdotejnin ixtalhinajuntacha li ma xamati la'ts'in an Jesús, ma kanawlh, para li katach'apayawlhcha.
43012001	An Jesús alh Betaniaja akxni la'achaxanka wilhchan ists'an'ay kachilh paxku, tan ixwilhchalh an Lázaro, an yu ixmala'awnicho'ota.
43012002	Ancha tamawachalh; an Marta ixjalak'inicha ixpulatojk'an, chi an Lázaro wachu aniy ixt'awilh an Jesús an laka mesaj.
43012003	Wachuncha an María xa'a'ilh la'atam perjume yu la'stu de nardo katacha paytat litro, chi yucha wanaj la'lhuwi tapalay, pus lakch'anmuk'alhcha an Jesús, chi xli'astan lakch'anxakalhcha la ix'ay. An ixpulakni an cha'a wa pulaklhaklhicha walh.
43012004	Chi xapumatam an ixt'alhtana Jesús, junkan Judas Iscariote, ists'alh Simón, yu an kama'axt'a'a an Jesús, najun:
43012005	¿Tasu li ntu st'akalhi aniy perjume yu la'at'utu ciento wilhchan xatapatsat tapalayi, para li ka ixjamala'pitsinikalhcha an jakilhpatinini?
43012006	Pero yucha masi chuncha nawlh, jantu wa xliyu ixjalhakapu'ancha an jakilhpatinin, yucha wa xliyu ixja'alhawanan, chi mu yuchaa ixlit'ajun an bolsaj yu ixputajuy an tumin, pus ixmakutuy.
43012007	Wachuncha an Jesús juniy: —K'amak'awcha, aniy wa mala'asijniycha para li akxni akimaknukana'.
43012008	An jakilhpatinin lhilhiji k'ajat'a'aklats'uk'uya'it, pero kit'in jantu.
43012009	Ixluwk'an an judiojnini tak'atsalh li an Jesús Betaniaja ixt'ajun, pus ta'alh, pero ntu wa yuchacha ixtala'ts'imputun, wachu ixtala'ts'imputuni an Lázaro, an yu ixmala'awnicho'ota an Jesús.
43012010	Wachuncha an xalaj'ajin sacerdotejnin tat'acha'alhcha li katama'niya wachu an Lázaro,
43012011	mu ixlakata yucha li wanajcha ixluwk'ani ixtat'alamakawt'ajun an judiojnin, yucha an Jesúscha ixtakiklaka'iy.
43012012	Lhuw tukan lapanaki ix'anta la'acha'an Jerusalén ixlakata an k'atan yu junkan paxku chi akxni tunkunchalh tak'atsalhi li kacha'ana an la'acha'an an Jesús,
43012013	tala't'e'e'ilhcha jap'ach'i chi ta'alhcha lakatastuknin, p'ascha ixtalakt'asay: —¡An Dios ay! ¡Oxi aniy yu la ixtalakaski Dios minta! ¡An xaRey Israel oxi!
43012014	An Jesús la'cha'alh la'atam burro chi putawk'alhcha, tacha najunta an tan ts'o'muk'akanta:
43012015	"Jant'u k'at'alhani la'acha'an Sión; mu aminRey mintacha, pu'uk'alh la'atam xajas'at'a burro".
43012016	Wa ixlip'ulhnaj an ixt'alhtanan an Jesús tu talhimacha'xalh; pero xli'astan, akxni an Jesús la'ayakalhcha, akxni tapastaklhicha li chuncha ixlits'o'muk'akanta li yucha ixlichiwininta tacha an ta'ilhtulh.
43012017	An lapanakni an yu ixtala'ts'inta akxni an Jesús t'asanilh chi mala'awnicho'olh an Lázaro an tan ix'aknuy, ixtalaknajuncha.
43012018	Xliyu an lapanakni ta'alhcha lakatastuknini an Jesús, mu tak'atsalhcha tacha an ix'ilhtuta yu lhima'anxkay.
43012019	Pero an fariseojnin ixtalajumpaxay: —La'ts'inatcha uxitnan li chuncha ntu tu'u kati'ilhtuw. K'ala'ts'int'it, ¡wanajcha ta lhichuxi tit'a'ankan!
43012020	Tacha an ix'ankanta Jerusalén laka k'atan, ixtama'anta yu griegojnin.
43012021	Pus tala'cha'alhi an Felipe, jamacha'a Betsaida, xalakaat'un Galilea, chi ixtatapayninicha, ixtajuniy: —Jamach'alhkat, kla'ts'imputunaw an Jesús.
43012022	Pus an Felipe alh junini an Andrés, chi ixlit'uyunchak'ani ta'alh juninin an Jesús.
43012023	An Jesús jajuniy: —Chilhcha panch'e'ex li an yu isTs'alh Lapanak kijunchilh kala'ayakanacha.
43012024	Chaway klajunaw li an xatalhts'i trigo patajuy an lakaat'un chi li ntu tamp'a'a, wa sa' tamay ix'akstu; pero li tamp'a'a, lhuwi xajatawk'at xt'a'a.
43012025	Yu mapayniya ixjatsukunti, kama'ats'an'aya'; pero yu xkajiya ixjatsukunti aniy lakamunulhpa, kalhitsukuya ixjatsukunti yu ntu a'tam katimin'olh.
43012026	Li xamati kint'atapatsaputun, akinch'a'o'alhcha; chi tan aktsukuya, wanajcha aniy katsukuya an yu kint'atapatsay. Li xamati kint'atapatsay, an kimPay oxi kalhi'o'xla'ts'ina'.
43012027	"Chaway wanaj tu k'is oxi ijk'atsan la kintak'atsan". ¿Chi tasicha aknawna'a? ¿aknawna: KimPay ak'ima'osunini aniy tacha ijk'atsan aknawna'? ¡Kit'in yuchacha kla'minta aniy!
43012028	KimPay, k'ala'ayat'icha aminta'a'ut". Wachuncha chiwinkanchalh an lakt'iyan, nawkan: "Ikla'ayatacha, chi akla'ayapala a'tam".
43012029	An lapanakni an yu ancha ixtayanalh chi ta'asmatlhi an tacha nawkalh, ixtanajun ma wa t'asalh xalapanak xkan. Ali'in ixtanajun: —Pumatam angelhi alhtaylh.
43012030	An Jesús jajuniy: —Aniy chiwinti asmatt'it jantu para kit'in, para uxitnan.
43012031	Chawaycha kanawkana li oxi u jantu yu ta'ilhtuy an lapanakni aniy lakaamunulhpa', chi chaway katamakxtukanacha an yu ch'alhkatnan aniy lakamunulhpa'.
43012032	Pero kit'in, akxni akimakxtukmuk'akanacha laka k'iw aniy lakaat'un, wanaj lhuwi yu akintach'a'o'aya'.
43012033	Chunchacha ixjapumak'atsaaninin tani kalayacha akxni kaniya'.
43012034	An lapanakni ta'alhtaylh tajuniy: —Kitnan k'asmattaw an lakalhamap'a'sin li an Cristo katsuku'alhiya'. ¿T'asuch'a li na'un li task'iniya li an yu kijunchilh isTs'alh Lapanak kamakxtukmuk'akana'a? ¿Tanyucha isTs'alh Lapanaki?
43012035	An Jesús jajuniy: —Wa lakats'uniycha aniy katat'a'aklatsukuyan an jatapulhkunu'; k'alak'alht'anant'iti li lhit'awnatka an jatapulhkunu', para li ntu wa ka kalaks katala'chini an jatats'isni akxni nt'u jalajk'ats'anant'at'it, mu yu lakaaputs'isni jalhtanan tu k'atsay tanchuncha ti'an.
43012036	Li lhit'awnatka an jatapulhkunu, k'ak'iklak'a'it'it, para li xas'at'an jatapulhkunu k'a'unt'it.
43012037	Masi an Jesús wanajcha lhuwi ix'ilhtuta la ix'ukxlakapuk'an an lapanakni yu la'lhi'a'nin tanlhun, jantu ixtakiklaka'iy,
43012038	wa xliyu li tapasalhi tacha an ists'o'muk'ata an Isaías, yu ixlichiwiniy ixchiwinti Dios, tan najun: "Dios ¿tisiyuchacha kiklaka'ita an kinchiwintik'ani? ¿An lapanak tasu wanancha la'ts'inta ix'alhp'asninti Diosi?
43012039	Pus tulay ixtakiklaka'iy, mu wachu ists'o'muk'apalata an Isaías tan najun:
43012040	"An Dios jamala'puts'inita chi t'ak'alh ja'ilhtunita an ixjalhunutk'an, para li ntu katajalakawanalh, chi para li ntu kataja'asmatnalh, chi para li ntu katawalhi ixjas'at'an Dios chi chuncha ntu ajkak'uch'ulh".
43012041	An Isaías chuncha nawlh mu ixla'ts'inta an ixta'ayaxtu an Jesús chi yuchaa lhichiwinilh.
43012042	Masi chuncha, ixluwk'ani takiklaka'ilh an judiojnin an Jesús, sta an jamach'alhkatni wachu'. Pero ntu ixtanajunitan lhilhuw mu ixtatalhamniya an fariseojnin, para li ntu kajatamakxtukalh an laka cha'a tan ixtata'ayxt'o'a an yu ixtajakiklaka'inin,
43012043	mu palay ixtala'a'iya li oxi kajala'ts'inkalh, pero jantu ixtala'a'iya li oxi kajala'ts'ilh Dios.
43012044	An Jesús p'asi chiwinilh, najun: —"Yu kinkiklaka'iy, jantu wa kit'incha kinkiklaka'iy, wachu kiklaka'iya an kimPay, yu kimala'achatachalh.
43012045	Chi yu kila'ts'in, wachu la'ts'ini an yu kimala'achatachalh.
43012046	Kit'in ijkatapulhkunu', chi aniy lakaamunulhpa ikminta para li chux yu kinkiklaka'iy jantu wa lakaapuuts'isnicha kats'uku'alhilh.
43012047	Yu asmat'a kinchiwinti chi ntu kiklaka'iy, jantu aktinawlhi li oxi u jantu lay, mu ntu yu ikla'minta aniy lakaamunulhpa', kit'in ikminta ma'alhtaxtunu an lakaamunulhpa'.
43012048	Yu kisamaj'an chi ntu ki'asmatniputuni kinchiwinti, alincha yu kajuna li oxi u jantu tacha lay, yucha an kinchiwinti kajuna li oxi u jantu ixt'ajun akxni xati'astancha wilhchan kajuna'.
43012049	Mu kit'in ntu wa ki'akstucha iknajun yu ikchiwiniy; yucha an kimPay yu kimala'achatachalhi kilhijuniy li aknawlh chi li akmasulh.
43012050	Chi ijk'atsayi li an ixlamap'a'sin an kimPay para jatsukunti yu ntu a'tam min'ojoy. Xliyu an tacha iknajun, mu chuncha kilhijunita an kimPay".
43013001	Akxni ntuka' ixchin ixk'atan Paxku, an Jesús ixk'atsaycha li chilhcha ixpanch'e'ex para li aniy lakaamunulhpa tan ixt'ajun kala'ancho'oyacha an ixPay, chi mu ixjamapayniya an yu ixtat'alhtanan aniy lakaamunulhpa, sta wa nilhcha jamapaynilh.
43013002	Akxni ixtalakkwayt'ajuncha puts'ista, an xapay makxkay un ixtamaknunitacha la ixjatapast'ak'at an Judas Iscariote, ists'alh Simón, li kama'axt'a'a an Jesús.
43013003	An Jesús ixk'atsayi li an ixPay ixma'axta'ni'ojota wa tuchicha la ixmaka'. Ixk'atsayi an Jesús li tan wilhchalh Diosi ixmintachalh chi li anchacha kacha'ancho'oya'.
43013004	An Jesús tayalhi an tan ixtalakkwayt'ajun, chi ayp'uxkalhi an ixla'ch'it an yu ixpu'ayxt'a'kanta. Xa'a'ilhcha la'atam toalla chi ch'axpach'imuk'akalhcha.
43013005	Xli'astan mulhcha xkan laka la'atam axi, chi tsukulhcha jala'ch'anch'a'ayi an ixt'alhtanan chi jalakch'anxakalhcha an laka toalla an yu ixch'axpach'imuk'akanta.
43013006	Akxni yucha an Pedrojcha kach'anch'a'akana, yucha juniy: —Jamach'alhkat Jesús, ¿uxint'ich'a ak'inch'anch'a'aya'a?
43013007	An Jesús juniy: —Chaway t'u lhimach'a'xayi tuchini k'ilhtut'ajuncha, pero xli'astan k'alhimach'a'xaya'acha.
43013008	An Pedro juniy: —¡Jantu aktilhitamakawlhi li ak'inch'anch'a'at'i! An Jesús juniy: —Li ntu aktich'anch'a'an, jantu kint'alhtanak'at'i k'at'i'unt'i.
43013009	Pus an Simón Pedro juniy: —Jamach'alhkat Jesús, jant'u wa ak'ila'ch'anch'a'at'i, wach'u ak'ila'ma'ch'a'at'i ch'i ak'ila'p'ach'a'at'i.
43013010	An Jesús alhtaylh juniy: —Yu wa pax'ojotaka ntu ma'lhtask'iniya kapaxpalh, mu oxicha paxta, wa kach'anch'a'alhcha; chi uxitnan oxich'a lakp'axt'at, masi ntu minchuxk'an.
43013011	"Jantu minchuxk'ani oxicha la'stalan'an la mijalhunutk'an" jajuniy, mu yucha ixk'atsayi tichini yuchacha yu kama'axt'a'a'.
43013012	Akxni jala'ch'anch'a'a'olhcha, la'ch'icho'olhcha an ixla'ch'it an Jesús, chi tawlhcho'olhcha an laka mesaj, jajuniy: —¿Lhimach'a'xayat'iti tacha an kla'ilhtu?
43013013	Uxitnan Maestro chi jamach'alhkati kilajunaw, chi kit'in sawalh, oxich'a t'ach'a an nawnat.
43013014	Pus kit'in ikMaestro chi ikJamach'alhkat, chi klala'ch'anch'a'awcha, chaway wachucha k'alala'ch'anch'a'ap'axat'it,
43013015	mu klamasuniwcha t'ani k'a'ilht'utcha, wachucha chuni k'a'ilht'ut tacha an kla'ilhtuw.
43013016	Tacha aniy klajunaw sawalh, an patrón yucha yu ay, an yu wa ma'tapatsay jantu, chi yu inta mala'achakan jantu yu xa'ay, yucha an yu jamala'achanan.
43013017	Li lhimach'a'xayat'iti aniy tanlhun ch'i ilht'uyat'it, oxi para uxitnan.
43013018	"Jantu minchuxk'ani klalhichiwint'awnaw; kit'in ijk'atsayi tichini yu'unchacha yu ijkasakxtuta. Pero katapasaya tacha an najunta an tan ts'o'muk'akanta: "An yu kint'alakkwayt'ajun wa akint'atasp'it'a'".
43013019	Chawaycha klamak'atsaaniyaw akxni ntuka' tapasay, para li akxni katapasayacha k'ak'iklak'a'iya'itcha li kit'in.
43013020	Ani klajunaw sawalh, yu kala'a'iya yu kit'in ikmala'achata, kit'ini kila'a'iy; chi yu kila'a'iy, la'a'iya an yu kimakminta.
43013021	Akxni chunchacha naw'olh, an Jesús sawalhcha ta'oxila'alhilh, chi ixla'ts'awalanticha nawlh, jajuniy: —Xapumatam uxitnani akima'axt'a'a', chi sawalhi tacha aniy klajunaw.
43013022	Pus wachuncha an ixt'alhtanan ixtalala'ts'impaxaycha, jantu ixtak'atsay tichini yuchacha.
43013023	Xapumatam de yu'uncha, yu an Jesús ixmapayniy, la ixpa'xti an Jesusi ixmalh,
43013024	pus an Simón Pedro tamakyawnilh, para li kalhisakmilhi tichini yuchacha an yu lhichiwiniy.
43013025	Wachuncha yucha stalhcha la'alh palayi an Jesús, chi lhisakmilhcha, juniy: —Jamach'alhkat Jesús, ¿tisiyuchacha?
43013026	An Jesús alhtaylh juniy: —Ak'awaya lakat'ikt'i xatach'e'en pan, chi an yu akxta'niya yucha. Pus awalhcha an pan, chi yucha an Judas Iscariotejcha xta'nilh, ists'alh Simón.
43013027	Akxni u'olhcha, an Satanás putanulhcha. Wachuncha an Jesús juniy: —Yu k'a'ilht'uya'a, wa t'uk'anch'a k'a'ilht'u.
43013028	Pero ntu xamati lhimacha'xalh an yu ixtawilanalh laka mesaj tuchini chunchacha lhijunilh.
43013029	Ali'in ixtanajun li sna an Jesús jumputulh: "K'at'amawcha yu kama'lhtask'iniyaw an laka k'atan", u li tu'ucha kajaxta'nilh an jakilhpatinin, mu yucha an Judasi ixma'ay an tumin laka bolsaj.
43013030	Akxni ix'u'ojotacha an pan an Judas, taxtulhcha, puts'istacha.
43013031	Chi akxni alhcha an Judas, an Jesús jajuniy: —Chaway kala'ayakanacha an yu kijunchilh isTs'alh Lapanak, chi an ixta'ayat Dios yucha an isTs'alhcha kaputasuya'.
43013032	Li an isTs'alh Dios masuyi an ixta'ayat Dios, an Dios wachu kamasuya an ixta'ayat an isTs'alh, chi watukancha kamasuya'.
43013033	Lakt'ikt'in kijas'at'an, jantucha ma'ani aktilat'a'aklatsukuw. Uxitnan akilapuxkawyaw, pero tacha an ijkajunilh judiojnin wanajcha chuni klajunaw uxitnan: T'ulay k'at'ip'it'iti tan ikti'an kit'in.
43013034	Klaxta'niyaw aniy sast'i lhamap'a'sin: Li k'alamap'aynip'axat'it. Tacha kit'in klamapayniyaw.
43013035	Li k'alamap'aynip'axaya'it'it, ta ixlijalhi'ay an lakaamunulhpa katalhakapu'ana li kint'alhtanani uxitnan.
43013036	An Simón Pedro juniy an Jesús: —Jamach'alhkat, ¿t'anisch'a t'ip'ini? An Jesús juniy: —Tan ikti'an t'ulay ak'int'ich'a'o'a chaway, pero xli'astan chun.
43013037	An Pedro juniy: —Jamach'alhkat, ¿tasu li ntulay aktich'a'o'ani chawayi? ¡An kijatsukunti aklhima'axt'a'a milakata!
43013038	An Jesús juniy: —¿K'alhima'axt'a'a'a mijatsukunti kilakata? Kit'in sawalhi yu ijkunan, jantuka' katit'asalhi an puyux, a't'utucha k'anawna'a li jant'u k'imisp'ay.
43014001	Jant'u k'ala't'a'oxila'alhit'it; k'ak'iklak'a'it'iti an Dios chi wachu' akilakiklaka'iw.
43014002	An la ixcha'a an kimPay wanaj a'alhuwi cha'a alin; li ntu chuni ixwalh, kit'in xaklajuniw. Pus kit'in ikti'ancha, akmala'asijnitachalhcha t'an k'ach'ip'ina'it.
43014003	Xli'astan akxni akmala'asijni'oyantacha, akmimpala a'tam, chi aklalhi'anawcha, para li wachu aniy k'at'awlhchi'it tan kit'in aktawlanta.
43014004	Uxitnan misp'ayatcha an tij yu lay pucha'ankan tan ikti'an kit'in.
43014005	An Tomás juniy an Jesús: —Jamach'alhkat, tu ijk'atsayaw t'anch'unch'a t'ip'in, ¿tasicha aklhik'atsayaw an tiji?
43014006	An Jesús juniy: —Kit'ini yu iktij, kit'ini yu iksawalh, chi ikjatsukunti; li ntu kit'ini akintipu'alh watichicha, jantu lay katila'cha'alh an kimPay.
43014007	Li kilamispayaw, an kimPay wach'u k'amisp'aya'it; chi sta chaway misp'ayat'itcha, mu la'ts'inlhit'awnat'itcha.
43014008	Pus an Felipe juniy: —Jamach'alhkat Jesús, akilamasuniwi amimPay, walh wachuncha oxicha.
43014009	An Jesús juniy: —Felipe, ma'anchacha klat'a'aklat'awnaw, ¿ch'i nt'uka' k'imisp'ay? Yu kila'ts'incha, la'ts'incha an kimPay; ¿T'asu li k'i'unicha li aklamasuniwi an kimPayi?
43014010	¿Ch'u nt'u k'iklak'a'iya li kit'in ikput'ajuni an kimPay chi an kimPay kimput'ajun? An tacha klajunaw tu wa kit'incha chuncha klajunaw. An kimPay an yu kimput'ajun, yuchaa kimpulak'ilhtuy an ixtapatsat.
43014011	Akilakiklaka'iwi li yucha an kimPayi ikput'ajun, chi an kimPay kit'ini kimput'ajun; li jantu, masi wa yucha an tacha klak'ilhtuycha tapatsati akilapukiklaka'iw.
43014012	Aniy sawalh, yu kinkiklaka'iy wachu kalak'ilhtuya an tapatsat an tacha klak'ilhtuy; walh chi palay laj'ayi kalak'ilhtuya', mu kit'in iktila'ancha an kimPay.
43014013	Chi watuchicha k'ask'iniya'it an kimPay lakintalakask'i, ak'ilhtuya', para li an isTs'alh Dios kaputasulhi an ixta'ayaxtu Dios.
43014014	Wat'uch'ich'a sk'inat la kintalakask'i, kit'in ak'ilhtuya'.
43014015	Li kilamapayniyaw, k'ak'iklak'a'it'iti an kilhamap'a'sin.
43014016	Chi kit'in aktapayniniya an kimPay, walh katamak'anipalhtacha'ani pumatam yu katalhi'a'tayjuyan, yu ntucha a'tam katitamakajun:
43014017	yucha an Takuwin yu kapulhi'an tan sawalh, yu an tu tajakiklaka'inin ntulay talhitsukuy, mu ntu tala'ts'in chi ntu tamispay; pero uxitnan misp'ayat'it, mu tat'a'aklat'awnan chi kataputsukuyan.
43014018	Jantu yu tacha ntucha tu'u ixpayk'ani aktilamakawpulaw.
43014019	Wa lakats'uniycha, an yu ntu tajakiklaka'inin tucha ali akintitala'ts'ilh; pero uxitnan akilala'ts'inaw, chi k'ats'uk'uya'it'it mu kit'in ikt'ajun.
43014020	Anchunu wilhchan, uxitnan k'ak'ats'aya'it'iti li yucha an kimPaycha ikput'awnachalh chi uxitnan kit'incha kilaput'awnaw chi kit'in uxitnancha klaput'awnaw.
43014021	Yu la'a'iya an kilhamap'a'sin chi kiklaka'iy, lhimasuyi li kimapayni sawalh. Chi yu kimapayniy, kamapayniya an kimPay, chi kit'in akmapayniya wachu', chi aktalakasuniya'.
43014022	An Judas juniy, (jantu yu an Iscariote pumatam yu wachu chun ixjunkan): —Jamach'alhkat Jesús, ¿tasu li wa kitnani akilatalakasuniyawi, chi ntu chux lakaamunulhpa'a?
43014023	An Jesús juniy: —Yu kimapayniy, kiklaka'iya an kinchiwinti; chi an kimPay kamapayniya', chi kit'in chi an kimPay akminaw t'atawlhnin.
43014024	Yu ntu kimapayniy, jantu kiklaka'iya an kinchiwinti. An chiwinti an t'ach'a asmat'at jantu kinchiwinti, ixchiwinti an kimPay an yu kimala'achatachalh.
43014025	Li klat'a'aklat'awnawka aniy, klajunawi aniy laktanlhun,
43014026	pero an yu katalhi'a'tayjuyan, an Stalan'a Takuwin yu kamakminanta an kimPay la kintalakask'i, yucha katamasuni'oyani an laktanlhun chi katamapast'ak'ani'oyani chux tacha an klajuntaw.
43014027	Klamakawniyawi an oxi jatawlhnat, klamakawniyawi an oxi kijatawlhnat; kit'in tu tacha an yu wa lakaamunulhpa tat'ajuni klaxta'niyaw. Jant'u k'ala't'a'oxila'alhit'it ch'i nt'u k'alakt'alhanant'it.
43014028	Asmatt'itcha li klajunaw: "Ikti'ancha chi aklala'mimpalaw". Li xakilamapayniw sawalh, k'a ixlaj'ach'ant'iti li iktila'an an kimPay, mu yucha palay ay, kit'in jantu.
43014029	Chaway klamak'atsaaniwcha p'ulhnaja masi li ntuka' tapasay, para li akxni katapasayacha k'ak'iklak'a'iya'itcha.
43014030	Jantucha ali lhuwi aktilat'achiwiniw, mu mintacha an yu ch'alhkatnan aniy lakaamunulhpa'. Masi yucha ntu tu'u ix'alhp'asninti para li tu'u akilhijunilh.
43014031	Pero chunchacha yu katapasaya para li an lakaamunulhpa kak'atsalhi li kit'in ikmapayniya an kimPay chi k'ilhtuyi yu yucha kilhijuniy. ¡K'alakt'ayatcha, ka'awcha!
43015001	Kit'ini yu xak'iw uvaj sawalh, chi an kimPay yucha an yu ch'an.
43015002	Li la'atam ki'a'atan'alat jantu tawk'aniya xa'uvaj, cha'xa; pero li tawk'aniya xa'uvaj, kilhasitmaj'an chi la'alaxtuy, para li ali katawk'alh.
43015003	Uxitnan la'stalan'ancha mu klajuniwcha an kinchiwinti.
43015004	Wa akilat'a'aklatsuku'alhiwcha, chi kit'in aklat'a'aklatsuku'alhiyaw. Tacha an ix'a'atan'alat uvaj tu lay tawk'aniya xa'uvaj wa ix'akstu, li ntu t'alach'apata an yu xak'iw, pus wanajcha chuni uxitnan, li ntu kilat'a'aklatsuku'alhiyaw.
43015005	Kit'ini an xak'iw uvaj, uxitnan ix'a'atan'alatnin. Yu kint'alach'apatachalh, chi kit'in ikt'alach'apatachalh, lhuwi xt'a'a ixjatawk'at, li ntu kit'in, t'u lay t'u'u k'at'i'ilht'ut'it.
43015006	Yu ntu kint'a'aklatsuku'alhi, ma'spa kamak'ankana', tacha an ix'a'atan'alat uvaj, chi kaxixa, kala'xawakana laka jikmi.
43015007	Li kilat'a'aklatsuku'alhiyaw, chi an kinchiwinti lhits'uk'u'alhiyat'it, wa t'uch'ich'a sk'imp'ut'unat kaxt'a'nik'ana'it'it.
43015008	Chunchacha yu putasuy ixta'ayaxtu an kimPay akxni uxitnan lhuw xt'a'at mijatawk'atk'an chi ch'unch'ach'a p'umasuyat li uxitnan kint'alhtanan.
43015009	Kit'in klamapayniyaw tacha kimapayniy an kimPay; k'atsuk'u'alhitcha an la kijamapayninti.
43015010	Li k'iklak'a'iyat'iti an kilhamap'a'sin, k'ats'uk'u'alhiya'it'iti lakijamapayninti, tacha kit'in ijkiklaka'iya an kimPay chi ikt'aw'alhiya la ixjamapayninti.
43015011	Aniy klalhixa'alaw, para li k'alhits'uk'ut'iti an ki'achat chi a'tsayi k'alhits'uk'ut mi'achatk'an.
43015012	Yucha aniya kilhamap'a'sin: Li k'alamap'aynip'axat'it, tacha kit'in klamapayniyaw.
43015013	Yu lhixt'a'a ixjatsukunti ixlakatak'an ix'amigojnin yucha yu lhit'ajun ay jamapayninti.
43015014	Uxitnan ki'amigojnini li ilht'uyat'iti yu klalhijunaw.
43015015	Jantucha aktilajuniwi ma'tsukunin, mu an ma'tsuku yucha ntu k'atsayi tuchini ilhtuycha an ixpatrón. Ki'amigojnincha aklajunaw, mu klajun'ojocha yu an kimPay kimak'atsaanita.
43015016	Uxitnan ntu wa kilasakxtuw, kit'ini klasakxtuw uxitnan, chi klalhisakxtu li k'ap'inchi'it xta'nini lhuw mijatawk'atk'an, chi amijatawk'atk'an ixpujun'alhincha kawalh. Chuncha kataxta'niyani an kimPay wa tuchicha yu k'ask'iniya'it la kintalakask'i.
43015017	Pus, yuchacha yu klajunaw li k'a'ilht'ut'it: Li k'alamap'aynip'axat'it.
43015018	"Li an yu tat'ajun lakaamunulhpa taxkayan, wa k'ap'ast'akt'itcha li kit'ini p'ulh kintaxkaylh.
43015019	Li wa de lakaamunulhpa k'a ix'unt'it, an lapanakni an yu ancha tat'ajun kaxtamapaynin, tacha yu'uncha talamapayniy. Pero uxitnan kit'ini klasakxtuw an tan wa lakaamunulhpa ixma'tawnat'it, xliyu an lakaamunulhpa taxkayancha, mu chaway uxitnan tucha de lakaamunulhpa'.
43015020	K'ap'ast'akt'iti tacha an klajuntaw: "An patrón yucha yu palay ay, jantu yu an ma'tsuku". Li kit'in kixtach'a'o'ay, uxitnan wachu k'ach'a'o'ak'ana'it'it; chi li talhakapu'ani an kinchiwinti, wachu katalhakapu'ana an minchiwintik'an.
43015021	Pero chux t'ach'a aniy k'a'ilht'uk'ana'it kilakata, mu ntu tamispayi an yu kimala'achatachalh.
43015022	"Jantu tu'u ixtalhitsukulh ixtala'alhink'an li ntu xakmilh jaxa'alana'. Pero chaway ixlakata an ixtala'alhink'an tucha lay ta katitanawlh;
43015023	mu yu an kintaxkajiy, wachu taxkajiya an kimPay.
43015024	Jantu tu'u ixtalhitawk'alh li ntu tu'u ixtala'ts'ilh yu iklak'ilhtulh tanlhun, yu ntu xamati lay ilhtuy; pero chaway tala'ts'intacha. Walh masi chuncha kintaxkajiy chi an kimPay wachu taxkajiy.
43015025	Pero aniy chunchacha tapasay, wa xliyu katapasaya an tacha ts'o'muk'akanta chiwinti an la ixlamap'a'sink'an yu'uncha, tan najun: 'Jantu tu'u ixlakata, walh kintaxkajiy'.
43015026	Pero akxni kaminacha an yu katalhi'a'tayjuyan, an yu aklamakminitacha'aw; la ixtalakask'i an kimPay, an ixTakuwin yu sawalh, yu kaminanta tan wilhchalh an kimPay, yucha kamasuya tichini kit'incha.
43015027	Chi uxitnan wachu akilalhichiwininaw, mu sta akxni ik'a'taynichalhi kilat'a'aklat'awnaw.
43016001	Aniy tanlhun klajuniw para li nt'u k'ama'ats'an'at'iti mijakiklaka'intik'an.
43016002	K'alakt'amakxt'uk'ana'it'iti an laka lakcha'a tan tata'ayxt'o'a an yu tajakiklaka'inin, chi kachina panch'e'ex akxni masi yu katama'niyan kapast'ak'a li Diosi ma'ilhtuy.
43016003	Wa xliyu li ntu tamispayi an kimPay chi kit'in, xliyu chuncha katalhilaya'.
43016004	Aniy klajunaw para li akxni kachinacha an panch'e'ex, k'ap'ast'ak'a'itcha li xaklajuntawcha. Jantu klajuniwi p'ulhnaj, mu aniya xaklat'a'aklat'awnaw.
43016005	Pero chaway ikti'ancha t'atawlhna an yu kimakmintachalh, walh chi ntu xamati de uxitnan kilhisakmi tanchuncha ikti'an;
43016006	apalijcha wa la't'a'oxila'alhiyat'iti li chunchacha klajuniw.
43016007	Pero kit'in klajunaw yu sawalh: Oxi para uxitnani li kit'in ak'alh. Mu li ntu ak'alh, an yu katalhi'a'tayjuyan jantu katitala'min, pero li ak'ana, aklamakminitacha'aw.
43016008	Akxni kachinacha, oxi kajamasuniya an lapanakni aniy lakaamunulhpa tichini yu lhit'ajuncha ixtala'alhin chi yu jantu, chi tichini kamama'alh'ajniyacha Dios.
43016009	Yu lhit'ajuni ixtala'alhin yucha an yu ntu kinkiklaka'i;
43016010	yu ntu lhit'ajun ixtala'alhin, kit'in. Mu kit'in iktila'an an kimPay, chi ntucha ali akintilala'ts'iw.
43016011	Yu kala'a'iya lhima'alh'ajna, yucha an ch'alhkatnan aniy lakamunulhpa', an xapay makxkay un, yucha o'sliyancha kama'alh'ajnana'.
43016012	Lhuwka yu lay aklajuniw, pero yu chaway para uxitnan wanaj lhuw.
43016013	Akxni kamina an Stalan'a Takuwin yu sawalh, yucha katapulhi'anani tan oxi sawalh, mu ntu wa ix'akstucha katichiwinilh, yucha kanawna yu ka'asmat'anta, chi katamak'atsaaniyancha an yu kalaktapasaya'.
43016014	Yucha kamasuya an ki'alhp'asninti, mu kala'a'iya yu ki'anun chi katamasuniyan.
43016015	Chux an yu lhit'ajun an kimPay, wachu ki'anun; xliyu iklhinajun li an Stalan'a Takuwin kala'a'iya yu ki'anun chi katamasuniyan.
43016016	Wa lakats'unicha, jantucha akintilala'ts'iw, pero xli'astan lakats'uniy a'tam akilala'ts'impalaw.
43016017	Wa chuncha an ixt'alhtanan an Jesús ixtalalhisakmipaxaycha, ixtalajuniy: —¿Tisuncha nawputun tacha an najuni? Wa lakats'uniycha ntucha akintilala'ts'iw, pero xli'astan lakats'uniy a'tam akilala'ts'impalaw, mu kit'in iktila'an an kimPay.
43016018	¿Tisuncha nawputun li "wa lakats'uniycha"? Jant'u k'alhimacha'xat'i.
43016019	Pus an Jesús lhimacha'xalhi li ixtalhisakmiputun, pus jajuniy: —Kit'in klajunaw li wa lakats'uniycha jantucha akintilala'ts'iw, chi li ka'ana lakats'uniy panch'e'ex akilala'ts'impalaw. ¿Yuch'a yu lalhisakmip'axayat?
43016020	Kit'in ijk'atsaycha li k'alaj'alhuna'it chi k'ala't'a'oxila'alhiya'it, pero an lapanakni yu aniy tat'ajun lakaamunulhpa wa katalaj'achana'. Pero masi uxitnan k'ala't'a'oxila'alhiya'it, aminta'oxila'alhitk'an achati kuna'.
43016021	Akxni xamati t'aku lhits'ukuy ixjas'at'a, ma'alh'ajnan; pero xli'astan akxni t'ajuncha an ixjas'at'a, jantucha pastakcho'oyi li ma'alh'ajnalh, mu achancha li tsukulhcha pumatam lapanaki aniy lakaamunulhpa'.
43016022	Chunchacha wachu chaway uxitnan, ma'alh'ajnanat'iti chaway; pero kit'in aklala'ts'incho'oyaw, akxni ka'achana mijalhunutk'an chi ntu xamati lay katitama'osunin mi'achatk'an.
43016023	Akxni ntucha tu'u akintilalhisakmiw. Watuchicha k'ask'iniya'it la kintalakask'i an kimPay, kataxta'niyan.
43016024	Sta chaway t'u t'u'u sk'int'at la kintalakask'i; k'ask'int'it walh k'ala'a'iya'it, para li a'tsayi k'alhits'uk'ut mi'achatk'an.
43016025	"Aniy tacha klaxa'alaw wanaj klapuxkawniw tu'u t'acha' laych'a k'alhimach'axat, pero mintacha panch'e'ex akxni ntucha aktilaxa'alaw wanaj laka pulhamacha'xan, ixla'ts'awalanticha aklajunaw ixlakata an kimPay.
43016026	Anchunu wilhchan akxni mi'akstuchak'ani k'ask'iniya'it la kintalakask'i an kimPay; jantucha klajunaw li kit'ini aksk'iniya an kimPay milakatak'an,
43016027	mu an kimPay yucha tamapayniyan. Tamapayniyan mu uxitnan kilamapayniyaw, chi mu uxitnan k'iklak'a'iyat'iti li kit'in Diosi kimakminta.
43016028	Ta'an wilhchalh an kimPayi iktaxtuchalh, para li akmilh aniy lakaamunulhpa', chi chaway ikmakawcho'oycha aniy lakaamunulhpa mu iktila'ancho'oycha an kimPay.
43016029	An ixt'alhtanan an Jesús tajuniy: —Chaway ixla'ts'awalanticha ch'iwint'a'un, jantucha wanaj tu'u kilalhixa'alayaw para li lay aklhimacha'xaw.
43016030	Chaway ijk'atsayawcha li k'ats'a'o'oyi an tanlhun, jant'u ma'lht'ask'iniya li xamati kalhisakmin. Chunchacha ikpukiklaka'iyaw li Diosi makmintacha'an.
43016031	An Jesús jajuniy: —¿Ah, pus chaway ka kilakiklaka'iyawcha?
43016032	Pus mintacha an panch'e'ex, chi chawaycha, akxni atamj atamjcha kala'ts'ina tanchuncha ka'ana', wa ki'akstu akilamakawnaw. Pero ntu wa ki'akstu ikt'ajun, mu an kimPay kint'a'aklat'ajun.
43016033	Tacha aniy klajunaw para li oxi akilat'a'aklatsukuw. An lakaamunulhpa k'ama'alh'ajnana'it'it, pero oximaj'ayi k'a'unt'it, kit'in iklhajatachalhcha an lakaamunulhpa'.
43017001	Akxni chunchacha chiwin'olh an Jesús, tala'st'alhcha an lakt'iyan, najun: —KimPay, an panch'e'ex chilhcha. K'amasut'icha aminTs'alh li ay, para li aminTs'alh wachucha kamasuni li ayk'at'i,
43017002	mu uxint'iy xt'a'nit'a lhich'alhkat aminTs'alh la ix'ukxnik'an an lapanakni, para li kajaxta'nilhi jatsukunti yu ntu min'ojoy an yu jama'axt'anit'a.
43017003	An jatsukunti yu ntu min'ojoy ixlakata li katamispani uxint'i, yu wa uxint'i Diosk'at'i sawalh, chi an Jesucristo, yu uxint'i mala'ach'at'achi'.
43017004	"Kit'in ikmasuncha aniy lakaamunulhpa li ayk'at'i, k'ilhtu'olhcha an tapatsat yu k'i'uni li ak'ilhtulh.
43017005	Pus chawayi kimPay, k'amasut'icha li k'ayi la mimpa'xti', tacha an kilhi'ay xakjunita la mimpa'xti akxni ntuka' ix'alin an lakaamunulhpa'.
43017006	An yu jasakxt'u lakaamunulhpa ch'i k'ijaxt'a'nincha, ijkamak'atsaanilhcha tichini uxint'icha. Minawini ixtajunita, chi k'ijaxt'a'nin, yu'uncha tama'ata an minchiwinti.
43017007	Chaway tak'atsaycha li chux an yu k'ixt'a'nin minawin;
43017008	mu an chiwinti an yu k'i'un ijk'amak'atsaanilhcha, chi yu'uncha tala'a'ilhcha, chi tak'atsaycha li sawalhi li t'an wilhchi ikminchalh, takiklaka'iya li uxint'i k'imakt'anchi'.
43017009	Ijkalhitapayniniyani ixlakatak'an an lapanakni an yu k'ijaxt'a'nin, mu minawinin, jantu yu ijkalhitapayniniyan an yu wa lakaamunulhpacha tat'ajun, an yu wa tachalayjcha talay.
43017010	Mu chux yu kinawin, minawin, chi yu minawin, kinawin; yu'unchacha taputasuy kinta'ayat.
43017011	Jantucha aniy lakaamunulhpa ali akti'aklatsukulh kit'in, pero yu'uncha chun, kit'in ak'antacha'ancha t'atawlhnin. Stalan'ak'at'i kimPay, an yu k'ijaxt'a'nit'acha k'ajama'at'i, mu uxint'i alhp'asnik'at'i, para li tachanu wa pumatamcha katawalh, tacha kitnan.
43017012	Akxni aniy lakaamunulhpa xajkat'a'aklat'ajun, kit'in ijkama'alhi la mintalakask'i; an yu k'ijaxt'a'nin, kit'in ijkama'alh chi ntu xamati ts'an'alh, wa yucha an yu ists'an'atacha, para li katapasalhi tacha an najunta an tan ts'o'muk'akanta.
43017013	Pero chaway akla'ancho'otacha'ancha, chi tuchi chunchacha iklhichiwint'ajun aniy lakaamunulhpa li anika ikt'ajun, para li a'tsayi wachu katalhitsukulh an ki'achat.
43017014	Ijkamak'atsaanilhcha yu'uncha aminchiwinti, pero sawalhcha jaxkaylhi an lapanakni an yu aniy tawilanalh lakamunulhpa', mu yu'uncha ntucha de aniy lakaamunulhpa', tacha kit'in tu kde aniy.
43017015	Jantu iksk'iniyan li k'ajamaxt'u an lakaamunulhpa', iksk'iniyan li k'ajalhist'akt'i, mu t'ajuniy an ayajk'atsan xapay makxkay un.
43017016	Tacha ki'tin tu aniy lakaamunulhpa kincha'a, yu'uncha wachu ntu aniy lakaamunulhpa ixcha'ak'an.
43017017	K'ajast'alan'at'icha an la minchiwinti yu sawalh; aminchiwinti yucha sawalh.
43017018	Tacha uxint'i k'imala'ach'achi aniy lakamunulhpa, wanajcha chuni yu'uncha, ijkamala'achalhi an lakaamunulhpa'.
43017019	Ixlakatachak'an yu'uncha li ikma'axt'a'a an kijatsukunti, para li yu'uncha wachucha katapustalan'alhi an yu sawalh chiwinti.
43017020	Chi ntu wa ix'akstuchak'an yu'uncha iklhisk'iniyan, wachu an yu wa akintakiklaka'iyaka', akxni kata'asmat'antacha tacha an katanawnanta.
43017021	Iklhisk'iniyan li ixchuxk'an watami katak'atsaalh, tacha uxint'iy kimPay, uxint'i kint'a'aklat'a'un chi kit'in ikt'a'aklat'awnan, yu'uncha wanajcha chuni akintat'a'aklatsukun, para li an lakaamunulhpa kakiklaka'ilhi li uxint'i k'imala'ach'achi'.
43017022	Ijkaxta'nilhi an alhp'asninti an t'ach'a k'ixt'a'nin, para li wa pumatami katawalh, tacha kitnan wa la'atami juntaw.
43017023	Kit'in ijkat'a'aklat'ajun chi uxint'i k'int'a'aklat'a'un, para li oxi wa tam katak'atsaalh, para li an lakaamunulhpa kak'atsaalh li uxint'i k'imala'ach'achi', ch'i li jamap'ayniya t'ach'a k'imap'ayniy.
43017024	KimPay, uxint'i k'ijaxt'a'nin chi klakask'ini li akintat'atawlhchalhi tan aktawlanta, para li katala'ts'ilhi an kinta'ayaxtu, yu uxint'i k'ixt'a'nin; mu uxint'i k'imap'aynit'i akxni ntuka' ix'ilhtukan an lakamunulhpa'.
43017025	Stlan'ak'at'i kimPay, ts'ajwi minchiwinti, an lakaamunulhpa ntu mispayan, pero kit'in ikmispayan, chi aniy wachu tamispayani li uxint'i k'imala'ach'achi'.
43017026	Mu ijkamak'atsaanilhcha tichini uxint'icha, chi aktaylhi'anaka', para li amijamapayninti yu k'imp'umap'aynit'a wachu katalhitsukulh, chi kit'in ajkat'a'aklatsukuya la ixjatsukuntik'an.
43018001	Xli'astan akxni chunchacha naw'olh an Jesús, jat'ataxtulhcha an ixt'alhtanan, jat'a'alhcha ixlitapiktutam la'x'ati junkan Cedrón, tan stak ixlakyalh olivo anchacha jat'apatanulh an ixt'alhtanan.
43018002	An Judas, an yu kama'axt'a'a an Jesús, wachu ixjamispanan, mu an Jesús a'lhuwcha ancha ixjat'ata'ayxt'o'a an ixt'alhtanan.
43018003	Pus an Judas jat'acha'alhcha ixluwk'an soldadojnin chi ixpoliciajnink'an an xalaj'ajin sacerdotejnin chi an fariseojnin, ixtalaklhi'antacha ixpumaklhkuk'an chi k'iw yu ixlajkinkama'tajita chi ixpama'nink'an.
43018004	Pero mu an Jesús ixk'atsaycha tuchini katapasayacha, yuchacha p'ulhnaj jalakatastuklhi, jajuniy: —¿Tisiyuch'ach'a p'uxk'awyat'iti?
43018005	Yu'uncha tajuniy: —Yucha an Jesús jamacha'a' Nazaret. An Jesús jajuniy: —Kit'in. An Judas an yu kama'axt'a'a wachucha ani ixjat'ayalh.
43018006	Akxni an Jesús jajunilh: "Kit'in", tataticho'olh chi lakaat'uni tatama'ochalh, tala'ta'a'talh.
43018007	An Jesús a'tam jalhisakmipalh: —¿Tisiyuch'ach'a p'uxk'awyat'iti? Yu'uncha a'tam tajumpalay: —Yucha an Jesús jamacha'a' azaret.
43018008	An Jesús jajuniy: —Klajunawcha li kit'in. Li kit'ini kilapuxkawyaw, ani ali'in k'ajamak'awnit'iti li kata'alh.
43018009	Tacha aniy nawlh wa xliyu li katapasalhi tacha an ixnajunta an Jesús, akxni nawlh: —"KimPay, an yu k'ijaxt'a'nin tu xamati ts'an'alh".
43018010	Wachuncha an Simón Pedro, ix'atu'uk'alh ma'atam ix'espada, xtalan xa'axtulh, chi xtalh akatuch'uk'up'uxli yu lhi'oxi ix'a'ax'olh an ixma'tsuku an xa'ay tukan sacerdote, an ma'tsuku ixjunkan Malco.
43018011	An Jesús juniy an Pedro: —¡K'amat'a'uch'o'o la xakubiertaj ami'espada! Li yucha an kimPaycha kixta'niy aniy suniya lhima'alh'ajnat ¿chu laycha jantucha aktila'a'ilh?
43018012	Wachuncha an soldadojnin, chi an ixcomandantejk'an, chi an ixpoliciajnink'an an judiojnin, tach'apayawlhcha an Jesús chi tach'ilhcha,
43018013	p'ulhnajcha talhi'anilh an Anás, mu ixput'ijo'at an Caifasi ixjunita, yu xa'ay tukan sacerdote ixjunita anchunu k'ata.
43018014	An Caifás yucha yu ixjajunita an judiojnin li palay oxi li wa pumatam lapanak kajalhinilh ixchuxk'an an lapanakni.
43018015	An Simón Pedro chi apumatam ixt'alhtana an Jesús ixtach'a'o'ata. An pumatam ixt'alhtana an Jesús t'atanuchalhi an la ixcha'a an xa'ay tukan sacerdote, mu yucha ixt'alamispay;
43018016	pero an Pedro wa ma'spacha tamakawchalh, laka malhticha. Pus an ixt'alhtana an Jesús an yu t'alamispay an xa'ay tukan sacerdote, taxtulh, t'achiwinilhi an t'aku yu ixjalhistaknan an laka malhticha, pus ma'anuchalhi an Pedro.
43018017	Wachuncha an t'aku an yu ixjalhistaknan an laka malhticha, juniy an Pedro: —¿Chu ntu wachu ixt'alhtanak'at'i an anu lapanak? Yucha najun: —Jantu, kit'in jantu.
43018018	Chi mu lhik'asnini ixjunita, an ma'tsukunin chi an yu ixtajalhistaknan an laka tajtan, ixta'ulatacha jikmi, anchacha ixtala's'ont'ajun. An Pedro wachucha aniy ixma'la's'onyalh.
43018019	An xa'ay tukan sacerdote lhisakmilhcha an Jesús ixlakatak'an an ixt'alhtanan chi tuchini yu ixmasuycha.
43018020	An Jesús alhtaylh juniy: —Kit'in chux lakaamunulhpa ixlitalakasuni xajkaxa'alay. Jantu tu'u yu wa la'asa'nik'acha akchiwinilh, o'sliyan li tan pulakchiwin ch'a'a chi laka laktajtani xakmasuy, tan tata'ayxt'o'ojoy an judiojnin.
43018021	¿T'asu li k'it'inch'a k'ilhisakmiya? K'ajalhisakmit'icha an yu kinta'asmatnita, yu'unchacha katanawlh tuchini ijkalhixa'alatacha; yu'uncha tak'atsayi tuchini iknajuntacha.
43018022	Akxni chunchacha nawlh an Jesús, xapumatam an yu tajalhistaknan an laka tajtan lo'scha la'xtisalh, juniy: —¿Ch'unch'ach'a alht'ayst'uk'a an xa'ay tukan sacerdote?
43018023	An Jesús juniy: —Li ntu oxi yu iknawlh, k'anawcha tuchini chunchacha; pero li oxi, ¿t'asu li k'imuk'anicha?
43018024	Wachuncha an Anás, mak'alhcha an Jesús tan xwilhchalh an xa'ay sacerdote Caifás, tach'ilhi'anilhcha.
43018025	Walh an Pedro, anchaka' ixyalh ixma'la's'ont'ajun, pus tajuniy: —¿Chu ntu ixt'alhtanak'at'i wachu'? Yucha najun ma jantu, najun: —¡Jantu, kit'in jantu!
43018026	Walh pumatam ixma'tsuku an xa'ay tukan sacerdote, ixt'alalhila'ts'i an yu ix'akatuch'uk'up'uxta an Pedro, juniy: —¿Chu ntu uxint'i an ikt'ala'ts'in an tan lakyalh xak'iw olivo?
43018027	An Pedro a'tam nawpalh ma jantu, walh wa naw'olhka, t'asalhcha an puyux.
43018028	Tamaxtulhcha an Jesús an la ixcha'a an Caifás, talhi'alhcha la ixpalacio an jamach'alhkat. Chi mu ixtunkunmintacha, an judiojnin jantu tatanulhi an laka palacio, para li ntu katalhkilikilhi ixjatsukuntik'an chi chuncha layi katawaylh laka Paxku.
43018029	Wachuncha taxtulhcha an Pilato, chi jala'cha'alhcha, jajuniy: —¿T'isunch'a lhi'alht'asuyat aniy lapanaki?
43018030	Yu'uncha tajuniy: —Li ntu tu'u ilhtuy tala'alhin, jantu xaklama'axta'niw.
43018031	Pus an Pilato jajuniy: —K'alhip'inchi'itcha uxitnan, chi tacha najuntacha la milhamap'a'sink'ani k'ap'umama'alh'ajnichi'it. An judiojnin tajuniy: —Pero kitnan tu kintamakawnikanani li akma'niw xamati'.
43018032	Chunchacha tanawlh para li katapasalhcha tacha an ixnajunta an Jesús, tani kapuniyacha.
43018033	Wachuncha an Pilato tanupalhi an laka palacio, chi t'asanilhcha an Jesús, juniy: —¿Uxint'i ixrejk'an judiojnin?
43018034	An Jesús juniy: —¿Wa mi'akst'uch'a k'ilhisakmiy u xamati'ini talhixa'alatan kit'in?
43018035	An Pilato juniy: —¿Chu sna ikjudio? Amint'amacha'an chi an xalaj'ajin sacerdotejnin yu'uncha tama'axt'a'an la kimakni. ¿T'isunch'a ilht'ut'a?
43018036	An Jesús juniy: —An kilhich'alhkat jantu de aniy lakamunulhpa'; li de aniy lakamunulhpa ka ixwalh kilhich'alhkat, an ki'a'tayjunin ka ixtalhilasalhi para li ntu akma'axta'kalh la ixmaknik'an an judiojnin; pero an kilhich'alhkat jantu de aniy.
43018037	Pus an Pilato juniy: —¿Pus, uxint'i ka Rejk'at'i? An Jesús alhtaylh, juniy: —Kit'in ikRey, tacha uxint'ich'a nawt'a'un. Kit'in para yucha iklhitsukulh chi yucha kla'minta aniy lakamunulhpa': para li aklhichiwinilhi an yu sawalh. Wa tichicha yu sawalhi tan t'ajun, asmat'a an kinchiwinti.
43018038	An Pilato juniy: —¿Tisuncha yu sawalhi? Chi akxni chunchacha nawlh, taxtupalh, jala'ampalhi tan ixtayanalh an judiojnin, chi jajuniy: —Kit'in tu tu'u kla'cha'anini ixtala'alhin.
43018039	Pero uxitnan ch'unch'a lhismanit'at li klamakawniyaw pumatam tach'in akxni Paxku. ¿La'a'iyat'iti li aklamakawniwi an ixRejk'an judiojnin?
43018040	Wachuncha ixchuxk'an a'tami p'as talakt'asapalh, tanajun: —¡Aniy jantu! ¡Yucha an Barrabascha! An Barrabás, pumatam ja'alhawna ixjunita.
43019001	Pus wachuncha an Pilato lhinawlhcha li kala'ana'makalhcha an Jesús.
43019002	An soldadojnin tala'oxilhcha la'atam corona de jalhtukun chi tama'tanulhcha chi tamala'ch'inilhcha la'atam ixla'ch'it yu slapulh,
43019003	ixtajuniy: —¡K'ajama'alht'axt'uncha ixrejk'an judiojnin! Chi lo's lo'scha, ixtala'xtisay.
43019004	An Pilato a'tam taxtupalhchilh chi jajuniy: —Jo' k'ala'ts'int'it, aniy klalhiminitaw, para li k'ak'ats'at'iti li ntu tu'u kla'cha'anini ixtala'alhin.
43019005	Pus taxtulhcha an Jesús, ixtama'tanutacha an corona de jalhtukun, chi an slapulh la'ch'it ixtamala'ch'initacha. Chi an Pilato jajuniy: —¡Jo' anich'a lhit'awnat'iti aniy lapanak!
43019006	Akxni tala'ts'ilhi an xalaj'ajin sacerdotejnin chi an yu ixtajalhistaknan laka tajtan, tsukulhcha talakt'asay, ixtalaknajun: —¡K'amakxt'ukmuk'acha laka cruz! ¡K'amakxt'ukmuk'acha laka cruz! An Pilato jajuniy: —K'alhip'inchi'itcha uxitnan, uxitnanch'a k'amakxt'ukmuk'at, mu kit'in tu tu'u kla'cha'anini ixtala'alhin.
43019007	An judiojnin ta'alhtaylh: —Kitnan iklhit'awnaw la'atam lhamap'a'sin tan chuncha t'acha'an li kanilh, mu yucha wa ix'akstucha najun li isTs'alh Dios.
43019008	Akxni chunchacha asmatlhi an Pilato, palaycha talhanalh.
43019009	Pus a'tam tanupalhi an laka palacio chi juniy an Jesús: —¿T'anisch'a t'ant'achi'? Pero an Jesús tu alhtaylh.
43019010	Wachuncha an Pilato juniy: —¿Jant'u ak'int'i'alht'ay? ¿Jant'u k'ats'ayi li iklhit'ajuni lhich'alhkat li akmakxtukmuk'an u li akmakajun k'ap'it'i?
43019011	An Jesús alhtaylh, juniy: —Jant'u t'u'u ixlits'uk'u lhich'alhkat yu xak'imp'ut'alaxt'uk'u li ntu awint'i talhmani ixmakt'anik'anchi', xliyu an yu kima'axta'lhi la mimaka, palay ay tala'alhini lhit'ajun.
43019012	Pus wa akxni an Pilato ixmakawputuncha an Jesús, pero an judiojnin p'asi tamat'asalh, tajuniy: —¡Li k'amak'awna'a, ntu mi'amigojo an César! ¡Wa tichicha yu jun rey, ixt'alaxkaycha an César!
43019013	Pus an Pilato akxni chunchacha ja'alha'asmatlhi, ma'spacha lhi'alh an Jesús, chi tawilhcha an tan tawlay juez, aniy tan ixwilh ixjunkan ja'axi'ulanti de chiwx laka lhihebreo junkan Gabata.
43019014	Akxni chuncha tapasalh, ka tacha ix'atunkunt'ajuncha, chi katunkunanta Paxkucha. An Pilato jajuniy an judiojnin: —¡Ni'ijcha amiRejk'an!
43019015	Pero yu'uncha talakt'asalh tanajun: —¡Jantu, jantu, k'amakxt'ukmuk'acha laka cruz! An Pilato jajuniy: —¿Akmakxtukmuk'alhchaa amiRejk'an? An xalaj'ajin sacerdotejnin ta'alhtaylh tajuniy: —Kitnan tu xamati iklhit'awpalaw pumatam kirrejk'an, wa yucha an César.
43019016	Pus wachuncha an Pilato jama'axta'nilhcha an Jesús para li katamakxtukmuk'alhcha, chi talhi'alhcha.
43019017	A'x'o'alhi'alhcha an ixcruz, tanchun junkan la ixla'pa'axi sue'elukut, lhihebreo junkan, Gólgota.
43019018	Anchacha tamakxtukmuk'alh, chi tichi yu'uncha ixt'uyunk'an lapanakni wachu jamakxtukmuk'ak'alh, tapiktutamincha jayawnikalh an Jesús, chi an Jesús tan'ajnicha lhitamakawlh.
43019019	An Pilato ts'o'lhicha jats'o'nut, chi lhinawlhcha li ka'akpuxtukmuk'akalhcha an ixcruz Jesús, tan najunta: ''JESUS JAMACHA'A NAZARET, IXREJK'AN JUDIOJNIN''.
43019020	Ixluwk'an an judiojnini tapunawlh an tacha ists'o'nikanta; mu an tan makxtukmuk'akalh an Jesús, wa niya ixlitamakajun an la'acha'an; an tacha ists'o'nikanta, lhihebreo, lhigriego chi lhilatín.
43019021	An xalaj'ajin isacerdotejnink'an judiojnin tajuniy an Pilato: —Jant'u k'ats'o't'i li ixrejk'an judiojnin, k'ats'o't'i, yu najun li ma ixrejk'an judiojnin.
43019022	Pero an Pilato jajuniy: —Yu ikts'o'tacha, ikts'o'tacha.
43019023	Akxni an soldadojnin tamakxtukmuk'a'olhcha an Jesús, taxa'a'inilhcha an yu ixma'amo'slay ixla'ch'it, aklht'at'icha ta'ilhtunilh chi pumatamjtamincha taxa'a'ilh. Chi an la'atam ixla'ch'it wachu taxa'a'inipalh, chi mu wanaj wa ixpusani'okanta, talhman sta talaktsin, jantu wa ixla'ts'ap'ankanta,
43019024	pus an soldadojnin talajuniy: —Jantu kalaj'ex'wi, wa ka'amanaw suerte, a ver tichini kalhi'anacha. Pus chunchacha ta'ilhtulh. Chi chunchacha tapasalh sawalh tacha an najunta tan ts'o'muk'akanta: Talamala'pitsilhi an yu xakma'amo'slay kila'ch'it, chi an yu xakmatan'anuta kila'ch'it, talhi'amanalhcha suerte.
43019025	Wani an la ixcruz an Jesús ancha ixtayanalh an ixnati, chi an ixt'alajamatsancha an ixnati, an María, ixt'iwi Cleofas, chi an María Magdalena.
43019026	Akxni an Jesús la'ts'ilhi an ixnati, chi la'ts'ilhi an ixt'alhtana yu ixmapayniy li ancha ixyalh, juniy an ixnati: —Anchunu yalh, mints'alh.
43019027	Chi an ixt'alhtana yucha juniy: —Anchunu yalh, minati. Pus sta akxni an ixt'alhtana an Jesús, tacha ixnaticha la'a'ilh la ixcha'a'.
43019028	Xli'astan, mu k'atsaycha an Jesús li chuxcha tapasa'olh, chi para li katapasalhi tacha an ts'o'muk'akanta, najun: —Ijkikxixa.
43019029	Walh wa ancha ixwilh la'atam xaluj snap'a' ix'a'tsamanta si vinagre, pus yu'uncha tamala'ch'uch'uwanilh la'atam watacha panimak, chi takinkach'imuk'anilhcha llaka ma'atam wa tacha k'iw, talhi'anilhcha an la ixkilhni,
43019030	pus otlhicha an Jesús, xli'astan najun: —Tapasa'olhcha. Pus lilijcha ma'alhtajulhi an ix'a'tsulh, ma'axta'lhicha an ixtakuwin.
43019031	Akxni chuncha tapasalh akxni ixmala'asijnikancha ixpaku Paxku, katunkuna Paxkucha, pus para li ntu katatamakawtawk'alhi la ixcruzk'an akxni ntu tapatsakan an yu ixjamakxtukmuk'akanta, an judiojnin tatapayninilhi an Pilato li kajalaj'atut'e'ek'alh chi kajap'uxk'alhcha an la ixcruzk'an, mu akxni ntu ixtapatsakan sawalhcha ay wilhchani para yu'uncha.
43019032	Pus ta'alhcha an soldadojnin chi talaj'atut'e'elhcha an pumatam, chi an pumatam wanajcha chun, an yu wachu ixt'amakxtukmuk'akanta an Jesús.
43019033	Pero akxni tala'cha'alh an Jesús, mu tala'ts'incha li nitacha, jantucha talaj'atut'e'elhi yucha.
43019034	Pero xapumatam an soldadojnin lit pajalhto'olhi an Jesús, pus watukan taxtunilhi xak'alhni chi xkan.
43019035	An yu la'ts'ilh tacha an tapasalh, yuchaa najun; chi tacha an najun, sawalh, yucha k'atsayi li sawalhi an yu najun, para li uxitnan wachu k'ak'iklak'a'it'it,
43019036	mu tacha aniy laktapasalh wa xliyu li katapasalhi an tacha ts'o'muk'akanta tan najunta: "Jantu katit'e'enikalhi ixjalukut".
43019037	Chi lakatam nawpalata: "K'ala'ts'ina'it'iti an yu pajalhto'okalh".
43019038	Xli'astan akxni chunchacha tapasa'olh, an José, jamacha'a Arimatea, ixt'alhtana ixjunita an Jesús, wa la'asa' mu ixjatalhamni an judiojnin, tapaynisk'inilhi an ixlakatunaj an Jesús an Pilato, pus an Pilato makawnilh. Wachuncha alhcha ma'alhtajunu chi lhi'alhcha an ixlakatunaj an Jesús.
43019039	Walh wachu cha'alhi an Nicodemo, yu an ixlip'ulhnaj ixla'pixiyalhnanta an Jesús la'atam jatats'isni, ixli'antacha yu ixlalhiyajuta perjume la'stu de jach'itin yu junkan mirraj chi de áloe, ka tacha 30 kilo.
43019040	Pus tsukulhcha tala'apach'iya an ixlakatunaj an Jesús laka la'lhman la'ch'it chi ixtalakamuk'aycha an perjume, tacha ixtalhilanicha ixtalamaknuy an judiojnin.
43019041	An tan makxtukmuk'ak'alh an Jesús ixlakyalh k'iw, chi ancha ix'ilhtukanta la'atam sast'i puta'aknun, jantuka' k'is xamati ixmaknukan.
43019042	Pus anchacha tamaknulh an Jesús, mu ancha wa niya ixlitamakajun, chi mu akxni ixla'asijt'awkancha ixlakata ixPaxkuk'an an judiojnin.
43020001	Yu p'ulhnajcha wilhchan akxni sast'icha a'taynicho'olh samana, an María Magdalena alhi wats'isin masi puts'istaka an tan ix'aknuy an Jesús, walh akxni la'ts'in ma'osunikanta an chiwx an yu ixpu'o'xt'alhnikanta an tan ix'aknuy.
43020002	Wachuncha jats'alaj'ancho'olh, alhi an tan ixtawilananchalh an Simón Pedro chi an pumatam ixt'alhtana an Jesús an yu sawalh ixmapayniy, chi jajuniy: —¡Maxtukanta an jamach'alhkat Jesús an tan ix'aknuy, chi ntu jk'atsayaw tanchuncha lhi'ankalh!
43020003	Pus an Pedro chi an pumatam ixt'alhtana an Jesús ta'alhi an tan ix'aknuy an Jesús.
43020004	An ixt'uyunk'an wa lakatami ixtalakats'alaj'anta, pero an pumatam ixt'alhtana an Jesús palay p'asi jats'alalh, an Pedro jantu, pus p'ulhnaja cha'alh an pumatam.
43020005	Akxni cha'alhcha, la'ts'incha an la'sliwilh la'ch'it li anchacha ixlakmamakanta, pero ntu tanulh.
43020006	Xli'astan cha'alhcha wachu an Simón Pedro, yucha tanulhi an tan ix'aknuy an Jesús chi wachucha la'ts'ilhi an la'sliwilh la'ch'it li anchacha ixlakmakawnukanta,
43020007	chi an la'ch'it an yu ixpula'pamilhkanta an Jesús jantu wa lakatami ixt'amamakanta an la'sliwilh la'ch'it yucha lakatami ixpasmilhmakanta.
43020008	Wachuncha wachucha tanulhi an tan ix'aknuy an Jesús an pumatam ixt'alhana', an yu p'ulhnaj ixcha'anta; chi la'ts'ilhcha tacha an ixtapasata, pus kiklaka'ilhcha.
43020009	Mu ntuka' ixtalhimacha'xayi tacha an ts'o'muk'akanta la ixchiwinti Dios, tan najun li an Jesús kala'awcho'oya an tan tamanalh janinin.
43020010	Wachuncha an ixt'alhtanan an Jesús ta'ancho'olhcha ixcha'ak'an.
43020011	Pero an María ancha tamakawtayalh ix'alhujyalh, wani an tan ix'aknuy an Jesús. Yucha ix'alhunt'ajunka, walh ta'antalh para li kala'ts'ilhi an ixpulakni an puta'aknun,
43020012	walh jala'ts'ilh ixt'uyunk'an angelhnin, la'sut'ut'u ixla'ch'itk'an, an pumatam lhilax'akpuxnicha an tan ixmalh an Jesúsi ixwilh chi an pumatam lhilaxjach'ajacha.
43020013	Chi tajuniy an María: —¿T'asu li alhuncha? Yucha jajuniy: —Wa xliyu li tamaxtuta an kiJamach'alhkat Jesús chi ntu ijk'atsay tanchuncha tamaka'alh.
43020014	Wachunchaka naw'olh, akxni talakatiyawpalh la'ts'ilhcha an Jesús li ancha ixyalh, pero ntu ixk'atsay li yucha an Jesús.
43020015	An Jesús juniy: —¿T'asu li alhuncha? ¿Tisiyuch'ach'a p'uxk'a'uy? An María ixnajun li yucha an lhist'ak'acha palakch'anan, pus juniy: —Li sna uxint'i lhip'i, ak'i'uni t'anch'unch'a mak'ap'i, aklhi'ana'.
43020016	An Jesús juniy: —¡María! Pus an María akxni lats'impalh juniy: —¡Maestro!
43020017	An Jesús juniy: —¡Jant'u ak'ilak'ach'ap'a! mu ntuka' ikla'ani an kimPay anu talhman. Pero k'ap'inchi jajunini an kijat'ala'awnin, li ikti'ancha tan wilhchalh an kimPay chi mimPayk'an, an kiDios chi miDiosk'an.
43020018	Pus wachuncha an María Magdalena alhcha jajunini an ixt'alhtanan an Jesús, li yucha la'ts'ilhcha an Jamach'alhkat Jesús chi jajunilhcha wachu tani junikalhcha.
43020019	Wa yuchaka anchunu wilhchan yu a'taynicho'olhcha sast'i samana, akxni tats'isilhcha, an ixt'alhtanan an Jesús ixta'ayxto'nuncha chi ixtamalaklhchaw'ojotacha an lakalakmalhticha, mu ixtatalhamniya an judiojnin. An Jesús tanuchalh chi ixtan'ajnichak'ani tayachalh, jajuniy: —¡Oxicha k'ats'uk'ut uxitnan!
43020020	Akxni chunchacha nawlh, jamasunilhcha an ixlakmaka chi an ixpaja'elhni. Pus an ixt'alhtanan sawalhcha talaj'achalhi akxni tala'ts'ilhcha an Jamach'alhkat Jesús.
43020021	Xli'astan an Jesús a'tam jajumpalh: —¡Oxicha k'ats'uk'ut uxitnan! Tacha kimala'achachalh an kimPay, wachu chuni iklamala'achayaw.
43020022	Wachuncha jasunulhcha an ixt'alhtanan an Jesús chi jajuniy: —K'ala'a'itcha an ixTakuwin Dios.
43020023	Yu k'ajamala'mixiniya'it'iti ixtala'alhink'an, kajamala'mixinikana', chi yu nt'u k'at'ijamala'mixinit'it, jantu katijamala'mixinikalh.
43020024	Xapumatam an ixpumakawt'uyk'an ixt'alhtanan an Jesús, yu ixjunkan Tomás, yu ixtajumpalay lhist'uy, jantu aniy ixjat'aaklat'ajun an ali'in akxni jala'cha'alh an Jesús.
43020025	Xli'astan an ali'in ixt'alhtanan an Jesús tajuniy: —Ikla'ts'iwi an Jamach'alhkat Jesús. Pero an Tomás ja'alhtaylh jajuniy: —Li ntu kla'ma'la'ts'ini an la ixlakmaka tan lakmakmak'atsanita klavos chi li ntu iktamaknuyi an kimaka, jantu aktikiklaka'ilh chi li ntu ikpajatamaknuyi an la ixpaja'elhni.
43020026	La'atsajincha wilhchan la'pusli, an ixt'alhtanan an Jesús a'tamcha ixta'ayxto'numpalayi an lakacha'a', akxni anchacha ixma'wilh an Tomás wachu'. An malhticha ixlaklaklhchaw'ojoy, pero an Jesús tanuchalh, ixtan'ajnichak'ani japujatayalh chi jala'axa'alalhcha, jajuniy: —¡Oxicha k'ats'uk'ut'it uxitnan!
43020027	Xli'astan an Jesús juniy an Tomás: —K'at'amaknut'icha amimaka aniy, chi ak'ila'ma'la'ts'icha. Chi k'alhip'icha amimaka la kimpaja'elhni, k'at'amaknut'icha. Jant'u ch'uni k'alat'i li nt'u jak'iklak'a'inin, k'ajak'iklak'a'in.
43020028	Wachuncha an Tomás alhtaylh chi juniy: —¡KiJamach'alhkat chi kiDios!
43020029	An Jesús alhtaylh juniy: —Mu k'ila'ts'incha Tomás, pus k'iklak'a'iycha. Sawalhcha oxi para yu'uncha an yu kintakiklaka'iy masi ntu kintala'ts'inta.
43020030	An Jesús tipalhuwi masupalh yu la'lhi'a'nin la ix'ukxlakapuk'an an ixt'alhtanan, pero yucha ntu tu'u ts'o'muk'akanta aniy laka libro.
43020031	Pero aniy ts'o'muk'akalhi para li uxitnan k'ak'iklak'a'it'iti li an Jesús yucha Cristo, isTs'alh Dios, ch'i li k'iklak'a'iyatcha k'ap'ulhits'uk'uya'it'iti jatsukunti.
43021001	Xli'astan an Jesús jatalakasunipalhcha a'tami an ixt'alhtanan wani an lakxkan tan junkan Tiberias. Chunchunicha tapasalh:
43021002	Wa lakatami ixtat'aw'ojoy, ancha ixt'ajun an Simón Pedro, chi an Tomás, yu ixtajuniy lhist'uy, chi Natanael, jamacha'a Caná xalakaat'un Galilea, chi an ists'alan Zebedeo chi ixt'uyunk'an ali'in ixt'alhtanan an Jesús.
43021003	An Simón Pedro jajuniy: —Ikti'an jach'apayawna jatanti. Yu'uncha ta'alhtaylh: —Wachu aklat'a'anaw. Pus ta'alhcha chi taputajulhcha la'atam barco; pero anchunu jatats'isni akxni ntu tu'u tach'apayawlh jatanti.
43021004	Akxni tsukulhcha tunkuncho'oy, an Jesús talakasulhcha an japiktu', pero an ixt'alhtanan jantu ixtak'atsay li yucha.
43021005	An Jesús jajuniy: —Ts'alan, ¿jant'u t'u'u lhit'awnat jatanti? Yu'uncha tajuniy: —Jantu.
43021006	Pus jajuniy: —An lhitan'oxi ixpa'xti an barcojo k'amu'ut an minpaxo'tank'an ancha k'ach'ap'ayawya'it'it. Pus chunchacha ta'ilhtulh, walh xli'astan tucha lay ixtamakutuyi an ixpaxo'tank'an mu wanajcha lhuw jatanti ixtama'alhilata.
43021007	Wachuncha an ixt'alhtana an Jesús an yu sawalh ixmapayniy, juniy an Pedro: —¡Yucha an Jamach'alhkat Jesús! Wa yucha asmatlhi an Simón Pedro li yucha an Jamach'alhkat Jesús, las mala'ch'inilh, mu wa alhalha ixjunita, chi chamancha alhi an lakxkan para li kacha'alh an la ixpiktu'.
43021008	An ali'in ixt'alhtanan an Jesús tacha'alhcha an la ixpiktu an lakxkan an laka barco, katacha cien metrojo ixlitamakajun tan ixtat'awnachalh, taxa'amalhicha'alhcha an paxo'tan la'stu jatanti ix'a'tsamanta.
43021009	Akxni tatayachalhcha lakaat'un, tala'ts'in ulakantacha jikmi chi ukxmuk'akantacha la'atam jatanti chi pan.
43021010	An Jesús jajuniy: —K'alhit'at la'atam la'at'uyi an jatanti yu wa jach'ap'aya'utka'.
43021011	An Simón Pedro tawk'alhi an laka barco chi xa'alhicha'alhcha an paxo'tan an la ixpiktu an lakxkan, la'stu laj'ay jatanti ixtaputajumanalh, ciento cincuenta y tres; chi masi lhuw, an paxo'tan tu ta'exli.
43021012	An Jesús jajuniy: —K'at'atcha lakwaynin. Jantu k'is xamati an ixt'alhtanan katapujulh kalhisakmilh tichini yuchacha, mu ixtak'atsayi li yucha an Jamach'alhkat Jesús.
43021013	An Jesús stalh alh chi xa'a'ilhcha an pan chi jaxta'nilhcha, chi an jatanti wanajcha chun.
43021014	Aniy ixli'a't'utucha ixjatalakasuni an ixt'alhtanan an Jesús akxni ixla'awcho'otacha.
43021015	Akxni talakway'olhcha, an Jesús lhisakmiycha an Simón Pedro, juniy: —Simón, ists'alh Jonás, ¿k'imap'ayni palayi kit'in, palay jantu aniy tayanalh? An Pedro alhtaylh juniy: —Chuni, Jamach'alhkat Jesús, uxint'i k'ats'ayi li ikmapayniyan. An Jesús juniy: —K'ajalhist'akt'i an kiborregojnin.
43021016	A'tam lhisakmipalh: —Simón, ists'alh Jonás, ¿k'imap'ayni? An Pedro juniy: —Chuni, Jamach'alhkat Jesús, uxint'i k'ats'ayi li ikmapayniyan. An Jesús juniy: —K'ajalhist'akt'i an kiborregojnin.
43021017	Ixlipu'a't'utucha lhisakmilh juniy: —Simón, ists'alh Jonás, ¿k'imap'ayni? An Pedro ixta'oxila'alhicha mu a't'utucha lhisakmilh li sna mapayniy, pus juniy: —Jamach'alhkat Jesús, uxint'i k'ats'a'o'oy; uxint'i k'ats'ayi li ikmapayniyan. An Jesús juniy: —K'ajalhist'akt'i an kiborregojnin.
43021018	Sawalhi an yu ijkunan, akxni palayka' ts'alh ix'unit'a, ixmala'ch'inini para li k'ap'it'icha t'anch'unch'a ixk'uxap'in; pero akxni k'at'ap'ap'aya'acha, k'alaklats'awalaya'a amimaka chi pumatami kamala'ch'iniyan chi kalhi'anani t'an t'u k'a ixk'uxap'i.
43021019	Akxni chunchacha nawlh an Jesús, ixnawt'ajun tani kaniyacha an Pedro, chi li chuncha kapumasuya an Pedro li an Dios yucha ay. Xli'astan juniy: —¡Ak'inch'a'o'a!
43021020	Tala'asp'itlhi an Pedro la'ts'in li an yu sawalh ixmapayniy an ixt'alhtana an Jesús ixjach'a'o'ata, an yu akxni ixtalakwajinta puts'ista an Jesús, ixpiktumalh chi ixlisakmita: "Jamach'alhkat, ¿tisiyuchacha yu kama'axt'a'an?"
43021021	Akxni la'ts'ilh an Pedro juniy an Jesús: —Jamach'alhkat, chi anu ¿tasu kalayacha?
43021022	An Jesús alhtaylh: —Li iknajuni li katsukulhi sta akxni akmincho'oya, yucha ntucha minkwentaj, uxint'i wa ak'inch'a'o'acha.
43021023	Wachuncha, tacha aniy nawlh an Jesús, wanaj talamak'atsaani'olhi an ixlapanakni an Jesús li ma ntu katinilhi anchunu ixt'alhtana'. Pero an Jesús jantu chuni juniy li ntu katinilh, an Jesús yucha najun: "Li kit'ini iknajun li katsukulhi sta akxni akmincho'oya, yucha ntucha minkwentaj".
43021024	Wanaj kit'in, ixt'alhtana an Jesusi yu iknajun tacha an laktapasalh chi kit'ini ikts'o'lhi, chi k'atsayawi li an yu iknajun, sawalh.
43021025	Chi wanaj lhuw tanlhuni yu ilhtupalh an Jesús, li wa ka ists'o'muk'a'okalhcha la'atam la'atam tacha an lak'ilhtulh, kit'in iknajun ka ntucha inta ka ixlitamalh aniy lakaamunulhpa an libro tacha an ists'o'kalh.
44001001	Teófilo, an p'ulhnaj libro ikts'o'lhi ancha lhichiwin'ojota chux yu a'taynilhcha lak'ilhtuy an Jesús chi yu ixmasuycha,
44001002	sta akxni alhcha an lakt'iyan. Pero akxni ntuka' ix'an jajunilhcha an ixt'alhtanan an yu ixjasakxtuta, tuchini yu kata'ilhtuyacha, yucha an Ixtakuwin Diosi japuxa'alalh.
44001003	Xli'astan akxni la'awcho'olhcha an Jesús, jatalakasunilhi an ixt'alhtanan, chunchacha japumak'atsaanilh oxi li yucha la'ajunta. T'up'uxam (40) wilhchani jatalakasunilh chi ixjalhixa'alaycha an ixlich'alhkat Dios.
44001004	Akxni anchaka ixjat'a'aklat'ajun an ixt'alhtanan an Jesús, jajuniy li an la'acha'an Jerusalén jantu katataxtulh, jajuniy: —K'ap'akxan'it'iti an yu iklajuntaw li katamakminiyan an kimPay.
44001005	Chun sawalh an jama'paxanaj Juan wa laka xkani jama'paxanalh, pero uxitnan wa lakats'unicha wilhchani tats'an'aniyan k'a'a'p'axa'itcha laka Stalan'a Takuwin.
44001006	An yu ancha ixtat'a'ayxto'nun an Jesús, talhisakmi tajuniy: —Jamach'alhkat Jesús, ¿chawaycha akilaxta'nicho'oyaw kijamach'alhkatk'an an la'acha'an Israel?
44001007	Yucha ja'alhtaylh: —Uxitnan jantu layi k'at'ik'ats'at'itcha tuchi wilhchancha u panch'e'excha chuncha kuna', yucha an kimPayi yu ka'ilhtuya'.
44001008	Pero uxitnan akxni katala'chinancha an Stalan'a Takuwin, laj'alhp'asch'a k'una'it. Akila'anawcha lhichiwinini an la'acha'an Jerusalén, chi chux xalakaat'un Judea, chi xalakaat'un Samaria, chi sta masi tan ma'at tukan laklhitamakajun aniy lakaamulhpa'.
44001009	Akxni chunchacha jajunilh an Jesús, wakcha tach'ixli chi sa'cha ixtala'ts'imaka'an, walh matanchanilhcha la'atam jataputs'i chi ntucha lay ali tala'ts'ilh.
44001010	Chi akxni sa'cha ixtala'ts'imaka'ani an ixt'alhtanan an Jesús an lakt'iyan, an tan ixtalakyanalh tatalakasulhcha ixt'uyunk'an lapanakni, wa la'sut'ut'ucha an ixla'ch'itk'an.
44001011	Chi jajunkan an ixt'alhtanan an Jesús: —Jamacha'an Galilea, ¿tasu li wa sa'ch'a t'ala'st'ayat'iti an lakt'iyani? Ani Jesús yu ixtat'a'aklat'awnan, yu lhi'ankalhcha lakt'iyan, chuncha kamimpala', t'ach'a la'ts'int'it alh an lakt'iyan.
44001012	Wachuncha an ixt'alhtanan an Jesús an a'stitawk'a tan junkan lakaa'olivojnini ixtat'awnachalh, chi ancha ta'alhcha la'acha'an Jerusalén, mu waniya ixlitamakajun, yu lay chuncha ixjalhtanankan akxni jastaknankan.
44001013	Akxni tacha'alhcha an la'acha'an, tatawk'achalhcha an tan ixtawilanalh, tan talhman lakacha'a', yu'uncha an Pedro, chi Juan, chi Santiago, chi Andrés, chi Felipe, chi Tomás, chi Bartolomé, chi Mateo, chi Santiago, ists'alh tichi lapanak junkan Alfeo, chi Simón yu ixtajumpalay ma Zelote, chi Judas, ists'alh tichi lapanak junkan Santiago.
44001014	Ixchuxk'an yu'uncha lhilhiji ixtata'ayxt'o'a, ixtatapayni, chi wachu ani ixtama'ta'ayxt'o'a ali'in t'akunin, ancha ixma'ta'ayxt'o'a an Maria, ixnati an Jesús chi an ixjat'ala'awnin.
44001015	Anchunu wilhchan an Pedro tayalhi la xpujank'an an yu ixta'ayxto'nun ixlapanakni an Jesús, katacha tamciento apumap'uxam (120) lapanakni, chi jajuniy:
44001016	—Kint'ala'awnin, ixlitask'iniya li chuncha kaxtapasalh tacha an ixnajuntacha an David akxni machiwinilh an Stalan'a Takuwin. Yucha lhichiwinilhi an Judas yu jatap'ulhnilh an lapanakni an yu tach'apayawlh an Jesús,
44001017	masi yucha xkintalhit'aput'e'ekanan chi wachu yu tapatsati ix'ilhtuy an tacha ilhtuyaw.
44001018	Aniy lapanak akxni ilhtulhcha an tala'alhin jama'lhtayanalhcha tumin chi lhitamawlhcha lakatam lakaat'un. Chi akxni patajulhcha an tan ixch'ikilhtakanta ix'akstu, ix'a'tsulhi putamachalh chi wanaj tatan'exli, p'ut'un putaxtu'olhi an ixpaluw.
44001019	Akxni tak'atsalhi an jamacha'an Jerusalén, anchunu lakaat'un talhimapa'a'ulh la ixlichiwink'an, Acéldama (nawputun ´´lakaat'un de jak'alhni.´´)
44001020	Mu ts'o'muk'akanta an laka libro yu junkan Salmos tan najunta: Wanaj kasa' walhi an la ixcha'a', Chi ntu k'is xamati katawilh ancha. Chi najun: Pumatamcha ka'a'ch'apanicho'olh an ixtapatsat.
44001021	Lhitask'iniya li ani lapanakni yu lhilhij kintat'a'aklat'awnan sta akxni an Jamach'alhkat Jesús kixtat'a'aklat'awnan,
44001022	kasakxtu pumatami yu wachu kanawna li la'ts'ilhi li la'awcho'olhi an Jesús. Mu ani lapanakni kintat'a'aklat'awnani sta akxni ixjama'paxanan an Juan sta wa akxni lhi'ankalhcha anu talhman an Jesús.
44001023	Pus tasakxtulhcha ixt'uyunk'an lapanakni: Pumatam ixjunkan José, yu ixtajumpalay Barsabás chi xtajumpalay justo, chi pumatam ixjunkan Matías.
44001024	Chi xli'astan tatapayninilhcha an Dios, tajuniy: —Jamach'alhkat Dios, uxint'i jamisp'ani'o'oyi ixjalhunutk'an ixchuxk'an an lapanakni. Akilamasuniwi t'ich'ini yu sakxt'uycha ani ixt'uyunk'an lapanakni,
44001025	walh lani wachucha mintamala'achani kawalh, tacha kitnan, chi wachucha chuni katapatsalh. Mu an Judas yucha ts'antijlalhi la xtala'alhin chi makawpulalhcha an ixtapatsat, pus alhcha tan lhitamakawni.
44001026	Wachuncha an ixt'uyunk'an an yu jasakxtukalh, jats'o'muk'anikalhcha xta'a'utk'an chi yu ch'apakanchalh, yuchacha yu junlhi ixt'alhtana an Jesús. Yucha an Matiasi walh, pus wa akxni jalhit'aput'e'ekalhcha an ixpumakawtamk'an ixt'alhtanan an Jesús.
44002001	Alin ixk'atank'an an israelitajnin yu junkan Pentecostés. Akxni chilhcha anchunu k'atan wa lakatami ixta'ayxto'nun'ojoy an yu ixtakiklaka'iy an Jesús.
44002002	Walh akxni tak'atsanalh minchalh an lakt'iyan la'atam wa tacha p'as un, wanaj p'asi ixmakat'ajun, chi wanaj tanu'olhi an laka cha'a an tan ixtatanumanalh.
44002003	Chi wachuncha jatalakasunilhcha lhuw sima'at, wa tacha jikmi, jala'mala'pitsinikalhcha atamj atamj, jalak'uktawk'achalhcha.
44002004	Ixchuxk'an wanaj tala'a'i'olhi an Stalan'a Takuwin, chi tsukulhcha talakchiwiniy tipalhuw chiwinti, tacha yu jaxta'nilhcha an Stalan'a Takuwin li katachiwinilh.
44002005	Anchunu panch'e'ex, an la'acha'an Jerusalén ixtawilanalh judiojnin, yu xtamuktaxtuy an xlamap'a'sin Dios, ta lakachux anchanu lakamunulhpa xtamin'otachalh.
44002006	Akxni chunchacha ta'asmatlhi an lapanakni tacha an makat'awlh, talakats'alaj'alhi an laka cha'a an tan ixtatanumanalh an ixt'alhtanan an Jesús, chi akxni tacha'alh jantucha ixtak'atsay tuchini ixtapasaycha, mu an ixt'alhtanan an Jesús chunchacha ixtalakchiwiniy tacha an ixtalakchiwiniy an lapanakni, tipaspit chiwinti.
44002007	An lapanakni sawalhcha ixtalhi'a'ni chi ntucha lay ixtalhimacha'xay, ixtalajuniy: —¿Chu ntu si jamacha'an Galileaja ani talakchiwiniy?
44002008	¿Tasu li jalaj'alha'asmat'awcha lay talakchiwiniy tacha atamj atamj chiwininaw tanchuncha lakmintacha'awi?
44002009	Aniy, tat'ajun yu jamacha'an Partia, chi jamacha'an Media, chi jamacha'an Elam, chi de Mesapotamia chi de Judea, chi de Capadocia chi de la'acha'an Ponto chi de Asia,
44002010	chi yu xalakaat'un Frigia tamintachalh chi de Panfilia chi de Egipto chi de Libia wani la'acha'an Cirene. Chi wachu aniya tat'ajun yu ani tawilanalh yu jamacha'an Roma;
44002011	Ali'in yu ixlakpaynink'an judiojnin sawalh, chi ali'in wa tajunlhicha judiojnin. Chi wachu aniya tat'ajun yu jamacha'an Creta chi de Arabia. ¡Walh chi laycha jalaj'alha'asmat'aw an ixt'alhtanan Jesús tacha an talhichiwiniy yu la'lhi'a'nin ilhtuy an Dios, mu tacha an lakchiwininaw ta lakachux la'acha'an lakmintacha'aw chunchacha talakchiwini!
44002012	Ixchuxk'an an lapanakni sawalhcha ixtalhi'a'ni chi mu ntucha ixtak'atsay tuchini yu ixtapasaycha ixtalajuniy: —¿Tisuncha nawputun tacha ani tapasayi?
44002013	Ali'in wa xkayaj ixtanajun, ixtanajun: —¡Wa la't'a'ap'anincha!
44002014	Wachuncha an Pedro, jat'atayalhi ali an ixpumakawtamk'an ixt'alhtanan an Jesús, chi p'ascha chiwinilh najun: —Jamacha'an Judea chi chux yu wilat la'acha'an Jerusalén, k'ak'ats'at'iti aniy chi oxi k'a'asmatt'it yu aklajunaw.
44002015	Aniy lapanakni jantu la't'a'ap'anin t'ach'a nawnat uxitnan, mu chaway wa ts'isinka' wa lasnuevejka'.
44002016	Aniy yu tapasat'ajun yucha an tacha nawlh an Joel, yu ixlichiwiniy ixchiwinti Dios, akxni nawlh:
44002017	An Dios najun, "Akxni xalakti'astancha wilhchan, akpuxte'emaj'ana an kintakuwin la x'ukxnik'an chux an lapanakni; amijas'at'ank'an, ts'alan chi jatsi'in, katanawna kinchiwinti, an yu lakts'alaninka katala'puminatnana yu katapasaya', chi an yu laktatanincha katajala'awanana'.
44002018	Chi an yu kintat'atapatsaycha t'akunin chi lapanakni, ajkaxta'niya an kinTakuwin anchunu panch'e'ex, chi kata'nawna an kinchiwinti.
44002019	An lakt'iyan aklakmasuya tanlhun yu laj'ay lhi'a'nin. Chi wachu aklakmasuya tanlhun aniy lakaat'un: Jak'alhni, jikmi chi tan kasamama ostayaya jin.
44002020	Akxni ntuka' chini ix'wilhchan an Jamach'alhkat an yu wilhchalh lakt'iyan, akxni ay wilhchan kuna chi lhitapalay, an wilhchan wa ts'iticha kuna', chi an malhkuyu wa tacha jak'alhnicha kuna'.
44002021	Chi wa tichicha yu katapayniniya an Dios, kata'alhtaxtuya'."
44002022	Jamacha'an Israel, k'a'asmatt'iti aniy chiwinti: Uxitnan oxi k'ats'ayat li an Dios tamasunini la mi'ukxlakapuk'an an x'alhp'asninti an Jesús, jamacha'a Nazaret. An Dios pu'ilhtulhi an Jesús laj'ay tanlhun yu lhi'a'nin chi tanlhuncha yu lakmasulh.
44002023	Chi ani lapanak, ma'axt'a'nik'ant'it, ch'i ma'nit'it, mu chunchacha ixlilaklhkata chi chunchacha ix'ilhtuputun an Dios, jalhi'unit'iti an ay tajunita lapanakni li katamakxtukmuk'alhi laka cruz.
44002024	Pero an Dios mala'awnicho'olh, chi jantucha ali ma'alh'ajnalhi laka lhinin, mu an lhinin jantu layi katit'alalhajalh an Jesús.
44002025	Pero an rey David lhichiwinilhi an Jesús, akxni nawlh: "Kit'in lhilhiji xakla'ts'in an Jamach'alhkat la ki'ukxlakapu'. Yucha yalhi tan oxi kimpa'xti para li ntu tu'u akima'talh.
44002026	Xliyu an kijalhunut achan chi an kisima'at sawalhcha achani milhpay. Chi chux an kilakatunaj lhi'acha kajastaknana',
44002027	mu nt'u ak'int'imak'awi li akta'aknu'alhilh chi li kalakp'uch'ilh an kilakatunaj yu Stalan'a, kit'in yu ikt'atapatsayan.
44002028	K'imasunini an xatij jatsukunti, lhuw achati ak'ixt'a'niya'a akxni k'at'ana'a.
44002029	"Kint'ala'awnin, akila'asmatniwi yu aklajunaw laka lakxlak'anti chiwinti, an kimpayk'an David nilh chi maknukalh, chi anika tan t'awnawi aknuy.
44002030	Chi an David ixlichiwiniy ixchiwinti Dios, chi ixk'atsayi li an Dios ixjurarlanitalhi li reji ka'ilhtuya xapumatam yu yucha kapu'a'p'unmina'.
44002031	Pus an David akxni ntuka' ixtapasayi li kala'awcho'oya an Cristo, yucha ixk'atsaycha li kala'awcho'oya', yucha lhichiwinilh akxni a najun li ntu katita'aknu'alhilh chi li ntu katilakp'uch'ilh.
44002032	Chaway chun, an Dios mala'awnicho'olhcha an Jesús, chi kitnan kinchuxk'ani ikla'ts'iw li chuncha tapasalh.
44002033	Akxni an Dios la'ayalhcha an Jesús chi ulachalhcha tan oxi ixpa'xti chi xta'nilhcha an Stalan'a Xtakuwin, yucha wanajcha chuni kintaxta'nin tacha xakintajuntan li ka'ilhtuya'. Pus chaway yuch'ach'a t'ach'a ani la'ts'inat'it ch'i asmat'at'it.
44002034	An David jantu tu'u kilalh lakt'iyan, pero yucha najun: An Jamach'alhkat Dios juniy an kiJamach'alhkat: K'at'a'ulhcha tan oxi kimpa'xti',
44002035	sta akxni ajkamama'oyacha an yu wa taxkayan la mijach'aja', para li k'ajap'ut'aycha".
44002036	Kint'a'israelitajnin chux uxitnan oxi k'ak'ats'at'it li ani Jesús an yu makxt'ukmuk'at'it laka cruz, an Dios ilhtulhcha Jamach'alhkat chi Cristo".
44002037	Akxni chunchacha ta'asmatlhi an yu ancha ixta'ayxto'nun, sawalhcha tala'ta'oxila'alhilh, pus talhisakmilhcha an Pedro chi an ali'in xjamala'achata an Jesús wachucha jalhisakmikalh, jajunkan: —T'ala'awnin, ¿Tisuncha lay ak'ilhtuwi?
44002038	An Pedro ja'alhtaylh: —K'amak'a'unt'itcha mintala'alhink'an ch'i k'alaj'a'p'axt'itcha la xta'a'ut an Jesucristo, para li an Dios katamala'mixinini mintala'alhink'an, walh lani chuncha kataxta'niyani an Stalan'a ixTakuwin.
44002039	Mu para uxitnani tacha an najun an Dios li ka'ilhtuya', chi para mijas'at'anink'an chi para ixchuxk'an masi yu ma'at tawilananchalh chi wa tichi kawalhcha yu an Dios kajat'asaniya'.
44002040	An Pedro chunchacha ixjajuni, chi lhuw ali chiwinti japuxa'alalh yu ixjapumap'a'si, jajuniy: —¡K'amak'a'unt'itcha tacha ani chaway wa tani t'awkancha, walh lani k'at'a'alht'axt'uya'it'it!
44002041	Pus yu ta'asmatnilhi an xchiwinti, talaj'a'paxlicha; anchunu wilhchan ka tacha la'at'utu milh lapanakni yu tat'atala'xto'lhicha an yu ixtakiklaka'icha Dios.
44002042	Chi ixta'ilhtuycha sawalhi tacha an ixtamasuy an yu xjamala'achata an Jesús, wa ixtalhawaxa'a'icha yu ixtalaklhit'ajun, ixtata'ayxt'o'acha akxni ixtalakwajin chi akxni ixtatapayni.
44002043	Ixchuxk'an an lapanakni ixtalaktalhanancha, wa xliyu li an yu xjamala'achata an Jesús wanajcha lhuw tanlhuni ixtalakmasuy chi tanlhuncha yu wa tichicha lapanak jantu lay ilhtuy.
44002044	Ixchuxk'an an yu ixtajakiklaka'inincha watami ixtak'atsay chi an ixlaktanlhunk'an wa sicha ixtalamach'inipaxay.
44002045	Ixtast'aycha xlakaat'unk'an chi tanlhuncha yu xtalaklhit'ajun chi atamj atamjcha tani chunchacha yu ixma'lhtask'iniy an tumin chunchacha ixtalamala'pitsi.
44002046	Lhilhiji ixtata'ayxt'o'a an laka tajtan, chi an la xla'cha'aninchak'an anchacha lhi'acha ixtalakwajin chi ixtalamapayni sawalh.
44002047	Ayi ixtala'ts'in an Dios chi yu'uncha wachu oxi xjala'ts'inkan chux lapanaki oxi ixjalhiwilay, chi lhilhiji an Dios ali ali ixjat'amala'xt'o'a yu ixtajakiklaka'inincha yu wachucha ixjama'alhtaxtuy.
44003001	La'atam wilhchan an Pedro chi an Juan ta'alh an laka tajtan, ta'alh tapayninin yu puta'oxay, las tres.
44003002	Walh an tan ixputanukanachalh an laka tajtan ixwilh pumatam lapanak yu wa la'ch'anlh'awilh, wachunchacha tsukulh, lhilhiji ixtalhi'an chi ixta'ulaycha waniy laka maticha tan junkan k'usi para li kajask'inilhcha la'a'tayjuni an yu ixtatanuy an laka tajtan.
44003003	An la'ch'anlh'awilh lapanak akxni jala'ts'ilhi an Pedro chi an Juan, li ixtatanut'awnachalhcha an laka tajtan jask'inilh li kataxta'nilh tumin tacha la'a'tayjun.
44003004	Pus an Pedro chi an Juan wa sa'cha ixtala'pula'ts'in, chi an Pedro juniy: —Akilala'ts'iw.
44003005	Pus an lapanak sa'cha ixjala'ts'in, yucha ixnajun li sna tu'ucha kataxta'niya'.
44003006	Pero an Pedro juniy: —Jantu tu'u iklhit'ajun plata chi oro, pero yu ani iklhit'ajun akxta'niyan, la xta'a'ut an Jesucristo yu jamacha'a Nazaret, k'at'aycha chi k'ajalht'ancha.
44003007	Akxni chunchacha junilh an Pedro an yu wa la'ch'anlh'awilh lapanak, ma'ch'apayawlhcha, yucha an yu oxi ixmaka ch'apanichalh. Walh watukan la'tach'an'oxilh, an la xlakpixtu ixch'aja la'ts'awalanilhcha.
44003008	Aniy lapanak yu wa la'ch'anlh'awilh ixjunita, wanajcha jalht'ujnulhi akxni t'ujcha tayalh chi tsukulhcha jalhtanan, xli'astan jat'atanulhcha an laka tajtan, la xch'ajacha putanuchalh, ixjalht'ujnuncha chi oxicha xlichiwiniy an Dios.
44003009	Ixchuxk'an an yu tala'ts'ilh li ixjalhtanancha chi li oxicha ixlichiwiniy an Dios,
44003010	sawalhcha ixtalaktalhanan chi sawalhcha ixtalhi'a'niya tacha an putapasalh an lapanak, mu xtamispay chi xtak'atsayi li yucha an yu xtawlay an laka maticha tan junkan k'usi, an laka tajtan, ixtak'atsayi li yucha an yu isk'in tu'u la'a'tayjun.
44003011	An yu wa la'ch'anlh'awilhcha lapanak ixjunita jantucha k'is ixjamakajuni an Pedro chi an Juan. Chux an lapanakni mu sawalhcha ixtalhi'a'ni, talakats'alaj'alhi an la xpa'xti an tajtan tan a'apacha'a'ikanta, tan tajuniy ma ix'anu Salomón, mu ancha ixtat'ajun.
44003012	An Pedro akxni chunchacha jala'ts'in, jajuniy: —Jamacha'an Israel, ¿tasu li sawalhch'a lhi'a'niyat'iti? ¿tasu li wa kitnancha kilala'ts'inaw li tachanu kitnancha ijk'uch'u ani lapanaki, chi li tachanu kitnancha akmalhtanaw la ki'alhp'asnintik'an u la kijamapaynintik'ani?
44003013	An IxDiosk'an Abraham, chi Isaac chi Jacob, an IxDiosk'an yu ta ixjalhila'ts'inaw, yucha masut'ajun ixta'ayat an isTs'alh, yu junkan Jesús, an yu uxitnan ma'axt'a't'it laka lakjamach'alhkat chi uxitnan la'amaj'ant'iti akxni an Pilato ixnajuncha li kamakawna'.
44003014	Akxni uxitnan k'a'isk'int'iti li kaxmakawkalhi an yu Stalan'a chi yu ntu tu'u xtala'alhin ixlhit'ajun, apalij sk'int'iti li kamakawkalh pumatam jama'nini'.
44003015	Ch'unch'ach'a ma'nit uxitnan an yu kintalhi'anan laka jatsukunti. Pero an Dios mala'awnicho'olh, chi kitnan ikla'ts'iw.
44003016	Tacha ani ta'oximaj'ayacho'olhi ani lapanak yu la'ts'inat ch'i misp'ayat, wa xliyu ijkiklaka'iyawi li an Jesús yucha layi k'uch'uy. Tacha aniy oxi tak'uch'ulh ani lapanak yu la'ts'in'oyat'it, ancha puminachalh li kiklaka'ikan an Jesús.
44003017	Pero chaway kit'in ijk'atsaycha kint'ala'awnin, akxni an milakjamach'alhkatk'an chi uxitnan ma'nit'iti an Jesús wa xliyu nt'u xk'ats'ayat t'uch'ini x'ilht'uyatcha.
44003018	Pero an Dios chunchacha yu pumuktaxtulh yu ixnajunta li ka'ilhtuya', akxni ixjamanawnita an lapanakni yu ma'anchacha, akxni ixtanajun li an ixCristo Dios, kaniya'.
44003019	Xliyu chaway uxitnan k'amak'a'unt'itcha mintala'alhink'an chi k'ach'a'o'atcha an Dios, para li katamala'mixinini mintala'alhink'an.
44003020	Chi chuncha kachina panch'e'ex akxni k'ajast'aknana'it'it, yucha an Diosi katamast'ak'ayan, mu katamakminiyani an ixCristo yu para uxitnancha o'sliyan ixlimala'asijnikanta, yucha an Jesús.
44003021	Masi yu chaway tukan an lakt'iyanka katawlanta, sta akxni an Dios kalats'awala'oyacha an tanlhun, tacha an ixjamanawnitacha an la'stalan'an lapanakni yu ixtalhichiwni ixchiwinti Dios, yu ma'anchacha ixtat'ajun.
44003022	An Moisés jalhixa'alalhi an yu ta ixjalhila'ts'inaw ma'anchacha, jajuniy: "An Dios miJamach'alhkatk'an ka'ilhtuya li aniya kala'awlh pumatam yu kalhichiwinina ixchiwinti Dios, tacha kit'in. K'ak'iklak'a'i'o'ot'iti wa tuchicha katajunan,
44003023	mu watichicha yu ntu katikiklaka'ilhi anchunu lapanak, an yu kamina lhichiwiniy ixchiwinti Dios, kamala'mixikana an tan tat'ajun ixlapanakni Dios," chuncha nawlh a Moisés."
44003024	Chi ixchuxk'an an tacha xtalhichiwiniy ixchiwinti Dios, sta akxni ixt'ajun an Samuel chi yu tataylhi'alhcha ixtalhichiwiniy wachu, talhichiwinilhi tacha katapasaya ani panch'e'ex.
44003025	Uxitnanch'a yu k'ala'a'iya'it an tacha nawlh an Dios li ka'ilhtuya', yu jamanawnilh an ixtalhichiwiniy ixchiwinti Dios, chi uxitnanch'a yu k'ala'a'iya'it an tacha ixjat'atamakajunta an Dios an yu t'a ixjalhila'ts'inat'it, akxni an Dios junilh an Abraham: "Ixlakatak'an amijas'at'an yu katapu'a'p'un'anan yu'uncha katapulhitsukuya oxi jatsukunti ta kilhmakchux lapanak aniy lakaamunulhpa'.
44003026	Akxni an Dios mala'awnicho'olhcha an isTs'alh, uxitnani p'ulh tamala'acha'anin, para li kataxta'nin oxi jatsukunti. Ta'ilhtuni li atamj atamj k'amak'a'unt'itcha mintala'alhink'an.
44004001	An Pedro chi an Juan chunchaka ixtalhixa'alat'ajun an lapanakni, walh tacha'alhcha an sacerdotejnin ali an xa'ay an yu ixtajalhistaknan an laka tajtan chi an saduceojnin.
44004002	Sawalhcha ixtala'talh'aman, mu an Pedro chi an Juan ixtamasuycha an ixchiwinti Dios chi ixtanajuncha li katala'awcho'oya an yu talaknitacha, tacha an la'awcho'olh an Jesús, chunchacha kapuk'atsakalh li chuncha kala'awcho'okana'.
44004003	Jamalaklhchawkalhcha laka pulach'ini an Pedro chi an Juan, chi mu ta'oxaycha, tama'atunkuntanulhcha.
44004004	Pero xluwk'an an yu ixta'asmattacha an tacha ixtanajunta an Pedro chi an Juan, takiklaka'ilh, katacha la'akisi milh lapanakni yu ixtajakiklaka'inincha.
44004005	Chi chunchunicha tapasalh akxni tunkunchalh, tata'ayxto'lhicha an la'acha'an Jerusalén an xalaj'ajin judiojnin, chi an laktatanincha chi an xamaestrojnin lhamap'a'sin.
44004006	Chi ancha wachu ixt'ajun an xa'ay tukan sacerdote yu ixjunkan Anás, chi an Caifás, chi Juan, chi Alejandro chi ixchuxk'ancha an yu ta xtalhila'ts'in an yu tukancha xalaj'ajin sacerdotejnin.
44004007	Talhinawlhcha li kajalhi'anikalhi an Pedro chi an Juan, pus ixtan'ajnichak'ani jayawkalh chi jalhisakmikalhcha, jajunkan: —¿Tisiyuchacha tamakawniyan u tisiyuchacha ixtalakask'i li ch'unch'ach'a ilht'uyat ani laktanlhuni?
44004008	An Pedro mu sawalhcha ixlit'ajuni an Stalan'a Takuwin, ja'alhtaylh jajuniy: —Uxitnani jamach'alhkatni chi uxitnani laktatanin.
44004009	Chaway kilalhisakmiyawcha ixlakata li ijk'uch'uw pumatam lapanak, yu wa ixta'an'ay chi li tasicha lhitak'uch'ulh.
44004010	K'ak'ats'a'o'ot'itcha, chi chux an xalapanakni Israel, la xtalakask'i an Jesucristo jamacha'a Nazareti tak'uch'ulh, yu makxt'ukmuk'at'it uxitnan laka cruz chi yu mala'awnicho'olh an Dios, yucha yu puta'oxilh ani lapanak chi aniya yalh.
44004011	Uxitnan yu tachanu xyawnan cha'a la'amaj'ant'iti an Jesús yu tachanu la'atam chiwx, pero chaway yucha yu tukan apalij lhitapalay, yucha yu tukan ixtamp'in.
44004012	Chi ntu xamati apumatami lay katijama'alhtaxtunulh; mu ta xlijalhi'ay aniy lakaamunulhpa, an Dios tu xamati apumatam lapanaki kintaxta'niyan yu lay akintama'alhtaxtun.
44004013	Wachuncha akxni chunchacha tala'ts'ilh an jamach'alhkatni li an Pedro chi an Juan jantucha k'is ixtatalhanani ixtachiwiniy chi ixtak'atsaycha an jamach'alhkatni li an Pedro chi an Juan jantu ixtajatalaninin, pus sawalhcha ixtalhi'a'ni, chi tak'atsaalhi li ixt'alhtanan an Jesús sawalhi yu'uncha.
44004014	Atumpaj an lapanak an yu ixtak'uch'uta, wachu ani ixjat'ayalh, pus tucha layi ixtanajun an lapanakni li ntu sawalh.
44004015	Xli'astan an Pedro chi an Juan jatamakxtukalhcha, wa siya yu'uncha an jamach'alhkatnicha ixtalakchiwiniy,
44004016	ixtalajuniy: —¿Tasu kaja'ilhtuyawcha ani lapanakni? mu chaway chux an yu tawilanalh Jerusalén tak'atsaycha li yu'uncha ta'ilhtulh ani lhi'a'nin jak'uch'unti, yu ntu wa xamaticha lapanak lay ilhtuy, chi ntu lay katinajuw li ntu sawalh.
44004017	Para li ntucha ali kalajk'atsakalhi tacha ani tapasalh, kajala'me'e'swaw, para li sta chaway ati'anta ntucha ali katalhichiwinilhi an Jesús.
44004018	Pus wachuncha jat'asanipalakalhi an Pedro chi an Juan, chi jajunkalhcha li ntucha k'is katamasulh chi li ntucha k'is katalhichiwinilhi an ixchiwinti Jesús.
44004019	Pero an Pedro chi an Juan taja'alhtayanalh tanajun: —Pus uxitnancha akilajuniw, ¿an Dios chuncha oxi lhiwilay li uxitnancha aklakiklaka'iw chi yucha jantu?
44004020	Kitnan jantu layi jantucha aktinajuwi yu ikla'ts'intawcha chi yu ik'asmattawcha.
44004021	Pus wachuncha an jamach'alhkatni, a'tamcha tame'e'swapalhi an Pedro chi an Juan laka chiwinti, xli'astan jamakawkalhcha, mu ntu tu'u yu lay kajalhimama'alh'ajnikalh. Chi ixchuxk'an an lapanakni oxi ixtalhipast'ak'a an Dios wa xliyu tacha an ixtala'ts'intacha.
44004022	An lapanak an yu ixputak'uch'uta la x'alhp'asninti an Dios palaycha de la'at'up'uxam (40) k'ata ixpakxanta.
44004023	Akxni jamakawcho'okalhcha an Pedro chi an Juan, tala'alhcha an ali'in ixta'lhtanank'an chi tat'alajun'olhcha tacha an tanawlh an xalaj'ajin sacerdotejnin chi an laktatanincha.
44004024	Chi akxni ja'alha'asmat'okalhcha an Pedro chi an Juan, wa ayxtamcha tatapayninilh an Dios, tajuniy: —Dios, uxint'i Jamach'alhkatk'at'i, uxint'i ilht'u an lakt'iyan chi an lakaat'un, chi an alamalh chi wa tuchicha yu ancha lak'alin.
44004025	La xkilhni an David yu ixt'atapatsayan mach'iwinit'i, an laka Stalan'a Mintakuwini nawlh: ¿Tasu li tala'talh'amancha an lapanakni? ¿chi tanlhuncha tatamakajun li kata'ilhtuya yu ntu lhitapalayi?
44004026	An rejnin chi an jamach'alhkatni aniy lakaat'un, tala'talh'amancha chi wa tamcha tak'atsay, tat'alaxtukuycha an Dios chi an ixCristo.
44004027	Sawalhi li an Herodes chi an Poncio Pilato aniya tatala'xto'lhi, ani la'acha'an, ali an yu ntu israelitajnin chi an yu israelitajnin, tat'alaxtukulhi an Jesús yu t'atapatsayan, yu ixint'i sakxt'u li Cristo kawalh.
44004028	Chunchacha yu'uncha tamuktaxtu'olh tacha an yu uxint'i ch'unch'ach'a ixli'ilht'ut'a li katapasalh.
44004029	Chawayi Jamach'alhkat Dios, k'alhak'ap'up'i tacha an kintala'me'e'swayan ch'i k'ajamak'awnini an yu tat'atapatsayan li ntu katalaktalhanalhi katalhichiwinilh aminchiwinti.
44004030	K'amasut'i ami'alhp'asninti, k'ajak'uch'ut'i an ta'an'anin chi k'amasut'i tanlhun yu wa lapanakcha ntu lay ilhtuy, la xtalakask'i an yu t'atapatsayan, an Stalan'a Jesús.
44004031	Akxni tatapayni'olhcha, an tan ixta'ayxto'nun, laklalh; chi ixchuxchak'ani alhp'as jala'cha'alh an Stalan'a Takuwin, chi ntucha ixtatalhanani ixtalhichiwiniy an ixchiwinti Dios.
44004032	Ixchuxk'an an yu ixtajakiklaka'inincha wanajcha ixluwk'ani ixtajunita chi wa tamcha ixtajatapastaknan chi watamcha ixtak'atsan. Jantu xamati ixnajun li wa ix'akstucha ixnawin ixtanlhun, ancha wa siya ix'anunchak'an.
44004033	An yu xjamala'achata an Jesús palaycha alhp'as ixtalhichiwiniy li la'awcho'olhi an Jamach'alhkat Jesús, chi an Dios ixchuxk'ani sawalhcha jalakmapaynilh.
44004034	Jantucha xamati yu yu'uncha tu'u ixma'lhtask'iniy, mu an yu ixtalaklhit'ajun ixlakaat'unk'an chi ixcha'ak'an, ixtast'aycha chi an tumin
44004035	ixtaxta'nicha an yu ixjamala'achata an Jesús, para li katamala'pitsilhcha, tanichunchacha ixtama'lhtask'iniy atamj atamj.
44004036	Pumatam levita yu ixjunkan José, jamacha'a Chipre, yu talhimapa'a'upalh an yu ixjamala'achata Jesús ma Bernabé, nawputun ists'alh yu jama'oxamixinin,
44004037	yucha ixlit'ajun la'atam ixlakaat'un, walh st'alh chi an tumin jaxta'nilhcha an yu ixjamala'achata an Jesús, para li yu'unchacha katala'ts'ilh tani katalhimala'pitsilhcha.
44005001	Pero ixt'awpalay pumatam lapanak ixjunkan Ananías yucha wachu st'alh xlakaat'un ali an ixt'iwi ixjunkan Safira.
44005002	Aniy lapanak, wa tamcha t'ak'atsalh an ixt'iwi, taxa'a'ilhcha tachuni an tumin chi an ali tama'axta'nilhcha an yu xjamala'achata an Jesús.
44005003	An Pedro juniy: —Ananías, ¿tasu li mak'awnincha an satanás li yuchacha kajunin t'uch'ini k'a'ilht'ucha, ch'i maslak'at'ij'wat'icha an Stalan'a Takuwini? Uxint'i xa'a'it'i an ali tumin an yu map'alhnik'a ixlakata an lakaat'un.
44005004	¿Chu ntu milakaat'uni ixjunita? Ch'i li st'at'icha, ¿An tumin jantu mi'anuncha ixjunita? ¿T'asu li ch'unch'ach'a p'ast'akt'i k'a'ilht'u? Jantu yu an lapanakni ja'o'xch'o'oy, yucha an Diosi o'xch'o'oy.
44005005	Akxni chunchacha asmatlhi an Ananías, alo'cha ta'a'talh chi nilhcha. Chi ixchuxk'an an yu tak'atsaalh, sawalhcha talaktalhanalh.
44005006	Wachuncha tichi yu'uncha ts'alan, tala'apamililhcha an janini chi ta'alhcha maknunin.
44005007	Pants'ik'ischa walh katacha la'at'utucha hora la'pusli tanuchalhcha an xt'iwi an Ananías, jantu xk'atsayi tuchini tapasalhcha.
44005008	An Pedro lhisakmilh juniy: —¿Ch'unch'a lhist'at'it an lakaat'un t'ach'a an nawnat'it? Ak'i'un. —An t'aku ja'alhtayanalh najun: —Chun, wachuncha iklhist'aw.
44005009	An Pedro juniy: —¿Tasu li wa t'amch'a k'ats'ayat para li k'alhila'ts'int'anutcha an ixTakuwin Diosi? Anucha tamincho'ota an yu takimaknulh amint'apapa', chaway uxint'icha wachu katalhi'anan.
44005010	Wanaj wa akxni an Safira alo'cha ta'a'talhi la xjach'aja an Pedro. Pus akxni tatanuchalhcha an ts'alan, tala'ts'in nitacha. Pus ta'alhcha maknunini la xpa'xti an tan takimaknulh an ixt'apapa'.
44005011	Chi ixchuxk'an an yu ixtajakiklaka'inincha, chi ixchuxk'an an lapanakni an yu tak'atsaalh tacha an tapasalh, sawalhcha ixtalaktalhanan.
44005012	Lhuw tanlhun yu ntu watichicha lapanak lay ilhtuyi ixjapu'ilhtukan an yu ixjamala'achata an Jesús chi lhuw tanlhuni ixjapumasukan an la'acha'an; chi wa lakatami ixtata'ayxt'o'a an tan ix'a'apacha'a'ikanta tajtan, tan ixjunkan ja'a'apacha'a'inti yu ix'anu Salomón.
44005013	An akilhmaktamin lapanakni, jantu k'is xamati ixjat'atala'xto'putun an yu xtajakiklaka'inincha, pero sawalh oxi ixjalhiwilakan.
44005014	Chi ali tatalhawalhi yu tajakiklaka'inilhcha, takiklaka'ilhi an lapanakni chi an t'akunin.
44005015	Chi an ta'an'anin ixjamamakancha an laka lajcalle la xputamatk'an, para li akxni kala'pusacha an Pedro masi wa ixma'stele'cha kala'cha'alh xapumatam.
44005016	Tanlayjcha la'acha'anaxni yu wanicha ixlaklhitamakajun an la'acha'an Jerusaleni xtalakminachalh an lapanakni, ixtalaklhicha'ancha an ta'an'anin chi yu wa ixtala'apaxto'tacha tanlhun lakmakxkay'un; chi ixchuxchak'ani ixjak'uch'ukan.
44005017	An yu xa'ay tukan sacerdote chi ixchuxk'an an yu xtach'a'o'ay, an yu xjajunkan saduceojnin, tala'talh'amalhcha, t'ilhcha xtala'ts'in,
44005018	pus jach'apayawkalhcha an yu xjamala'achata an Jesús chi jamalaklhchawkalhcha lakatam laka pulach'in tan wa para tichicha.
44005019	Pero pumatam ix'angelh an Dios malhti'alhi an xamalhticha an pulach'in akxni puts'ista ixjunita chi jamaxtulh jajuniy:
44005020	"K'ap'inchi'it an laka tajtan, ancha k'aja'una'it an lapanakni chux aniy chiwinti yu xt'a'a jatsukunti".
44005021	Akxni chunchacha ta'asmatlhi, tunkunchalh wats'isin, tatanuchalhcha an laka tajtan chi tsukulhcha tamasuy. Wachuncha, an xa'ay tukan sacerdote chi an yu ixtach'a'o'ay, tat'asanilhi ixchuxk'an an yu laktatanincha israelitajnin, chi talhinawlhcha li kaja'ankalhcha maxtuka an laka pulach'in.
44005022	Pero akxni tacha'alhcha an laka pulach'in an yu ixtajalhistaknan, jantucha tu'u ixtatanumanalh. Pus ta'ancho'olh chi takijamak'atsaaninilhcha,
44005023	tanajun an yu ixtajalhistaknan: —An pulach'in oxi xlaklhchajuy akxni ikcha'aw, chi an soldadojnin an xlakapu an malhticha tajalhistaknanta; pero akxni ikmati'awcha, tu xamati ikla'cha'aw pulakni.
44005024	Akxni chunchacha asmatlhi an xa'ay an yu ixtajalhistaknan laka tajtan chi an xalaj'ajin sacerdotejnin ixtanajun: —¿Tisu katapasayacha li tacha anicha talayi?
44005025	Wachuncha pumatam jala'cha'alh chi jajuniy: —An yu xjamalaklhch'awt'at'it laka pulach'in, an laka tajtani tamasunit'ajun an lapanakni.
44005026	Pus an xa'ay an yu ixtajalhistaknan laka tajtan jat'a'alhi an yu ixtat'ajalhistaknan, ta'alhcha puxkawnin, pero ntu talhitama'chapulh, mu wachu ixtatalhanani li an lapanakni katatalh'amalh chi kajalakt'alhmakalh.
44005027	Akxni jalhicha'ankalhcha an yu xjamala'achata an Jesús, jalhi'ankalhcha la x'ukxlakapuk'an an xalaj'ajin sacerdotejnin chi an yu xa'ay sacerdote jajuniy:
44005028	Kitnan klajuniwcha li nt'uch'a k'is k'amasut'iti xchiwinti an Jesús, walh chi uxitnan wanajcha ta xlijalhi'ay an la'acha'an Jerusaleni lakmasut'at chi kitnancha kilalhimuk'aputunaw li ma'nikalh an Jesús.
44005029	An Pedro chi an ali'in an yu xjamala'achata an Jesús, taja'alhtayanalh: —Kitnan kilhi'ilhtutk'ani li ajkiklaka'iwi an Dios, yucha p'ulh ajkiklaka'iyaw, jantu yu an lapanakni.
44005030	An ixDiosk'an an yu ta xajkalhila'ts'inaw mala'awnicho'olhi an Jesús, yuch'a an yu ma'nit'it uxitnan akxni muk'at laka cruz.
44005031	An Dios ma'ostayanicho'olh chi tan oxicha ixpa'xti ulachalh, chi chaway yuchacha ilhtuta li akintatap'ulhnin chi akintama'alhtaxtun, para li an kint'a'israelitajnink'an katakiklaka'ilhi an Dios chi chuncha kajamala'mixinikana ixtala'alhink'an.
44005032	Tacha ani laktapasay kitnan ijk'atsayaw chi wachu k'atsayi an Stalan'a Takuwin, yu an Dios jaxta'niy yu takiklaka'iy.
44005033	Akxni chunchacha ta'asmatlhi, sawalhcha talhitalh'amalh chi ixjama'niputunkancha an yu xjamala'achata an Jesús.
44005034	Pero an jamach'alhkatni ixt'ajun pumatam yu ixjunkan Gamaliel yucha an yu xjajunkan li fariseojnin. Aniy lapanak sawalh ixtakiklak'a'iya an lapanakni, mu xamaestro wachu lhamap'a'sini ixjunita. Pus tayalh chi lhinawlh li kajamaxtukalhka tam pants'ik'is ma'spa an yu xjamala'achata an Jesús.
44005035	Chi xli'astan jajunicha an ali'in xt'ajamach'alhkatni: —Kint'a'israelitajnin, k'ajalajk'ats'anant'iti t'ani ja'ilht'up'ut'unat'itcha ani lapanakni.
44005036	K'ap'ast'akt'iti li tawananchacha ixjuntachalh ixt'ajun yu Teudas ixjunkan, yu ixnajun li xlitapalay lapanak, chi katacha la'at'at'i ciento lapanakni yu wa tamcha ixtat'ak'atsay. Pero an Teudas ma'nikalh, chi an yu xtach'a'o'ay tatalaktilh'olh, pus wachuncha yu kiputamaktalh.
44005037	Ampalh wilhchan akxni an isakkan censo, ixt'awpalay pumatam lapanak yu an ixjunkan Judas, jamacha'a Galilea chi wachu tach'a'o'alhi ali'in. Pero xli'astan wachu ma'nikalh, chi ixchuxk'an an yu ixtach'a'o'ay tatalaktilh'olh.
44005038	Pus yu chaway kit'in klat'alajunaw li k'ajamak'a'unt'iti ani lapanakni, jant'u t'ani k'aja'ilht'ut'it. Mu li ani yu tala't'ajun wa ix'anuchak'an an lapanakni, wa kala'pusa'.
44005039	Pero li Diosi jalhijuni, jant'u lay k'at'ijalhajat'it. K'ajalajk'ats'anant'it, jantu junita Dioscha t'alasat'awnat'it. Pus wachuncha an ixt'ajamach'alhkatni takiklaka'ilh.
44005040	Chi xli'astan jat'asanicho'okalhcha an yu xjamala'achata an Jesús, chi stakcha ja'ayna'kalh chi jajunikalhcha li ntucha ali katalhichiwinilhi xchiwinti an Jesús, chi wachuncha jamakawkalhcha.
44005041	An yu xjamala'achata an Jesús sawalhcha ixtalaj'achani akxni tataxtulhcha an tan ixtawilanalh an jamach'alhkatni. Wa xliyu an Dios ja'ilhtulhi li katat'acha'alhi li kajalhimama'alh'ajnikalh ixlakata an xta'a'ut Jesús.
44005042	Chux wilhchani ixtamasuy chi xtalhichiwiniy an Jesús yu Cristo. Ixtalhichiwiniya an laka tajtan chi lakatamincha laka lakcha'a'.
44006001	Anchunu panch'e'ex, mu an yu ixtajakiklaka'inincha palay palay ixtatalhaway, an yu lhigriego xtachiwiniy tsukulhcha tat'alalhichiwiniya an yu lhi'hebreo xtachiwiniy, ixtanajun an yu lhigriego xtachiwiniy li ma an yu ntucha tu'u xt'apapak'an t'akunin, an yu griegajnin, ma ntucha oxi xjaxta'nikan an tanlhuncha yu ixjamala'pitsinikan yu x'ukan.
44006002	Wachuncha an xpumakawt'uyk'an yu xjamala'achata an Jesús, tama'ayxto'olhi ixchuxk'an an yu xtajakiklaka'inincha chi tajuniy: —Jantu oxi xajachalh li kitnan tucha ali aklhichiwiniwi an ixchiwinti Dios wa xliyu li wa akmala'pitsiwcha an tanlhun.
44006003	Pus chawayi kint'ala'awnin, klajunaw mu milhuk'an k'ajap'uxk'a'ut xpumatujunk'an lapanakni yu de uxitnan yu jalhiwilayat li oxi katatapatsalh chi yu oxi tajalakpastaknan chi yu lhuw talhit'ajun an Stalan'a Takuwin, para li yu'unchacha ajkama'axta'niw li kata'ilhtulh ani tapatsat.
44006004	Kitnan aktaylhi'anawi aktapayniyaw chi aklhichiwininaw an ixchiwinti Dios.
44006005	Pus ixchuxk'ani an lapanakni oxi talhiwilalh, chi tasakxtulhcha an Esteban yu sawalhcha ixlhit'ajun an Stalan'a Takuwin chi sawalh xjakiklaka'inin, chi tasakxtulhcha an Felipe chi Prócoro, chi Nicanor, chi Timón, chi Parmenas chi Nicolás, pumatam jamacha'a Antioquía, yu wa junlhi judio.
44006006	Wachuncha jalhi'ankalhcha tan xtat'ajun an xpumakawt'uyk'an an yu xjamala'achata an Jesús chi yu'uncha talhitapaynilhcha chi tamo'slanilhcha ixmakak'an an xpumatujunk'an lapanakni.
44006007	An ixchiwinti Dios palaycha ta'a'pitsilh, chi an yu xtajakiklaka'inincha palaycha lhuwi xtajunita an Jerusalén. Chi xluwk'an masi an yu sacerdotejnin xtajunita takiklaka'ilhcha wachu'.
44006008	An Esteban sawalhcha ixlhit'ajun i an x'alhp'asninti Dios chi an xjamapayninti. Pus tanlhuncha lay xlak'ilhtuy chi layi xjalakmasuni an lapanakni ix'alhp'asninti an Dios.
44006009	Ixta'alin lapanakni yu xtalhitapa'a'uy Jama'alhtaxtukantacha, wa lakatami ixtata'ayxt'o'a. Wachuncha yu'uncha, ali ali'in an jamacha'an Cirene chi jamacha'an Alejandría chi yu jamacha'an Cilicia chi yu jamacha'an Asia, tsukulhcha tat'alaxtukuyi an Esteban.
44006010	Pero ntu lay xtalakatast'uk'a, mu yucha, yucha an jatapast'ak'at an yu ixta'niy an Stalan'a Takuwini ixpuchiwiniy.
44006011	Pus ani lapanakni tatamaw'ilh tichi yu'uncha lapanakni para li katanawlhcha li an Esteban ta'alha'asmatta tan wa aya lhichiwiniy an Moisés chi an Dios.
44006012	Chunchacha lay tapuma'talh'amalh an lapanakni, chi an laktatanincha chi an xamaestrojnin lhamap'a'sin. Pus an Esteban tatayla'alhcha chi tach'apayawlhcha, talhi'alhcha la x'ukxlakapuk'an an xjamach'alhkatk'an judiojnin.
44006013	Atumpaj tapuxkawlhcha yu katamaslakatinilh, yu tanawlh: —Aniy lapanak wa lhilhijcha wa aya lhichiwiniy ani stalan'a tajtan chi an lhamap'a'sin.
44006014	Ik'alha'asmat'awi li ma an Jesús an jamacha'a Nazaret ma kalakt'ilhiya ani tajtan chi ma kamapaxa'oya an tanlhuncha yu lhismanitawcha ilhtuyaw yu kintamakawnin an Moisés.
44006015	An jamach'alhkatni chi ixchuxk'an an yu ancha ixtawilanalh, akxni ta'ukxpula'ts'ilh an Esteban, wa tacha wa ix'ukxpucha angelhi ixjunita.
44007001	Chi an yu tukancha xa'ay sacerdote lhisakmilhcha an Esteban, junkan an Esteban li sna sawalhcha tacha an xtalhichiwiniy.
44007002	Pus yucha ja'alhtayanalh, jajuniy: "T'ala'awnin, chi xalakpaynin, akila'asmatniw: An yu ay Dios sawalh talakasunilhi an kimpayk'an Abraham, akxni ixt'ajun an xalakaat'un Mesopotamia, akxni ntuka' ix'an tawlhna la'acha'an Harán,
44007003	chi junilh: "K'at'axt'ucha, chi k'amak'awcha amilakaat'un chi an yu t'a jalhila'ts'in, an tan akmasuniyancha lakaat'uni k'ap'inchi'.
44007004	Pus wachuncha an Abraham taxtulhcha an xalakaat'un Caldea chi alhcha tawlhna Harán. Xli'astan nilhcha an xpay, chi an Dios anicha lakaat'uni lhimilh an Abraham, tan chaway uxitnan anich'a wilat.
44007005	Pero an Dios tu tu'u xta'nilh an Abraham aniy lakaat'un, masi tan wa katach'atalhcha. Pero an Dios junilhi an Abraham li kaxta'niya aniy lakaat'un para li akxni kaniyacha, yu tacha jalhila'ts'ini ix'anuk'an kajuna', masi akxni an Abraham jantuka' tu'u ixjas'at'an ixjalhit'awnikan.
44007006	Atumpaj, an Dios juniy an Abraham li an yu ta kajalhila'ts'ina katatawla lakatam lakaat'un tan tu ix'anuk'an. Chi wa kastakcha japutapatsakana', la'at'at'i ciento k'ata wa kastakcha jalhitama'chapukana'.
44007007	Pero an Dios jumpalay wachu: "Pero kit'in ajkamama'alh'ajniya anchunu lapanakni yu wa kajaputapatsayacha amijas'at'an, chi xli'astan katataxtuyantacha chi anicha akintat'atapatsaya'."
44007008	An Dios t'atamakawlhi an Abraham li an lapanakni kajalak'akaxwililich'uk'up'uxkana'. Pus xliyu akxni la'tsalhcha la'atsajin wilhchan ixt'ajun an Isaac, ists'alh an Abraham, yucha akaxwililich'uk'up'uxlicha. An Isaac, wanajcha chuni ilhtulh yu ists'alhcha, ixjunkan Jacob, chi an Jacob wanajcha chuni ja'ilhtulh ists'alan, yu'uncha yu tawalhcha xapaynin an kilhmakkawt'uy lapanakni yu israelitajnin.
44007009	Ani sts'alan an Jacob, yu xapaynincha xtajunita, taxkaylhi an xapumatam ixt'ala'ajunk'an yu junkan José, pus tast'amaka'alhcha xalakaat'un Egipto. Pero mu an Dios xlistakta an José,
44007010	pus ma'osuni'olhi chux an ixma'alh'ajnat. Chi xta'nilhi oxi jatapast'ak'at, chi an Dios ilhtulhi li an Faraón oxi kalhiwilalh an José, mu yucha rey ixjunita an Faraón an xalakaat'un Egipto. Chi an Faraón ilhtulhcha an José li kawalh ay jamach'alhkat an xalakaat'un Egipto chi malhistaknilhcha an la ixcha'a'.
44007011	Walh anchunu panch'e'ex alilhcha chawan chi ay lhima'alh'ajna, ta xlijalhi'ay an Egipto chi an xalakaat'un Canaán, jantucha tu'u xtalhit'ajun yu kata'ulh an yu ta xjalhila'ts'inaw.
44007012	Pero akxni k'atsaalhi an Jacob li an Egipto ix'alini yu ukan, jamala'achalhi an ists'alan, an yu ta xjalhila'ts'inaw ma'anchacha. Akxnicha yu p'ulhnajcha ma'at tajalhtanalh.
44007013	Akxni xlipu'a't'uycha takilalh Egipto an xjat'ala'awnin an José, jajunilhcha li yucha xt'ala'ajunk'an. Pus an Faraón k'atsaalhi tanchuncha xmintachalh an José.
44007014	Xli'astan, an José lhinawlhcha li an ixpay, yu junkan Jacob chi ixchuxk'an an yu ta jalhila'ts'in kata'alhcha xalakaat'un Egipto. Ixpumat'utump'uxamkawkisik'an (75) lapanaknicha xtajunita.
44007015	Pus chunchacha yu pu'alhcha tawlhna xalakaat'un Egipto an Jacob; chi anchacha nichalh, chi an kilakpaynink'an wachu'.
44007016	An ixlakatunaj an Jacob chi an ali'in, la'acha'an Siquemcha jalhi'ankalh, anchacha jamaknukanchalh, lakatam tan xlamaknukan, tan an Abraham tachun lakatumini xjalhitamawnita an ists'alan tichiyucha lapanak yu ixjunkan Hamor, an Siquem.
44007017	Akxni wanicha xchint'ajun wilhchan tacha an xt'atamakajunta an Dios an Abraham li ka'ilhtuya, an kilapanaknik'an xtatalhawatacha an xalakaat'un Egipto. Wanajcha xluwk'ani xtajunita.
44007018	Chi akxni, tsukulhcha ch'alhkatnan pumatam rey an Egipto yu ntu xmispay an José.
44007019	Aniy rey wa ja'o'xcho'olhi an kilapanaknik'an chi stakcha jalhitama'chapulh. P'asi jajunilh li katamakawlhi xjas'at'ank'an yu wa xtat'ajunka chi li kachajcha tanilh.
44007020	Aniy panch'e'ex akxniy tsukulh a Moisés. Sawalhcha k'usi jas'at'a ixjunita, chi an xpaynin wa la'at'utu malhkuyu talhistaklhi la ixcha'ak'an.
44007021	Akxni takimakawjulhcha laka kanasta an lakxkan, an istsi an Faraón makutulh, pus lhi'alh chi yuchacha la'ayalh tachanu ists'alhcha.
44007022	Chi chunchacha a Moisés tamatalaninilhcha la xjatapast'ak'atk'an an jamacha'an Egipto, pus sawalhcha alhp'asi walh la xchiwinti chi laka laktanlhuncha yu xlak'ilhtuy.
44007023	Akxni t'up'uxamcha k'ata lhitsukulh an Moisés, pastaklhi li ka'alh jala'pixiyalhna an xjat'ala'awnin israelitajnin.
44007024	Pero akxni la'ts'ilhi li pumatam yu jamacha'a Egipto, wa stakcha xlitama'chaput'ajuni pumatam yu israelitaj, an Moisés lhi'a'tayjulh, ma'nilhi an yu jamacha'a Egipto.
44007025	Wa xliyu an Moisés xpast'ak'a li an xjat'ala'awnin israelitajnin katalhimacha'xalhi li yucha kajapuma'alhtaxtuya an Dios; pero yu'uncha ntu talhimacha'xalh.
44007026	Tunkunchalh, a Moisés jala'cha'alh xt'uyunk'an ixt'a'israelitajnin xtala'ayt'ajun chi yucha jalamamakawniputulh, para li wa oxicha katalalhi'alh, jajuniy: "Uxitnan lhit'ala'awnin; ¿t'asu li wa lalhit'ama'ch'ap'up'axayatcha?"
44007027	Wachuncha an yu wa xlitama'chaput'ajun an pumatam, jatisamaj'analh, tisamaj'ankalhi an Moisés chi junkan: "¿Tisi yuchacha ulan milhijuez u li xa'aych'a k'a'unt'i, para li akilalaj'aymawcha?
44007028	¿Sna wach'u k'ima'nip'ut'un, t'ach'a ama'nit'i an jamacha'a Egipto kutanchacha?"
44007029	Akxni chunchacha asmatlhi an Moisés oslicha, alhcha xalakaat'un Madián. Anchacha ma'tawlhchalh chi jalhitsukunikanchalhcha xt'uyunk'an xjas'at'an.
44007030	T'up'uxamcha k'ata la'pusli, tanchun lakak'iwin, wani a'stitawk'a yu junkan Sinaí, talakasunilh pumatam angelh, akxni ixma'tajita la'atam jach'itin, an laka jikmi ancha talakasulh an angelh.
44007031	A Moisés lhi'a'nilhcha tacha an la'ts'ilh, chi akxni palaycha stalh alhi para li palaycha oxi kala'ts'ilh, alha'asmatlhicha chiwinilh an Dios, tan najun:
44007032	"Kit'ini xDiosk'an an yu t'a xjalhila'ts'in, kit'ini xDios an Abraham chi an Isaac chi Jacob." Wachuncha an Moisés tsukulhcha jaxk'ip'ip'itnin la xtalhanti, jantucha xlaka'amputuni an tan xma'tajita.
44007033	Pus an Dios juniy: "K'alakch'ant'axt'u amihwarachi, mu an t'an yat'i stalan'a lakaat'un.
44007034	Oxi kla'ts'in tacha tama'alh'ajnan an kilapanakni, an yu tat'awnachalh xalakaat'un Egipto, k'asmat'a tacha tachiwiniy li tama'alh'ajnan, pus chaway ikta'alhtajuta para li akjalhi'a'tayjulh. Chaway, k'at'at'icha, akmak'anani xalakaat'un Egipto."
44007035	Masi yu'uncha wa xtala'amaj'anta a Moisés akxni an tajunilh ¿tisiyuchacha ulan uxint'i milhijuez u li xa'aych'a k'a'unt'i? An Dios mala'achalhi tachanu xa'ay chi tachanu jama'alhtaxtunu a Moisés, yucha an angelh an yu talakasunilh tan xma'tajita jach'itini t'amala'achalh.
44007036	Yucha a Moisési jakimaxtulh an xalakaat'un Egipto an yu ta xjalhila'ts'inaw. Pero anchunu xalakaat'un Egipto, a Moisés, xlip'ulhnaj tanlhun yu la'lhi'a'nin tu'u ilhtulh, yu ntu wa xamaticha lapanak lay ilhtuy. Chi an alamalh tan junkan Slapulh Alamalh chi an lakak'iwin akxni t'up'uxam k'ata ancha ixtat'ajun, wachu lhuwi lak'ilhtulh tanlhun.
44007037	Ani Moisés yucha yu jajunilh an israelitajnin: "An Dios ka'ilhtuya li yu de uxitnan, katsukulh pumatam yu kalhichiwinina an xchiwinti, tacha kit'in."
44007038	Chi akxni an jamacha'an Israel wa lakatami xtat'aw'ojoy an lakak'iwin, an angelh wanajcha yu an Moisesi yu ixa'alay an a'stitawk'a tan junkan Sinaí. Chi ancha wachu xtat'ajun an kilakpaynink'an, yucha ani Moisesi yu la'a'ilh an chiwinti yu xt'a'a jatsukunti para li akintajunancha.
44007039	Pero an kilakpaynink'an xtajunita, jantu takiklaka'iputulh, wa tala'amaj'alh, tak'uxa'ancho'olhi xalakaat'un Egipto.
44007040	Tajuniy an Aarón: "Akila'ilhtuniw dios yu akintatap'ulhnin, mu ntu ijk'atsayaw tani lalhcha a Moisés an yu kintamaxtucha'an Egipto."
44007041	Pus wachuncha akxnicha ta'ilhtulh la'atam yu tacha xdioschak'an ixtala'ts'in de jas'at'a toroj chi tama'ninilhcha lhuw jatapakxat. Talha'ulananilhcha chi ta'ilhtulhcha la'atam k'atan ixlakata an xdiosk'an de jas'at'a toroj yu wa yu'unchacha ta'ilhtulh.
44007042	Chi tacha anicha tatapasalh, an Dios jamakawlhcha, chi jamakawnilhcha li tacha xdioschak'ani katala'ts'ilh an st'akunin an yu tawilananchalh lakt'iyan. Tacha an najunta an tan ts'o'muk'akanta la xlibrojk'an an yu xtalhichiwiniy ixchiwinti Dios, tan najunta: "Israelitajnin: ¿Chu sna kit'ini kilama'niniw jatapakxat chi kilaja'ulananiw akxni xt'awnat'it t'up'uxam k'ata an lakak'iwin?
44007043	Li mu jantu, uxitnan yuch'a p'as lhak'ap'up'it an ixcha'a midiosk'an Molok chi an ist'aku an midiosk'an Renfán chi an yu wa uxitnanch'a jalak'ilht'ut yu tacha midioschak'an jala'ts'inat. Chaway xliyu uxitnan aklamak'anawi palay awint'i la'puskan la'acha'an Babilonia."
44007044	An kilakpaynink'an xtajunita xtalhit'ajuni an lakak'iwin an tabernáculo, yu ixpuma'akanta an tan ists'omuk'akanta an lhamap'a'sin. Chi ani tabernáculo ts'ajwi xla'oxikanta tacha lhijunilh an Dios a Moisés. An Dios yucha lhijunilh a Moisés li kala'oxilhi an tabernáculo xt'atam tukan tacha masunilh.
44007045	An kilakpaynink'an xtajunita tajama'tayanalhi ani tabernáculo, chi an yu tat'a'alhcha an Josué xtalhi'anta akxni tamaxtulh an xlakaat'unk'an an akilhmaktamin la'acha'an, yu an Dios jamakawnilh an kilakpaynink'an. Ancha xtalhit'ajun an tabernáculo sta akxni ixt'ajun an David.
44007046	Chi an Dios oxi la'ts'ilh an David chi an David sk'inilhi an xDios Jacob li kaxta'nilhi tan kala'oxinilh ixcha'a'.
44007047	Pero yucha an Salomoni yu la'oxinilh ixcha'a an Dios.
44007048	Masi an Dios yu wilhchalh lakt'iyan, jantu wa laka cha'acha yu wa lapanaknicha tala'oxiya putawlay. Tacha nawlh an yu xlichiwiniy ixchiwinti Dios:
44007049	An lakt'iyan yucha kimputawlan. Chi an lakaat'un yucha ikputach'atay. ¿Tanyucha cha'a yu akilala'oxiniyawi? —najuni an Dios— ¿U tanischa tan ajkastaknana'a?
44007050	Kit'ini iklak'ilhtu'olh chux an tanlhun.
44007051	Chi jajumpalay an Esteban: —Uxitnan wa minchunchachak'ani jant'u k'is ja'asmatnanat'it, uxitnan lhit'awnat mi'a'ax'olhk'an chi mijalhunutk'an yu nt'u p'ak'iklak'a'ininat'it. Wa lhilhijch'a t'alaxt'uk'uyat an Stalan'a Takuwin. Wa mijalakt'atamchak'ani amilakpaynink'an xtajunita.
44007052	¿An yu xtalhichiwiniy ixchiwinti Dios, tisiyu'unchacha yu ntucha talhitama'chapulh amilakpaynink'an xtajunita? Amilakpaynink'an yu'uncha tala'ma'nilhi an yu xtalhichiwiniy li kamina yu ts'awj katsukuya lapanak, chi chaway li kilachilhcha, uxitnan o'xch'o'ot'it ch'i ma'nit'it.
44007053	Uxitnan li yucha an angelhnini p'u'unk'anat'it an lhamap'a'sin, jant'u k'iklak'a'iyat'it.
44007054	Akxni chunchacha ta'alha'asmatlhi an Esteban, tala'talh'amalhcha, wa xwat'at'acha xtalaktasat'ajun, xtaxkajicha an Esteban.
44007055	Pero an Esteban, mu sawalhcha ixlhit'ajun i an Satalan'a Takuwin, yucha tala'st'alh chi la'ts'ilhi tacha an xlimj junita an Dios, chi an Jesús tan oxicha xpa'xti an Diosi sa' ixyalh.
44007056	Pus an Esteban najun: —¡Jo', k'ala'ts'int'it! An lakt'iyan lhti'ay, chi an isTs'alh Dios tan oxicha ixpa'xti an Diosi yachalh.
44007057	Pero yu'uncha t'ak'alhcha jalak'akatuch'apakalh, chi p'ascha talakt'asalh, tatayla'alhcha an Esteban.
44007058	Tamaxtulhcha an la'acha'an an Esteban, chi talakat'alhmalhcha. An yu xta'alhtasuy an Esteban tamalhistaknilhcha an xla'la'ch'itk'an tichiyucha ts'alh junkan Saulo.
44007059	Akxni xtalakat'alhmat'ajuncha an Esteban, tapaynilh, najun: —Jamach'alhkat Jesús, k'ala'a'it'i an kintakuwin.
44007060	Chi istso'ottayka, p'asi chiwinilh najun: —Jamach'alhkat, jant'u k'ajalhak'ap'up'ininini ani tala'alhin. Akxni chunchacha nawlh, nilhcha.
44008001	An Saulo ancha ixt'ajun, wa tamcha xma'k'atsay li tama'nilhcha an Esteban. Anchunu wilhchan tsukulhcha jach'a'o'akani an yu xtajakiklaka'inincha an la'acha'an Jerusalén. Ixchuxk'ani tatalaktilh'olh, talak'alhcha an xala'acha'anaxni Judea chi Samaria, pero an yu xjamala'achata an Jesús yu'uncha jantu.
44008002	Tichi yu'uncha lapanakni yu wachucha xtajakiklaka'inin tamaknulhcha an Esteban chi stakcha talhi'alhulh.
44008003	Pero an Saulo yucha wa xjalhitama'chapuyi an yu xtajakiklaka'inincha chi xjach'a'o'ayi lakatamincha lakalakcha'a', ixkilaktanuycha, xjala'xa'axtuycha an lapanakni chi an t'akunin, xjalhi'ancha lakapulach'in.
44008004	An yu xtataxtutacha an la'acha'an Jerusalén xtalhichiwiniycha an laj'oxi chiwinti wa tanchuncha xta'an.
44008005	An Felipe, yucha la'acha'an Samariaja alh, chi tsukulhcha jalhixa'alayi an Cristo.
44008006	Xtata'ayxt'o'acha an lapanakni chi xchuxchak'ani sa' xta'alha'asmat'a an Felipe, chi xtala'ts'incha tacha an xlakmasuy tanlhun yu x'ilhtuy yu xmasuy ix'alhp'asninti Dios.
44008007	Lhuw lapanakni yu wa xtala'apaxto'ta lakmakxkay'un xjak'uch'uycha. An lakmakxkay'un akxni xtamakajuncha xamati lapanak, xtat'asaycha. Chi xluwk'an yu wa xtalaklakalhtukulunta chi yu wa la'ch'anlh'awilin xtajunita xjak'uch'uycha.
44008008	Tacha ani xtapasay, an la'acha'an, an lapanakni sawalhcha xtalaj'achan.
44008009	Chi ancha ixt'ajun pumatam lapanak yu ixjunkan Simón, xlip'ulhnaj jachawana ixjunita, chi stakcha xjalaj'o'xcho'ota an jamacha'an Samaria. Xjalhimasuni li sawalhcha xlitapalay lapanak.
44008010	Iixchuxk'an lakt'ikt'in chi laj'ajin, sawalhcha ixta'asmatni, ixtalaknajun: "Tacha aniy masuy yucha an ay ix'alhp'asninti Dios".
44008011	Sawalhcha xta'asmatni, mu an tacha ixjachawanan ma'anchacha stak xjapulaj'o'xcho'olhit'ajun.
44008012	Pero akxni takiklaka'ilhcha an Felipe tacha an xlichiwiniy laj'oxi chiwinti, ixlakata an xlich'alhkat Dios chi an Jesucristo, xtalaj'a'paxacha an lapanakni chi an t'akunin.
44008013	Chi an Simón wachucha kiklaka'ilh, chi akxni a'paxlicha lhilhijcha xch'a'o'ay an Felipe, sawalhcha xla'lhi'a'niya tacha an xla'ts'in xlaktapasay tanlhun chi tacha an xtata'oxicha an ta'an'anin.
44008014	Tak'atsaalhcha an xtamala'achanin an Jesús an yu xtat'awnachalh la'acha'an Jerusalén, li an la'acha'an Samaria ta'asmat'acha an ixchiwinti Dios. Tamala'achalhcha an Pedro chi an Juan la'acha'an Samaria.
44008015	Chi akxni tacha'alhcha Samaria, talhitapaynilhcha an yu tajakiklaka'inilhcha an yu ancha jamacha'an, para li katala'a'ilhi an Stalan'a Takuwin.
44008016	Mu ntuka' xamati xla'a'i yu yu'uncha. Wa xtalaj'a'paxtaka la xta'a'ut an Jamach'lhkat Jesús.
44008017	Wachuncha an Pedro chi an Juan talaklakpach'apalhcha an lapanakni, chi chuncha tala'a'ilhcha an Stalan'a Takuwin.
44008018	An Simón akxni la'ts'ilhi li an Stalan'a Takuwin xjala'chincha an lapanakni akxni xtajalakpach'apaninincha an xtamala'achanin Jesús, ixjaxta'nicha tumin.
44008019	Chi jajuniy: —Wachu akilaxta'niwi an x'alhp'asninti Dios, para li yu wachu aklakpach'apalh wachu kala'a'ilhi an Stalan'a Takuwin.
44008020	Wachuncha an Pedro alhtaylh juniy: —K'at'ats'an'a'o amintumin, mu uxint'i wa laka tumini t'amawp'ut'un an yu xt'a'a Dios.
44008021	Uxint'i jant'u t'ach'ip'ini li k'ala'a'it'i, mu la x'ukxlakapu an Dios jantu ts'ajwi t'ajun mijalhunut.
44008022	T'ach'a ani jant'uch'a k'is oxi lay, jant'uch'a ch'uni k'alat'i, k'at'ap'ayninini an Dios, kalats'inawcha li sna kamala'mixinini li ch'unch'ach'a p'ast'ak'a.
44008023	Mu kla'ts'inani li wa lhaxk'ayanani li tu'u' ch'i jant'u lay mak'awt'ijlay.
44008024	An Simón ja'alhtayanalh: —K'at'ap'ayninit'iti an Dios kilakata para li ntu tu'u katapasalh tacha an kilajunaw.
44008025	Xli'astan akxni talhichiwin'olhcha an ixchiwinti Dios an Pedro chi an Juan, ta'ancho'olhcha la'acha'an Jerusalén, chi talhichiwinilhcha wachu an laj'oxi chiwinti lakalhuw xala'acha'anaxni an xalakaat'un Samaria.
44008026	Pumatam x'angelh an Dios xa'alalh an Felipe, junkan an Felipe: "K'a'ost'aycha chi k'ap'inchi anu lhitalaktsin (sur), la xatij la'acha'an Jerusalén, an tan la'pusta tij tan lakak'iwin, yu wakcha anta la'acha'an Gaza."
44008027	Pus an Felipe ostayalh chi alhcha, walh an lakatij paxto'lhicha pumatam lapanak jamacha'a Etiopía. Aniy lapanak xa'ayi ixjunita, ixtesorero an xarreina Etiopía chi kilalh la'acha'an Jerusalén, kitapayninilh an Dios.
44008028	Chi xti'ancho'oycha xla'acha'an, sa'cha xtajun la xkarro, xpunawlhi'antacha an yu ists'o'ta an Isaías yu xlichiwiniy ixchiwinti Dios.
44008029	Pus an xTakuwin Dios juniy an Felipe: "Waniya k'ap'inchi an tan la'pust'ajun an carruaje".
44008030	Akxni an Felipe cha'alhcha, asmat'acha li an jamacha'a Etiopía xpunawlhi'antacha an yu ists'o'ta an Isaías, pus juniy: —¿Lhimach'a'xayi an yu p'una'un?
44008031	An lapanak jamacha'a Etiopía ja'alhtayanalh najun: —¿Tasucha lay aklhimacha'xaya li ntu xamati kijuniy tuchini nawputuncha? Pus an Felipe junkan li katajulhcha an laka carruaje chi li kapiktutawilhcha an lapanak jamacha'a Etiopía.
44008032	Tan an xpunawt'ajun an ixchiwinti Dios, an tan najunta: Wa tacha wa la'atamcha borregojo lhi'ankalh tan kama'nikana', chi wa tacha wa la'atamcha borrego yu ntu k'is t'asay akxni la'asitkan, jantu k'is ta'elh'a'mix'alh.
44008033	Stakcha tamamaxanilh, walh chi ntu xamati lhi'a'tayjulh. An xjatsukunti ma'osukalhi aniy lakaat'un. Jantu xamati lay katinawlh tichini yu'unchacha yu tapu'a'p'un'alh.
44008034	An jamacha'a Etiopía juniy an Felipe: —Lamapaynin ak'i'uni tichini yuchacha lhichiwiniy an lapanak an yu xlichiwiniy ixchiwinti Dios. ¿Wa x'akstucha lhichiwinkan tacha ani najunta u xamati apumatami lhichiwini?
44008035	Pus an Felipe tsukulhcha lhixa'alayi an tacha xpunawt'ajun ixchiwinti Dios, an jamacha'a Etiopía. Junilhcha an laj'oxi chiwinti yu lhichiwiniy an Jesús.
44008036	Chi wakcha ta'alh, walh tacha'alhcha tan xwilh xkan, an jamacha'a Etiopía najun: —Aniy wilhi xkan, ¿jantucha layi ani ak'a'paxli?
44008037	Pus an Felipe juniy: —Li xlisawalh chux la mijalhunuti k'iklak'a'iy an Dios, laych'a k'a'a'p'axt'i. Pus an jamacha'a Etiopía najun: —Ki't'in ijkiklaka'iya li an Jesucristo isTs'alh an Dios.
44008038	Wa chuncha lhinawlhi li kasa' yawkalhi an carruaje, chi an xt'uyunk'an tata'alhtajulhcha, an Felipe ma'paxalhcha.
44008039	Akxni tatakutlhicha an lakxkan, an ixTakuwin Dios lhi'alhcha an Felipe, chi an xa'ay lapanak jamacha'a Etiopía tucha la'ts'incho'olh; pero sawalhcha x'achani taylhi'alh xtij.
44008040	An Felipe akxni k'ats'aanalh la'acha'an Azotojcha xt'awnachalh, chi lakatamj lakatamjcha la'acha'anaxni ix'an lhichiwiniy an laj'oxi chiwinti, sta la'acha'an Cesareajcha cha'alh.
44009001	An Saulo ali ali xtaylhi'anta xjala'me'e'sway li kajama'niya an yu xtakiklaka'iy an Dios. Pus xliyu lhila'alhi an xa'ay tukan sacerdote,
44009002	chi sk'inilhcha jalhiki tan tasuy li laycha ka'alh an laka lakcha'a tan ixtaputa'ayxt'o'a an yu judiojnin an la'acha'an Damasco, para li ka'alhcha japuxkawna an yu xtach'a'o'ay an Sast'i Tij, t'akunin chi lapanakni, para li kajalhi'alhcha tacha tach'inin an la'acha'an Jerusalén.
44009003	Pero akxni wanicha ixcha'ant'ajun la'acha'an Damasco, la'atam jatapulhkunu minchalh an lakt'iyan, wanaj la'atanchanu'olh, wa xlimjnik'acha.
44009004	Pus an Saulo alo' ta'a'talh, chi asmat'a junkan: —"Saulo, Saulo, ¿t'asu li k'ilhit'ama'ch'ap'uycha?"
44009005	An Saulo najun: —¿Tisu uxint'icha Jamach'alhkat? An yu xchiwiniy alhtaylh juniy: —Kit'in Jesús, kit'ini k'ilhit'ama'ch'ap'uy.
44009006	K'a'ost'aycha chi k'ap'inchicha an la'acha'an. Anchacha k'a'unk'ana'a t'uch'ini k'a'ilht'uya'acha.
44009007	An yu xtat'a'anta an Saulo sawalhcha xtalaktalhanan, mu ta'asmatlhi tacha an chiwinkalh, pero ntu xamati tala'ts'ilh.
44009008	Wachuncha an Saulo ostayalhi an lakaat'un, pero akxni tala'pumix'alh, jantucha lay ixjalakawanan. Pus wa tama'ch'apalhi'alhcha la'acha'an Damasco.
44009009	Ancha la'at'utu wilhchani xwilh jantu lay xjalakawanan chi ntucha xwajin chi ntucha x'ot'a tu'u'.
44009010	An la'acha'an Damasco xwilh pumatam lapanak yu xkiklaka'iy Dios, ixjunkan Ananías, chi an Jesús talakasunilh, wa tacha la'puminatnalh, chi juniy: —Ananías. Yucha ja'alhtayanalh najun: —Jamach'alhkat Jesús ¿tisuncha?, anicha ikyalh.
44009011	An Jamach'alhkat Jesús juniy: —K'a'ost'aycha, chi k'ap'inchi an laka tij tan junkan Ts'awj. K'ap'uxk'awya'a pumatam lapanak jamacha'a Tarso, junkan Saulo, an la ixcha'a Judasi k'ap'uxk'awya'a, mu chaway yucha tapaynit'ajun,
44009012	chi la'ts'in tacha la xla'puminatnat pumatam lapanak junkan Ananías. La'ts'in li tanuchalh chi lakpach'apalh para li laycha kajalakawanancho'olh.
44009013	Akxni chunchacha asmatlhi an Ananías najun: —Jamach'alhkat Jesús, wanajcha xluwk'ani kintalhixa'alata anchunu lapanak chi kintajun'ojotacha tacha jala'lhitama'chapuy an yu takiklaka'iyan, an la'acha'an Jerusalén.
44009014	Chi chaway anicha minta, mu yu'uncha an xalaj'ajincha sacerdotejnini tamakawni li kamilh, para li kajalhi'an'olhcha tacha tach'inini an yu ta'a'atant'asayan.
44009015	Pero an Jamach'alhkat Jesús juniy an Ananías: —K'ap'inchi', mu anchunu lapanak iksakxtutacha para li kakilhichiwinilhcha tan tawilanalh yu ntu judiojnin, chi li kajajunilhi kinchiwinti an rejnin chi an yu judiojnin.
44009016	Kit'in akmasuniya tacha kastak ma'alh'ajnana kilakata.
44009017	Pus an Ananías alhcha an laka cha'a tan xtanumachalh an Saulo. Akxni tanuchalhcha an Ananías lakpach'apalhcha an Saulo chi juniy: —Kint'ala'ajun Saulo, an Jamach'alhkat Jesús an yu talakasunin laka tij t'an xp'ut'ant'a yucha kimala'achachalh, para li laych'a k'ajalak'awanch'o'o chi li sawalhch'a k'alhits'uk'u an Stalan'a Takuwin.
44009018	Wa akxni, an la xla'chulh an Saulo, patajunilh wa tacha x'ayxk'ip'it jatanti chi jalakawanancho'olhcha. Wachuncha an Saulo tayalhcha chi a'paxlicha.
44009019	Xli'astan waycho'olhcha chi k'ut'ilhcha juncho'olh, chi anchacha jat'atamakawlh an jamacha'an Damasco yu an xtakiklaka'iy an Jesús, lanan la'alhuw wilhchani jat'atamakawlh.
44009020	Chi wa chuncha an Saulo tsukulhcha lhichiwiniya an Jesús, isTs'alh Dios, an laka lakcha'a an tan ixtata'ayxt'o'a an lapanakni.
44009021	Ixchuxk'an an yu xta'alha'asmat'a xtalhi'a'nicha chi ixtanajun: —¿Chu ntu yu ani lapanak an yu xjalhitama'chapuy an yu takiklaka'iy Jesús an Jerusalén? ¿Jantu yuchacha yu ani chilh, para li kajalhi'alhcha chi kajama'axta'nilhcha an xalaj'ajin sacerdotejnin?
44009022	Pero an Saulo ali xlichiwiniya alhp'as an xchiwinti Jesús, xjajuniya li an Jesús yucha Cristo. Pus tucha xtalhimacha'xayi an judiojnin yu la'acha'ancha Damasco xtawilanalh.
44009023	La'alhuwcha wilhchani la'pusli, an Judiojnin wa tamcha tak'atsaalh li katama'niyacha an Saulo,
44009024	pero yucha k'atsaalh. Ts'isi chi tunku xtapakxan'icha an la xalakmalhticha an la'acha'an, para li laycha katama'nilh.
44009025	Pero an yu xt'alhtanancha an Jesús xtajunita tamujulh laka la'atam ay kanasta chi yuchacha tapuma'alhtajulh puts'ista an laka axi, yu xla'acho'oni'ojoy an la'acha'an, chi chunchacha lay osli.
44009026	Akxni cha'alhcha la'acha'an Jerusalén an Saulo, xjat'atala'xto'putuncha an yu xtakiklaka'iy Jesús, pero yu'uncha ixchuxk'ani wa xtatalhamni, mu ntu xtalhiwilayi li wachucha xkiklaka'i.
44009027	Wachuncha an Bernabé lhi'alhi an Saulo an tan xtat'ajun yu xjamala'achata an Jesús chi jajunilhcha li an Saulo la'ts'ilhi an Jamach'alhkat Jesús, an laka tij, chi li xa'alalh, chi li an la'acha'an Damasco an Saulo jantu wa talhanajlhichiwinilhcha an xchiwinti Jesús.
44009028	Pus an Saulo jat'atamakawlhcha an la'acha'an Jerusalén, anchacha xjat'a'aklat'ajun. Jantu wa xtalhanajlhichiwiniycha an xchiwinti Jamach'alhkat Jesús.
44009029	Xjat'achiwiniycha chi xjat'alakikxtukuycha an judiojnin yu xtachiwiniy lhigriego, pero yu'uncha wa xtama'niputun.
44009030	Akxni tak'atsaalhi an yu takiklaka'iy Jesús li wa tama'niputun, talhi'alhi an Saulo la'acha'an Cesarea, chi ancha tamak'alhcha la'acha'an Tarso.
44009031	Wachuncha an yu xtakiklaka'icha an Dios ta xlijalhi'ay an xalakaat'un Judea chi Galilea chi Samaria lhi'achacha xtawilanalh chi alhp'ascha xtajun la ixtakuwink'an chi xtakiklaka'icha an Dios, chi an Stalan'a Takuwin ali ali xjalalhaway.
44009032	An Pedro xjala'pixiyalhnant'ajuni an ixlapanakni Dios, chi wachu alh jala'ts'ini an yu xtawilananchalh la'acha'an Lida.
44009033	Walh ancha la'cha'alh pumatam lapanak junkan Eneas, la'atsajincha k'ata ixta'an'ajmalh, wa xlakalhtukulunta.
44009034	An Pedro juniy: —Eneas, an Jesucristo kak'uch'uyan, k'a'ost'aycha, ch'i k'asakt'icha amimputamat. An Eneas watukan ostayalh.
44009035	Ixchuxk'ani tala'ts'in'olh an yu xtawilanalh la'acha'an Lida chi an la'acha'an Sarón chi takiklaka'ilhcha an Jesús.
44009036	Anchunu panch'e'ex an la'acha'an Jope ixt'ajun pumatam t'aku yu xjakiklaka'inin, ixjunkan Tabita, lhigriego nawputun Dorcas. Ani t'aku wa tanlhuncha yu laj'oxi x'ilhtuy chi xja'a'tayjuycha an yu xtama'lhtask'iniy tanlhun.
44009037	Pero chilh panch'e'ex an Dorcas ta'an'alh chi nilh. Akxni paxa'okalhcha, an ixlakatunaj pulaktamcha laka cha'a tan xlitala't'uycha juntachalhi mamakanchalh.
44009038	An la'acha'an Lida wani la'acha'an Jopeje xlitamakajun, chi an Pedro ancha xt'awnachalh Lida, pus akxni tak'atsaalhi an yu xtajakiklaka'inin li ancha t'awnachalh an Pedro, tamala'achanilh xt'uyunk'an lapanakni tan tajuniy: —Pedro, k'at'at'i watukani an la'acha'an Jope".
44009039	Pus an Pedro jat'a'alhi la'acha'an Jope. Akxni cha'alhcha, talhi'alhcha an tan xmachalh an lakatunaj, chi ixchuxk'an an yu maticha xt'apapak'an t'akunin xtalhi'alhuncha. Tala'atanchanulhcha an Pedro chi tamasunilhcha yu xlak'ilhtuta la'la'ch'it an Dorcas akxni ixt'ajunka'.
44009040	Wachuncha an Pedro jajuniy li katataxtu'olhka', chi xli'astan yucha tatso'ottalhcha chi tapaynilhcha chi sa'cha xla'ts'ini an yu xnitacha, chi juniy: —¡Tabita, k'a'ost'aycha! An T'aku jalakawanalhcha, chi akxni la'ts'ilhcha an Pedro, ostawilhcha.
44009041	An Pedro ma'ch'apachalh chi ma'ch'apayawlhcha, pus akxni jat'asanilhcha an yu xtajakiklaka'inincha chi an t'akunin yu ntucha tu'u xt'apapak'an, xla'awcho'otacha jamasunicho'olh.
44009042	Tacha ani tapasalh wanajcha lajk'atsa'okalhi an Jope, chi lhuwi yu takiklaka'ilh an Dios.
44009043	An Pedro la'alhuw wilhchani tamakawlh an la'acha'an, la ixcha'a tichiyucha lapanak yu xla'tapatsay jaxt'a'an, ixjunkan Simón.
44010001	An la'acha'an Cesarea ixt'ajun tichiyucha lapanak ixjunkan Cornelio, xakapitan la'atam batallón yu ixjunkan Italiano.
44010002	Aniy lapanak chi chux yu xtawilanalh la ixcha'a xtakiklaka'iya an Dios. Chi ixja'a'tayjuyi an judiojnin, la'lhuwi ixt'a'a tumin chi lhilhiji xtapaynini an Dios.
44010003	La'atam wilhchan katacha las trescha yu puta'oxaycha, la'puminatnalh, sawalhcha oxi la'ts'ilh pumatam x'angelh an Dios, tanuchalhcha an tan xwilh chi juniy: —¡Cornelio!
44010004	An Cornelio wa sa'cha xla'ts'ini an angelh chi masi sawalhcha ixtalhanan lhisakmilh, juniy: —¿T'isunch'a lak'ask'ini Jamach'alhkat? An ángelh alhtaylh juniy: —An Dios lhakapu'ani amintapaynit ch'i t'ach'a an ilht'uy li ja'a't'ay'uy an yu tama'lhtask'iniy la'a'tayjun.
44010005	K'amala'ach'at'i xamati an la'acha'an Jope, kaki'ilh tichiyucha lapanak junkan Simón, yu tajumpalay ma Pedro.
44010006	Ani yucha la ixcha'a tichi yucha yu wachu Simón junkani wilhchalh, yu la'tapatsay jaxt'a'an wani an alamalh.
44010007	Akxni ancho'olhcha an ángelh an yu xa'alalh an Cornelio, an Cornelio jat'asanilhcha xt'uyunk'an xma'tsukunin chi pumatamcha soldado yu oxi xt'alalhi'an yu xkiklaka'iy an Dios.
44010008	Jajun'olhcha tacha an la'ts'ilh, xli'astan jamala'achalhcha la'acha'an Jope.
44010009	Tunkunchalh, akxni x'atunkunt'ajuncha, laka tijcha xtat'ajun wanicha la'acha'an Jope, chi an Pedro yu an ta'alh puxkawnin tawk'alhcha la x'a'sti cha'a', alhcha tapaynini'.
44010010	Walh sawalhcha chawanalh, wa laycha tu'u ka'ulh, pero akxni xla'oxinit'awkanka yu ka'uyacha la'puminatnalh.
44010011	La'ts'in li an lakt'iyan tati'achalhcha chi ta'alhtajulhcha an lakaat'un wa tacha alhtam ay sábana, an tama'ats'astut'at'i xch'apanikantachalhcha an talhman.
44010012	Chi an la xpulaknicha an sábana watuchicha jatapakxat yu ma'at'at'i xch'aja xtatajumanalh chi yu wa tatatanxe'e'an chi yu tala'pa'achujlata.
44010013	Chi an Pedro asmatlhi chiwinkalh, nawkan: —Pedro, k'at'aycha, k'ajama'nit'icha ch'i k'aja'ut'icha.
44010014	An Pedro ja'alhtayanalh najun: "Jantu Jamach'alhkat, mu kit'in tu a'tam k'uta yu ntu oxi ukan chi yu nawkan li ntu stalan'a para li ak'ulh"
44010015	An yu chiwinilh a'tam xa'alapalhi an Pedro, junkan: "Yu Dioscha mastalan'anita jant'u k'a'uni li ntu oxi."
44010016	A't'utu chuncha junikalh, xli'astan an sábana tach'ixcho'olhcha an lakt'iyan.
44010017	An Pedro sawalhcha xpast'ak'a tuchini jumputuncha tacha an la'ts'ilh, walh tatayachalhcha laka malhticha an lapanakni yu xjamala'achata an Cornelio, mu talhasakminilhcha tanchuncha la ixcha'a yu junkan Simón.
44010018	Pus mu tacha'alhcha, pus p'ascha tachiwiniy talhasakminincha li ancha wilh yu junkan Simón yu talhimispapalay Pedro.
44010019	Pus wachuncha masi xpastakt'ajunka tuchini jumputuncha tacha an la'ts'ilh an Pedro, an xTakuwin Dios juniy: "K'ajala'ts'inchi', xt'utunk'an lapanakni tapuxkawyan.
44010020	K'at'aycha chi k'at'a'alht'a'ut'icha, k'ajat'ap'inchicha, jant'u t'u'u k'alhak'ap'up'i, mu kit'ini ijkamala'achatachalh."
44010021	Pus an Pedro ta'alhtajulh chi jajuniy an lapanakni: —Kit'ini an yu p'uxk'awyat'it ¿t'isunch'a la't'ant'at'iti?
44010022	Yu'uncha ta'alhtaylh tajuniy: —Yucha an kapitan Corneliojo kintamala'achatacha'an, yucha pumatam lapanak yu ja'asmatnan, kiklaka'iya an Dios, chi ixchuxk'an an judiojnin oxi talhiwilay chi tamapayni. Pumatam x'angelh an Diosi junilh li kat'asanin, para li k'ap'it'i la ixcha'a', chi li ka'asmatnini yu k'a'una'a.
44010023	Pus wachuncha an Pedro jatamaknulhcha pulakni chi anchacha tala'akujlhi anchunu jatats'isni. Tunkunchalh, jat'a'alhcha an Pedro, chi wachu tat'a'alhi ali'in yu xtakiklaka'iy an Jesús yu jamacha'an Jope.
44010024	La'atamcha wilhchan jumpalh tacha'alhcha la'acha'an Cesarea. An Cornelio sa'cha xjapakxan'ita, xjalakt'asanitacha yu ta xjalhila'ts'in chi yu oxi xjat'alalhi'an.
44010025	Akxni cha'alhcha an Pedro la ixcha'a an Cornelio, an Cornelio taxtulhcha, lakatastuklhicha chi tatso'ottanilhcha.
44010026	Pero an Pedro xa'ayawlh juniy: —K'at'ay, kit'in wachucha wa klapanak tacha uxint'i.
44010027	Akxni chunchacha xt'achiwint'ajun, tanulhcha laka cha'a an Pedro, walh la'ts'incha li wanaj lhilhuwi xlakwilakalh.
44010028	An Pedro jajuniy: —Uxitnan k'ats'ayat'iti li pumatam judio jantu jat'achiwiniya yu ntu xt'amacha'an chi ntu tanuyi la ixcha'ak'an, wa xliyu tumpaja yu kiklaka'iy lhamap'a'sin. Pero an Dios kimasunilhi li ntu xamati ajkunilh li lhkiliki u li ntu wa kint'atam.
44010029	Xliyu tacha kilamak'atsaaniw li akmilh, watukan ikmilh, jantu tu'u iknajun li ntu akmilh. Chaway ijk'atsaputuncha tuchini kilalhit'asaniyawcha.
44010030	An Cornelio juniy: —La'at'at'icha wilhchan xjuntachalh tacha chaway panche'ex ixjunita aniya xaktanun la kincha'a', xaktapaynit'ajun yu puta'oxaycha las tres, walh akxni kla'ts'in kintalakasunilhcha pumatam lapanak, an xla'ch'it wa xlimjnik'acha.
44010031	Kijuniy: —Cornelio, an Dios asmat'a amintapaynit chi past'ak'a an yu ilht'ut'a li ja'a't'ay'uy an yu tama'lhtask'iniy la'a'tayjun.
44010032	K'amala'ach'at'i xamati an la'acha'an Jope, para li kaki'ilh an Simón yu lhimispapalhkan Pedro. La ixcha'a yu wachu junkan Simoni wilhchalh, yu la'tapatsay jaxt'a'an chi wani an alamalhi wilhchalh.
44010033	Pus watukan iklhinawlhi li k'ap'ink'a puxkawka, walh chi uxint'i milhi'oxi lapanak ch'it'acha. Chaway kinchuxk'ani la x'ukxlakapu an Dios aniya ikt'awnaw, chi klakask'inaw li akilajun'ojowi chux yu an Dios junan li akilajuniw.
44010034	Pus an Pedro tsukulhcha chiwiniy, jajuniy: —Chaway iklhimacha'xaycha li sawalhi li an Dios jantu wa jasakxtunun,
44010035	watanchuncha la'acha'an jala'a'iya an yu takiklaka'iy chi ta'ilhtuy yu laj'oxi tanlhun.
44010036	An Dios jaxa'alalhi an jamacha'an Israel, jamak'atsanilhi an laj'oxi chiwinti yu xt'a'a oxi jatawlhnat, yucha an Jesucristojo puchiwinilh chi yucha kiJamach'alhkatk'an kinchuxk'an.
44010037	Uxitnan oxi k'ats'ayat yu tapasalh ta xlijalhi'ay an xalakaat'un Judea. Tan pu'a'taynichalh la'acha'an Galilea, akxni an Juan xlichiwinintacha li lhitask'iniya li kalaj'a'paxkalh.
44010038	K'ats'ayat'iti li an Dios xta'nilhi x'alhp'asninti chi Stalan'a xTakuwin an Jesús yu jamacha'a Nazaret, ch'i k'ats'ayat'iti li an Jesús tanlhun yu laj'oxiy x'ilhtuy chi xjak'uch'uyi watichicha yu an xapay makxkay'un xjamama'alh'ajni. Chuncha lay x'ilhtuy mu an Dios ixt'a'aklat'ajun.
44010039	Chi kitnan ijk'atsayawi chux tacha an lak'ilhtulh tanlhun an Jesús an xalakaat'un Judea chi an Jerusalén. Xli'astan tama'nilhcha, tamuk'alhcha lakatam laka cruz.
44010040	Pero an Dios mala'awnicho'olhi xlila'at'utu wilhchan, chi ilhtulhi li akintatalakasunini kitnan.
44010041	Jantu lhichuxi jatalakasunilh, wa kitnan yu an Dios kixtasakxtutancha xlip'ulhnaj, para li aknajuwi li kla'ts'inaw. Kitnan ikt'alakwajiw chi ikt'alaj'otwi akxni xla'awcho'otacha.
44010042	Chi yucha, kintamala'achancha li ak'awcha jalakjuninini an lapanakni li an Dios ulalhcha an Jesús xlijuez, ixjuesk'an an yu tala'ajunta chi an yu tanitacha.
44010043	Ixchuxk'an an yu xtalhichiwiniy ixchiwinti Dios, xtalhichiwinintacha an Jesús, chi ixtanajuntacha li yu takiklaka'iy an Jesús, kajamala'mixinikana ixtala'alhink'an.
44010044	Chunchaka xchiwint'ajun an Pedro, walh an Stalan'a Takuwin jala'cha'an'olhcha ixchuxk'an an yu xta'alha'asmatt'ajun.
44010045	Pus an yu xtat'acha'anta an Pedro, an yu wachu xtakiklaka'iy an Jesús yu judiojnin, xtalhi'a'nicha li an Stalan'a Takuwin wachu jaxta'nikalhi masi an yu ntu judiojnin.
44010046	Mu an lapanakni tipalhuwcha yu tamcha chiwinti xtalakchiwiniy chi xtaxta'nicha lhimala'puchajuni an Dios.
44010047	Wachuncha an Pedro najun: —¿Laycha jantucha kamakawkalhi li katalaj'a'paxli ani lapanakni, yu tala'a'ilhcha an Stalan'a Takuwin tacha kitnan?
44010048	Pus lhinawlhcha li katalaj'a'paxlicha la xta'a'ut an Jesucristo. Xli'astan tatapaynisk'inilhcha an Pedro li kajat'atamakawlh la'alhuw lanan wilhchan.
44011001	An yu ixjamala'achata an Jesús chi an ixlapanakni Dios yu xtawilanalh an xalakaat´un Judea tak'atsaalhi li an yu ntu jamacha'an Judea wachu tala'a'ilhi an ixchiwinti Dios.
44011002	Pus an Pedro akxni cha'ancho'olhcha Jerusalén, an ali'in judiojnin yu wachu xtajakiklaka'inin xtajuni li ntu oxi xtalhiwilay.
44011003	Tajuniy an Pedro: —¿T'asu li jak'ila'k'ilat'icha an yu ntu judiojnin ch'i jat'alakwaycha?
44011004	An Pedro wanaj jajun'olhi tacha an tapasalh, sta tan pu'a'taynichalh, jajuniy:
44011005	Kit'in an la'acha'an Jopeje xakt'ajun, walh akxni xaktapaynit'ajun kla'puminatnalh, ikla'ts'ilh wa tacha la'atam ay sábana, an tama'ats'astut'at'i an lakt'iyani ixcha'anta chi x'alhtajuycha an tan xakt'ajun.
44011006	Chi oxicha iklhakapu'an para li oxicha akla'ts'ilh tuchini tajuncha an xpulakni, la'stu jatapakxati xtatajumanalh, yu xputach'ant'at'ik'an ta'alin aniy lakaat'un, chi yu ta'at'ajnan, chi yu tatatanxe'e'an, chi yu tala'pa'achujlata.
44011007	Chi k'asmat'a chiwinkancha, kijunkan: —Pedro, k'at'aycha chi wa tanyuchacha k'ama'nit'i, k'a'ut'icha.
44011008	Kit'in ik'alhtaylh ijkuniy: —Jantu, Jamach'alhkat, mu kit'in tu a'tam k'uta yu lhkiliki chi yu ntu oxi ukan.
44011009	Wachuncha an chiwinti, aminchalh lakt'iyan a'tam kixa'alapalh, kijumpalay: —Yu Dioscha mastalan'anita, jant'u k'a'uni li ntu oxi.
44011010	A't'utu chuncha tapasalh, chi xli'astan ch'ixcho'okalhcha an wa tacha sábana an lakt'iyan.
44011011	Walh wa akxni, tacha'alhcha an laka cha'a tan xakwilh xt'utunk'an lapanakni, yu kixtapuxkajuy, la'acha'an Cesareaja xjamakminkantachalh.
44011012	An xTakuwin Dios kijuni li ntu tani aknawlh ma ajkat'a'alhcha an lapanakni. Chi wachu kintat'akilalhi ani xpumachaxank'an t'ala'awnin; iktanu'ocha'awi la ixcha'a an lapanak an yu kint'asanilh.
44011013	Yucha kintajunini li an la ixcha'a la'ts'ilh pumatam angelh, ma ancha sa' xyalh chi an angelh ma juniy: —K'amala'ach'at'i xamati an la'acha'an Jope, para li kaki'ilhi an Simón yu lhimispapalhkan Pedro,
44011014	yucha kajunan tani laych'a k'alhit'a'alht'axt'uya'a chi chux a mifamilia.
44011015	Akxni ts'ukulhcha ijkaxa'alay, an Stalan'a Takuwin wanajcha chuni jala'chilh tacha kitnan p'ulhnaj kintala'chin.
44011016	Pus ancha ikpastaklhicha tacha an ixnajunta an Jamach'alhkat Jesús, tan an nawlh: —Chun sawalh an Juan wa laka xkani jama'paxanalh pero uxitnan an laka Stalan'a Takuwini k'ama'p'axak'ana'it.
44011017	Pus an Dios, mu li wanajcha chuni jaxta'niy tacha yu kitnan kintaxta'niyan yu kiklaka'itawcha an Jamach'alhkat Jesucristo, ¿tisu kilhijunticha kit'in para li ajkunilhcha an Dios li ntu chuni ka'ilhtulhi?
44011018	Akxni chunchacha ta'alha'asmatlhi an Pedro an t'ala'awnin yu jamacha'an Jerusalén, sa' talajkilhun'olh chi taxta'nilhcha lhimala'puchajuni an Dios, ixtajuniy: —¡Pus an yu ntu judiojnin wachu jamakawniya an Dios li katakiklaka'ilh, para li katalhitsukulhi an jatsukunti yu ntu a'tam katimin'olh!
44011019	Akxni tama'nilhcha an Esteban, an yu xtakiklaka'iy Dios ts'ukulhcha jach'a'o'akan, ixjaxkaykancha, pus an ali'in ta'os'alhcha la'acha'an Fenicia, chi la'acha'an Chipre, chi la'acha'an Antioquía. Anchacha xtalhixa'alayachalh ixchiwinti Dios an jamacha'an Judea, pero an yu ntu jamacha'an Judea, yu'uncha jantu.
44011020	Pero xta'alin wachu yu xtakiklaka'iy an Dios yu jamacha'an Chipre chi jamacha'an Cirene, yu'uncha tacha'alhi an la'acha'an Antioquía chi talhixa'alalh wachu an ixchiwinti Dios an yu ntu jamacha'an Judea, tajamakatsaaninilhi an xchiwinti Jamach'alhkat Jesús.
44011021	An x'alhp'asninti an Jamach'alhkat Dios ancha xjat'a'aklat'ajun, pus lhuw lapanaki yu makawlhcha tacha yu xlip'ulhnaj xkiklaka'i, chi takiklaka'ilhcha an Dios.
44011022	An yu xtajakiklaka'inin an la'acha'an Jerusalén, akxni chunchacha tak'atsaalh li xtapasay, tamala'achalhcha an Bernabé la'acha'an Antioquía.
44011023	Akxni cha'alhcha an Bernabé, la'ts'ilhcha tacha an Dios sawalhcha xjalakmapaynita, pus sawalhcha x'achan. Chi ixchuxk'ani jalhimap'a'silh li la xjalhunutk'an xlisawalhcha katataylhi'alh katach'a'o'alh an Jamach'alhkat Dios.
44011024	Mu an Bernabé sawalhcha oxi lapanaki ixjunita chi sawalhcha ixlhit'ajun i an Stalan'a Takuwin chi sawalhcha xkiklaka'iya an Dios. Chi lhuw lapanaki t'atala'xto'lhi an Jamach'alkat Jesús.
44011025	Xli'astan, an Bernabé alhcha la'acha'an Tarso, alhcha puxkawna an Saulo.
44011026	Chi akxni la'cha'alhcha aylhi'alhcha la'acha'an Antioquía. Ancha, kalaks tam k'ata tat'atawlhchalh an yu xtakiklaka'iy wachu an Dios, chi lhuw lapanakni tamasunilh. An la'acha'an Antioquiaja tan p'ulhnajcha jalhimapa'a'ukanchalh li Cristianojnin an xt'alhtanan Jesús.
44011027	Anchunu panch'e'ex xjuntachalh, tacha'alhi la'acha'an Antioquía ali'in yu xtalhichiwiniy an ixchiwinti Dios, la'acha'an Jerusaleni xtamintachalh.
44011028	Chi xapumatam de yu'uncha, yu ixjunkan Agabo, akxni sa'cha xyalh, an Stalan'a Takuwin machiwinilh, nawlh li ka'alina ay chawani ta xlijalhi'ay an lakaamunulhpa', chi tapasalh sawalh, akxni xch'alhkatnant'ajun an ay jamach'alhkat Claudio.
44011029	Pus an yu xtakiklaka'iy Dios yu jamacha'an Antioquía tapastaklhi li katamala'acha'nilhi la'a'tayjun an t'ala'awnin yu xtawilananchalh Judea, tacha yu laycha ixt'a'a atamj.
44011030	Chunchacha ta'ilhtulh, yu'uncha an Bernabé chi Saulojcha jamalhi'anikalh an tacha tala'xta'lhi an t'ala'awnin, para li katalhi'anilhcha an yu laktatanincha an la'acha'an Judea.
44012001	Anchunu panch'e'ex xjuntachalh, an rey Herodes tsukulhcha jalhinajuni li kajach'apayawkalhcha ali'in yu xtakiklaka'iy an Dios, para li kajalhitama'chapukalhcha.
44012002	Lhinawlhcha an Herodes li kama'nikalhcha laka espadaja an Jacobo, xt'ala'ajun an Juan.
44012003	Chi mu la'ts'ilhi an Herodes li oxi talhiwilalh an judiojnin, pus wachu lhinawlhi li kamalaklhchawkalhi an Pedro. Akxni chunchacha tapasalh akxni k'atan ixjunita, akxni x'ukan pan yu ntu tu'u lhiyalh lhamaskajan.
44012004	Akxni xch'apayawkantacha an Pedro, an Herodes malaklhchawlhcha, chi ancha kilhmakt'at'icha soldadojnini xtalhistakta. Xpumat'at'ik'an soldadojnini xtajunita kilhmaktamincha. An Herodes xli'ilhtuy li akxni kala'oyacha an xk'atan Paxku kajamalakasuniya an lapanakni .
44012005	Pus an Pedro oxicha xlistakkanta an laka pulach'in, pero an yu xtakiklaka'iy Dios alhp'asi xtataylhi'anta xtalhitapaynini.
44012006	Chi anchunu jatats'isni akxni an Herodes xpast'ak'acha li kamaxtuya katunkuna, an Pedro ilhtatay, la xpujank'an xt'uyunk'an soldadojnin, laka la'at'uy kadenajcha xma'ch'i'ulakanta. Chi an ali'in soldadojnin xtajalhistaknantacha an la xamalhticha an pulach'in.
44012007	Walh wa akxni cha'alh pumatam x'angelh an Dios, an laka pulach'in wanaj tapulhku'olh. An angelh pajach'apachalhi an Pedro, makujulh, chi juniy: —"Lascha k'at'ay". Pus wa akxni an kadena lakmakpatajulhi an Pedro.
44012008	Chi an angelh juniy: —"K'amala'ch'incha ch'i k'ach'ant'anut'icha amiwarachi". —Pus chunchacha ilhtulh an Pedro, chi an angelh jumpalay: —K'ap'ula'axt'a'k'acha ch'i ak'inch'a'o'acha.
44012009	Wachuncha an Pedro ch'a'o'alhcha an angelh, masi ntu xk'atsayi an Pedro li sawalh u jantu yu x'ilhtut'ajun an angelh. An Pedro ixnajun li sna wa xla'puminatnant'ajuncha.
44012010	Tala'puslicha tan p'ulh xtayanalh an soldadojnin chi tan xlilakat'uycha xtayanalh, chi akxni tacha'alhcha an laka malhticha wa x'akstucha tati'alh. Pus tataxtulhcha chi akxni tala'puslicha lakatam laka tij, an angelh wa x'akstucha makawlh an Pedro.
44012011	Akxni, an Pedro lhimacha'xalhcha. Chi najun: —Chaway oxicha ijk'atsay li yucha an Dios sawalhi mala'achachalh an x'angelh, para li akimilh ma'alhtaxtunu la xmaka an Herodes chi ixchuxk'an tacha an kixtalhitama'chapuputun an judiojnin.
44012012	Akxni lhimacha'xalhcha ixlakata aniy, an Pedro alhcha la ixcha'a a María, xnati Juan yu xtajumpalay Marcos, ancha lhilhuwi x'ayxto'kan xtatapaynit'ajun.
44012013	An Pedro akxni chiwinilhcha an laka malhticha yu yalh lhilaka tij, pumatam jatsi alh la'ts'ini tichini yuchacha. An jatsi ixjunkan Rode.
44012014	Akxni alhmispalhi li yucha an Pedro, wa x'achatcha jantu malhti'anilh, apalij jats'alajtanucho'olh chi jamak'atsaaninilhcha li yucha an Pedrojo yalh laka malhticha.
44012015	An yu xtatanumanalh pulakni tajuniy: —K'a wa lok'ojlay. Pero yucha jajuniy li sawalh, chi yu'uncha ixtanajun: —Jantu yu', yucha an x'angelh.
44012016	Pero an Pedro ali xchiwiniya an laka malhticha. Pus akxni tamati'anilhcha chi tala'ts'ilhcha, xtalaktalhanancha.
44012017	An Pedro jatamakyawnilh, jajuniy li wa sa'cha katalajkilhulh, chi jajunilhcha tani lhitaxtulhcha an laka pulach'in, li yucha an Diosi maxtulh, chi jajumpalay: —Tacha ani klajunaw k'ajamak'ats'aanit'iti an Jacobo chi an t'ala'awnin. Wachuncha taxtulhcha, chi lakatamcha ampalh.
44012018	Akxni tunkunchalhcha, wa tilhilhicha xtalayi an soldadojnin, mu ntu xtak'atsayi tani lhitaxtulhcha an Pedro chi tanchuncha ixt'ajun.
44012019	An Herodes lhinawlh li kapuxkawkalh, pero mu ntu lay tala'cha'alh, pus yucha an soldadojnini xkwentajk'an ja'ilhtunilh chi jalhinawlhcha kajama'ni'okalh. Xli'astan, an Herodes taxtulhcha Judea, alhcha tawlhna la'acha'an Cesarea.
44012020	An Herodes wa xjatalh'amniya an jamacha'an Tiro chi an jamacha'an Sidón, pero yu'uncha wa tami tak'atsaalh pus takila'kilalh. Talhipuxkawnilhi li oxi kajaxa'alalh xapumatam yu xt'atapatsay an rey Herodes. Chi mu wachucha xa'ayi yucha, pus yuchacha tajunilh li kajat'anawlhi li wa oxicha katat'alalhi'alh an Herodes. Mu an la'acha'an Tiro chi an Sidón ancha xta'an'ojoy lak'iinin tanlhun yu xtama'lhtask'iniy an la xlakaat'un rey Herodes.
44012021	An Herodes ja'ulanilh la'atam wilhchani tani wanancha katala'cha'ana pus takila'kilalhcha. Yucha xla'ch'itacha yu laj'oxi xla'ch'it yu xpurey, chi tawilhcha tan xtawlay tan xp'uch'alhkatnan chi jaxa'alalhcha.
44012022	Wachuncha an lapanakni tsukulhcha talakt'asay, ixtalaknajun: —"¡Aniy ixchiwinti dios jantu wa lapanak!"
44012023	Wa akxni pumatam x'angelh an Dios, ilhtulh li kata'an'alhi an Herodes, mu ntu tu'u xliwilay an Dios, pus nilhi an Herodes, wanaj pupa'olh tsapulh.
44012024	Pero an xchiwinti an Dios ali ali xta'a'pitsit'ajun, wa tanchuncha sicha xlichiwinkan.
44012025	Akxni an Bernabé chi an Saulo ta'ilhtu'olhcha xtapatsatk'an an la'acha'an Jerusalén, ta'ancho'olhcha, talhi'alhcha wachu an Juan yu xjumpalhkan Marcos.
44013001	An tacha xtata'ayxt'o'acha an yu xtajakiklaka'inin an la'acha'an Antioquía, xta'alin yu xtalhichiwiniy an ixchiwinti Dios chi yu maestrojnin. Yu'uncha an Bernabé, chi Simón yu xtajumpalay ma Ts'iti, chi Lucio jamacha'a Cirene, chi Manaén yu ayxtam t'ala'ayakalh an Herodes yu ch'alhkatnalh an la'acha'an Galilea, chi Saulojcha.
44013002	La'atam wilhchan akxni xtatapayninit'ajun an Dios chi ixtalhitask'ajay jantu ixtawajin, an xTakuwin Dios nawlh: —An Bernabé chi an Saulo, akilasakxtuniw, mu yu'uncha kata'ilhtuya an tapatsat yu ijkalhisakxtuta.
44013003	Pus wachuncha tatapaynilhcha chi talhitask'ajalhcha jantu ixtawajin, chi jalaklakpach'apakalhcha la ix'a'tsulhk'an chi ixli'astan jamala'achakalhcha tan kata'ana'.
44013004	An Saulo chi an Bernabé yucha an xTakuwin Dioscha jalhi'alh tan kata'alh, ta'alhcha la'acha'an Seleucia, chi ancha tapu'alhcha la'atam barco an la'acha'an Chipre, aniy lakaat'un wanaj la'atanchanu'ojota xkan.
44013005	Akxni tacha'alhcha la'acha'an Salamina, tsukulhcha talhichiwiniya an ixchiwinti Dios an laka lakcha'a tan xtaputa'ayxt'o'a an judiojnin. An Juan wachu ani xjat'a'anta tachanu x'a'tayjunchak'an.
44013006	Tata'a'cho'o'olhi aniy lakaat'un tan wanaj la'atanchanu'ojota xkan, chi tacha'alhcha la'acha'an Pafos, ancha tala'cha'alh pumatam lapanak yu jachawana', jamacha'a Judea, ixjunkan Barjesús, ani lapanak ixnajun ma xlichiwiniy ixchiwinti Dios, pero ntu yu sawalhi xlichiwiniy.
44013007	Ani jachawanaj lapanak xt'atala'xt'o'a an gobernador Sergio Paulo, pumatam lapanak yu xjalakpastaknan. Ani gobernador lhinawlhi li kajakit'asanikalhi an Bernabé chi an Saulo, mu yucha x'asmatputuni an ixchiwinti Dios.
44013008	Pero an jachawanaj lapanak yu xtalhimapa'a'uy lhigriego Elimas, wa jat'atasp'itlhi, jantu xla'a'i li an gobernador kakiklaka'ilhi an Dios.
44013009	Pus an Saulo yu wachu jumpalhkan Pablo, mu sawalhcha ixlhit'ajun i an Stalan'a Takuwin, sa'cha la'pula'ts'in
44013010	chi juniy: —¡Isas'at'a xapay makxkay'un yu maslakatinin chi ayjunita, xt'alaxkayna chux yu oxi! ¿tasu li ali ali alhap'uyawlhip'iniya an xtij Diosi?
44013011	Chaway an Dios kamama'alh'ajniyan, k'ala'ach'ixlaya'a chaway chi ma'an lanani nt'u lay k'at'ila'ts'i an xjatapulhkunu wilhchan. Pus wa tukan ma'la'ats'isli an la xla'chulh an Elimas, chi xpuxkajuycha xamati yu kama'ch'apalhi'alh, mu ntucha lay xjalakawanan.
44013012	Akxni chunchacha la'ts'ilh an gobernador, jakiklaka'inilhcha, chi xli'a'nicha tacha an xtamasuy an ixchiwinti Dios.
44013013	An Pablo chi an xt'alhtanan tataxtunilhi la'acha'an Pafos laka barco chi tacha'alhcha la'acha'an Perge xalakaat'un Panfilia; pero an Juan jantu jat'a'alh yucha ancho'olhcha Jerusalén.
44013014	Chi akxni tataxtucho'olhcha la'acha'an Perge, ta'alhcha la'acha'an Antioquía xalakaat'un Pisidia. Ancha la'atam sábado, tatanulhcha lakatam laka cha'a tan xtaputa'ayxt'o'a an lapanakni judiojnin, chi sa'cha talaktawilh.
44013015	Akxni tapunaw'olhcha an lhamap'a'sin chi an xlamap'a'sink'an yu ma'anchacha xtalhichiwiniy ixchiwinti Dios, an xalaj'ajin an tan ixtata'ayxt'o'a an lapanakni tanajun: —T'ala'awnin li sna tu'u k'anawna'it yu k'ajap'ula'oximaj'ayat'it an lapanakni, ch'awaych'a k'ana'unt'it.
44013016	Pus wachuncha an Pablo tayalh chi jatamakyawnilhcha, jajuniy li kasa'ka talajkilhulh, chi jajuniy: —Jamacha'an Israel chi masi yu ntu an mila'acha'ank'an, pero yu k'iklak'a'iyat'it an Dios, k'a'asmatt'it.
44013017	An xDiosk'an xalapanakni Israel yucha an yu ta xjalhila'ts'inawi jasakxtulh. Wanaj lhuwi ja'ilhtulh akxni wa xtaama'wilananchalhka xalakaat'un Egipto, ta ntu la ixlakaat'unk'an, chi xli'astan la x'alhp'asninti an Dios jamaxtulhi an la xalakaat'un Egipto.
44013018	An Dios lhitayanilhi an xlakatijlak'an an lapanakni t'upuxam (40) k'ata, an lakaalakxixni lakaat'un.
44013019	An xalakaat'un Canaán lakatujun la'acha'ani lakt'ilhilh an Dios, para li an xlakaat'unk'an ani la'acha'anaxni yucha an yu tacha xjalhila'ts'inawi kajaxta'nikalh.
44013020	Tacha ani tapasalh katacha la'at'at'i ciento at'up'uxamkaw k'ata (450) ta'a'ma'alh. Xli'astan an Dios jaxta'nilhcha juesnini an israelitajnin sta akxni ixt'ajun an yu xlichiwiniy ixchiwinti Dios, yu ixjunkan Samuel.
44013021	Wachuncha an lapanakni task'inlhi pumatam rey yu kajach'alhkatnanilh, pus an Dios jaxta'nilhcha an Saúl, para li yuchacha kawalh rey. An Saúl ists'alh tichi yucha yu ixjunkan Cis, yu ta xlila'ts'in an Benjamin. An Saúl t'up'uxam k'ata ch'alhkatnalh.
44013022	Xli'astan akxni ma'osukalhcha xlirey an Saúl, yucha an Davidcha jaxta'nicho'olh an lapanakni an Dios para li yuchacha kajuncho'olh rey, an Dios nawlh: —An David, ists'alh Isaí oxi iklhiwilay, mu yucha ka'ilhtuya chux yu kit'in klakask'in.
44013023	Pumatam yu yucha pu'a'p'unminchalh ani David yucha an Jesús, chi an Dios mala'achalhi an Jesús para li ka'alh jama'alhtaxtunu xalapanakni Israel, tacha ixnajuntacha li ka'ilhtuya an Dios.
44013024	Akxni ntuka' xmin an Jesús, an Juan xjalhixa'alaycha an xalapanakni Israel an ixchiwinti Dios, xjajuniy li katakiklaka'ilhcha an Dios chi li katalaj'a'paxlicha.
44013025	Chi akxni an Juan ix'ilhtu'ot'ajuncha an xtapatsat, nawlh: —Kit'in jantu yu an yu uxitnan p'ast'ak'at'it; pero xli'astan kamina pumatam yu masi wa ak'ukxmala'xtunilhcha ixwarachi kit'in jantu k'is ikt'acha'an.
44013026	T'ala'awnin, yu p'u'a'p'unt'ant'achi'it an Abraham chi wachu uxitnan masi yu ntu Israelitajnin, pero yu k'iklak'a'iyat an Dios, aniy chiwinti yu puta'alhtaxtukan yucha para kitnan.
44013027	Mu an yu xtawilanalh la'acha'an Jerusalén, chi an xlakjamach'alhkatnik'an, jantu tamispalhi an Jesús chi ntu talhimacha'xalhi an xchiwintik'an an yu xtalhichiwiniy ixchiwinti Dios, yu xpunawkan an laka cha'a tan tata'ayxt'o'a an lapanakni akxni jantu tapatsakan wilhchan. Xliyu akxni tama'nilhi an Jesús wa yu'unchacha tamuktaxtulh tacha an xnawkanta li katapasaya'.
44013028	Chi masi ntu k'is tu'u tala'cha'aninilh para li katama'nilhcha, tajunilhi an Pilato li kalhinawlhcha li kama'nikalh.
44013029	Wachuncha akxni ta'ilhtu'olhcha tacha an ixnajunta tan sts'o'muk'akanta li katapasaniya an Jesús, tama'alhtajucho'olhcha an laka cruz chi tamaknulhcha.
44013030	Pero an Dios mala'awnicho'olh.
44013031	Chi la'alhuw wilhchani an Jesús jatalakasunitsukulh an lapanakni yu xtat'a'anta la'acha'an Jerusalén, akxni tat'aminchalh sta xalakaat'un Galilea. Pus yu'uncha tala'ts'ilhi an Jesús chi chaway talhichiwiniycha la ix'ukxlakapuk'an an lapanakni.
44013032	Kitnan chaway klamak'atsaanit'awnaw an laj'oxi chiwinti yu an Dios jajunilh an yu ta xjalhila'ts'inaw li kamuktaxtuya'.
44013033	Chaway kitnancha kintamuktaxtunin, mu kitnancha xajas'at'an. Muktaxtuycha an Dios, mu mala'awnicho'olhcha an Jesús, tacha an ts'o'muk'akanta an la xchiwinti, tan junkan salmo segundo, tan najunta: "Uxint'i kints'alhk'at'i, mu kit'in chaway ikmala'awnicho'oncha."
44013034	An Dios ixnajuntacha li kamala'awnicho'oya', para li an ixlakatunaj jantu kalakp'uch'ilh, akxni nawlh: "Ak'ilhtuya sawalhi an laj'oxi chiwinti yu ijkunilh an David li ak'ilhtuya'."
44013035	Xliyu wachu an lakatam wachu nawpalata: "Jant'u k'at'imak'awi li kalakp'uch'ilh an ixlakatunaj amilapanak yu sakxt'u, yu t'atapatsayan."
44013036	Pus chun sawalh akxni ixt'ajun an David jatapatsanilhi an ali'in, tacha xlijunita an Dios li ka'ilhtulh, chi xli'astan nilhcha, pus jala'cha'ancho'olhcha an xpaynin, chi an ixlakatunaj lakp'uch'ilhcha.
44013037	Pero an ixlakatunaj an pumatam an yu Dios mala'awnicho'olh, yucha ntu lakp'uch'ilh.
44013038	Pus chaway k'ak'ats'at'itcha aniya t'ala'awnin, yucha an Jesusi p'umak'ats'aanik'anat'it li layi k'amala'mixinik'ana'it'it mintala'alhink'an.
44013039	Li k'iklak'a'iyat'iti an Jesús yuch'a k'ap'umala'mixinik'ana'it'it wa tuchicha mintala'alhink'an, yu nt'u lay mala'mixinik'ant'it an la xlamap'a'sin Moisés.
44013040	Pus k'ajalajk'ats'anant'it, para li ntu uxitnani ch'unch'a k'ap'ut'ap'asat tacha an tats'o'lhi an yu ma'anchacha xtalhichiwiniy ixchiwinti Dios, tan najunta:
44013041	"Uxitnan yu ntu k'is tu'u jalhiwilanant'it, k'alhak'ap'up'it'itcha, chi k'alhi'a'nit'itcha chi k'alaknit'itcha. Mu chaway ani panch'e'ex t'awnat'it kit'in k'ilhtuy la'atam tapatsat yu ntu k'is k'at'ik'iklak'a'it'iti masi xamati katajunan".
44013042	Akxni an Pablo chi an xt'alhtanan tataxtucho'olhcha an laka cha'a an tan tata'ayxt'o'a an lapanakni, an lapanakni tajuniy li ma akxni kachimpala wilhchan yu ntu putapatsakan ma a'tam katalhichiwimpalhi ani laktanlhun.
44013043	Pus akxni la'olhcha an lakchiwinti an laka cha'a, xluwk'an an judiojnin chi an yu wachucha judiojnin tajunlhi masi yu'uncha ntu Judea tatsukulh, tach'a'o'alhcha an Pablo chi an Bernabé. Chi yu'uncha tat'alajunilhcha li katach'a'o'a'alhilhcha sawalhi an Dios, mu yucha jat'asanij, mu jamapayni.
44013044	Akxni chimpalhcha wilhchan yu ntu putapatsakan, wanajcha lanan lhichux an la'acha'ani tata'ayxto'lhi an lapanakni para li kata'asmatlhicha an ixchiwinti Dios.
44013045	Pero an judiojnin, mu tala'ts'incha li wanajcha lhilhuw, pus talhitalh'amalhcha, tsukulhcha ta'alhapu'iyawniya an xchiwinti an Pablo, chi wa aya xtajunicha.
44013046	Pus wachuncha an Pablo chi an Bernabé, jo'ati tachiwinilh, ta'alhtaylh tat'alajuniy: —Kitnan lhitask'iniya li aklamak'atsaniwi an ixchiwinti Dios uxitnan p'ulhnaj, mu uxitnan judiojnin, pero li uxitnan jant'u asmatp'ut'unat'it ch'i li lhi'ilht'uyat'iti li nt'u t'ach'ip'inat'iti li k'alhits'uk'ut'it an jatsukunti yu ntu a'tam min'ojoy, ak'anawcha tan tu judiojnin tawilanalh.
44013047	Mu chuncha kintalhijunin an Dios. Yucha kintajunin: "Uxint'i k'ulatan tachanu jatapulhkunu para ixchuxk'an an yu ntu judiojnin, para li k'ajalhip'inini yu kataputa'alhtaxtuya', wa tanchuncha masi ma'at aniy lakaat'un."
44013048	Akxni chunchacha ta'asmatlhi, an yu ntu judiojnin talaj'achalhcha, chi tsukulhcha talaknajuni li an ixchiwinti Dios oxi, pus takiklaka'ilhcha ixchuxk'an an yu xjalhisakxtukanta li katalhitsukuya jatsukunti yu ntu a'tam min'ojoy.
44013049	Chi an xchiwinti an Dios wanajcha ta'a'pitsi'olhi ta xlijalhi'ay anchunu lakaat'un.
44013050	Pero an judiojnin tat'achiwinilh ali'in t'akunin yu xtapuxkajuy an Dios chi an yu xalaj'ajincha lapanakni xjalhiwilakan anchunu la'acha'an, para li kajach'a'o'akalhi an Pablo chi an Bernabé chi kajatamakxtukalhcha anchunu la'acha'an.
44013051	Pus wachuncha an Pablo chi an Bernabé talakch'ank'alhap'uxkalhi an po'xmi para li katala'ts'ilhi an lapanakni li ntu oxi tacha an talay, chi ta'alhcha la'acha'an Iconio.
44013052	Chi an xt'alhtanan an Jesús sawalhcha xtalhit'ajuni an Stalan'a Takuwin chi sawalhcha xtalaj'achan.
44014001	An la'acha'ancha Iconio, an Pablo chi an Bernabé wa ayxtamcha tatanuchalh an laka cha'a tan ixtaputa'ayxt'o'a an judiojnin chi xluwk'ani takiklaka'ilh an yu judiojnin chi an yu ntu judiojnin an tacha talhichiwinilh.
44014002	Pero an judiojnin an yu ntu xtajakiklaka'inin ta'ilhtulhi li an yu ntu judiojnin katat'alaxkaylhi an t'ala'awnin.
44014003	Pero an Pablo chi an Bernabé ma'ani ancha xtawilanalh, jantu xtatalhanani xtalhichiwiniy an ixchiwinti Dios, mu xtakiklaka'iya li an Dios ancha xjat'a'aklat'ajun. Xmasuyi an Dios li an yu ixtanajun, sawalh, mu an Pablo chi an Bernabé xjapu'ilhtuycha an Dios tanlhun yu la'lhi'a'nin, chi laycha xtajak'uch'unun.
44014004	An lapanakni yu ancha jamacha'an xtatala'apitsitacha, an ali'in xtat'a'ancha an yu judiojnin chi an ali'in yu'uncha an Pablojcha chi an Bernabé.
44014005	Pus akxni an yu judiojnin ali an yu ntu judiojnin tat'atamakawlhcha an jamach'alhkatni li kajalhitama'chapukanacha chi kajalakt'alhmakanacha an Pablo chi an Bernabé.
44014006	Walh yu'uncha tak'atsaalh, pus ta'alhcha la'acha'an Listra chi Derbe, xala'acha'anaxni an xalakaat'un Licaonia, chi alicha la'acha'anaxni yu anchacha xlak'alin.
44014007	Wachu talhichiwinilhi ancha an laj'oxi chiwinti.
44014008	An la'acha'an Listra ixt'ajun pumatam lapanak yu ntu lay xjalhtanan. Jantu a'tam xjalhtananta, mu wa ch'anlh'awilhi ixjunita, wachunchacha xla'ajunta. Aniy lapanak sa' xwilh,
44014009	x'asmatt'ajun yu xnawt'ajun an Pablo, walh an Pablo lhakapu'alh chi la'ts'ilhi li layi katak'uch'ulh, mu xjakiklaka'inin.
44014010	Pus an Pablo p'ascha junilh: —¡K'at'aycha ts'awjcha k'ap'ut'ay aminch'aja'! An lapanak t'ujcha tayalh chi tsukulhcha jalhtanan.
44014011	Akxni an lapanakni tala'ts'ilhcha tacha an ilhtulh an Pablo, tsukulhcha talakt'asay, xtalaknajuncha xlichiwink'an an de Licaonia: —¡Kintala'chintan diosnin yu wa tacha lapanakni, talhmani tamintachalh!
44014012	Chi an Bernabé talhimapa'a'ulhcha ma dios Jupiter, chi an Pablo ma dios Mercuriojcha, mu yucha yu xchiwiniy.
44014013	Chi an xasacerdote jupiter, yu xyalh xtajtan la xlakapu an la'acha'an, jalhimilhcha torojnin chi xanti, para li yucha ali an lapanakni katalha'ulananilhcha an Pablo chi an Bernabé.
44014014	Pero an Bernabé chi an Pablo tak'atsaalh, chi yu'uncha tala'lh'alhi an xla'ch'itk'an chi tapujatanulhi an lapanakni, p'ascha tanajun:
44014015	¡Lapanakni, ¿t'asu li ch'unch'ach'a layat'iti? kitnan wa lapanakni, tacha uxitnan, kitnan xliyu iklhimintaw li aklamak'atsaaniw an laj'oxi chiwinti, para li k'amak'a'unt'itcha aniy tanlhun yu ntu tu'u lhitapalay, chi li k'ak'iklak'a'it'itcha an Dios yu la'ajunta, yu ilhtulh an lakt'iyan chi an lakaat'un, chi an alamalh chi chux yu ancha lak'alin!
44014016	Masi minchalhcha panch'e'ex an Dios makawlhi li atamj atamj kalalhcha wa tani laputuncha,
44014017	pero ntu a'tami ntucha kamasulhi tichini yuchacha yucha, tacha an laj'oxi tanlhun x'ilhtuy; mu yucha yu tamakminiyan an xkan chi li oxi kalak'alilh an jach'ananti, chi yucha yu taxta'niyan li lhuwi ka'alilh yu k'a'ut'it chi k'alaj'ach'ant'it.
44014018	Pero masi chunchacha tajunilh an lapanakni, sawalhcha lhima'anxkayi talhiwilalh an Pablo chi an Bernabé para li an lapanakni jantu kataja'ulananilh.
44014019	Chi wa akxni tacha'alhcha tichi yu'uncha judiojnin jamacha'an Antioquía chi jamacha'an Iconio, chi yu'unchacha ta'ilhtulh li tamcha katapastaklhi an lapanakni; pus talakat'alhmalhcha an Pablo, chi mu talhi'ilhtulh li tama'nilhcha, taxa'axtulhcha an la'acha'an.
44014020	Pero akxni an yu xtajakiklaka'inincha tata'ayxto'lhicha xtuntala'acho'o an tan xmalh an Pablo, yucha ostayalhcha chi tanupalhchalhcha a'tami an la'acha'an, chi akxni tunkunchalhcha ta'alhcha ali an Bernabé la'acha'an Derbe. p
44014021	Akxni jamak'atsaaninin'olhcha an laj'oxi chiwinti an la'acha'an Derbe, tan wanaj lhuw tajakiklaka'inilh, ta'ancho'olhcha la'acha'an Listra chi Iconio chi Antioquía.
44014022	Ani la'acha'anaxni tat'alamachapulhi an yu xtajakiklaka'inincha, xtat'alajuni li oxi katataylhi'alh an la xjakiklaka'intik'an, tat'alajuni li para lay tanukanachalh an la xlich'alhkat Dios lhuw tanlhuni ma'alh'ajnankan.
44014023	Chi an Pablo chi an Bernabé talhka'ulapalh yu laktatanincha para li katala'ts'ilhi'alhcha an ixlapanakni Dios. Chi akxni tatapayni'olhcha chi tatask'aja'olhcha jantu xtawajin, an Pablo chi an Bernabé tama'anxta'nilhcha an Dios an lapanakni an yu jalhka'ulakalh, mu yucha an Diosi yu xtakiklaka'iy.
44014024	Yu'uncha tala'puslicha xalakaat'un Pisidia chi tacha'alhcha xalakaat'un Panfilia.
44014025	Talhichiwinilhcha an ixchiwinti Dios an la'acha'an Perge chi xli'astan ta'alhcha an la'acha'an Atalía;
44014026	chi ancha tapu'alhcha barco la'acha'an Antioquía tan xtataxtunitachalh akxni ta'alhcha ilhtunin an tapatsat yu ta'ilhtu'olhcha, ancha tan xjajunkanta li Dioscha kaja'a'tayjulh para li kataki'ilhtulhi an tapatsat yu taki'ilhtu'olhcha.
44014027	Akxni tacha'alhcha Antioquía tama'ayxto'lhicha an yu xtajakiklaka'inin, chi tat'alajun'olhcha chux tacha an Dios japu'ilhtulh, chi li an Dios wachu tachanu jamalhti'anilhi an malhticha para li lay katajakiklaka'inilh an yu ntu judiojnin.
44014028	Chi an Pablo chi an Bernabé ma'ancha tat'atamakawlh ancha an yu xtajakiklaka'inin.
44015001	Tichi yu'uncha lapanakni yu xtamintachalh xalakaat'un Judea, tacha'alhi la'acha'an Antioquía. Chi tsukulhcha tamasuniya an t'ala'awnin li ma ntu katitata'alhtaxtulhi li ntu jalaj'akaxwililich'uk'up'uxkani x'a'axt'a'ak'an, tacha najunta an la xlamap'a'sin Moisés.
44015002	An Pablo chi an Bernabé yu'uncha ntu xtala'a'iya tacha ani xtamasuy an tichi yu'uncha lapanakni, stak tat'alakikxtukulh, wachuncha, t'atawlhkanchalhi li an Pablo chi an Bernabé chi ali'incha, kata'alhi la'acha'an Jerusalén, para li katakit'ach'iwinilhi an yu xjamala'achata Jesús chi an yu laktatanincha, yu xalaj'ajin, ixlakata an yu talalhikixtukuy.
44015003	Pus jamala'achakalhcha, yu'uncha an yu xtajakiklaka'inincha tajamala'achaninilh, chi akxni xtala'pust'ajuncha xalakaat'un Fenicia chi Samaria ixtanajuncha li an yu ntu judiojnin tamakawlhcha yu xtakiklaka'iy p'ulhnaj, para li katach'a'o'alhcha an Dios. Pus ixchuxk'an an t'ala'awnin sawalhcha xtalaj'acha'ni akxni chunchacha tak'atsaalh.
44015004	Akxni an Pablo chi an Bernabé tacha'alhcha la'acha'an Jerusalén, an yu xtajakiklaka'inincha chi an yu xjamala'achata Jesús chi an laktatanincha oxi tala'a'ilh. Chi yu'uncha tanaw'olhcha chux yu an Dios jat'a'ilhtulh.
44015005	Pero ali'in lapanakni an yu xjajunkan fariseojnin, yu xtajakiklaka'ininta, tatayalh, tanajun: —Lhitask'iniya li kajalaj'akaxwililich'uk'up'uxkalhi ix'a'axt'a'ak'an an yu ntu judiojnin yu tajakiklaka'inintacha, chi kajajunikalhi li kata'ilhtulhi an xlamap'a'sin an Moisés.
44015006	Pus wachuncha tata'ayxto'lhicha an yu xjamala'achata Jesús chi an laktatanincha, para li oxicha katalhilakchiwinilh an yu talalhikikxtukuy.
44015007	Xli'astan akxni stakcha lalhikikxtukukalh, an Pedro tayalhcha chi jajuniy: —T'ala'awinin, uxitnan k'ats'ayat'iti li ma'anchacha an Dios kisakxtulhi de kitnan, para li ajkamak'atsaanilhi an laj'oxi chiwinti an yu ntu judiojnin, para li yu'uncha katajakiklaka'inilh.
44015008	Chi mu an Dios yucha mispa'ojoyi chux jalhunut, yucha masulhi li wachu jala'a'i, mu jaxta'nilhi an Stalan'a Takuwin tacha kitnan kintaxta'nin.
44015009	An Dios tu tu'u najun li yu'uncha tamj chi kitnan tamcha, yu'uncha wachu jamastalan'anilhi xjalhunutk'an, mu tajakiklaka'inilhcha.
44015010	Pus chaway, ¿tasu li wa lhila'ts'inatcha an Dios li ja'unatcha ani yu tajakiklaka'inincha li katak'uk'alhcha ts'ink'i tak'uk'at yu an ta xjalhila'ts'inaw chi kitnan tu lay lhi'anawi?
44015011	Jantu chun, kitnan k'atsayawi li ntu tu'u ilhtutaw masi ta'alhtaxtutawcha, ta'alhtaxtutaw wa xliyu an Jamach'alhkat Jesús kintamapayniyan, tacha jamapayni yu'uncha.
44015012	Pus wachuncha wanaj sa' talajkilhun'olh, chi xta'asmat'acha tacha ixtanajun an Pablo chi an Bernabé, li an Dios xjapu'ilhtuycha tanlhun yu sawalh la'lhi'a'nin an tan xtawilanalh an yu ntu judiojnin.
44015013	Akxni tachiwin'olhcha an Jakobo, najun: —T'ala'awnin, akila'asmatniw,
44015014	an Simón kintajunincha tacha an Dios oxi wachu ja'ilhtuy wa xlikutsajka an yu ntu judiojnin, wachu jasakxtuyi yu yu'uncha para li katawalhi xjas'at'an.
44015015	Tacha ani tapasay, ts'ajwi t'ala'an tacha an tats'o'lhi an yu xtalhichiwiniy ixchiwinti Dios, tan najunta:
44015016	Xli'astan akmincho'oya chi akla'oxicho'oya an ixcha'a David yu ta'a'talh. Akla'oxicho'oya an yu tilaktamakawwilh, oxi ak'ilhtucho'oya',
44015017	para li an ali'in akintapuxkawlh chi ta kilhmakchux lapanak yu ikjasakxtuta li katamispalh kinta'a'ut.
44015018	Chuncha najun an Dios yu lak'ilhtuy ani laktanlhun, yu wa ma'anchacha lakmispakan.
44015019	Pus yu kit'in iknajun, an yu ntu judiojnin yu tamakajuncha yu xtakiklaka'iy xlip'ulhnaj chi tach'a'o'aycha Dios, jantu layi katijajunkalhcha li kata'ilhtulhi tu'u yu ntu lhitask'ini.
44015020	Oxicha li jats'o'nikancha li ntucha kata'ilhtulhi yu jasmala'aninin, ixlakatak'an an tacha la'laa'oxikanta yu tacha ixdioschak'an xtala'ts'in, chi li ntucha katalaxa'alalhi yu ntu talat'at'ajun, chi li ntucha kata'ulhi jatapakxat yu wa aksk'anj'uta chi an xak'alhni tu'u jatapakxat.
44015021	Mu ma'anchacha ta'alin lakatamin la'acha'anaxni, yu talhichiwiniy an xlamap'a'sin Moisés chi tamin sábado punawkani yu yucha an laka lakcha'a tan puta'ayxto'kan.
44015022	Wachuncha an xjamala'achata Jesús chi an laktatanincha chi ixchuxk'an an yu xtajakiklaka'inin, tasakxtulhi lapanakni yu de yu'uncha para li katat'amak'alhcha la'acha'an Antioquía an Pablo chi an Bernabé. Yu sakxtukalh yucha an Judas yu xtajumpalay ma Barsabás chi pumatam yucha an Silas. Aniy lapanakni xtalhitapalayi tacha an xtat'ajun t'ala'a'wnin.
44015023	Chi yu'unchacha japumala'achakalh aniy cartaj: —"Kitnan yu kintamala'achayan an Jesús chi an laktatanincha mijat'ala'awnink'ani uxitnan, ijkala'axa'alayawi an t'ala'awnin yu ntu judiojnin yu tawilanalh la'acha'an Antioquía chi xalakaat'un Siria chi xalakaat'un Cilicia.
44015024	Ijk'atsayawi li tichi yu'uncha lapanakni yu ntu kitnan ijkamala'achaw, aniya tataxtulh, chi li sawalhcha tama'achapuyani uxitnan la xchiwintik'an, chi li tamala'a'o'xcho'oyancha.
44015025	Xliyu iklhipastakkwi mu chuncha yu oxi iklhiwilaw li ajkalhka'ulaw lapanakni yu kitnan para li kata'ancha'an la'ts'inin ali an yu sawalhcha oxi ijkalhiwilayaw kint'ala'awnink'an Bernabé chi an Pablo.
44015026	Yu'uncha an xjatsukuntik'an wa k'is k'ischa tata'alhtaxtulh ixlakata an Jamach'alhkat Jesucristo.
44015027	Pus klamak'aniyacha'awi an Judas chi an Silas, yu'unchacha katajunan la xkilhnik'an chux aniy tanlhun.
44015028	Mu an xTakuwin Dios chi kitnan oxi iklhiwilayaw li ntucha ali k'amak'uk'ak'ant'iti ali tanlhun, kalayantacha t'ach'a ani unk'anat'it,
44015029	li nt'uch'a k'a'ut'iti an lhiway yu xja'ulanikantacha an yu tacha ixdioschak'an tala'ts'in an lapanakni. Ch'i li nt'uch'a k'a'unit'iti xak'alhni tu'u jatapakxat, chi yu wa aksk'anj'uta jatapakxat, ch'i li nt'uch'a k'ajaxa'alat'iti yu nt'u t'at'awnat'it. Li ch'unch'ach'a k'a'ilht'uya'it aniy tanlhun, oxich'a k'ats'uk'uya'it'it. Iklala'axa'alayaw".
44015030	Pus akxni tajala'axa'alanan'olhcha, ta'alhcha la'acha'an Antioquía, chi akxni tacha'alhcha, tama'ayxto'lhicha an t'ala'awnin chi taxta'nilhcha an carta.
44015031	Akxni an t'ala'awnin tapunawlhcha, sawalhcha xtalaj'achan, mu xjama'oximaj'ayaycha tacha an ixnajunta.
44015032	Chi mu an Judas chi an Silas wachu ixchiwinti Diosi xtalhichiwiniy, pus sawalhcha tama'oximaj'ayalh chi sawalhcha tamachapulhi an t'ala'awnin an la xchiwintik'an.
44015033	Chi alhcha panch'e'ex ancha xtat'ajun, an yu ancha jamacha'an t'ala'awnin tamala'achacho'olhcha lakalaj'oxi chiwinti, para li kata'ancho'olhcha tan tawilananchalh yu tamala'achalh.
44015034	Pero an Silas yucha oxicha lhiwilalh li anchacha katamakawlh.
44015035	Chi an Pablo chi an Bernabé yu'uncha la'acha'an Antioquiajcha tatamakawlh, ixtamasuy ali chi xtalhichiwiniy ali an ixchiwinti Dios, ali an ali'in lapanakni.
44015036	Alhcha panch'e'ex, an Pablo juniy an Bernabé: —Ka'ampalawcha jala'pixiyalhnin an t'ala'awnin ta lakachux an la'acha'anaxni tan lhichiwintawcha an ixchiwinti Dios, para li kak'atsawi tani tat'ajuncha.
44015037	An Bernabé ixnajun li kaxjat'a'alh an Juan yu xtajumpalay ma Marcos,
44015038	pero an Pablo najun li ntu ka'alh, mu an Marcos an la'acha'an Panfilia wa xjat'alamakajunta chi ntucha ali xjat'ataylhi'anta an tapatsat.
44015039	Pus yuchacha ixlakata li ntu wa tam tapastaklhi, an Pablo chi an Bernabé talamakawlhcha. An Bernabé t'a'alhcha an Marcos, tapu'alhcha barco la'cha'an Chipre,
44015040	chi an Pablo yucha an Silascha t'atala'xto'lhi. Chi xli'astan an t'ala'awnin tapayninilhcha an Dios para oxi kaamapaynilhi an Pablo, chi ancha tataxtulhcha,
44015041	xalakaat'un Siria chi Ciliciaja tala'puschalh, xtat'alamachapuycha an t'ala'awnin yu ancha jamacha'an, yu ancha xtala'ta'ayxt'o'a.
44016001	Xli'astan an Pablo cha'alhcha la'acha'an Derbe chi lakatam la'acha'an tan junkan Listra, ani la'acha'an la'cha'alh pumatam yu xjakiklaka'inin, ixjunkan Timoteo, ists'alh tichi yucha t'aku judia yu xjakiklaka'inin chi yu xpay griego.
44016002	An t'ala'awnin yu jamacha'an Listra chi jamacha'an Iconio oxi xtalhichiwiniy an Timoteo.
44016003	Pus an Pablo oxi lhiwilalh li kat'a'alh, pero p'ulhnaj ilhtulhi li ka'akaxwililich'uk'up'uxk'alh an x'a'axt'a'a, ixlakatak'an an jamacha'an Judea yu ancha xtalakwilanalh, mu ixchuxk'ani xtak'atsay li an xpay an Timoteo jamacha'a Grecia.
44016004	Ta lakachux la'acha'an xtala'pus'anta, tamak'atsaanilhi an t'ala'awnin an xlamap'a'sink'an an yu xjamala'achata an Jesús chi an laktatanincha yu xtat'awnachalh Jerusalén.
44016005	Pus ta kilhmakchux tacha an xtata'ayxt'o'acha an yu xtakiklaka'icha Dios, oxicha xtajakiklaka'inin, chi palay palay xtatalhawayi an yu xtajakiklaka'inin tamin wilhchan.
44016006	Chi mu an Stalan'a Takuwin jantu jamakawnilhi li katalhichiwinilhi an ixchiwinti Dios an xala'acha'anaxni Asia, pus ta'alhcha xala'acha'anaxni Frigia chi la'acha'an Galacia.
44016007	Chi akxni tacha'alhcha tanchun xalakaat'un Misia, de ancha xtak'uxa'ancha xalakaat'un Bitinia, pero an xTakuwin Jesús jantu jamakawnilh.
44016008	Pus wa wak tala'pusli xalakaat'un Misia, ta'alhcha la'acha'an Troas.
44016009	Ancha an Pablo, puts'ista jala'awanalh, tan la'ts'ilh pumatam lapanak jamacha'a Macedonia, anchacha sa' xyalh chi xtapaynisk'inikancha an Pablo ixjunkan: —"K'at'at'i la'acha'an Macedonia chi akilalhi'a'tayju".
44016010	Akxni chunchacha la'ts'ilh an Pablo, xli'astan watukan ikmala'asijniwi para li ak'aw la'acha'an Macedonia, mu oxicha xajk'atsayaw li yucha an Diosi kixtat'asaniyan para li ancha aklhichiwiniw an laj'oxi chiwinti.
44016011	Pus la'acha'ancha Troas xakt'awnaw, ikpu'awcha barco lakatam lakaat'un yu la'acho'oni'ojoy xkan ixjunkan Samotracia, chi tunkunchalh ik'awcha la'acha'an Neápolis;
44016012	chi de ancha ik'awcha la'acha'an Filipos, ani la'acha'an Filipos yucha yu palay xlitapalay an xalakaat'un Macedonia chi yucha la'atam la'acha'an tan xtawilanalh yu jamacha'an Roma, anchacha xakt'awnaw lanan la'alhuw wilhchan.
44016013	La'atam sábado iktaxtuw ma'spa an la'acha'an, ik'awcha waniy lakatam ayxkan, tan a'tajcha xtapaynikan, chi ancha, iklaktawlawcha, chi xajkalhixa'alayawcha an ixchiwinti Dios an t'akunin yu ancha xta'ayxto'nun.
44016014	Xapumatam ani t'akunin ixjunkan Lidia, jamacha'a Tiatira, yucha ist'ay la'ch'it yu xtapalh la'lhuw, chi mu ixkiklaka'iya an Dios, sa'cha ix'asmat'a an yu xaknawt'awnaw, walh an Jamach'alhkat Dios malhti'anilhi an xjalhunut, para li sawalhcha kalhakapu'alhi an yu xnawt'ajun an Pablo.
44016015	Akxni a'paxlicha an Lidia wanaj jat'a'a'pax'olhi chux yu ta jalhila'ts'in, chi xli'astan sawalhcha kintatapayninin kintajunan: —Li nawnatchaa li ijkiklaka'icha sawalhi an Dios, k'at'atcha tamakawnini an la kincha'a'. Pus kintamatanunini ak'aw tamakawnin an laxcha'a'.
44016016	A'tam walh, akxni xakti'anaw an tan tapaynikan, ikpaxto'wi pumatam jatsi yu ixlhit'ajun la'atam takuwin yu xpala'ts'ikutunun. Ani jatsi wa xputapatsakancha, mu esclavaja ixjunita, xjalhit'ajun xpatronin yu wanajcha la'lhuw tumini xtapulhajay li xla'ts'ikutunicha tu'u xamati'.
44016017	An Pablo chi kitnan tsukulhcha kintach'a'o'ayani an jatsi', chi p'ascha ixt'asay ixnajun: —¡Aniy lapanakni yucha an Dios yu wilhchalh talhmani tat'atapatsay, tamak'atsaaniyani an tij yu puta'alhtaxtukan!
44016018	Chi mu wanajcha la'alhuw wilhchani chuncha xlay, pus an Pablo ja'scha mawalh, chi juniy an makxkay'un, an yu ixlakpach'apay an jatsi: —¡La ixtalakask'i an Jesucristo ijkunan k'amak'awcha an jatsi'! Pus wanaj wa akxni, an makxkay'un makawlhcha an jatsi'.
44016019	Pero akxni an xpatronin an jatsi tala'ts'ilhcha li ntucha lay ali katitapulhajalh, tach'apayawlhcha an Pablo chi an Silas, talhi'anilhcha an jamach'alhkatni an ixtan'ajni la'acha'an.
44016020	La xlakapucha an jueznini jalhicha'ankalh, chi tanajun an yu xtalhi'anta an Pablo chi an Silas: —Aniy lapanakni yu'uncha judiojnin chi wa tachiwiwayi an lapanakni ani kila'acha'ank'an,
44016021	chi tanlhuncha tamasuy yu kitnan jantu katimakaju li chunchacha ka'ilhtukalh, mu kitnan jamacha'an Roma.
44016022	Pus wachuncha an lapanakni tala'talh'amalhcha, jaxkaykalhcha an Pablo chi an Silas, an jueznin talhinawlhcha li kajala'la'a'exkalhcha an xla'ch'itk'an chi li kajala'na'makalhcha laka lakmakat'ikt'i k'iw.
44016023	Akxni stakcha jala'na'ma'okalh jamakawkalhcha, chi lhijunkalhcha an yu xjamalaklhchawnan laka pulach'in li oxi kajalhistaklhi.
44016024	An yu xjamalaklhchawninin akxni chunchacha lhijunikalh, jakitamaknulhcha tan wa anchacha juntachalh pulakni an laka pulach'in chi jalakch'ampa'asi'ulalhcha laka k'iw.
44016025	Walh ka tacha xjaytatnant'ajuncha, akxni an Pablo chi an Silas xtatapaynit'ajun chi xtalakmilhpanit'ajun an Dios, an ali'in tach'inin wa sa'cha xta'alha'asmat'a.
44016026	Walh wa akxni p'asi laklalh an lakaat'un, wanaj lakchikix'olhi an xjach'aja an pulach'in. Chi wachuncha wanaj la'tati'a'olhi an xamalhticha an pulach'in, chi wanaj la'tax'ot'olhi an cadenaj an yu xjapulakch'i'ulakanta ta ixchuxk'an an tach'inin.
44016027	Wachuncha akxni kujlhi an yu xjamalaklhchawninin chi xla'la'ts'incha an malhticha li xla'ti'a'ojoy, matakutulhi an x'espada chi xma'niputunkancha, mu ixnajun li sna ta'os'olhcha an tach'inin.
44016028	Pero an Pablo p'asi xa'alalh, juniy: —¡Jant'u t'ani k'a'ilht'uk'a, mu iktanuma'ojo!
44016029	Pus wachuncha an jamalaklhchawna sk'inlhi jatapulhkunu chi jats'alajtanulhcha pulakni, wa xk'ip'ip'icha xlay la xtalhanti chi jatatso'ottatawlhnilhcha laxjach'ajak'an an Pablo chi an Silas.
44016030	Chi xli'astan jamaxtulhcha chi jajuniy an Pablo chi an Silas: —¿Tasicha aklalh para li akta'alhtaxtulh?
44016031	An Pablo chi an Silas tajuniy: —Wa k'ak'iklak'a'it'icha an Jamach'alhkat Jesús, walh k'at'a'alht'axt'uya'a chi chux yu t'a jalhila'ts'in.
44016032	Chi an yu xjamalaklhchawninin talhixa'alalhcha an ixchiwinti Dios chi chux yu xtawilanalh la ixcha'a'.
44016033	Wa yucha anchunu xapanch'e'ex jatats'isni, an jamalaklhchawnini jala'ch'a'anilhcha tan xtalajk'atsanini an Pablo chi an Silas. Chi xli'astan, yucha, chi chux an yu ta xjalhila'ts'in talaj'a'paxlicha.
44016034	Wachuncha an yu xjamalaklhchawninin, jalhi'alhcha an Pablo chi an Silas la ixcha'a chi jamawalhcha, chi chux an yu ta xjalhila'ts'in sawalhcha xtalaj'achan wa xliyu takiklaka'ilhcha an Dios.
44016035	Tunkunchalhcha wats'isin, an juesnin tamala'achanilhi policiajnin an yu xjamalaklhchawninin tan tajuniy li kajamakawlhcha an Pablo chi an Silas.
44016036	An yu ixjamalaklhchawninin juniy an Pablo: —An juesnin kintamak'atsaani li ma aklamakajucha, pus chaway laych'a k'ap'inch'o'ot'it, jantu tu'u alin.
44016037	Pero an Pablo jajuniy an yu xjamala'acha'kanta policiajnin: —Li stakcha kintala'na'makani tan lhilhuw kintala'ts'inkanan masi ntu p'ulhnajcha la'ts'inkalhi li tu'u tala'alhini k'ilhtuyaw chi kintamalaklhchawkancha masi kitnan wachu Romanojnin, ¿chaway wa la'asa'cha kintamakawcho'okanan? ¡Jantu!, wanaj yu'uncha akintamin maxtunin.
44016038	Pus wachuncha an policiajnin chunchacha tamak'atsaanilh an juesnin tacha an tanawlh an Pablo chi an Silas, pus xtalaktalhanancha, mu tak'atsaalhcha li wachu Romanojnin.
44016039	Chi xli'astan an juesnin tala'alhcha an Pablo chi an Silas, ixtask'incha laamala'mixin, chi jamaxtukalhcha an Pablo chi an Silas, xjatapaynisk'inikancha li ma katataxtulhcha an la'acha'an.
44016040	Akxni tataxtulhcha laka pulach'in an Pablo chi an Silas, ta'alhcha la ixcha'a an Lidia, chi tat'alakila'ts'ilhcha an t'ala'awnin, takit'alama'oximaj'ayalhcha, xli'astan ta'alhcha.
44017001	Akxni tala'puslicha an Pablo chi an Silas la'acha'an Anfípolis chi la'acha'an Apolonia, tacha'alhcha la'acha'an Tesalónica, tan xyalh a'atam cha'a yu xtaputa'ayxt'o'a an judiojnin.
44017002	Chi an Pablo, mu chunchacha xlismanita, pus jala'alhi an tan ixtata'ayxt'o'a, chi la'at'utu sábadojo xjat'alakikxtukut'ajun. An Pablo an la ixchiwinti Diosi xla'ts'ilhi'anta.
44017003	Ixjajuniya li an Cristo xlitask'iniya li kaxnilh chi ixli'astan kala'awcho'oya tacha tapasalhcha. Ixjajuniy: —Aniy Jesús yu klalhixa'alayaw yucha Cristo.
44017004	Ali'in an judiojnin takiklaka'ilh, pus tach'a'o'alhcha an Pablo chi an Silas. Wachu xluwk'ani an yu tachiwiniy lhigriego takiklaka'ilh, yu xtatapayniniy an Dios, chi xluwk'ancha t'akunin yu xjalhila'sikan.
44017005	Pero tacha ani xtapasay, an judiojnin yu ntu xtajakiklaka'inin talhaxkayanalhcha, chi tama'ayxto'lhicha lapanakni yu wa ay xtajunita, yu wa xtalaktijuntsukuycha lakalaktij, para li katala'talh'amalhcha chi katajalaktilhnilhcha an la'acha'an. Atumpaj tacha'alhcha an la ixcha'a Jasón, xtapuxkajuycha an Pablo chi an Silas, para li katamaxtulhcha chi katama'axta'nilhcha an lapanakni.
44017006	Pero mu ntu tala'cha'alhi ancha, yu'uncha an Jasón chi ali'incha t'ala'awnini jala'xa'alhi'ankalh tan xtawilananchalh an xajamach'alhkatni an la'acha'an, ixtanajun: —¡Aniy lapanakni yu wanajcha ta xlijalhi'ay an lakaamunulhpa tajalakt'ilhi'ulanan, wachucha taminta aniy,
44017007	chi aniy Jasón la ixcha'acha ja'ulata! ¡xchuxk'an ani lapanakni jantu ta'ilhtuyi tacha an najun xlamap'a'sin an ay jamach'alhkat, yu'uncha tanajun li ma t'awpalay pumatam rey, ma Jesusi junkan!
44017008	Akxni chunchacha ta'asmatlhi an lapanakni chi an jamach'alhkatni jantucha k'is oxi talhiwilalh.
44017009	Pero an Jasón chi an ali'in jamakawkalh, mu tamakawlh tumin chi tanajun li ntu katita'osli.
44017010	Akxni puts'istacha ixjunita, an t'ala'awnin watukan tamala'achalhi an Pablo chi an Silas la'acha'an Berea. Wa tacha tacha'alh, ta'alhcha an laka cha'a tan ixtata'axt'o'a an judiojnin.
44017011	Chi ani judiojnin mu yu'uncha palay oxi xtajalakpastaknan, jantu tacha an jamacha'an Tesalónica, pus sawalhcha oxi talhiwilalh an ixchiwinti Dios, chi lhilhiji xtapunajun an ixchiwinti Dios, para li katak'atsaalh li sawalhi an yu xjajunkan.
44017012	Pus wanajcha xluwk'ani yu yu'uncha tajakiklaka'inilh, chi wachu xluwk'ani tajakiklaka'inilh an jamacha'an Grecia, t'akunin yu xjalhiwilakan chi lapanakni.
44017013	Pero akxni an judiojnin yu jamacha'an Tesalónica tak'atsaalhi li an Pablo wachu xlichiwiniya an ixchiwinti Dios an la'acha'an Berea, ta'alhi ancha chi tsukulhcha tama'talh'amani an lapanakni chi xtajalaktilhnincha.
44017014	Wachuncha an t'ala'awnin watukan tamala'achalhi an Pablo la xkilhtu an alamalh, pero an Silas chi an Timoteo ancha tatamakawlh Berea.
44017015	Yu tat'a'alh an Pablo tat'acha'alhi sta la'acha'an Atenas. Xli'astan akxni tamincho'ochalhcha, jalhimap'a'sikanchalhcha li an Silas chi an Timoteo watukan katala'cha'ana an Pablo.
44017016	An Pablo akxni xjapakxan'iyachalhcha la'acha'an Atenas an Silas chi an Timoteo, jantu k'is oxi lhiwilalh akxni la'ts'ilh an la'acha'an li wa stakcha xlak'alin tanlhun yu tacha xdioschak'an xtala'ts'in an lapanakni.
44017017	Xliyu xjalhit'alakikxtukuycha an laka cha'a tan xtata'ayxt'o'a an judiojnin chi ali'incha an yu xtatapaynini an Dios, chi tamin wilhchan wanajcha chuni xjat'alakixtukuy an yu xtata'ayxt'o'a an pulakni la'acha'an.
44017018	Chi wachu ali'in lapanakni yu sawalh xtajatalaninin yu xjajunkan epicúreos chi yu xjajunkan estoicos tsukulhcha tat'alakikxtukuyi an Pablo. Ali'in ixtanajun: —¿Tasucha nawputun ani p'ululu kilhuyalhi? Chi ali'in ixtanajun: —Wali pumatam yu jalhichiwiniy yu tumpaj diosnin. Chunchacha xtajuni an Pablo, mu yucha xjalhixa'alay an laj'oxi chiwinti, yu xchiwinti an Jesús, chi ixlakata tani kalhila'awcho'okanacha.
44017019	Wachuncha talhi'alhcha tan ixtata'ayxt'o'a juesnin, laka Areópago junkan, chi tajuniy: —¿Tisu la'sast'icha lhamap'a'sini yu kilalhiminitawi, layi akilajuniw?
44017020	Mu wa tayawi ik'asmat'aw tacha an kilalhixa'alayaw, chi ijk'atsaputunawi tuchini jumputuncha.
44017021	Chunchacha ixtanajun mu ixchuxk'an an jamacha'an Atenas chi an yu ancha xtawilanalh yu ntu an jamacha'an wa yuchacha yu sawalh xta'asmatputun yu wa sast'ika tu'u xtapasay chi xtalhichiwinicha.
44017022	An Pablo tayalhi la xpujank'an yu'uncha, an laka Areópago, chi jajuniy: —Jamacha'an Atenas, chux tacha ani klala'ts'inaw uxitnan, sawalhch'a jak'iklak'a'ininat'iti layat.
44017023	Mu akxni ijkilaka'alh an tan t'ap'ayniniyat midiosk'an, ikla'cha'alh la'atam tan ma'axta'kan lha'ulan tan chunchuni ts'o'kanta: "PUMATAM DIOS YU NTU MISPAKAN". Pus an yu uxitnan t'ap'ayniniyat masi nt'u misp'ayat, yucha yu klamintaw lhixa'alanin.
44017024	Yucha Dios yu ilhtulh an lakaamunulhpa chi chux an laktanlhun yu ancha lak'alin, yucha xaJamach'alhkat an lakt'iyan chi an lakaat'un. Yucha ntu ani wilh laka tajtan tan wa lapanaknicha tala'oxita.
44017025	Chi yucha jantu ma'lhtask'iniya li xamati tu'u ka'ilhtunilh, mu yucha yu kintaxta'ni'oyan kijatsukuntik'an, chi an un chi chux an ali laktanlhun.
44017026	Wa pumatam lapanaki pu'ilhtu'olh ta kilhmakchux tat'ajun an lapanakni, para li ta xlijalhi'ay an lakaat'un, katatawlh'olh, chi jamasunitacha an panch'e'ex chi tanchuncha katatawla',
44017027	para li katapuxkawlhi an Dios, masi wa kap'a'aj p'a'ajcha tajalakch'apanalh, chi katala'cha'alhcha, masi an Dios yucha ntu ma'ati t'ajun, yucha waniya t'ajun tan t'awnaw.
44017028	Mu yucha an Diosi yu pula'awtaw chi yucha pulaklayaw chi yucha put'awnaw, tacha tanawlh wachu an ali'in minpoetajnink'an, akxni tanawlh: "Kitnan Diosi kintamala'awnitan."
44017029	Pus, mu Diosi kintamala'awnitan, jantu layi katipastakwicha li an Dios tachanu la'atam lha'aman de oro u de plataj u de chiwx, yu tacha an ta'ilhtuy lapanakni, yu wa tacha tapast'ak'acha.
44017030	An Dios jantu jalhakapu'aninilhi xtala'alhink'an an lapanakni tawananchacha, li ntu tu'u xtak'atsay, pero chaway watanchuncha chi ta lhichux, najuni an Dios li kamapaxawi kijatapast'ak'atk'an.
44017031	Mu an Dios ulata la'atam wilhchani akxni chux an lakaamunulhpa kala'ts'ina tani ixt'ajuncha atamj, oxi u jantu. Pumatam lapanak yu yucha sakxtuta chuncha kapu'ilhtuya', chi yucha kintamasunitancha ta kinchuxk'an li sawalhi li chuncha kuna', mu yucha mala'awnicho'olh.
44017032	Akxni chunchacha ta'asmatlhi an lapanakni ixlakata li kala'awcho'okana, wa xtalhilakts'i'incha chi ali'in ixtanajun: —Apu'a'tami akla'alha'asmat'aw t'ach'a ani nawt'a'un.
44017033	Wachuncha an Pablo jamakawlhcha.
44017034	Pero ali'in tach'a'o'alhcha chi takiklaka'ilhcha. An yu takiklaka'ilhcha, xapumatam ixjunkan Dionicio, yucha wachu xma'ta'ayxt'o'a an laka Areópago, chi pumatam t'aku yu ixjunkan Dámaris chi ali'incha.
44018001	Xli'astan akxni chunchacha laktapasalh, an Pablo taxtulhcha an la'acha'an Atenas chi alhcha la'acha'an Corinto.
44018002	Ancha la'cha'alh pumatam lapanak judio ixjunkan Aquila, jamacha'a Ponto, wa xmintachalhka xalakaat'un Italia ali xt'iwi junkan Priscila, wa xliyu an jamach'alhkat Claudio xlinajunta li ixchuxk'an an judiojnin katataxtulhi an la'acha'an Roma. Pus an Pablo jala'alh.
44018003	Chi mu wanajcha yu tapatsati xta'ilhtuy yu x'ilhtuy an Pablo, pus jat'atamakawchalhcha, wa lakatamcha xtatapatsay, yu'uncha wa xtala'oxiy cha'a yu wa de lona.
44018004	Chi tamin sábado, an Pablo an laka cha'acha an tan ixtaputa'ayxt'o'acha an lapanakni, ix'an, xjaxa'alaycha an lapanakni chi xlipuxkawnicha tani kajalhimatanunilhcha katajakiklaka'inilh an judiojnin chi an yu ntu judiojnin.
44018005	Akxni taminchalhcha Macedonia an Silas chi an Timoteo, tacha'alhcha tan ixt'ajun an Pablo, wachuncha an Pablo wa yuchacha p'as tayla'alh lhichiwiniy an ixchiwinti Dios chi xjajunicha an judiojnin li an Jesús yucha Cristo.
44018006	Pero yu'uncha wa tsukulhcha tat'atasp'it'a chi xkayajcha xtajuni, pus an Pablo k'alhalhi an xla'ch'it tan japujunicha li ntu oxi tacha an talay, chi jajuniy: —Uxitnani mintala'alhink'an li ts'an'a'oyat'it; kit'in tu kintala'alhin. Chaway kit'in ikti'ancha an tan tawilananchalh yu ntu judiojnin.
44018007	Pus taxtulhi an Pablo an laka cha'a an yu xtaputa'ayxt'o'a an judiojnin, chi alhcha la ixcha'a tichi lapanak junkan Ticio Justo, yucha wani la xpa'xti an laka cha'a tan ixtata'ayxt'o'a an judiojnini ixwilh, chi yucha xkiklaka'iya an Dios.
44018008	Chi an Crispo, yu xa'ay an laka cha'a an tan ixtata'ayxt'o'a an judiojnin, chux an yu ta jalhila'ts'in takiklaka'ilhi an Dios. Chi wachu wanaj xluwk'an an jamacha'an Corinto akxni ta'asmatlhicha an chiwinti, takiklaka'ilh chi talaj'a'paxlicha.
44018009	La'atam jatats'isni an Dios juniy an Pablo la ixjala'awanti: —"Jant'u k'at'alhan, jant'u sa' k'ak'ilhu, ali k'alhich'iwini an kinchiwinti,
44018010	mu kit'in iklhistaktan, chi ntu xamati lay ta kati'ilhtun, ani la'acha'an wanaj lhuwi yu kintakiklaka'i".
44018011	Pus an Pablo tam k'ata apaytatcha tamakawlh an la'acha'an Corinto, xjamasunicha an ixchiwinti Dios.
44018012	Pero akxni an Galión, gobernador ixjunita an xalakaat'un Acaya, an judiojnin tata'ayxto'lhi chi tat'alaxtukulhcha an Pablo, chi talhi'alhcha laka jamach'alhkat,
44018013	tajuniy an gobernador: —Aniy lapanak wa stakcha jamatanunit'ajuni an lapanakni li ma katakiklaka'ilhi an Dios, tacha ntu chun najunta an laka lhamap'a'sini jajuniy ma kata'ilhtulh.
44018014	Walh akxni an Pablo xchiwimputuncha, an Galión jajuniy an judiojnin: —Judiojnin, li ixlakata tu'u yu ay tala'alhin u ay jama'ninti kaxwalh, kit'in xakla'asmatniw,
44018015	pero mu wa ixlakatacha chiwinti chi ta'a'ut chi milhamap'a'sink'an, pus mi akstuchak'ani k'alats'awalat'it, kit'in tu ikma'tanuputuni tan ancha.
44018016	Wachuncha jatamakxtulhcha an jamach'alhkat an lapanakni an tan xtawlay.
44018017	Xli'astan t'o'cha tach'apachalhi an Sóstenes, yu xa'ay an laka cha'a an tan ixtata'ayxt'o'a judiojnin, chi wa ancha, la xlakapucha an tan xtawlay jamach'alhkat, stakcha talakasamalh. An Galión tu tu'u xlakapu'an tacha an xtapasay.
44018018	An Pablo la'alhuka wilhchani ancha xwilh an la'acha'an Corinto. Xli'astan jamakawlhcha an t'ala'awnin chi, alicha an Priscila chi an Aquila taxa'a'ilhcha xtijk'an para li kata'alhcha xalakaat'un Siria. Chi akxni tacha'alhcha la'acha'an Cencrea, an Pablo uksp'iruncha ta'a'sitlhi, mu chunchacha xlitamakajunta. Tataxtupalh Cencrea tapu'alhcha laka barco para li katacha'alhcha Siria.
44018019	Chi akxni tacha'alhcha la'acha'an Éfeso, an Pablo jamakawlhcha an Priscila chi an Aquila, alhcha laka cha'a tan ixtata'ayxt'o'a an lapanakni, jat'achiwinilhcha an judiojnin yu ancha xtata'ayxt'o'a.
44018020	Chi yu'uncha xtatapaynini li ali kaxjat'atamakawlh, pero an Pablo jantu tamakawputulh,
44018021	yucha wa jajuniy: "Li Diosi chuncha lakask'in, aklamimpalawi lala'pixiyalhnin". Chi xli'astan taxtulhcha la'acha'an Éfeso, pu'alhcha barco.
44018022	Akxni cha'alhcha la'acha'an Cesarea, alhcha la'acha'an Jerusalén, alhcha jala'axa'alana an yu ancha xtajakiklaka'inin, chi xli'astan alhcha la'acha'an Antioquía.
44018023	Alhcha wilhchan, a'tamcha ampalhi an xala'acha'anaxni an xalakaat'un Galacia, chi xalakaat'un Frigia, xjat'alamachapuycha an yu xtajakiklaka'inincha.
44018024	Anchunu panch'e'ex cha'alh pumatam judiojo an la'acha'an Éfeso, ixjunkan Apolo, yucha jamacha'a la'acha'an Alejandría, sawalh xjalakpastaknan chi oxi xmispay an ixchiwinti Dios.
44018025	Aniy lapanak oxi xmatalaninikanta an la xtij Dios, chi sawalhcha tachapuni xlichiwiniy an Jesús chi ts'ajwi xlichiwiniy, masi wa yuchaa xmispay an xjama'paxanti Juan.
44018026	An Apolo tsukulhcha chiwiniya an laka cha'a an tan xtaputa'ayxt'o'a an lapanakni, jantucha k'is xkiktalhanan, pero akxni ta'alha'asmatlhi an Priscila chi an Aquila, ta'aylhi'alhi tan wa xpu'akstu chi palaycha oxi talhixa'alalh an ixchiwinti Dios.
44018027	Akxni an Apolo k'uxa'alhcha xalakaat'un Acaya, an t'ala'awnin ta'a'tayjulh, tats'o'nilh la'atam carta li oxi katala'a'ichalh an t'ala'awnin an xalakaat'un Acaya. Akxni cha'alhcha Acaya, sawalhcha ja'a'tayjulhi an yu xtajakiklaka'inintacha ixlakata an xjamapayninti Dios.
44018028	Mu an Apolo alhp'asi xjajuniy la x'ukxlakapuk'an ixchuxk'an an judiojnin, chi sawalhi an yu xjajuni, pus tu layi ixtanajun li ntu chun, chi ixnajuni an Apolo li an Jesús yucha Cristo, mu an la ixchiwinti Diosi xla'ts'ilhi'an.
44019001	Akxni an Apolo la'acha'anka Corinto xt'awnachalh, an Pablo an tan la'a'a'stitawk'ancha xlakwilhkanchalh la'acha'anaxni la'pusli chi cha'alhcha la'acha'an Éfeso, ancha jala'cha'alh ali'in yu xtajakiklaka'inin.
44019002	Jajuniy: —¿Uxitnan la'a'itcha an Stalan'a Takuwin akxni jak'iklak'a'inint'itcha? Yu'uncha ta'alhtaylh tajuniy: —Jantu a'tam k'asmattawi tuchini yu Stalan'acha Takuwin.
44019003	An Pablo jajumpalay: —Pus, ¿tisu a'paxatch'a yu la'a'it'iti? Yu'uncha tajuniy: —Yucha an xjama'paxanti Juan.
44019004	An Pablo jajuniy: —Chun sawalh, an Juan xjama'paxaycha yu xtakiklaka'icha an Dios, pero xjajuniy li katakiklaka'ilhi an yu astan mintachalh. Yu xjajumputun li katakiklaka'ilhi an Jesús.
44019005	Akxni chunchacha ta'alha'asmatlhi an Pablo, talaj'a'paxlicha la xtalakask'i an Jamach'alhkat Jesús;
44019006	chi akxni an Pablo jalaklakpach'apalhcha, wachucha jala'chilhi an Stalan'a Takuwin chi tamcha xtalakchiwiniy yu tumpaj chiwinti chi xtalhichiwiniycha an ixchiwinti Dios yu katapasaya'.
44019007	Katacha xpumakawt'uyk'an lapanakni xchuxchak'an.
44019008	An Pablo la'at'utu malhkuyu ix'ant'ajun an laka cha'a an tan xtaputa'ayxt'o'a an judiojnin, xlichiwiniycha an ixchiwinti Dios, chi ntu k'is xtalhanan, xjalhixa'alaycha chi xlipuxkawnicha tani kajalhimakiklaka'inilhcha an xlich'alhkat Dios.
44019009	Pero ali'in yu sawalhcha laj'axixin, jantu tajakiklaka'inimputulh, apalijcha la x'ukxlakapuk'an an lapanakni wa aya xtalhichiwiniycha an xtij Dios. Wachuncha an Pablo jalaj'oslicha, chi jalhi'alhcha an yu xtajakiklaka'inin lakatam lakaskwela, la'iskwela tichi yucha ixjunkan Tirano, anchacha lhilhij xchiwiniy an Pablo.
44019010	La'at'uy k'ata chuncha ilhtulh, pus ixchuxk'an an yu xtawilanalh xalakaat'un Asia, yu judiojnin chi yu ntu judiojnin, ta'asmatlhi an ixchiwinti Dios.
44019011	Chi an Dios, laj'aycha tanlhun yu ntu wa xamaticha lapanaki pu'ilhtulh an Pablo.
44019012	Masi wa payojcha u wa la'ch'itcha li xla'ala'cha'an an Pablo chi li xjalhi'anikancha an ta'an'anin, xtatak'uch'uycha, chi an lakmakxkay'un xtamakajuncha an ta'an'anin.
44019013	Pero ali'in judiojnin yu ancha xtalak'aklat'ajun, yu xtatamakxtuy an lakmakxkay'un la ixlakatunajk'an an lapanakni, wachu talhila'ts'intanulhi katajak'uch'unulh la xtalakask'i an Jamach'alhkat Jesús, chi xtajunicha an lakmakxkay'un: —¡La xtalakask'i an Jesús yu lhichiwiniy an Pablo, klajunaw k'at'axt'utcha!
44019014	Yu chuncha xta'ilhtuy, tichi yu'uncha xpumatujunk'an sts'alan tichi lapanak ixjunkan Esceva, yu xa'ay ixjunita an sacerdotejnin.
44019015	Pero la'atam wilhchan an makxkay'un ja'alhtaylh, jajuniy: —"Kit'in ikmispayi an Jesús chi an Pablo, pero uxitnan, ¿tisu uxitnancha?
44019016	Wa akxni, an lapanak an yu xla'apaxto'ta makxkay'un jatayla'alh, chi wanaj jalhaja'olh, mu sawalhcha k'ut'ilhi ixjunita, stakcha jala'lhitama'chapulh chi wa laj'alhalhancha talakats'alalh, xjalakmak'atsanitacha.
44019017	Chux an yu xtawilanalh la'acha'an Éfeso, an judiojnin chi yu ntu judiojnin, tak'atsaalh, pus sawalhcha xtalaktalhanan. Chi chunchacha an xta'a'ut an Jamach'alhkat Jesús, palaycha xpumispakan.
44019018	Xluk'an wachu xtacha'an an yu xtajakiklaka'inintacha chi ixtanajuncha tuchini yu ntucha oxi xta'ilhtuta xlip'ulhnaj. Tan laj'asmatkancha ixtanajun.
44019019	Chi xluwk'ani an yu xtajachawanan talaklhicha'alhcha an xlibrojk'an chi tala'xawalhcha, tan jala'ts'inkan. Akxni put'e'ekalhcha tani chunchacha tawlachalh xtapalh an libro an yu la'xawakalh, tawlhchalhi li tacha a'xt'up'uxamkaw (50) milh tumin de plataja xtapalay.
44019020	Pus chunchacha an xchiwinti an Jamach'alhkat Dios palaycha xta'a'pitsiy, chi xtasuycha an x'alhp'asninti.
44019021	Akxni chunchacha laktapasalh, xli'astan, an Pablo pastaklhi li ka'alh la'pixiyalhna an xalakaat'un Macedonia chi an xalakaat'un Acaya, chi ancha ka'anchalhcha sta la'acha'an Jerusalén. Chi xnawpalay li ka'anacha Jerusalén, ka'ampala la'acha'an Roma.
44019022	Pus wachuncha p'ulhnajcha jamala'achalhi xalakaat'un Macedonia an xt'uyunk'an x'a'tayjunin, yu'uncha an Timoteo chi an Erasto, pero yucha lananka ma'ani tamakawlh xalakaat'un Asia.
44019023	Anchunu panch'e'ex an la'acha'an Éfeso sawalhcha xlilaxtukukani ixlakata an xtij Dios,
44019024	tichi yucha lapanak ixjunkan Demetriojo chuncha x'ilhtuy, yucha xla'tapatsay plata, chi xlak'ilhtuycha lakt'ikt'i templo de lha'aman de plata, yu xlimalakxtuycha an ixtajtan diosa yu ixjunkan Artemisa, chi sawalhcha la'lhuw tumini xtapulhajay an yu yucha xtala'tapatsay.
44019025	Pus an Demetrio jama'ayxto'olhi ixchuxk'an an yu yucha tapatsat xtalak'ilhtuy chi jajuniy: —"Lapanakni, uxitnan k'ats'ayat'iti li oxi wilaw, ixlakata ani tapatsat ilhtuyaw.
44019026	Pero chaway la'ts'inatcha ch'i asmat'atcha li an yu tajuniy li Pablo laknawt'ajuncha li yu wa la xmakacha lapanak la'oxikanta dios, jantu dios sawalh, chi chunchacha lhuw lapanak makiklaka'inita, chi ntu wa ani la'acha'an Éfeso, wachu lanan ta xlijalhi'ay an xalakaat'un Asia.
44019027	Tacha ani tapasay sawalhcha lhima'anxkay, layi kats'an'alh an kintapatsatk'an, chi an xtajtan an ay diosa Artemisa wachu ntucha katilhitapalalh, jantucha tu'u katilhiwilakalh an xta'ayat ani diosa yu chux an xalakaat'un Asia tapayninikan chi chux lakaamunulhpa'".
44019028	Akxni chunchacha ta'alha'asmatlhi sawalhcha tala'talh'amalh, chi p'ascha talaknawlh: —¡An Artemisa yucha ay, xdiosajk'an jamacha'an Éfeso!
44019029	Pus wachuncha jantucha xtak'atsay tani katalalhcha an lapanakni chux an la'acha'an. Tatayla'alhcha an Gayo chi an Aristarco, xt'uyunk'an lapanakni jamacha'an Macedonia, yu xtat'a'anta an Pablo, watatacha jala'xa'alhi'ankalhi sta laka cha'a tan ixtaputa'ayxt'o'a xtapulakchiwiniy.
44019030	An Pablo xtanuputunachalh, para li kaxjat'achiwinilhi an lapanakni, pero an yu xtajakiklaka'inincha wachu, tu tamakawnilh.
44019031	An xajamach'alhkatni Asia, an ali'in oxi xjat'alalhi'an an Pablo, pus yu'uncha talhinawlhi li kajunkalhi an Pablo li ntu katanulh.
44019032	An tan lhuw x'ayxto'kan tucha xamati xlimacha'xay tuchini xtapasaycha, wa tamj tamjcha xtalaknajun, chi lanan ixchuxk'ani jantu xtak'atsay tuchini xtaalhii'ayxto'nuncha.
44019033	An judiojnin tatisamaka'alhi an Alejandro la x'ukxlakapuk'an tan an lhuw xlakyakalh. An Alejandro jatamakyawnilhi li kasa' talajkilhulhi an lapanakni, para li laycha kachiwinilh, chi li kajalhi'a'tayjulhi an judiojnin.
44019034	Pero akxni tak'atsaalhi li an Alejandro wachu judío, wa ayxtami talakt'asa'olh ka tacha la'at'uy hora, xtalaknajun: —¡An Artemisa yucha ay, ixdiosajk'an jamacha'an Éfeso!
44019035	Wachuncha an yu ixmats'o'lhi'anikan tanlhun an la'acha'an, akxni laycha sa' jamakilhunilh an lapanakni, jajuniy: "Jamacha'an Éfeso, chux an lakaamunulhpa k'atsakani li yucha ani la'acha'ani lhistakta an xtajtan an ay diosa Artemisa, chi an yu patajulh an lakt'iyan yu xt'achuncha tasuy an diosa.
44019036	Chi mu ntu layi xamati katinawlh li ntu sawalhi aniy, wa k'asa'ch'a t'awlat'it, chi nt'u t'u'u k'a'ilht'ut li nt'u oxi p'ast'ak'at p'ulhnaj.
44019037	Aniy lapanakni yu uxitnan jalhit'ant'at'it jantu tu'u ta'alhajuy an laka tajtan chi ntu tu'u wa aya talhichiwiniy an kidiosajk'an.
44019038	Li an Demetrio chi an yu tat'atapatsay, li xamati jantu oxi talhiwilaniy, ta'alini juesnin chi jamach'alhkatni, anchacha kata'alh lats'awalanin tuchini talats'awalaputuncha.
44019039	Chi li uxitnan tu'u atumpaja lak'ask'inat, laka juntaja kalhilakchiwinkana'.
44019040	Yu tacha chaway ani tapasay layi akintalhi'alhtasukan li wa jalakt'ilhi'ulananawcha, chi ntu tu'u lay katinaju tuchini ixlakatacha li tacha anicha tapasay li akintalhisakmikan."
44019041	Akxni chunchacha naw'olh an yu ists'o'lhi'an tu'u an la'acha'an jamala'pitsicho'olhcha an lapanakni.
44020001	Akxni sa'cha juncho'olh an tacha xtala'talh'amanta an lapanakni, an Pablo jat'asanilhi an yu xtajakiklaka'inincha chi jamap'a'silhcha. Chi xli'astan jat'alamakawlhcha, alhcha la'acha'an Macedonia.
44020002	Kilajkila'olhi yu ancha xlak'alin la'acha'anaxni, sawalhcha xjat'alamachapuyi an t'ala'awnin la xchiwinti, chi xli'astan cha'alhcha xalakaat'un Grecia,
44020003	ancha la'at'utu malhkuyu tamakawlh. Chi akxni tukancha xtajuputun laka barco, para li ka'alhcha la'acha'an Siria, k'atsaalhi li an judiojnin xtatamakajuntacha li ta kata'ilhtuya', pus wa chuncha an Pablo wa lakaat'uni pu'ancho'olh, a'tam la'puspalhi la'acha'an Macedonia.
44020004	Yu tat'a'alhi sta xalakaat'un Asia yu'uncha an Sópater, jamacha'a Berea, ists'alh tichi Pirro; chi tichi yucha Aristarco, chi Segundo, jamacha'a Tesalónica, chi Gayo, jamacha'a Derbe, chi Timoteo; chi yu jamacha'an xalakaat'un Asia yu'uncha an Tíquico chi Trófimo.
44020005	Aniy yu'uncha tatap'ulalhcha chi la'acha'ancha Troasi kintapakxancha'an.
44020006	Kitnan, akxni la'puslicha xawilhchan akxni ukan pan yu ntu tu'u lhiyalh lhamaskajan, iktaxtucha la'acha'an Filipos laka barco, chi la'akisicha wilhchan walh, ijkataymawcha la'acha'an Troas, ancha la'atujun wilhchani iktamakaju.
44020007	Yu p'ulhnajcha xawilhchan an samana, ikta'ayxto'wicha, para li akla'ch'e'ewcha an pan, chi an Pablo xjamasunicha an yu xtajakiklaka'inincha. Chi mu katunkunanta kataxtuyacha an Pablo, pus stakcha chiwinilh sta jaytatnancha.
44020008	Tan xak'ayxt'o'aw lakatam laka cuarto tan talhman juntachalh, wanaj la'alhuw pumaklhku xlakpulhkuy,
44020009	walh pumatam ts'alh ixjunkan Eutico sa' xwilh an laka ventana, chi mu an Pablo wanajcha panijniya chiwinilh, pus lhtataputulhcha an ts'alh, walh akxni oxicha ilhtatay, patajulh, xlitala't'utucha juntachalh an cha'a' tan patajulh, chi akxni tasaklhi xnitacha.
44020010	Wachuncha an Pablo ta'alhtajulh, chi lhnujuncha ukxtawk'alhi an ts'alh chi la'atanulhcha, chi jajuniy: —Jant'u k'alakt'alhanant'it, mu la'ajunta.
44020011	Xli'astan an Pablo tawk'acho'olhcha an laka cha'a, chi la'ch'e'elhcha an pan, chi ulhcha, chi wachuncha taylhi'alhi chiwiniy sta wats'isincha walh. Xli'astan alhcha.
44020012	Chi an ts'alh an yu patajulh laka ventana, la'ajunta talhi'alh, pus yucha sawalhcha taputa'oximaj'ayalh.
44020013	Kitnan iktap'ulawcha ik'aw laka barco sta la'acha'an Asón, ixpiktu alamalh, para li ak'itijlawcha an Pablo, mu yucha chunchacha ixnajunta chi yucha wa lakaat'uni pu'alh.
44020014	Akxni kla'cha'awcha la'acha'an Asón an Pablo, tajulhcha an laka barco chi ik'awcha la'acha'an Mitilene.
44020015	Chi akxni iktaxtupalawcha ancha, tunkunchalh ikla'pus'wicha xlakapu la'atam ay t'un yu junkan Quío, wanaj la'atanchanu'ojota an xkan, chi tunkumpalhchalh, ikcha'awcha la'acha'an Samos ixkilhtu alamalh. Chi a'tam tam wilhchan ikpu'ampalaw an barco, ikcha'awcha la'acha'an Mileto ixkilhtu alamalh.
44020016	Chunchacha iklhit'alaw para li an Pablo tu sawalh kata'a'ma'alhi xalakaat'un Asia, yucha ntu k'uxa'alhi la'acha'an Éfeso, mu sawalhcha so'ojo ixcha'amputun la'acha'an Jerusalén, chi ixnajun li wa kaxlalhcha akxni la xk'atancha Pentecostés anchacha kastsukuchalh.
44020017	Akxni la'acha'anka Mileto xt'awnachalh an Pablo, lhinawlhi li kajat'asanikalhi an yu xalaj'ajin xtajunita yu xtajakiklaka'inin an la'acha'an Éfeso.
44020018	Chi akxni tala'cha'alhcha jajuniy: "Uxitnan k'ats'ayat'iti tani xaklaat'a'aklat'awnawcha an xalakaat'un Asia sta akxni wa ikticha'alh.
44020019	Lhilhiji xaktapatsaniy an Dios chux laka jakilhpatinijk'atsat, chi laka lhuw alhut, chi ikla'ts'ilhi tanlhuncha yu la'lhima'anxkay yu an judiojnin kixtapulhitama'chapuputun.
44020020	Kit'in o'sliyani iklamak'atsaaniw yu oxi para uxitnan, tan lhilhuw xaklamak'atsaaniyaw chi la mila'cha'anink'an.
44020021	An judiojnin chi yu ntu judiojnin ijkajunilhi li katakiklaka'ilhi an Dios chi an kiJamach'alhkatk'an Jesucristo.
44020022	Chaway ikti'ani la'acha'an Jerusalén, yucha an Stalan'a Takuwini kimala'achay, pero kit'in tu ijk'atsayi tuchini akintapasaniyacha.
44020023	Wa x'amani ijk'atsay li chux an la'acha'anaxni tan ik'an, an Stalan'a Takuwin kijuni li an pulach'in kimpakxan'i chi lhuw lhima'alh'ajna.
44020024	Pero kit'in jantu tu'u iklhilhakapu'an an kijatsukunti yu wa para ki'akstucha, para li lhi'acha akt'ala'olh an kintapatsat chi an yu kilhijuni an Jamach'alhkat Jesús, li aklhichiwinilhi an laj'oxi chiwinti yu xjamapayninti an Dios.
44020025	Chi chaway oxicha ijk'atsay li ntu xamati uxitnan akintila'ts'incho'olh, yu iklajuntawcha an laj'oxi chiwinti.
44020026	Xliyu chaway iklalhijumputunaw li kit'in tucha kinkwentaja amijatsukuntik'an,
44020027	mu kit'in iklamak'atsaani'ojocha chux yu ka'ilhtuya an Dios, jantu tu'u yu ntucha aklajuniw.
44020028	Pus chaway k'ajalajk'ats'anant'itcha chi k'ajalhist'akt'itcha chux an yu tat'ata'ayxt'o'an, mu an Stalan'a Takuwin ta'ilhtuncha li k'a'unt'iti xalaj'ajin para li k'ajalhist'akt'iti an yu takiklaka'icha Dios, yu jatamawlh la xjak'alhni.
44020029	Ijk'atsayi li akxni ak'anacha katamina ali'in yu wa tacha laj'at'ajnaj ma'tilincha katalaya', chi wanaj kask'up tamaka'amputuna an yu tajakiklaka'inincha.
44020030	Chi masi wa siya uxitnancha kata'alina ali'in yu wa maslakatinticha katamasuya', para li an yu tajakiklaka'inincha katach'a'o'alhcha.
44020031	K'as'alaj ts'uk'ut'it; k'ap'ast'akt'iti li la'at'utu k'ata, tunku chi puts'ista, klamap'a'siwi atamjtamin laka alhut.
44020032	Chawayi t'ala'awnin, wa Dioscha k'ach'a'o'at'it, chi an xchiwinti yu pamapayninin, yucha layi ka'ilhtuya li k'at'a'ayat'iti la mintakuwink'an chi kataxta'niyani chux yu jajunita li kajaxta'niya an ixlapanak Dios.
44020033	Jantu xamati iksk'unla'ts'inita xtumin u xla'ch'it.
44020034	Uxitnan oxi k'ats'ayat'it li xaktapatsay, para li aklhitsukulhi yu xakma'lhtask'iniy chi an yu kixtat'a'aklat'ajun.
44020035	Lhilhiji klamasuniw li chuncha tapatsakan, para li lay ja'a'tayjukan an yu tama'lhtask'iniy la'a'tayjun, chi klamapast'ak'aniwi an ixchiwinti Jamach'alhkat Jesús, tan najunta: 'Palay oxi li xta'kan, walh jantu li wa jama'tayanankan'."
44020036	Akxni chunchacha naw'olh an Pablo, tatso'ottalhcha chi ixchuxk'ancha jat'atapaynilh.
44020037	Ixchuxk'ani talaj'alhulh chi tala'atanulhcha an Pablo chi tala'xtikilhtastuklhicha.
44020038	Sawalhcha xtala'ta'oxila'alhiy, wa xliyu jajuniy an Pablo li ntucha a'tam katitala'ts'ilh, wachuncha ta'alhcha makawnini sta laka barco.
44021001	Akxni ijkamakajucha an t'ala'awnin, wa ts'awjcha ikpu'aw an barco sta la'acha'an Cos, chi tunkunchalh ik'awcha la'acha'an Rodas, chi ancha ik'awcha la'acha'an Pátara.
44021002	An la'acha'an Pátara ikla'cha'aw la'atam barco yu xti'an xalakaat'un Fenicia, pus yuchacha ikpu'aw.
44021003	Akxni xakti'anawcha, iklaka'anawcha Chipre, yu lhtayan tantanun lakaat'un an lakxkan, chi lhilakijama'xichak'ani lhitamakawlh, wakcha ik'aw sta xalakaat'un Siria. Chi an barco, mu makawtijlalh tak'uk'ati an la'acha'an Tiro, pus anchacha iktakutwi.
44021004	Ancha ijkala'cha'aw an yu wachucha xtakiklaka'iy an Dios, pus anchacha ijkat'atamakajuw la'atujun wilhchan. Yu'uncha tajuniy an Pablo li ma ntu ka'alhi la'acha'an Jerusalén, yucha an Takuwini chuncha jajunilh.
44021005	Chi la'puslicha la'atujun wilhchan, iktaxtupalawcha ancha. An lapanakni yu kintakimakawyajun sta la xpiktu an la'acha'an, xtat'a'an'ojota ixt'iwik'an chi xas'at'ank'an. Chi an la xpiktucha an lakxkan, ikla'tatso'ottawcha chi iktapayniwcha.
44021006	Xli'astan, iklala'axa'ala'ojo iktajucha laka barco, chi an lapanakni yu'uncha talak'ancho'olhcha la ixcha'ak'an.
44021007	Iktaxtu la'acha'an Tiro, kitnan iktaylhi'ampalawi kijalhtantik'an laka barco chi ikcha'awcha la'acha'an Tolemaida, ancha ijkala'axa'alawcha an t'ala'awnin chi anchacha ijkat'atamakaju tam wilhchan.
44021008	Tunkunchalh iktaxtupalawcha chi ikch'aja'awcha la'acha'an Cesarea. Ancha ik'awcha la ixcha'a an Felipe yu xlichiwiniy an ixchiwinti Dios, yucha xapumatam an xpumatujunk'an yu xta'a'tayjuy an yu xjamala'achata an Jesús, chi anchacha iktamakaju.
44021009	An Felipe xjalhit'ajun xt'at'ink'an xjatsi'in, tuka' xjat'atsukukan, yu'uncha xtajamak'atsaanini yu xjajuniy an Dios yu katapasaya'.
44021010	Akxni la'alhuwcha wilhchan ancha xakwilaw, cha'alh pumatam lapanak ixjunkan Agabo, xalakaat'un Judeaja minchalh, yucha xlichiwiniy ixchiwinti Dios.
44021011	Akxni kintala'cha'ancha tan xakt'awnaw, xa'a'inikalhcha an isinturón an Pablo chi pula'ma'ch'ikalhcha chi pulakch'anch'ikalhcha, chi najun: —An Stalan'a Takuwin najun li an la'acha'an Jerusalén, an judiojnin chuncha katach'i'ulaya an yu jamanawin ani sinturón chi katama'axta'niyacha an yu ntu judiojnin.
44021012	Akxni chunchacha k'asmatwi, an jamacha'an Cesarea chi kitnan iktapayniniwi an Pablo li ntu ka'alhi la'acha'an Jerusalén.
44021013	Pero an Pablo kinta'alhtajin: —¿Tasu li laj'alhunatcha, chi kilama'anta'oxila'alhiniyawcha? Kit'in iktapujuyi masi li akinch'i'ulakalh u masi sta akima'nikalh an Jerusalén, ixlakata an Jamach'alhkat Jesús.
44021014	Chi mu ntu layi klataminiw xjatapast'ak'at, wa ijkuniwcha li yucha an Dioscha ka'ilhtulh tani yu oxicha lhiwilay.
44021015	Xli'astan kla'asijwicha chi ik'awcha Jerusalén.
44021016	Ali'in an yu xtajakiklaka'inincha an jamacha'an Cesarea kintat'a'an, chi yu'uncha kintalhi'an la ixcha'a tichiyucha lapanak jamacha'a Chipre, ixjunkan Mnasón. Aniy lapanak ma'anchacha xjakiklaka'inin chi yucha kintaxta'nincha tan iktawlaw.
44021017	Akxni ikcha'awcha la'acha'an Jerusalén, an t'ala'awnin lhi'acha kintala'a'in.
44021018	Tunkunchalh, an Pablo kintat'a'ancha la'ts'inini an Jacobo, chi ancha wachu xtat'ajun ixchuxk'an an xalaj'ajin.
44021019	An Pablo jala'axa'alalhcha, chi xli'astan oxicha jajun'olh an tanlhun yu an Dios xpulak'ilhtuta an la xjatsukuntik'an an yu ntu judiojnin.
44021020	Akxni ta'asmatlhicha, oxicha xtalhipast'ak'a an Dios. Tajuniy an Pablo: —T'ala'ajun, k'ats'aycha li la'alhuw milh an judiojnini yu tajakiklaka'inin, yu tanajuni li lhitask'iniya li chuncha ka'ilhtukalh tacha an najun xlamap'a'sin an Moisés.
44021021	Chi jamak'atsanikanta li ixchuxk'an an judiojnin yu ntu xla'acha'ank'an tawilanalh, li uxint'i ja'uniya li ntu chuni kata'ilhtulh tacha an najunta xlamap'a'sin Moisés, chi li ntu kata'akaxwililich'uk'up'uxli ix'a'axt'a'ak'an an sts'alank'an chi li ntucha chuni kata'ilhtulh tacha yu lhismanitawcha tanlhun.
44021022	¿Tasucha kalhit'alayaw chawayi? Mu o'sliyani an lapanakni katak'atsaya li ch'it'ant'a.
44021023	Yu oxi kaxajchalh chunchuniya k'alhit'alat'i: Chaway aniy tat'ajun xt'at'ink'an lapanakni yu tajunilh an Dios li katamuktaxtuniya yu tat'atamakawlh.
44021024	K'ajat'ap'it'icha, chi wa ayxtamcha k'ajat'ast'alan'a chi k'ajamap'alhnincha yu tama'lhtask'iniy, para li yu'uncha kajalak'ukxwikkalhcha. Chuncha katak'atsa'oya li jantu sawalhi tacha an jajunkan li na'un. Katak'atsaya li uxint'i wach'u ilht'uyi tacha an najun xlamap'a'sin Moisés.
44021025	Chi an yu ntu judiojnin, an yu tajakiklaka'inincha, ijkats'o'nitawcha tacha an lhitamakawtaw, li ntu kata'ulhi an lhiway yu xjalha'ulananikantacha an yu tacha xdioschak'an tala'ts'in, chi li ntu kata'ulhi an xak'alhni watuchicha jatapakxat, chi yu wa aksk'anj'uy jatapakxat chi li ntu kataxa'alalhi xamati yu ntu tat'at'ajun.
44021026	Wachuncha an Pablo jalhi'alhcha an xt'at'ink'an lapanakni, chi tunkunchalh wa ayxtamcha jat'astalan'alh, xli'astan tanulhcha an laka tajtan, para li kanawnacha tani wanancha la'ojoy li lay stalan'ankan, para li atamj atamjcha kama'axt'a'a xla'ulan.
44021027	Akxni xla'ot'ajuncha an la'atujun wilhchan, tichi yu'uncha judiojnin yu taminchalh xalakaat'un Asia, tala'ts'ilhi an Pablo an laka tajtan, pus tsukulhcha tachiwiwayi an lapanakni, chi tatayla'alhcha an Pablo.
44021028	P'ascha xtalaknajun: "¡Jamacha'an Israel, akila'a'tayjuw! Yucha ani lapanaki yu wa tanchuncha kawalh, jalakmasunit'ajuni an lapanakni yu ntu oxi tanlhun para akintaxkaykan kitnan yu judiojnin, yucha masuy yu ntu yu an xlamap'a'sin Moisés, chi yu ntu oxi kapulhiwilakalh an tajtan. Atumpaj, yu chaway jatamaknuta an laka tajtan tichi yu'uncha jamacha'an Grecia, yu'uncha talhkilikiya an tajtan jantucha tu'u talhiwilay, walh chi ancha ixcha'a Dios."
44021029	Chunchacha ixtanajun, mu xlip'ulhnaj an la'acha'an xtat'ala'ts'inta an Pablo an Trófimo, jamacha'a Éfeso, pus ixtanajun li an Pablo xtamaknutachalhcha an laka tajtan.
44021030	Ixchuxk'an an lapanakni an yu ancha jamacha'an tala'talh'amalhcha, pus talakats'alajcha'alhcha. Tach'apayawlhcha an Pablo chi taxa'axtulhcha an laka tajtan, chi lascha talakmalaklhchawlh.
44021031	Akxni xtama'niputuncha an Pablo akxnicha wachu la'cha'alh chiwinti an xacomandante batallón, li ta xlijalhi'ay an la'acha'an Jerusalén an lapanakni xtala'talh'amancha.
44021032	Pus an comandante jama'ayxto'lhi an isoldadojnin chi an yu xalaj'ajincha palay chi talakats'alaj'alhcha an tan xtala'talh'aman an lapanakni. Akxni tala'ts'ilhcha an comandante chi an soldadojnin, jantucha ali talakasamalhi an Pablo.
44021033	Chi an comandante jala'cha'alhcha chi ch'apayawlhcha an Pablo, lhinawlhcha li kach'i'ulakalhcha laka ma'at'uy kadena. Xli'astan lhasakminilhcha tichini yuchacha, chi tuchini ilhtulhcha.
44021034	Pero wa tamj tamjcha xtalaknajun, pus an comandante tu layi tu'u xk'atsay, mu wa t'ililicha xtalakt'asay; pus lhinawlhcha li kalhi'ankalhcha tan tatawlachalh an soldadojnin.
44021035	Akxni cha'alhcha an Pablo an tan talakchaj talakchaj ixjunita tan xtatawlay an soldadojnin, an soldadojnin wa tach'ixli'alhcha, mu sawalhcha xtala'talh'amanta an lapanakni.
44021036	Astancha xtamintachalh, ixtalaknajun: "¡Kanilhcha!"
44021037	An Pablo akxni ixtamaknut'awkanachalhcha an tan tawilanalh soldadojnin, yucha juniy an comandante: —¿Layi akt'achiwinin lakats'uni? An comandante alhtaylh juniy: —¿Layi ch'iwiniy lhigriego?
44021038	Pus chuncha ka ntu uxint'i an lapanak, yu jamacha'a Egipto yu an tawananchacha jalhi'alh an lapanakni la'at'at'i milh, yu tajama'ninin chi jalhi'alhcha an tan wa lakaaxixnicha lakaat'un.
44021039	An Pablo alhtaylh juniy: —Kit'in ikjudío, tan ikla'awlh la'acha'an Tarso xalakaat'un Cilicia, kit'in xalapanak tan lhitapalay la'acha'an, pero lamaapaynin ak'imak'awninka li ajkaxa'alalh an lapanakni.
44021040	Pus an comandante makawnilhcha an Pablo li kajaxa'alalhi an lapanakni, pus tayalhcha an tan talakchaj talakchaj ixjunita, chi jatamakyawnilhcha li kasa'ka talajkilhulh. Akxni sa'cha lajkilhunkalh, jaxa'alalhcha lhi'ebreo, jajuniy:
44022001	"Yu lhit'ala'awnin chi xalakpaynin, k'a'asmatt'iti tacha ani aklajunaw, yu ikputa'a'tayjuy".
44022002	Akxni ta'asmatlhicha li lhi'ebrewi xjaxa'alay, palaycha sa' talajkilhun'olh. An Pablo taylhi'alhcha chiwiniy, ixnajun:
44022003	"Kit'in ikjudio. La'acha'an Tarso xalakaat'un Ciliciaja iktsukulh, pero ani la'acha'an Jerusaleni ikta'ayalh, chi yu kimatalaninilh yucha an Gamaliel, tacha an najunta la xlamap'a'sink'an an yu ta xjalhila'ts'inawi ijkatalaninilh, kit'in wa yucha an Dioscha yu iktapatsaniputun chux la kijalhunut, tacha uxitnan minchuxk'an ilht'uyat wachu yu chaway.
44022004	Wa xlip'ulhnaj sawalhcha xajkalhitama'chapuyi an yu xtakiklaka'iy ani sast'i tij, chi xajkach'apayajuy, xajkamalaklhchajuycha, t'akunin chi lapanakni.
44022005	An xa'ay sacerdote chi ixchuxk'an an xalaj'ajin yu'uncha oxi tak'atsay. Yu'uncha kintaxta'nilh jalhiki para li ajkalhi'anilh an kint'ajudiojnink'an la'acha'an Damasco, para li lay ajkach'apayawlh an yu takiklaka'iy Jesús, chi ajkalhimilhcha ani la'acha'an Jerusalén, para li kajamalaklhchawkalhcha chi kajamama'alh'ajnikalhcha.
44022006	Pero akxni laka tijka xakt'ajun, wanicha an la'acha'an Damasco, katacha atunkucha, minchalh an lakt'iyan la'atam alhp'as jatapulhkunu', wa xlimjnik'acha, wanaj kila'atanchanu'olh,
44022007	chi ikta'a'talh. Xli'astan k'asmat'a chiwinkancha, kijunkan: "Saulo, Saulo, ¿t'asu li k'ilhit'ama'ch'ap'uycha?"
44022008	Pus iknajun: "¿Tisu uxint'icha Jamach'alhkat?" Chi an yu ixchiwiniy kijuniy: "Kit'in ikJesús jamacha'a Nazaret, kit'ini k'ilhit'ama'ch'ap'uy".
44022009	An yu kixtat'a'anta tala'ts'ilhi an jatapulhkunu', pero ntu ta'alha'asmatlhi an yu kixa'alalh.
44022010	Chi kit'in ijkuniy an yu kixa'alalh: —¿Tisuncha lay ak'ilhtulhi Jamach'alhkat?, chi an jamach'alhkat Jesús kijuniy: "K'a'ost'aycha chi k'ap'inchicha la'acha'an Damasco. Anchacha k'a'un'ok'ana'a chux yu k'a'ilht'uya'a."
44022011	Chi mu an ix'alhp'asninti an jatapulhkunu kimala'ach'ixlalhcha, pus wa kintama'ch'apalhi'alhcha la'acha'an Damasco an yu xakintat'a'anta.
44022012	Ancha ixt'ajun pumatam lapanak ixjunkan Ananías, yucha sawalh xjakiklaka'inin chi ixkiklaka'iya an ixlamap'a'sin Moisés. Ixchuxk'an an judiojnin yu ixtawilanalh an la'acha'an Damasco sawalh oxi ixtalhipast'ak'a.
44022013	An Ananías kinkila'ts'ilh, akxni kila'cha'alh kijuniy: "Kint'ala'ajun Saulo, k'ajalak'awanch'o'ocha". Pus wanaj wa akxni wakcha ijkalakawancho'olh, chi laycha ikla'ts'ilh an Ananías.
44022014	Chi kijumpalay: "An xDiosk'an kilakpaynink'an sakxtuni para li k'ak'ats'at'i yu ilhtuputun, chi para li k'ala'ts'i yu Stalan'a Lapanak chi wanajcha yucha k'a'alha'asmatt'i la xkilhni.
44022015	Mu uxint'i k'anawna'a yu la'ts'i ta xlijalhi'ay an lakaamunulhpa', chi k'anawna'a t'uch'ini asmatt'acha chi t'uch'ini la'ts'int'acha.
44022016	Chi chaway t'uch'a ali k'ap'akxa, k'a'os'taycha, k'a'a'p'axt'icha, chi k'at'ap'ayninincha an Dios, k'ach'a'amaj'acha amintala'alhin."
44022017	"Akxni k'ancho'olhcha la'acha'an Jerusalén, k'alhcha tapaynini an laka tajtan, walh wa tacha wa kla'puminatnalh,
44022018	ikla'ts'in an Dios kijuniy: "K'aso'ocha, lasch'a k'at'axt'u an la'acha'an Jerusalén, mu ntu katitakiklaka'ilhi t'ach'a an k'ilhich'iwini."
44022019	Kit'in ijkuniy: "Dios, yu'uncha tak'atsayi li kit'in xak'an ja'ini an yu takiklaka'iyan, ta lakachux laka tajtan chi xajkalhi'ancha laka pulach'in chi xajkamuk'anicha.
44022020	Chi akxni tama'nilh an yu ixt'atapatsayan Esteban, yu xlichiwiniy minchiwinti, kit'in wachu ani xakt'ajun chi iknawlhi li kama'nikalhcha, sta xajkalhistaknita an xla'ch'itk'an an yu tama'nilh."
44022021	Pero an Dios kijuniy: "K'ak'ilht'aycha mintij, mu kit'in la'ma'at la'acha'anaxni akmak'anan."
44022022	An lapanakni wanaj wa ancha talhitayanilh ta'alha'asmatlhi, chi ixli'astan tsukulhcha talakt'asay, ixtalaknajun: "¡K'amala'mixit'icha aniy lapanak aniy lakamunulhpa' "!
44022023	Chi mu ali ali ixtalakt'asay chi ixtala't'alhtama'st'aycha ixla'la'chi'tk'an chi po'xmi,
44022024	pus an comandante lhinawlhcha li katamaknukalhcha an tan tawilanalh an soldadojnin an Pablo, chi lhinawlhcha li kala'ana'makalhcha, para li kanawlhcha tuchini ixlakatacha li an lapanakni sawalhcha xtalhilakt'asay.
44022025	Pero akxni xch'iyawkantacha para li ka'ayna'kanacha, an Pablo lhisakmilhi an kapitán yu ancha ixt'ajun, juniy: —¿Ch'unch'a lhi'unk'anat uxitnan li layi k'ala'ana'mat xamati yu xalapanak Roma, chi masi ntuka' k'atsakani li tu'u ilhtuta tala'alhin?
44022026	Akxni chunchacha asmatlhi an kapitán, alh mak'atsaanini an comandante, juniy: —¿T'isunch'a k'a'ilht'uya'a uxint'i? Aniy lapanak xalapanak Roma.
44022027	Pus wachuncha an comandante la'alhi an Pablo chi juniy: —Sawalhi li xalapanak Romajk'at'i? An Pablo alhtaylh juniy: —Chun.
44022028	An comandante najun: —K'it'in wanaj la'lhuw tumini iklhits'an'alh para li lay akwalh xalapanak Roma. An Pablo alhtaylh juniy: —Pus kit'in xalapanak Roma sawalh mu kit'in chuncha iktsukulh.
44022029	Wachuncha an yu kaxtala'ana'malh an Pablo talaj'oslicha, chi an comandante wachu', mu k'atsalhcha li wachu xalapanak Roma, chi xtalhanancha, mu yuchaa xma'ch'iyajuta.
44022030	Akxni tunkunchalhcha, an comandante, mu xk'atsaputuncha oxi tuchini yu xtalhi'alhtasuycha an judiojnin an Pablo, lakmakp'uxlicha an cadena chi lhinawlhcha li katata'ayxto'lhicha an xalaj'ajin sacerdotejnin chi ixchuxk'an an xalaj'ajin lapanakni yu tama'ilhtuy junta. Wachuncha an comandante lhi'alhcha an Pablo chi la xlakapuchak'ani yawlh.
44023001	An Pablo sa'cha jala'ts'ini an yu xta'ilhtuy junta, chi jajuniy: —T'ala'awnin, kit'in sta chaway la x'ukxlakapu Dios ijk'atsayi li oxi ikt'ajun.
44023002	Pus wachuncha an Ananías yu xa'ay sacerdote ixjunita, jajunilhi an yu waniy xtat'ayanalh li katakiksalhi an Pablo.
44023003	Chi an Pablo alhtaylh juniy: —¡Uxint'i wa t'a'ukxp'ut'uyunun Diosi kakiksayan! Mu uxint'i li anch'unu wilht'i, para li lakalhamap'a'sini ak'ilats'awalanin ani yu klats'awalay, ¿chi tasu li k'ilhina'uncha li akinkiksakalhi?, jant'u ch'uni ilht'uy tacha an najunta lhamaap'a'sin.
44023004	An lapanakni yu wachu ancha xtat'ajun tajuniy an Pablo: —¿Tasu li t'ap'u'uych'a ch'unch'a xa'alay an xa'ay tukan isacerdote Diosi?
44023005	An Pablo jajuniy: —T'ala'awnin, kit'in tu xajk'atsay li yucha aniya yu tukancha xa'ay sacerdote, mu an tan ts'o'muk'akanta ixchiwinti Dios, najunta: "Jant'u wa aya k'a'uni xapumatam yu ch'alhkatnan la mila'acha'an".
44023006	Chi an Pablo mu jalhakapu'alhi an lapanakni li an ali'in yu'uncha an saduceojnin chi an akilhmaktamin yu'uncha an yu xjajunkan fariseojnin, pus p'ascha jaxa'alalh jajuniy: —T'ala'awnin, kit'in ikfariseo, chi yu ta ijkalhila'ts'in wachu yu'un; chi tuchi kilhilhiminkanta aniy wa xliyu li ijkiklaka'iya li katala'awcho'oya an yu tanitacha.
44023007	Akxni chunchacha nawlh an Pablo, an fariseojnin chi an saduceojnin tsukulhcha talakikxtukuy, chi tatakilhmakt'uyulhcha an tan xta'ayxto'nun,
44023008	mu an saduceojnin tanajun li an yu talaknitacha jantucha a'tam katitala'awcho'olh, chi tanajun li ntu tu'u angelhnin chi li ntu tu'u takuwin, pero an fariseojnin yu'uncha tanajun li chun.
44023009	Pus wa t'ili t'ilicha xtalakchiwiniy, walh ali'in an xamaestrojnin lhamap'a'sin, yu xtat'a'an an fariseojnin, talaktayalh chi tanajun: —Aniy lapanak tu tu'u ilhtuta tala'alhin, ka sna pumatam angelh u takuwini xa'alalh.
44023010	Chi mu palaycha tala'talh'amalh an lapanakni, pus an comandante xtalhanancha li wa lay wanajcha lakt'ikt'i kata'ilhtu'olh an Pablo, pus lhinawlh li katamaxtulhi an soldadojnin chi li katalhi'ampalh a'tami an tan tatawlachalh.
44023011	Akxni taputs'isilhcha, an Dios talakasunilhi an Pablo, chi juniy: "Pablo, jo'ati k'anaw, mu t'ach'a lhich'iwiniya kinchiwinti ani la'acha'an Jerusalén, wanajcha chuni k'a'ilht'uya'a la'acha'an Roma".
44023012	Akxni tunkunchalhcha, tichi yu'uncha judiojnin wa tamcha tak'atsaalh li katama'niyacha an Pablo, tanajun li ntu katitawaylh chi li ntu tu'u katita'otlhi sta li ntu tama'niy, tanawlhi li chuncha katalaya sawalh.
44023013	Palay de t'up'uxam (40) lapanakni yu chuncha talhitamakawlh.
44023014	Chi tala'alhcha an xalaj'ajin sacerdotejnin chi an xalaktatanincha judiojnin, chi tat'alajuniy: —Kitnan iktamakajucha laka lhi'ay junita li ntu tu'u akti'u sta li ntu ikma'niyaw an Pablo.
44023015	Chaway uxitnan chi an ali'in an yu tama'ilhtuy ay junta, k'ask'initcha an comandante li lhiy katalhiminincha an Pablo, k'a'unit li wa oxicha palay k'atsaputunkan tuchini yu ilhtutacha, chi kitnan akla'asijawcha akma'niyaw akxni ntuka' chin.
44023016	Pero an sts'alh yu xt'alajamatsan an Pablo, k'atsaalh, pus alhi mak'atsaanini an Pablo an tan xtawilananchalh soldadojnin.
44023017	Wachuncha an Pablo t'asanilh pumatam kapitán, chi juniy: —K'alhip'inichika ani ts'alh an comandante, mu tuchichun kajuna'.
44023018	Pus an capitán lhi'anilhcha an ts'alh an comandante chi juniy: —An tach'in Pablo kixa'alalh chi kijuni li ma aklhiminin ani ts'alh, ma tuchichun jumputunan.
44023019	An comandante ma'ch'apachalhi an ts'alh chi lakatamcha lhi'alh, juniy: —¿Tisu k'i'ump'ut'uncha?
44023020	An ts'alh juniy: —An judiojnin tatamakawlhcha li lhiy ma katajunan li k'alhip'i an Pablo an laka junta, ma wa palaycha oxi k'atsaputunkan tuchini ilhtutacha katajunan.
44023021	Pero nt'u k'ajak'iklak'a'it'i, mu palay de t'up'uxam ixlapanaknik'ani tatats'e'ta, tapakxan'iya an Pablo, chi laka lhi'ay junita tanajunta li ma ntu katitawaylh chi ma ntu tu'u katita'otlhi sta li ma ntu tama'ni an Pablo, chaway tala'asijtacha, wayuchacha tapakxan'i t'ani k'aja'una'acha.
44023022	Wachuncha an comandante mala'achacho'olhcha an ts'alh, chi juniy li ntu xamati kajunilh li kiimak'atsaanilh.
44023023	An comandante jat'asanilh xt'uyunk'an xkapitanin, chi jajunilh li katamala'asijnilh la'at'uy ciento soldadojnin yu wa tach'aja'an, chi t'utump'uxam (60) yu laka kawayo chi la'at'uy ciento yu talaklhi'an xpatipnik'an, para li kata'alh la'acha'an Cesarea las nueve, akxni puts'istacha.
44023024	Chi lhinawpalh li kamala'asijninikalh kawayojo an Pablo, para li kaputawk'alhcha, chi lhinawlhcha an comandante li oxi kalhicha'ankalh an Pablo la x'ukxlakapu an gobernador Félix.
44023025	An comandante, jat'amala'achalhcha a'xtam carta tan ixnajunta:
44023026	Kit'in Claudio Lisias, ikmala'achaniyan ani cartaja gobernador Félix, chi ikla'axa'alayan.
44023027	Aniy lapanak yucha an judiojnini tach'apayawlh, chi xtama'niputuncha, pero akxni ijk'atsalh li yucha xalapanak Roma, ijkat'a'alhi an kisoldadojnin chi ijkima'alhtaxtulh.
44023028	Chi mu ijk'atsaputulhi tuchini xtalhi'alhtasuycha, pus iklhi'alhi an xta'ayxto'nun an judiojnin,
44023029	walh ijk'atsalhi li yu xtalhi'alhtasuy, yucha an xlamap'a'sink'an yu'uncha; pero ntu tu'u yu kalhima'nikalhcha, chi masi wa kamalaklhchawkalhcha laka pulach'in.
44023030	Chi chaway mu ijk'atsalhi li an judiojnin wa tama'niputun, pus xliyu iklhimala'achaniyan; chi wachucha ijkajunilhi an yu ta'alhtasuy li la mi'ukxlakapucha katalats'awalalh tuchini talhimuk'aycha.
44023031	An soldadojnin tacha yu jalhijunkalhcha chunchacha ta'ilhtulh, talhi'alhcha an Pablo puts'ista la'acha'an Antípatris.
44023032	Tunkunchalh, an soldadojnin an yu wa xtach'aja'anta, tacha'ancho'olhcha xtatawlay, chi an yu laka kawayo xta'anta, yu'unchacha tat'a'alh an Pablo.
44023033	Akxni tacha'alhcha la'acha'an Cesarea, taxta'nilhcha an gobernador an carta chi an Pablo.
44023034	Chi akxni punaw'olhcha an gobernador an carta, lhasakminilhcha tanchuncha xla'acha'an an Pablo, chi akxni k'atsalhcha li jamacha'a Cilicia,
44023035	juniy: —Akxni katachinacha an yu ta'alhtasuyan, akxnicha ak'asmatniyan. Chi wachuncha lhinawlhcha li kalhi'ankalhcha an la xpalacio Herodes chi li oxi kalhistakkalh.
44024001	La'akisicha wilhchan la'pusli, an Ananías yu xa'aycha tukan sacerdote ixjunita, jat'acha'alhcha la'acha'an Cesarea ali'in an yu laktatanincha chi pumatamcha abogado ixjunkan Tértulo. Tala'cha'alhcha an gobernador para li kata'alhtasulhcha an Pablo.
44024002	Akxni lhicha'ankalhcha an Pablo, an Tértulo tsukulhcha ja'alhtasunun, juniy an Félix: —Lhimala'puchajuncha jamach'alhkat, mu milakata li oxi sa' wilakalh, chi lhuw tanlhuni oxi la'ts'ilhi'ankanta ani la'acha'an la mijatapast'ak'at.
44024003	Kitnan wa tanchuncha ikla'ts'inawi t'ach'a an t'ap'ats'at'a'un chi sawalhcha iklaxta'niyaw lhimala'puchajun.
44024004	Chi para ntucha ali akmama'tijlan, iktapayniniyanka li akila'asmatniwka tam pants'ik'is.
44024005	Aniy lapanak ikla'cha'antaw wa sawalhcha jalakt'ilhi'ulanan, wa sawalhcha jalama'ayniya an judiojnin ta xli'ay an lakaamunulhpa', chi yucha yu xa'ay an jajunkan li nazarenojnin.
44024006	Chi an laka tajtan ix'ilhtuputuni yu ntu makawkan ka'ilhtukalh, xliyu kitnan iklhich'apayaju, chi kitnancha xak'ilhtuputunaw tacha an najunta lakilhamap'a'sink'an.
44024007	Pero an Comandante Lisias kintama'xa'axtun,
44024008	chi jamala'achachalhcha yu katamin mak'atsaaninin tani klayawcha, para li aniya akmiw. K'alhisakmit'icha uxint'iy ani lapanak, k'ak'ats'aya'acha li chun sawalhi chux tacha an iklhi'alhtasuyaw.
44024009	An judiojnin yu ancha xtat'ajun wa tamcha ixtanajun.
44024010	Pus an gobernador tamakyawnilhi an Pablo li kachiwinilhcha, an Pablo najun: —Kinta'achanini akchiwinina aknawna kimputa'a'tayjun, mu ijk'atsayi li uxint'i ma'anch'ach'a wilhnin milhijues ani la'acha'an.
44024011	Uxint'i layi k'alhasakmin li sawalhi yu iknajun li wa la'akawt'uyka wilhchani ikchilh la'acha'an Jerusalén para li aktapayninilh an Dios,
44024012	chi ntu a'tami aki'a'taymakalhcha akt'alakikxtukulh xamati', u li ajkalaktilhlhicha an lapanakni an lakatajtan chi an lakalakcha'a tan tapula'ta'ayxto'palay, u wa tanchuncha an la'acha'an ajkalaktilhlhi.
44024013	Aniy lapanakni jantu layi katitamasulh tu'u para li katasulhcha li sawalhi yu kintalhi'alhtasuy.
44024014	Pero yu iknajun la mi'ukxlakapu: kit'in ikt'atapatsay an Dios yu xtakiklaka'iy an kilakpaynin tacha yu najuntacha ka'ilhtukalh yu Sast'i Tij, yuchaa an yu tajuniy ani lapanakni ma tumpaj jatapast'ak'ati yu ik'ilhtuy, mu kit'in ijkiklaka'i'ojoyi tacha an ts'o'muk'akanta laka laklibro yu puwilh lhamap'a'sin chi an yu xtalhichiwiniy ixchiwinti Dios.
44024015	Chi tacha yu'uncha tanajun, kit'in wanajcha chuni iknajun, ikpakxan'iya li an Dios kajamala'awnicho'oya an yu talaknitacha, yu oxi lapanakni chi yu wa ay tajunita.
44024016	Xliyu kit'in lhilhiji iklhit'alay li stalan'a kawalh kijatapast'ak'at la x'ukxlakapu an Dios chi an lapanakni.
44024017	La'alhuwcha k'ata ijki'aklatsukulh tan tumpaj la'acha'anaxni, chi chaway ijkalhiminitacha an yu ikpusaklhi tumin an jakilhpatinin chi akma'axtaniyacha lha'ulani an Dios.
44024018	Yucha xakla't'ajun akxni tichi yu'uncha judiojnin jamacha'an xalakaat'un Asia kintala'cha'alh an laka tajtan, chi kit'in xakstalan'antacha, pero jantu tu'u lhilhuw xt'awkan ancha chi ntu tu'u xajkalaktilht'ajun an lapanakni.
44024019	Yu'uncha yu ani kaxtatsukulh chi xakinta'alhtasulhcha li sna tu'u yu lay akintalhi'alhtasulh,
44024020	chi li jantu, yu'uncha anicha tat'ajuni katanawlh li sna tu'u tala'alhini kila'cha'aninikalh akxni xakilhi'ankanta laka ay junta yu ta'ilhtulh an judiojnin.
44024021	Yu ijk'atsay iknawlh chi p'asi iknawlh, ta'asmat'ojoy, sna yucha lay katajunilh, iknawlh: "Chaway uxitnancha kilajunt'awnaw li oxi u jantu, wa xliyu li ijkiklaka'iya li katala'awcho'oya an yu talaknitacha."
44024022	Akxni chunchacha asmatlhi an Félix, mu yucha oxi ixk'atsay ixlakata an sast'i tij, wachuncha makawlh ani lakchiwinti, jajuniy: —Akxni kaminacha an comandante Lisias, akxniy ajk'atsaya oxi tuchini ixlakatacha yu ani la't'ant'at.
44024023	Chi an Félix lhijunilhcha an capitán li an Pablo kalhistakkalh, pero li kamakawnilhi li layi ka'ilhtulh tu'u yu ilhtuputun, chi li an yu oxi xjat'alalhi'an an Pablo li layi katala'cha'alh.
44024024	La'puslicha wilhchan, a'tamcha cha'ampalhi an Félix, ixt'a'anta ixt'iwi ixjunkan Drusila, yucha judía. Pus an Félix lhinawlhcha li kakit'asanikalhi an Pablo, chi alha'asmatlhicha yu xlichiwiniy, an Pablo xlichiwiniy li kakiklaka'ikalhi an Jesucristo.
44024025	Pero akxni asmatlhicha an Félix li an Pablo xlichiwiniy li ts'ajwi katsukukalh chi li ka'akstu ilhtukawi li ka'ilhtuwi yu oxi, chi li Diosi kanawna akxni ka'ukla'oya tichini yu oxicha ixt'ajun chi tichini yu jantucha, an Félix talhanalh, pus junkan an Pablo: —K'ap'inchicha. Akt'asanipalanka akxni kapulhijumpala'.
44024026	Chi an Félix ixpakxan'i li an Pablo ka'ixta'nilh tumin, xliyu wanajcha a'lhuwi ixt'asani chi xt'alakchiwinicha.
44024027	La'at'uy k'ata chuncha la'pusli; xli'astan an Félix taxtucho'olhcha xligobernador, yucha an Porcio Festojcha tawlhnicho'olh, chi mu an Félix oxi ixjat'alamakawputun an judiojnin, pus malaklhchawlhka an Pablo.
44025001	An Festo cha'alhcha para li kajama'tayananacha xligobernador, chi la'at'utucha wilhchan la'pusli an la'acha'an Cesarea taxtulhcha, alhcha la'acha'an Jerusalén.
44025002	Ancha an xalaj'ajin sacerdotejnin chi an xalaj'ajin judiojnin tachiwimaj'alhcha an Pablo la xmakni an Festo.
44025003	Wanaj wa lhilakatijtam tajunilhi li kalhinawlhi li an Pablo kalhi'ankalhi la'acha'an Jerusalén. Yu'uncha, yu xtapastakta, li an Pablo ka xma'nikalhi an laka tij.
44025004	Pero an Festo jajuniy li an Pablo kataylhi'ana katalaklhchawya la'acha'an Cesarea, chi jajuniy li wanaj yucha past'ak'a ka'ana wa tukan.
44025005	Jajuniy: —Xliyu amijamach'alhkatnik'an akintat'a'alhi la'acha'an Cesarea, walh lani li ani lapanak ilhtuta tu'u tala'alhin, anchacha lay k'a'alht'asuya'it.
44025006	An Festo ka tacha la'atsajin u la'akaw wilhchani ixt'ajun la'acha'an Jerusalén, chi wachuncha ancho'olhcha la'acha'an Cesarea. Tunkunchalh tawlhnilhcha xlich'alhkat chi lhinawlhcha li kalhi'anikalhcha an Pablo.
44025007	Akxni tanuchalhcha an Pablo, an judiojnin yu xtamintachalh Jerusalén tacha'alhcha chi tanlhuncha yu laj'alhp'asi talhi'alhtasulh, masi ntu inta lay putasulh li sawalh.
44025008	Chi an Pablo para li kaputa'a'tayjulhcha ixnajun: —Kit'in tu tu'u k'ilhtuta tu'u tala'alhin, u tu'u ak'ilhtunilh tala'alhin an xlamap'a'sink'an judiojnin, u an tajtan, u an ay xajamachalhkat Roma.
44025009	Pero mu an Festo oxi ixjat'atamakawputun an judiojnin, pus lhisakmilhi an Pablo, juniy: —¿K'uxap'ini Jerusalén para li ancha aklats'awalachalh milakata?
44025010	An Pablo alhtaylh, juniy: —La xlakapu xajamach'alhkat Romaja ikt'ajun, aniya lay akint'alats'awalakana'. Tacha uxint'i oxi k'ats'ay, jantu tu'u yu ntucha oxi ijka'ilhtunita an judiojnin.
44025011	Li tu'u k'ilhtuta tala'alhin yu lay akilhima'nikalh, aklhiniyacha, pero li ntu tu'u yu sawalh tacha an kintalhi'alhtasuy, jantu xamati t'acha'an lay akima'axta'lhi la xmaknik'an ani lapanakni. Yucha an ay jamach'alhkatcha iknajun li akijunilh li oxi u jantu tani iklaycha.
44025012	Wa chuncha an Festo jalhisakmilhcha an xt'ajamach'alhkatni tani yu oxicha kawalh, pus najun: —Mu li yucha an ay jamach'alhkatch'a na'un li kajunin li oxi u jantu t'ani laycha, yuch'ach'a k'ala'p'ina'a.
44025013	La'alhucha wilhchani la'pusli, an rey Agripa chi an Berenice ta'alh la'acha'an Cesarea, ta'alh la'axa'alanin an Festo.
44025014	Chi mu la'alhuw wilhchani ancha xtat'awnachalh, an Festo junilhi an rey ixlakata an Pablo. Juniy: —Aniy t'ajun pumatam lapanak yu an Félix malaklhchawlh.
44025015	Akxni xakt'awnachalh la'acha'an Jerusalén, an xalaj'ajin sacerdotejnin chi an xalaktatanincha judiojnin kintala'cha'alh, tan tachiwimaj'an ani lapanak, kintajuni li ma kama'nikalhcha.
44025016	Kit'in ijkajuni li an xajamach'alhkat Roma jantu chuni ilhtuy li kama'nilhcha xamati tach'in li ntu p'ulhnajcha jat'alats'awalayi an yu tachiwimaj'an, para li kachiwinilhcha wachu', li sna sawalh u jantu yu lhi'alhtasukan.
44025017	Xliyu akxni takilachilhcha yu'uncha, jantucha ikpakxanilh, wanaj wa tunkunchalh iktawilhcha la kintants'i an tan ikch'alhkatnan, chi iklhinawlhcha li kalhiminkalhcha an lapanak.
44025018	Pero an yu tacha'alhcha li xta'alhtasuycha, jantu tu'u talhimuk'alh tu'u yu kit'in xakpast'ak'a li sna yuchacha tala'alhini ilhtuta.
44025019	Yu xtalhimuk'ay wa ixlakatacha tanlhun yu takiklaka'i, chi tichiyuchacha Jesús yu nitacha, yu an Pablo najun ma la'ajunta.
44025020	Chi mu kit'in jantu ijk'atsay tani aklhit'alalhcha yu yucha ixlakata, iklhisakmilhi an Pablo li sna k'uxa'ani Jerusalén para li anchacha kat'alats'awalakanchalh aniy tanlhun.
44025021	Pero yucha najun li ma yucha an ay jamach'alhkatcha kat'alats'awalalh, pus kit'in iklhinawlh li katanulhka laka pulach'in sta li akxni laycha akmala'acha'niya an ay jamach'alhkat.
44025022	Wachuncha an rey Agripa juniy an Festo: —Kit'in wachu ik'alha'asmatputuni anchunu lapanak. An Festo ja'alhtayanalh, najun: —Lhiycha k'a'alha'asmat'a'a.
44025023	Tunkunchalh, an Agripa chi an Berenice sawalhcha oxi tala'mala'ch'ininta tacha'alh, chi tatanuchalhcha an tan kalakchiwinkana', tat'acha'alhcha an xalaj'ajin soldadojnin chi an xalaj'ajincha lapanakni an la'acha'an. An Festo lhinawlhcha li kalhiminkalhcha an Pablo,
44025024	chi najun: —Rey Agripa chi chux lapanakni yu ani kintat'a'ayxto'nunan: Anich'a la'ts'inat'iti ani lapanak. Chux an judiojnin wa lhuwcha tanlhuni talhi'alhtasuy, ta'alhtasuyi an la'acha'an Jerusalén chi ani Cesarea, chi ntu sa' talajkilhuni kintask'ini li ma kama'nikalhcha.
44025025	Pero kit'in iknajun jantu tu'u ilhtuta tala'alhin, para li kama'nikalhcha. Chi ix'akstu najun li yucha an ay jamach'alhkatcha ma kajunilh li oxi u jantu tani laycha, pus kit'in ikpastaklhicha li akmala'achaniyacha la'acha'an Roma an ay jamach'alhkat.
44025026	Pero mu ntu tu'u yu oxicha ajk'atsaalh ixlakata yucha, para li akts'o'nilhcha an ay jamach'alhkat, pus chaway uxitnancha iklalhiminitaw, pero uxint'i yu palay iklhisakmiyani rey Agripa, tani yu oxicha kawalh, para li xli'astan laycha tu'u akts'o'lhi.
44025027	Mu wanaj tucha k'is pujatapast'ak'ati li laycha akmala'achalh xamati tach'in li ntu tu'u iknajun tuchini lhi'alhtasukancha.
44026001	Wachuncha an rey Agripa juniy an Pablo: —Layi k'ach'iwin t'uch'ini nawp'ut'uncha yu tacha mimputa'a'tayjuncha. Pus an Pablo tamakch'ixli chi chunchunicha tsukulh chiwiniy:
44026002	Oxi ijk'atsan li chaway layi akchiwina la mi'ukxlakapu'u rey Agripa, para li aknawlh li ntu sawalhi chux tacha an kintalhi'alhtasuy an judiojnin.
44026003	Chi palaycha oxi iklhiwilay mu uxint'i oxi misp'a'o'oy tacha an talhismanita an judiojnin chi tacha aniy tanlhun yu iklalhikikxtukuyaw. Xliyu iklhisk'iniyan lamapaynin li xlak'anti ak'i'asmatnin.
44026004	Ixchuxk'an an judiojnin tak'atsayi tani kijatsukunticha, akxni xakt'ajun lakint'un chi la'acha'an Jerusalén, sta akxni wa ts'alhka xajkunita, tak'atsay.
44026005	Wachu tak'atsayi li kit'in wa ijkun'alhitacha fariseo, tan lakask'inkan li ts'awj sawalhi kamuktaxtukalh yu kiklaka'ikan, chi layi katanawlh li tanawputun.
44026006	Chi chaway xliyuchacha kintalhilhiminta ani li kanawkalhcha li oxi u jantu yu k'ilhtuy wa xliyu li kit'in ikpakxan'iya tacha an jajunilh an Dios an yu ta ixjalhila'ts'inaw.
44026007	An kilhmakkawt'uy kilapanaknik'an ta'alin xalakaat'un Israel, tapakxan'iya li tala'ts'imputuni li chuncha kuna tacha an nawlh an Dios, xliyu talhitapayniniya an Dios chi tat'atapatsayi tunku chi puts'ista. Rey Agripa, pus ixlakata yu tacha ani pakxan'ikan li ka'ilhtuya an Dios, an judiojnin yuchacha yu kintalhi'alhtasuy chaway.
44026008	¿Tasu li uxitnan jant'u k'iklak'a'iyat'iti li an Dios layi jamala'awnicho'oy an yu talaknitacha?
44026009	Kit'in xlip'ulhnaj xaknajun li oxicha li akstak tanchanilh yu ilhtuputun an Jesús jamacha'a Nazaret,
44026010	chi chunchacha k'ilhtulh an Jerusalén. Yu'uncha an xalaj'ajin sacerdotejnincha kintamakawnilh. Wanaj xluwk'ani ijkamalaklhchawlh laka pulach'in an yu xtakikla'i an Jesús; chi akxni xjama'nikancha, kit'in wa tamcha xakma'najun.
44026011	Kit'in wanaj a'lhuwi ijkamama'alh'ajnilh para li katanawlhcha li ntucha ali katitakiklaka'ilh, wa asi xajkamanawnicha. Wa tanchuncha an laka lakcha'a an tan ixtapula'ta'ayxt'o'a chuncha xajka'ilhtuy, chi sawalhcha xakintama'talh'aman, xaktapujuycha xajkach'a'o'ay masi lakatamincha la'acha'anaxni.
44026012	Yuchacha xaktila'ampalay la'acha'an Damasco, mu kintamakawnilhcha an xalaj'ajin sacerdotejnin chi yu'uncha kintasakxtulh.
44026013	Pero an laka tijcha, rey, ikla'ts'ilh la'atam alhp'as jatapulhkunu', atunkucha ixjunita, ani jatapulhkunu yu ikla'ts'ilh palay alhp'as, an wilhchan jantu, wanaj kila'atanchanu'olh chi an yu kixtat'a'anta.
44026014	Kinchuxk'ani kla'ta'a'taw, klaktama'ocha'aw lakaat'un, chi kit'in k'asmatlhi kijunkan lhi'ebreo: "Saulo, Saulo, ¿T'asu li k'ilhit'ama'ch'ap'uycha? Wa mi'akst'uch'a lhit'ama'ch'ap'uk'an li laych'a k'int'alasap'ut'un".
44026015	Pus wachuncha iknajun: "¿Tisi uxint'icha Jamach'alhkat?" An Jamach'alhkat ki'alhtaylh, kijuniy: "Kit'in Jesús, kit'ini k'ilhit'ama'ch'ap'uy".
44026016	Chaway k'a'ost'aycha, k'at'aycha, mu iktalakasunin para li uxint'i ak'int'at'ap'ats'at'icha chi k'anawna'acha t'ach'a ani la'ts'i chi yu aklakmasunipalanka'.
44026017	Kit'in ak'ilhtuya li ntu tani kata'ilhtun an judiojnin chi an yu ntu judiojnin, mu ancha akmala'achayan.
44026018	Ancha akmala'achayan an tan tawilanalh, para li k'ajamalak'awanit'i chi ntucha ali katalakalhtanalhi lakaaputs'isni, tan putunkucha katalakalhtanalh. Para li ntucha yucha an satanasi kajalhilatsukulh, yucha an Dioscha katach'a'o'alh, chi akintakiklaka'ilhcha. Walh lani kajamala'mixinikana ixtala'alhink'an, chi chuncha katala'a'iya yu kajaxta'nikana an la'stalan'an ixlapanakni Dios".
44026019	"Pus kit'ini rey Agripa, jantu wa ijkapmaj'alhi tacha an ikla'ts'ilh, yu lakt'iyan minchalh.
44026020	Yu p'ulhnajcha ijkamak'atsaanilh aniy chiwinti yu'uncha an jamacha'an Damasco chi ampalh yu'uncha an jamacha'ancha Jerusalen chi chux an la'acha'anaxni yu lak'alin an la xalakaat'un Judea chi wachu an yu ntu judiojnin, ijkajunicha li katakiklaka'ilhi an Dios chi li katach'a'o'alhcha chi li kata'ilhtulhcha tanlhun yu kataputasulhcha li sawalhcha li takiklaka'icha.
44026021	Yuchacha ixlakata li an judiojnin kintach'apayawlhcha an laka tajtan chi kixtama'niputuncha.
44026022	Pero an Dios yucha yu ki'a'tayjuy li sta chaway watachacha chuncha iknajun, ta lhichuxi ijkalhixa'alay Dios, laj'ajin chi lakt'ikt'in. Jantu tu'u yu ntucha chun ajkajunilh an lapanakni an tacha ixnajun Moisés chi an yu tacha ixtanajun yu xtalhichiwiniy ixchiwinti Dios, li katapasaya'.
44026023	Tan ixtanajun li an Cristo chuncha xt'acha'an li kaniya', pero xli'astan li yucha p'ulh kala'awcho'oya', chi li kajalhixa'alayacha chi jamasuniyacha an jatapulhkunu yu puta'alhtaxtukan an judiojnin chi an yu ntu judiojnin".
44026024	Akxni chunchacha naw'olh an Pablo yu tacha ixputa'alhtaxtuncha, an Festo p'ascha chiwinilh, najun: —¡Wa lok'ojlaycha Pablo! Wa xliyu sawalhch'a jat'alaninin wa lhilok'ojlach'o'oycha.
44026025	Pero an Pablo alhtaylh, juniy: —Kit'in tu wa iklokojo, Festo, kit'in yu iknajun sawalh chi pujalakpastaknat.
44026026	An rey Agripa oxi k'atsay yu tacha ani iknajun, xliyu ntu ijkiktalhanani la x'ukxlakapu', chi kit'in oxi ijk'atsay li yucha wachu oxi k'atsay tacha ani iknawt'ajun, mu yucha ntu wa intacha tapasata tan wa la'asa'nik'acha.
44026027	Rey Agripa, ¿K'iklak'a'iya an yu tanawlh an yu xtalhichiwiniy ixchiwinti Dios? Kit'in ijk'atsayi li k'iklak'a'i.
44026028	An rey Agripa alhtaylh chi juniy: —Wanaj wa puwalas ¿k'i'ilht'up'ut'uncha li ajkiklaka'ilhi Cristo?
44026029	An Pablo juniy: —Wa puwalas u ma'an, an Dios chunchacha kanawlh li uxint'i chi ixchuxk'an an yu kinta'alha'asmatt'ajun chaway, wachucha chuni katawalh tacha kit'in, pero yu'uncha jantu tu'u katitalhi'alh cadena.
44026030	Wachuncha tayalhi an rey chi an gobernador chi an Berenice chi ixchuxk'an an yu ancha xtaalakwilanalh,
44026031	chi tatala'xtinulhcha, ta'alhcha lakchiwinin. Ixtalajuniy: —Aniy lapanak tu tu'u ilhtuta yu laycha kalhima'nikalh; jantu t'acha'ani masi wa kamalaklhchawkalhcha.
44026032	Pus an Agripa juniy an Festo: —Layi kaxmakawkalh ani lapanak li ntu wa la'ayajcha najuni li yucha an ay jamach'alhkatcha kajunilh li oxi u jantu tani laycha.
44027001	Akxni nawkalhcha li akintamak'ankanancha xalakaat'un Italia, an Pablo chi an ali'in tach'inin jama'axta'nikalhcha pumatam capitán ixjunkan Julio, yu ixt'ajun la xbatayón an ay jamach'alhkat.
44027002	Chi ik'awcha, ikpu'awcha la'atam barco yu taxtuchalh la'acha'an Adramitio, tukancha ixti'an xalakaat'un Asia. Wachu ani ixt'ajun an Aristarco an tan xakt'awnaw, yucha jamacha'a Tesalónica, xalakaat'un Macedonia.
44027003	La'atamcha wilhchan juncho'olh, ikcha'awcha la xkilhtu an lakxkan, la'acha'ancha Sidón, ancha an Julio sawalhcha oxi ixa'alay an Pablo chi makawnilhcha li kajala'alh la'pixiyalhna an yu oxi xjat'alalhi'an chi li yu'unchacha katalhistaklhi.
44027004	Iktaxtupalaw la'acha'an Sidón iktaylhi'ampalawi kintijk'an laka barco, xakpamatanchananawcha an lhtayan tantanun lakaat'un an lakxkan, yu junkan Chipre, mu an un wa xakintalakatast'uk'an.
44027005	Wakcha ik'ukx'awi an lakxkan, wanicha an xkilhtu xalakaat'un Cilicia chi xalakaat'un Panfiliaja ikpu'aw, chi ikcha'awcha la'acha'an Mira, xalakaat'un Licia.
44027006	Ancha an ixkapitank'an an soldadojnin la'cha'alh la'atam barco yu xanawin la'acha'an Alejandría, ixti'an xalakaat'un Italia, pus anchacha kintamujun, para li aktaylhi'awcha kintijk'an.
44027007	La'alhuw wilhchani wa laksnicha ik'aw chi sawalhcha lhima'anxkayi ikcha'aw xlakapu an la'acha'an Gnido. Chi mu an un wa xakintalakatast'uk'an, pus tucha kintamakawnini aktaylhi'aw kintijk'an, pus an xlakapucha la'acha'an tan junkan Salmóni ik'aw, la x'a'lhch'a an lhtayan tantanun t'un an lakxkan yu junkan Creta, para li akpamatanchanawcha.
44027008	Chi masi sawalhcha lhima'anxkayi iktaylhi'aw kintijk'an an laka barco, wa chux ixkilhtu an lakxkan, ikcha'awcha tanchun junkan Buenos Puertos, wani la'acha'an Lasea.
44027009	Wa stakcha ikma'ats'an'awi panch'e'ex chi lhima'anxkaycha li ali xaktaylhi'awi kintijk'an an laka barco an lakxkan, mu iso'omintacha ixpaku lhik'asnin. Pus an Pablo jajuniy:
44027010	Kit'in kla'ts'in li ani jalhtanti lhima'anxkayi kajuna'a lapanakni, kama'ats'an'ayawi ani barco chi an xtak'uk'at chi sta layi kama'ats'an'aw an kijatsukuntik'an.
44027011	Pero an xkapitank'an an soldadojnin palay kiklaka'ilhi an yu jamanawin an barco chi an yu malhtanay, an Pablo tu asmatnilh.
44027012	Chi mu anchunu la xkilhtu lakxkan jantu oxi ancha aktamakawlh akxni lhik'asnin, pus lanan ixchuxk'ani tapastaklhi li palay oxi jantu an katatamakawlh, talhit'alalhi tacha'amputulh la'acha'an Fenice xalakaat'un Creta para li anchacha aktamakaju ixpaku lhik'asnin. An Fenice tan xlita'aknuyachalh wilhchani xlilaka'anta.
44027013	Akxni tsukulhcha mincho'oyachalhi an un yu wa laksni, lhitalaktsin, tapastaklhicha li laycha katataylhi'ancho'olh an ixtijk'an, pus tataxtulhcha, wa laxkilhtucha an Cretaja tapu'alh, ay t'un yu lhtayan tantanun an lakxkan, tapu'alhcha an barco.
44027014	Pero ntu tukancha ta'a'ma'alh, xli'astan kintapaxto'ni la'atam p'as un, yu junkan Eroclidón, chi p'ascha putalakanuchalh an barco,
44027015	pus tsukulhcha tisalhi'an. Chi mu ntucha layi xakmalaka'aniyaw an barco an tan xliminachalh an un, pus wa iklhitamakawniwcha li katisalhi'alhcha an un an barco.
44027016	Akxni xakla'pust'awnawcha lax'a'lhch'a yu junkan Clauda, la'atam kilht'ikt'i t'un yu lhtayan tantanun an lakxkan, lanancha ikpamatanchanaw, akxnicha asi ikch'apacha'aw an bote yu puta'alhtaxtukan.
44027017	Chi akxni tamujuchalhcha an bote an laka barco, xli'astan tala'ach'ilhcha laka lasojo an barco, para li kalhitayanilh. Wachuncha, mu xtatalhanani li p'asi katawj talakanuchalh an barco an tan opej opej ixlakwilh kukuj tan lhimapa'a'ukan Sirte, pus talakp'uxnilhi an la'lhmaniya la'ch'it an barco chi talhitamakawlhcha li yucha an uncha kajalhi'alh watanchuncha.
44027018	Tunkunchalh, an p'as un, p'aska ixlay, pus tsukulhcha talakmujuyi an lakxkan an yu xlaktajun an laka barco.
44027019	Xlila'at'utucha wilhchan walh, talakt'alhtamaj'olhcha an xalaktanlhun an barco an lakxkan.
44027020	Wachuncha la'alhuw wilhchani jantucha xtalakasuy an wilhchan chi an st'akunin, chi tacha an stakcha kixtaputalakanuyani an p'as un chi an xkan wanajcha xaknawnawi li ntucha aktita'alhtaxtu.
44027021	Chi mu wanajcha la'alhuw wilhchani jantucha xaklakwaynaw, an Pablo tayalhi lakimpujank'an chi najun: —¡Lapanakni, palay oxi xakila'asmatniw jantu kaxtaxtucha'awi Creta, chuncha ntu chuni kaxputapasaw tacha ani putapasayaw.
44027022	Chaway jant'u k'ala't'a'oxila'alhit'it, mu ntu xamati katinilh, wa yucha an barcojo kats'an'aya'.
44027023	Mu ts'isicha kintalakasunilh pumatam angelh, yucha an Dios yu ikt'alhtananta chi ikt'atapatsayi ixmala'achatachalh,
44027024	chi kijuniy: "Pablo, jant'u k'at'alhan, mu k'ach'ip'ina'a la x'ukxlakapu an ay jamach'alhkat Roma, chi milakata kajama'alhtaxtuni'oya an Dios ixchuxk'an an yu ani jat'at'anta laka barco."
44027025	Pus xliyu iklalhijunawi lapanakni, jo'at'i k'ana'unt'it, mu kit'in ijkiklaka'iya an Dios chi ijk'atsayi li chuncha katapasaya tacha an kijunilh an ángelh.
44027026	Pero inta tacha an lhtayan lhtayan laktantanun t'un an lakxkani katawj kitalakanuyaw.
44027027	La'atam jatats'isni akxni cha'alhcha la'at'uy samana xakt'awnaw laka barco an alamalh tan junkan Adriático, akxni wa tanchuncha xakintalhi'anan an p'as un, ka tacha ixjaytatnant'ajuncha an yu tatapatsay laka barco talhakapu'alhcha li xakcha'ant'awnawcha lakaat'un.
44027028	Chi talhkalhi tani xlitalhmancha an lakxkan, tak'atsalhi li 36 metrojo xlitalhman ixjunita, palaycha ik'aw, a'tam talhkapalh, akxni wa 27 metrojcha xlitalhman ixjunita.
44027029	Chi mu xtatalhanancha li wa lay katawj kitalakanulhi an barco an lakaachiwxin, pus tamujulhcha la'at'at'i yu lay kasa' putawilh an barco, lhilax'istaja tapumujulh, chi xtatapayninicha an Dios li katunkunlhicha.
44027030	Pero an yu xtatapatsay laka barco ixta'ostakutputun, pus tsukulhcha tama'alhtajuyi an bote yu puta'alhtaxtukan, ma wa katamujuyacha lhilaxkinkapu ali an yu sa' putawlay barcojo ixtalay.
44027031	Pero an Pablo jajuniy an kapitán chi an soldadojnin: —Li ani yu tatapatsay laka barco jantu kasa' titatajulh, uxitnan jant'u lay k'at'it'a'alht'axt'ut.
44027032	Pus wachuncha an soldadojnin tach'uk'ulhi an laso an yu xpulakch'i'ulakanta an bote yu puta'alhtaxtukan, chi tamaka'alhcha an lakxkan.
44027033	Wa tunkunminta, an Pablo ixchuxk'ancha jajunilh li tu'ucha kata'ulh, jajuniy: —La'at'uycha samanaja jant'uch'a t'u'u uyat'it, wa xliyu la'ts'imp'ut'unat'iti tuchini katapasayacha.
44027034	Chaway klask'iniyaw lamapaynin lananch'a k'a'ut'iti tu'u', mu chunchaa lhitask'ini, para k'ats'uk'ut'it, chi ntu xamati katima'ats'an'alh masi wa ma'atamcha ix'ay.
44027035	Akxni chunchacha nawlh an Pablo, xa'a'ilhcha a'xtam pan chi xta'nilhcha lhimala'puchajuni an Dios, tan ixchuxk'an xtayanalh. Chi an Pablo puch'e'elhcha chi tsukulhcha uy.
44027036	Xli'astan ixchuxk'an wachucha tatapujulhi tsukulh talak'uy.
44027037	An laka barco 276 lapanakni xak'antaw.
44027038	Akxni talaj'o'atsalhcha, tatamaj'olhcha an trigo an lakxkan para li ntucha ts'ink'i kawalh an barco.
44027039	An yu xtatapatsay laka barco jantu xtajala'mispanani tanchuncha an lakaat'un an yu xtala'ts'in, pero ixtala'ts'ini li oxi pukulhuk ixjunita an xtamp'in anchunu lakaat'un, pus ixtalhipuxkawnicha tani anchacha katalhimalakanu'ulachalh an barco.
44027040	Talakch'uk'ulhcha an laso an yu ixpulakch'ikanta an yu sa' xpu'ulakay barco, talakmakawjulhcha an lakxkan, chi an laso an yu ixpulakch'ikanta an yu pumalhtanakan an barco wachucha talakch'uk'ulh. Xli'astan tamuk'anicho'olhcha an xala'ch'it an barco, yu putalakanuy an un, para li kajalhtanalh, chi kacha'alhcha lakaat'un.
44027041	Walh lakatam tan opej lakanuwilhchalh kukuj, ancha tawj takinkalakanuchalh an barco, chi anchacha kinkala'awtawilh, jantucha lay ixlaklay chi an la x'istaj tsukulhcha talakt'ilhi, mu p'asi an tacha milh milh xlay an xkan.
44027042	An soldadojnin ixtama'niputuni an tach'inin, para li ntu katajaxk'iwitnijpatakutlhi chi kata'oslicha.
44027043	Pero an ixkapitank'an an soldadojnin, mu ixma'alhtaxtuputuni an Pablo, jantu jamakawnilh, apalij jajuniy li katatajulhcha p'ulhnaja an lakxkan li yu layi tajaxk'iwitnin, para li katacha'alhcha lakaat'un.
44027044	Chi an ali'in ma laka lht'a'alak'iwcha katapu'alh u laka tu'ucha xt'ata'aklhtanchajun an barcojo katapu'alh. Chunchacha yu kinchuxk'an ikcha'aw lakaat'un, ikta'alhtaxtu'ojo.
44028001	Akxni ikta'alhtaxtucha, ijk'atsaw li an tan xakt'awnaw lakaat'un yu wanaj la'atanchanu'ojota xkan ma junkan Malta.
44028002	Chi an yu ancha jamacha'an sawalhcha oxi kintala'ts'in; tamakilhnulhcha jikmi chi kinchuxchak'ani kintala'a'in, mu xliyu xmin an xkan chi lhik'asnini ixjunita.
44028003	Chi an Pablo laksaklhicha ix'a'atan'alat k'iw yu ixlakxixtacha chi map'ulhcha an laka jikmi, walh ancha taxtulh la'atam tsapulh, mu ix'ichicha, chi olencha maktawk'achalhi an Pablo.
44028004	Akxni an yu ancha jamacha'an tala'ts'ilhcha an tsapulh li olencha ma'ch'ita an Pablo, ixtalajuniy: "Aniy lapanak o'sliyani li jama'nini', masi li pa'osnuncha ani lakxkan, pero an Dios tu katimakawnilhi ali katsukulh."
44028005	Pero an Pablo tamajk'alhalhi an laka jikmi chi tap'ulhi an tsapulh, jantu tani lalh an Pablo.
44028006	An lapanakni yu'uncha ixtapakxan'icha li kamajk'unacha, u li kata'a'tayacha chi kaniyacha; pero mu panijnicha tapakxalh chi tala'ts'ilhcha li ntu tani lalh, pus tamcha tapastakpalh, ixtanajun ma dios.
44028007	Wani ancha an tan xakt'awnaw, ix'alin jalhi'ay lakaat'un, ix'anun tichiyucha lapanak yu xlitapalay ancha, ixjunkan Publio, yucha sawalhcha oxi kintala'a'in la ixcha'a la'at'utu wilhchan.
44028008	Walh an ixpay an Publio ixmalh la xputamat sawalhcha ixch'apata alhp'as iskakat chi wa ixak'alhnatantin; pus an Pablo alh la'ts'ini pulakni tan ixmachalh chi t'atapaynilhcha, xli'astan lakpach'apalhcha walh ta'oxilhcha.
44028009	Akxni chunchacha ilhtulh, an yu wachu ixtala'ta'an'ay yu de ancha, wachucha ixtala'cha'an chi ixjak'uch'uycha;
44028010	chi sawalhcha xkintalhakapu'ankanan chi xkintalhiwilakanan; chi akxni ikpu'ancho'ocha barco tanlhuncha kintamalhi'anin yu akma'lhtask'iniyaw.
44028011	La'at'utucha malhkuyu walh, xakt'awnaw anchunu lakaat'un yu wanaj la'acho'oni'ojoy xkan, xli'astan ikpu'awcha la'atam barco yu minchalh la'acha'an Alejandría, yu ancha ixtamakajunta ta ixlima'an ixpaku ixjunita lhik'asnin, an barco ix'ayts'o'ulakanta Cástor chi Pólux, yu tacha diosnincha xjala'ts'inkan an Alejandría yuchacha ixpumispakan.
44028012	Akxni ikcha'awcha la'acha'an Siracusa, la'at'utu wilhchani ancha iktamakajuw.
44028013	Chi akxni iktaxtunipalaw, wa japiktucha ikpu'aw chi ikcha'awcha la'acha'an Regio; tunkunchalh sua'a'acha ixminachalhi un yu lhitalaktsin, chi la'atam wilhchan jumpalh ikcha'awcha la'acha'an Puteoli.
44028014	Ancha ijkala'cha'aw ali'in t'ala'awnin chi sawalhcha kintask'inin lamapaynini li ajkat'atamakajuw la'atujun wilhchan, xli'astan ik'awcha la'acha'an Roma.
44028015	An la'acha'an Roma ancha tak'atsaalhi an t'ala'awnin li ik'antacha'aw, pus kintakitastukni sta la'acha'an Foro de Apio chi tan junkan las Tres Tabernas; chi akxni jala'ts'ilhcha an Pablo xta'nilhcha lhimala'puchajuni an Dios chi oximaj'aycha k'atsalh.
44028016	Akxni ikcha'awcha la'acha'an Roma, an Pablo makawnikalhcha li layi katawilh wa tanchuncha oxi lhiwilay laka cha'a', pero ixlistakta pumatam soldado.
44028017	La'at'utucha wilhchan la'pusli, an Pablo lhinawlh li kajat'asanikalhi an xalaj'ajin judiojnin an Roma, akxni tata'ayxto'lhicha jajuniy: —T'ala'awnin, kit'in jantu tani ijka'ilhtuy an judiojnin chi ntu tani iklak'ilhtuy tacha an xtalhismanitacha an yu ta ixjalhila'ts'inaw. Walh an la'acha'an Jerusalén ikma'axta'kalhi la xmakak'an an jamacha'an Roma,
44028018	chi yu'uncha kixtamakawputuni akxni kintalhisakmi'olhcha, mu ntu tu'u kintala'cha'aninilh tu'ucha ixlakata para li akima'nikalh.
44028019	Pero an judiojnin tanawlhi li ntu akimakawkalh, pus kit'in iknawlhi li yucha an ay jamach'alhkati yu akint'alats'awalalh, masi ntu tu'u yu ajkalhit'alaxtukulh an kint'amacha'an.
44028020	Pus chaway yuchacha ixlakata li iklalhit'asanitaw, para li aklala'ts'iw chi li aklaxa'alaw; mu tacha ani ikma'ch'ikanta laka kadena ixlakata tacha an tapakxan'iy an jamacha'an Israel li katapasaya'.
44028021	Wachuncha yu'uncha tajuniy: —Kitnan tu tu'u ijkama'tayanantaw tu'u karta yu kaminchalh la'acha'an Judea yu milakata, u li kaminchalh xamati kint'ala'ajunk'an yu ancha jamacha'a chi tu'ucha kalhi'alhtasun tu'u yu ntu oxi.
44028022	Kitnan ik'asmatputunaw t'uch'ini p'ast'ak'acha, mu ijk'atsayawi li wa tanchuncha jantu oxi lhipastakkan t'ach'a ani ma'ilht'uy tumpaj jatapast'ak'at.
44028023	Pus tajunilhcha tuchi wilhchancha katala'cha'ana an Pablo an tan ixwilh. Wanajcha lhilhuwi tala'cha'alh, chi an Pablo wats'isin sta ta'oxay ixjalhixa'alaycha an ixlich'alhkat Dios, xlipuxkawnicha tani kaxjalhimakiklaka'inilhcha ixlakata an Jesús, laxlamap'a'sin an Moisés chi tacha an tats'o'muk'ata an yu xtalhichiwiniy ixchiwinti Dios.
44028024	Ali'in takiklaka'ilhi tacha an ixnajun an Pablo, pero an ali'in jantu.
44028025	Chi mu ntu wa tami ixtak'atsay, akxni xtitalak'ancho'oycha, an Pablo jajunilh: —An Stalan'a Takuwin ts'ajwi jajunilh an yu t'a xjala'lhila'ts'inat akxni an Isaías yu xlichiwiniy ixchiwinti Dios manawnikalh:
44028026	"K'ap'inchi ani la'acha'an chi k'aja'una'a: Masi sawalhch'a k'a'asmatt'it, jant'u k'at'ilhimach'a'xat'it; ch'i masi sawalhch'a k'ala'ts'int'it, jant'u k'at'imisp'at'it.
44028027	Mu an xjatapast'ak'ak ani la'acha'an sawalhcha t'ak'alha. An lapanakni taalaj'akatupats'ita chi taala'la'puts'inin, para li ntu lay katajalakawanalh chi ntu lay kataja'asmatnalh chi ntu lay katalhimacha'xalh; chi chuncha ntu lay akintitach'a'o'alh, chi ntu lay aktijak'uch'ulh."
44028028	Chaway k'ak'ats'at'itcha uxitnan, chaway ati'anta an ixjama'alhtaxtunti Dios yu'uncha an yu ntu judiojnincha kajamak'anikana', chi yu'uncha kata'asmat'a'.
44028029	Akxni chunchacha nawlh an Pablo, an judiojnin talak'ancho'olhcha, stakcha xtalalhikikxtukuy.
44028030	Chi an Pablo la'at'uy k'ata ancha ixwilh an laka cha'a tan wa ixmapalhlhi'an, chi oxi ixjala'a'i ancha watichicha yu ixtala'cha'an.
44028031	Ancha ixta'achanincha xlichiwiniy an xlich'alhkat Dios, chi xmasuycha ixlakata an Jesucristo, jantu xamati ixmama'tijlay.
45001001	Aniy jalhiki kit'ini ikts'o'lhi, kit'in ikPablo, kit'in ixma'tapatsan Jesucristo, yucha kint'asanilh chi kimala'achalhcha para li ajkamak'atsaaninilh an laj'oxi ixchiwinti Dios.
45001002	An Dios ma'anchacha chunchacha ixnajunta li ka'alina an laj'oxi chiwinti. Yu'uncha an yu xtalhichiwiniy xchiwinti chuncha japunawlh, chi ancha ts'o'muk'akanta an la ixchiwinti Dios.
45001003	Aniy laj'oxi chiwinti yucha an isTs'alh Diosi lhichiwiniy, yu kiJamach'alhkatk'an Jesucristo. Akxni lhitsukulh ixlakatunaj, yu ta ixjalhila'ts'in an Daviti japula'awlh.
45001004	Chi akxni la'awcho'olhcha, chunchacha lhimasulh li yucha isTs'alh Dios, ixlakata an Stalan'a Takuwin.
45001005	Ixlakata an Jesucristojo li an Dios kimapaynilh chi kimala'achalh, para li ta lakachux an la'acha'anaxni an lapanakni katakiklaka'ilh chi kata'asmatnilhi an Dios, para li katamapaynilh an xta'a'ut.
45001006	Uxitnan yu jamacha'an Roma wachu tat'asaniyani para li ixlapanaknicha an Cristojo k'a'unt'it.
45001007	Ani jalhiki ikts'o'a para ta lhichux wilakalh an la'acha'an Roma, mu an Dios jamapayni chi jat'asaniya para li katawalhi ixjas'at'an. An oxi ixjatawlhnat chi an ixjamapayninti kimPayk'an Dios chi yu wachu ixnawin an kiJamach'alhkatk'an Jesucristo lhilhiji k'alhits'uk'ut'it.
45001008	Yucha an Jesucristojo ikpuxta'niy lhimala'puchajun an Dios milakatak'an chux uxitnan, mu wa tanchuncha si lhichiwinkani amijakiklaka'intik'an.
45001009	An Dios k'atsayi li lhilhiji iklapast'ak'aw akxni iktapayni. Kit'in chux la kijalhunuti iktapatsaniy an Dios, ijkamak'atsaaninini an laj'oxi chiwinti yu lhichiwiniy an isTs'alh.
45001010	Iksk'iniy an Dios li lay ak'anchalh para li aklala'ts'iw, chi kalaya li an Dios akimakawniya'.
45001011	Mu iklala'ts'imputunaw para li lay akla'a'tayju li k'ala'a'it'it yu tataxta'niputun an xTakuwin Dios, para li lajk'ut'ilini k'a'unt'it la mijakiklaka'intik'an,
45001012	chuncha iknajun, para li kalapula'oximaj'ayawi an yu kiklaka'itawcha.
45001013	Kint'ala'awnin, kit'in iklakask'in li k'ak'ats'at'iti li a'lhuwcha ikla'amputunacha'aw la'ts'inin, pero sta chaway wa tanlhuncha kila'mama'tijlay. Yu sawalhcha iklakask'in kit'in, ikla'a'tayjuputunawi li oxicha k'ajak'iklak'a'inint'it tacha ijka'a'tayjutacha tanlayj la'acha'anaxni.
45001014	An yu griegojnin chi an yu ntu griegojnin, chi an yu tajalakpastaknancha chi an yu ntu tu'u tak'atsay, ijk'atsan li tachanu ijkalhi'ani,
45001015	xliyu wachu sawalhcha iklalhijumputunaw an laj'oxi chiwinti yu wilat la'acha'an Roma.
45001016	Jantu ikt'amaxanani an laj'oxi chiwinti, mu yucha ix'alhp'asninti an Dios, yu taputa'alhtaxtuy ixchuxk'an yu takiklaka'i. P'ulhnaj yu judiojnin pero wachu yu ntu judiojnin.
45001017	An laj'oxi chiwinti yucha kintajunan li an Dios kintala'a'iyani li kiklaka'iyaw sawalh, wachuncha yu lay kala'a'in li kiklaka'ikan sawalh. Chuncha najunta an tan ts'o'muk'akanta ixchiwinti Dios, tan najunta: "Yu oxi t'a'aklat'ajun an Dios yucha an ixjakiklaka'inticha kaputsukuya'."
45001018	Mu an Dios masuyi sta an lakt'iyan ixtalh'amti, jamama'alh'ajniya an yu wa ay tajunita, an yu ntu oxi tat'ajun, an yu wa tatanchay an yu sawalh.
45001019	Mu chux yu alin yucha an Diosi tapumispay, mu wanaj yucha an Diosi jamasuni;
45001020	chi mu an yu ntu tasuy ixlaktanlhun Dios layi mispakan li oxi sa' lhatapastaknankan an yu lak'ilhtuta. Chi sta akxni ilhtukanchalh an lakaamunulhpa an Dios oxi tasuy li yucha Dios, chi an ix'alhp'asninti jantu inta kimaktay. Xliyu an yu wa tani talaycha, jantu lay katitanawlh li wa ntu tak'atsay.
45001021	Mu masi tamispaycha an Dios, jantu tala'ts'ini tacha Dios chi ntu taxta'niya lhimala'puchajun. Apalij wa tanlhuncha talakpast'ak'a yu wa lhitontojcha chi mu sawalhcha lakt'ak'alha an ixjalhunutk'an pus tu tu'u tak'atsay.
45001022	Masi li tanajuni li tajalakpastaknan, wa talaktontojlalhcha.
45001023	Mu an ixta'ayaxtu Dios yu ntu a'tam katinilh, talhimapaxalhi wa ixla'ma'stele'chak'an lapanakni yu lay taniy, chi masi wa ixma'stele'chak'an tanlhun ts'o'on chi tanlhuncha yu ixputach'ant'at'ik'an jatapakxat chi ts'apulin.
45001024	Xliyu an Dios jamakawlhcha para li kata'ilhtulhcha yu ta'ilhtuputun, chi atamj atamjcha talat'a'ilhtupaxalh la ixlakatunajk'an yu wa lhimaxancha.
45001025	An yu sawalh ixchiwinti Dios talhimapaxalhi wa maslakatinticha. Chi apalijcha yucha talhiwilay chi ay tala'ts'in an yu wa lak'ilhtutacha an Dios, jantucha yu apalij an Diosi yu talhiwilay. An Dios yuchaa la'la'oxilh an tanlhun, pus yucha an Diosi yu lhilhij lhitask'ini kaxta'nikalh lhimala'puchajun. Chunchaa kawalh.
45001026	Xliyu an Dios jamakawlhcha an lapanakni li katalalhcha wa tani talaputuncha, ta'ilhtulhcha yu wa lhimaxancha, asta an t'akunin jantucha yu wa ixt'apapak'ani ixtaxa'alay, yu tacha Dios makajun, tsukulhcha wa aya tat'alayi wa siya ixt'at'akuninchak'an.
45001027	Chi an lapanakni wachucha tamakawlhi yu makajun an Dios lay ka'ilhtukalh, jantucha wa ixt'iwik'ani ixtaxa'alay, tsukulhcha tak'atsani li wa aya katalalhcha wa siya lapanakni. Wa lhimaxancha talay, chi wa ix'akstuchak'ani tama'alh'ajnan la ixlakatunajk'an ixlakata tacha an wa aya talay.
45001028	Mu ntucha talhiwilayi an Dios li yucha Dios, pus yucha jamakawlhcha li kata'ilhtulhcha an wa laklhits'isitcha ixjatapast'ak'atk'an masi yucha jantu oxi li chuncha talay.
45001029	An la xjatsukuntik'an wa tanlhuncha yu ntucha k'is laj'oxi ta'ilhtuy, wa aya talaycha, wa tala'alhincha ta'ilhtuy, wa talaksk'unla'ts'incha tanlhun chi la xkayt chi lalhitalh'amajla'ts'it tanlhun chi jama'ninti chi la xtukut chi ja'o'xcho'onti chi talh'amti chi maslakatinti.
45001030	Wa sawalhcha tajalhichiwininin, sawalhcha taxkajiya an Dios, jantucha k'is taja'asmatnan, wa tanlhuncha ta'ilhtuy yu ntu lhitapalay, wa lhilhijcha tapast'ak'a tani tamcha katalhi'ilhtupalh ixtala'alhink'an, chi palaycha jantucha tu'u talhiwilay ixlakpaynink'an.
45001031	Jantucha tajalakpastaknamputun, chi ntu ta'ilhtuyi yu tanajun li kata'ilhtuya', jantucha xamati tamapayni, jantucha xamati tamala'mixini tu'u'.
45001032	Oxi tak'atsay li yu wa tani kalayacha, yu tacha anicha talay, an Dios najun li katalakniya', walh chi ali ta'ilhtuyi yu'uncha, chi sawalhcha oxi tala'ts'in yu wachu chun ilhtuy.
45002001	Pus xliyu uxint'i li xamati wa aya lhich'iwiniy, jant'u k'at'imala'mixinik'a, wa tichicha uxint'i k'a'unt'i. Akxni xamat'i lhich'iwiniy wa mi'akst'uch'a p'uxk'a'uy yu lhima'anxkay, mu uxint'i wanajch'a ch'uni lay tacha yu'uncha talay.
45002002	Wa yucha an Diosi yu lay kajajuna li talhit'ajuni xtala'alhink'an an yu wa tanlhuncha yu ntu laj'oxi ta'ilhtuy. Mu k'atsayawi li an Dios yucha ts'ajwi kalaks lats'awalay an tanlhun, yucha ts'ajwi xt'a'a lhima'alh'ajna.
45002003	Uxint'i wa aya jalhich'iwiniya an ali'in, walh ch'i wanajch'a ch'uni lay, jant'u k'ap'ast'akt'i li sna k'at'a'alht'axt'uya'acha akxni an Dios kajamama'alh'ajniya'.
45002004	Uxint'i wa la'amaj'ani an Dios li mapayniyan chi li pakxaniyan para li k'ach'a'o'a, jant'u lhak'ap'up'ini li xliyu mapayniyan li yucha lakask'in li k'ak'iklak'a'it'i.
45002005	Uxint'i sawalhcha a'atu'axixik'at'i, jant'u ch'a'o'ap'ut'uni an Dios, wa mi'akstucha lalhawat'a'un lhima'alh'ajna, mu kachina wilhchan akxni an Dios katalakasuyacha para li kaxt'a'acha lhima'alh'ajna,
45002006	chi akxni an Dios, kajamapalhniyacha atamj atamj tuchinischa ilhtulh akxni ixt'ajun.
45002007	Kajaxta'niya jatsukunti yu ntu a'tam min'ojoy an yu ixtataylhi'anta ixta'ilhtuy tanlhun yu laj'oxi, yu ixtapuxkajuy an ixta'ayaxtu Dios yu xtapuxkajuy li oxi kajala'ts'inkalh chi tapuxkawlhi an jatsukunti yu ntu min'ojoy.
45002008	Pero an yu wa ixli'ayajk'atsanchak'an tala'amaj'alhi an ixchiwinti Dios, chi tataylhi'alhi yu ntu oxi, katala'a'iya an ay lhima'alh'ajna.
45002009	Katalhitsukuya lhima'alh'ajna chi yu ntu oxi k'atsat ixchuxk'an an yu wa tanlhuncha yu ntu oxi ta'ilhtuy, p'ulhnaj yu'uncha an judiojnini katama'alh'ajnana pero wachu an yu ntu judiojnin.
45002010	Pero an Dios kajaxta'niya ta'ayaxtu chi li kajalhiwilakalh chi li oxi katatawilh, ixchuxk'an an yu ta'ilhtuy yu laj'oxi tanlhun, yu'uncha an judiojnini p'ulhnaj chuncha kaja'ilhtuya', pero wachu an yu ntu judiojnin,
45002011	mu an Dios yucha ntu wa sakxtuyi yu oxi lhiwilay.
45002012	Ixchuxk'an an yu ta'ilhtuy ixtala'alhink'an, li ntu tamispayi an ixlamap'a'sin Moisés, wachuncha katats'an'acho'oya', chi an yu ta'ilhtuyi ixtala'alhink'an chi tamispaycha an lhamap'a'sin, ixlakata ani lhamap'a'sini kajapumama'alh'ajnikana'.
45002013	Chi ntu kanaju li oxicha tat'ajun la x'ukxlakapu Dios an yu wa ta'asmat'acha an lhamap'a'sin, yu oxicha ts'awj tat'ajun yu'uncha an yu tamuktaxtuy.
45002014	Mu an yu ntu judiojnin jantu tamispayi an lhamap'a'sin, walh chi wa la xjatapast'ak'atchak'an, ta'ilhtuy, pus chunchacha putasuy li para yu'uncha wachu an lhamap'a'sin.
45002015	Mu tamasuyi la xlakatijlak'an li talhit'ajuni an lhamap'a'sin la xjalhunutk'an, yucha an ixjatapast'ak'atchak'ani lhimasuy, chi yucha an ixjatapast'ak'atchak'ani kaja'alhtasuya u kajalhi'a'tayjuya
45002016	akxni kachinacha wilhchan li an Dios kanawnacha tani ixt'ajuncha atamj atamj, yucha an Cristojo chuncha kapu'ilhtuya', kak'atsakana masi yu ntu k'atsakan, tacha najunta an laka laj'oxi chiwinti an yu iklhichiwiniy.
45002017	Uxint'i judiojk'at'i unk'an, ch'i k'iklak'a'iya an ixlamap'a'sin Moisés, ch'i ayi p'uk'ats'an an Dios.
45002018	K'ats'ayi tani lhi'achanicha an Dios, chi an lhamap'a'sin masuniyani tani k'alhisakxt'ucha yu palay oxi.
45002019	K'ats'ayi li layi k'ajamalht'anat'i an la'la'lhtulu'un chi li layi k'ajamap'ulhk'unin an yu lakaaputs'isni tat'ajun.
45002020	K'ats'ayi li layi k'ajamap'a'sit'i an yu ntu tu'u tak'atsay chi li layi k'ajamap'a'sit'i an yu ntuka' oxi tajalakpastaknan, mu an laka lhamap'a'sini la'ch'ip'in an jatapast'ak'at chi an yu sawalh.
45002021	Pus oxich'a li jamasuniya an ali'in, ¿t'asu li nt'u masunik'ancha mi'akstu? Li lhich'iwiniya li ntu kaja'alhawanankalh, ¿t'asu li ja'alhawanancha?
45002022	Li na'uni li ntu katalaxa'alalhi yu ntu talat'at'ajun, ¿ch'i li xa'alaycha xamati uxint'i? Li jant'u k'is la'ts'imp'ut'uni an yu wa jala'la'oxikantacha an yu jajunkan li tacha diosnincha, ¿p'us ch'i li laj'alha'uycha an tanlhun yu laj'oxi an la xlaktajtank'ani?
45002023	P'ut'a'ayaycha an lhamap'a'sin, pero nt'u k'iklak'a'iya an Dios, mu nt'u ilht'uyi yu najun.
45002024	Xliyu najunta an tan ts'o'muk'akanta: An yu ntu tajakiklaka'inin wa aya tajuniya an Dios, uxitnani minkwentajk'an".
45002025	Sawalhi li yu ilhtuyi tacha an najun ixlamap'a'sin Moisés, a'tayjuycha lanani li akaxwililich'uk'up'uxkanta an ix'a'axt'a'a; pero yu ntu ilhtuy, wa tachanu jantu akaxwililich'uk'up'uxkanta ix'a'axt'a'a.
45002026	Pus yu ilhtuyi tacha najunta an lhamap'a'sin, masi ntu akaxwililich'uk'up'uxkanta ix'a'axt'a'a, kala'ts'inkana tachanu chuncha, masi jantu.
45002027	Yu ilhtuyi an lhamap'a'sin masi ntu tu'u akaxwililich'uk'up'uxkanta ix'a'axt'a'a la ixlakatunaj, layi kajuna li ntucha oxi tacha lay an yu mispaycha lhamap'a'sin chi masi akaxwililich'uk'up'uxkanta ix'a'axt'a'a, mu li yucha ntu muktaxtuyi an lhamap'a'sin.
45002028	Mu para li ajkunikalh li ikjudio jantu wa xliyu li kila'ts'inkancha li ikjudio, u li akijunikalh li ki'akaxwililich'uk'up'uxkanta ki'a'axt'a'a jantu wa xliyu li katasulhcha la kilakatunaj.
45002029	Yu judio sawalh sta la xpulakni chuncha najun chi li iknajuni li ki'akaxwililich'uk'up'uxkanta ki'a'axt'a'a yucha li ch'uk'up'uxnikantacha yu ntu oxi la kijalhunut. Jantu yu akinti'ilhtulh chuncha li wa intacha stak ts'o'muk'akanta yu ka'ilhtukalh, yu chuncha ka'ilhtuyan sawalh yucha an Takuwin. Yu chuncha sawalh, yucha maklachalhcha, chi ntu yu an lapanakni katitajunin, yucha an Dios.
45003001	¿Tisu xli'oxinticha li kajunkalh judio u li ka'akaxwililich'uk'up'uxkalh x'a'axt'a'a xamati'i?
45003002	Wanaj lhuw sawalhi tuchini xli'oxicha. Yu p'ulhnaj, wa xliyu yu'uncha an judiojnini an Dios jaxta'nilh an ixchiwinti.
45003003	Ali'in judiojnin jantucha takiklaka'iy. Chaway ¿tasu tapasaycha? ¿An Dios jantucha kati'ilhtulhi yu najun li ka'ilhtuya'?
45003004	¡Jantu! An Dios yucha kataylhi'ana yu najun li ka'ilhtuya', mu yucha yu najun ilhtuy sawalh, masi chux an lapanakni wa katamaslakatinilh. Mu an tan ts'o'muk'akanta najun: Ch'unch'a k'ap'ulhiwilak'ana'a li sawalhi yu na'un t'ani yu k'ach'iwinina'acha, chi k'alhajat'achi akxni katajunan li oxi u jantu t'ani laycha.
45003005	Chi li chunchachaa putasuy li sawalhi an yu najun an Dios, akxni tu'u yu ntu oxi ilhtuyaw, ¿tasucha kanawnawi? ¿kanawnawi li an Dios tu oxi li kintamama'alh'ajniyan? (Ikchiwiniy tacha chiwiniy yu wa lapanak).
45003006	Jantu, jantu layi chuncha katinaju, mu li an Dios jantu oxi yu ilhtuy, ¿tasucha lay kalhinawna li oxi u jantu yu ilhtuy an lapanak yu wilh aniy lakaamunulhpa'a?
45003007	Pero li yucha an kimaslakatinti ilhtuy li palay kaputa'alhp'asnilhi an yu sawalh ixchiwinti Dios, ¿Tasu li kijunkancha li ikma'lhta'alhini'i?
45003008	Li chuncha, apalij ak'ilhtulhi yu ntu oxi para li katapasalhi yu oxi. Chunchacha tanajun ali'in li ma chuncha yu ikmasuy, para li kalhiwilakalhi li ma ntu sawalhi yu iknajun; pero an yu chuncha tanajun katala'a'iya lhima'alh'ajna.
45003009	¿Pus t'asuch'a p'ast'ak'at'iti? ¿sawalhcha oxi t'awnaw kitnan yu judiojnin chi an yu ntu judiojnin jantu? ¡Jantu sawalh! Mu lhimasutawcha li chux kitnan yu judiojnin chi an yu ntu judiojnin, an tala'alhin kintalaklhajayan.
45003010	Tacha ts'o'muk'akanta la ixchiwinti Dios: "¡Jantu xamati t'ajun masi wa pumatamcha yu ts'awj katsukulh sawalh!
45003011	Jantu xamati lhimach'a'xay yu oxi, jantu xamati yu kapuxkawlh Dios.
45003012	Ixchuxk'ani tapu'alh tan tu oxi tij, ixchuxk'ani ta'ilhtulh ixtala'alhink'an. Jantu xamati yu ka'ilhtulh yu laj'oxi tanlhun, masi wa pumatamcha.
45003013	Wa tacha wa a'lho'o'cha ajkanta puta'aknuni an ix'ochuk'an. Tapumaslakatinini isima'atk'an. Talaktsin la ix'e'xt'a'ak'an tachanu la'stu ixvenenojk'an tsapulini talhit'ajun
45003014	chi an la xkilhnik'an wa la'stucha lhi'ay junita talhit'ajun chi talh'amti.
45003015	Sawalhcha layi talakats'alaj'an ta an jama'ninin;
45003016	chi wa la'stucha jalakt'ilhinti chi lhikilhpati alin la xtijk'an.
45003017	Jantu tamispayi an xatij yu oxi jatawlhnat.
45003018	Jantu a'tam tatalhamniya an Dios."
45003019	Pero k'atsayawi li chux an tacha najunta an la xlamap'a'sin Dios, yu'uncha jajuniy an yu ixli'ilhtutk'an li kata'ilhtulh tacha an najunta. Para li ixchuxk'ani kasa' talajkilhulh chi chux tacha an wilakalh an lakaamunulhpa yucha an Diosi kajajuna tanchuncha kata'ana atamj atamj;
45003020	mu ntu xamati lay katinawlh li muktaxtutacha tacha an najunta laka lhamap'a'sin, para li an Dios kanawlhcha li ts'awjcha sawalhi t'ajun, mu an lhamap'a'sin yucha wa kintapumak'atsaanikanancha li kitnan la'ma'lhta'alhinin.
45003021	Pero chaway an Dios masuycha li oxi kintala'ts'inan, pero ntu wa xliyu li muktaxtuyaw xlamap'a'sin. Chuncha ixtanajun an lapanakni yu tats'o'lhi an lhamap'a'sin chi an yu ma'anchacha ixtalhichiwiniy ixchiwinti Dios.
45003022	Li kiklaka'ikani an Jesucristo, an Dios chunchacha oxi jala'ts'in ixchuxk'an an yu takiklaka'i. Si kintala'a'ikanan, watichicha.
45003023	Ta lhichuxi ilhtukalh tala'alhin, pus tu xamati yu wa nicha katsukulh tan an alhp'as wilh Dios.
45003024	Pero an Dios la xjamapayninti oxi jala'ts'in an lapanakni, chi ntu tu'u jach'inin. Yucha an Jesucristojo chuncha pu'ilhtuy, mu an Cristo yucha kintama'alhtaxtuncha.
45003025	An Dios ilhtulhi li yucha an Cristojo yu akintapumala'mixinikan kintala'alhink'an, akxni an maj'alh xak'alhni. Chi para li akimala'mixinikalh chux kintala'alhin yucha li ajkiklaka'ilh an Cristo. Chunchacha pumasuy an Dios li oxi kintala'ts'inan; kintamala'mixiniyani an kintala'alhink'an yu ix'ilhtutaw ixlip'ulhnaj,
45003026	mu yucha ntu wa lasi talh'aman. An Dios masuputuni li yucha ts'ajwi t'ajun, wachu chuni ja'ilhtuy an yu takiklaka'iy an Jesús.
45003027	Jantu layi tu'ucha katipu'ayajk'atsaw la x'ukxlakapu Dios, ¿tasu'u? Wa xliyu ntu muktaxtuyawi an lhamap'a'sin, ajnik'acha wa kiklaka'iyaw.
45003028	Xliyu lhinawnaw li an Dios yucha kanawna li oxicha t'ajun yu jakiklaka'inin, jantu yu wa xliyu muktaxtuycha an lhamap'a'sin.
45003029	¿Chu sna an Dios wa ixDiosk'an an judiojnin? ¿Jantu wachu ixDiosk'an an yu ntu judiojnin? Li mu chun.
45003030	Wa pumatami t'ajun Dios. Yucha kanawna li oxi tat'ajun la xjakiklaka'intik'an an yu judiojnin chi an yu ntu judiojnin.
45003031	Chi chuncha, ixlakata an jakiklaka'inti ¿jantucha lhitapalayi an lhamap'a'sin? ¡Chun, lhitapalay! Apalij iknawnaw li lhitapalayi an lhamap'a'sin.
45004001	¿Pus tisu lhajaxtulhcha kanawnaw an Abrahami, yu kimpayk'an ixjunita?
45004002	Mu li an Abraham kaxla'ts'inkalhi li ts'ajwi ixt'ajun wa xliyu li tacha an ixlak'ilhtuycha tanlhun, kax'alilhi tuchini kaxputa'ayalhcha masi ntucha x'ukxlakapu Dios.
45004003	Mu an tan ts'o'muk'akanta najun: "An Abraham kiklaka'ilhi an Dios, chi an Dios nawlhi li an Abraham ts'ajwi t'ajun."
45004004	Pus chaway, li xamati tapatsay, yucha mapalhnikan mu yucha lhajaxtulhcha, jantu tu'u yu wa xta'nikancha.
45004005	An Dios yucha oxi la'ts'in an ma'lhta'alhini yu kiklaka'iy, xliyu li xamati kiklaka'iy, an Dios najuncha li ts'awjcha t'ajun anchunu lapanak, masi ntu tu'u ka'ilhtulh yu lhinawkan.
45004006	Wanaj yucha an Daviti nawpalh li sawalhcha oxi li yu an Dios oxicha la'ts'in, pero jantu wa xliyu li tu'ucha yu oxicha lak'ilhtuy.
45004007	An David nawlh: "¡Sawalhcha oxi para yu'uncha yu an Dios jamala'mixiniya wa tanlhuncha yu ntu oxi ta'ilhtuta, chi ntucha jalhakapu'aniniya an ixtala'alhink'an!
45004008	Sawalhcha oxi para yucha anchunu lapanak li yu an Jamach'alhkat jantucha lhakapu'aniniya ixtala'alhin."
45004009	¿Aniy oxinti wa yu'uncha an yu jalak'akaxwililich'uk'up'uxkanta ix'a'axt'a'ak'ani lay tala'a'i u wachu layi tala'a'i an yu ntu chun tajunita? Najucha li an Dios lhakapu'aninilhi an xjakiklaka'inti an Abraham, chi nawlhcha li ts'awjcha t'ajun.
45004010	Pero, ¿Tasu wanancha lhakapu'aninilhi? ¿Xli'astancha akxni akaxwililich'uk'up'uxkalhcha ix'a'axt'a'a u xlip'ulhnaj? Xlip'ulhnaj.
45004011	Chi xli'astan an Abraham akaxwililich'uk'up'uxkalhcha an ix'a'axt'a'a, tan kaputasulhcha li an Dios mispalhcha li ts'awjcha ixt'ajun, mu ixjakiklaka'inin. Pus chunchacha an Abrahan yuchacha walh ixpayk'an an yu tajakiklaka'inin, masi yu ntu tu'u jalak'akaxwililich'uk'up'uxkanta ix'a'axt'a'ak'an; chi wanajcha chuni yu'uncha an Dios jala'ts'incha li ts'awjcha tat'ajun.
45004012	Chi an Abraham wachu ixpayk'ani masi an yu jalak'akaxwililich'uk'up'uxkanta ix'a'axt'a'ak'an li ta'ilhtuyi tajakiklaka'inin tacha ix'ilhtuy an kimpayk'an Abraham akxni ntuka' ix'akaxwililich'uk'up'uxkan ix'a'axt'a'a.
45004013	An Abraham junikalhi li yucha chi an yu tapu'a'p'unminchalhcha li yu'uncha katala'a'iya aniy lakaamunulhpa'; pero tacha ani junikalh li kaxta'nikana jantu xliyu li muktaxtulh an lhamap'a'sin, tuchi chuncha lhijunikalh wa xliyu xjakiklaka'inin.
45004014	Chi mu li yu'uncha kaxtala'a'ilh an lakaamunulhpa an yu wa laka lhamap'a'sin taput'ajun, pus an jakiklaka'inti jantucha tu'u kaxlitapalalh chi tacha an nawlh an Dios li ka'ilhtuya, jantucha tu'u kaxlitapalalh.
45004015	Yu ntu muktaxtuyi an lhamap'a'sin kala'a'iya ma'alh'ajnat ixlakata xtala'alhin, pero tan tu tu'u ali'in lhamap'a'sin, wachu ntu tu'u alin tala'alhin.
45004016	Xliyu li tacha an najun an Dios li ka'ilhtuya, yu katala'a'iya yu'uncha an yu takiklaka'i, pus an Dios kajamapayniya mu li tajakiklaka'inin. Ixchuxk'an an yu tapu'a'p'unminchalh an Abrahami katajama'tayanana', chi ntu wa yu'uncha an yu talhit'ajun an lhamap'a'sini katitala'a'ilh, wachu katala'a'iya an yu talhit'ajun jakiklaka'inti yu tacha ixlhit'ajun an Abraham. Chi kitnan yucha an Abrahami kimpayk'an.
45004017	Tacha najunta an tan ts'o'muk'akanta: "Kit'ini k'ilhtutan li k'a'unt'i ixpayk'an kilhmaklhuw lapanakni". An Abraham kiklaka'ilhi an Dios, chi ani Dios yucha jaxta'niya jatsukunti an janinin chi lak'ilhtuyi an tanlhun masi yu ntuka' lak'alin.
45004018	Akxni masi watali jantucha layi chuncha kawalh, an Abraham kiklaka'ilh chi pakxan'ilh, pus chunchacha yu walh "xapay wanaj kilhmaklhuw lapanakni", chunchacha walh tacha yu ixjunitacha an Dios akxni junilh: "Chuncha xlilhuw katajuna yu katapu'a'p'un'anan."
45004019	An ixjakiklaka'inti an Abraham jantu t'iya' lalh, masi yucha ixla'tsat'ajuncha tamciento k'ata chi ixlakapu'ancha li yucha chi an ixt'iwi yu ixjunkan Sara tachanu ixtalaklakanicho'otacha chi lakpapanincha ixtajunita para li lay katajamas'at'analh.
45004020	An Abraham kiklaka'ilhi tacha an junilh an Dios, jantu a'tami nawlh li sna kajuna u jantu, apalij wa palay p'as kiklaka'ilh, ayi ilhtulh an Dios.
45004021	Lhiwilalh sawalhi li an Dios layi ilhtuy sawalh yu najun.
45004022	Pus an Dios lhakapu'aninilhi xjakiklaka'inti an Abraham chi yuchacha ixlakata li la'ts'ilhcha li ts'awjcha t'ajun.
45004023	Chi ntu wa ixlakatacha an Abrahami lhits'o'muk'akalh li lhakapu'ankalh,
45004024	wachu kilakatak'an. Mu an Dios wachu kintalhakapu'aniniyani kijakiklaka'intik'an, li kiklaka'iyawi an yu mala'awnicho'olh an Jesús, yu kiJamach'alhkatk'an,
45004025	yu ma'axta'kalh laka lhinin ixlakata kintala'alhink'an, chi yucha la'awcho'olhi para li an Dios oxicha akintala'ts'in.
45005001	Pus mu an la kijakiklaka'intik'an an Dios kintapula'ts'inancha li chuncha ts'awjcha t'awnaw, pus oxicha t'a'aklat'awnaw an Dios. Yucha an kiJamach'alhkatk'an Jesucristojo chuncha kintapu'ilhtukanan.
45005002	Chi ixlakata an Jesucristojo li lay la'cha'anaw an Dios, mu jakiklaka'ininaw, para li lay kalhitsuku an ixjamapayninti. Chi lajk'ut'ilini la kijakiklaka'intik'an chi sawalhcha laj'achanawi li pakxan'iyawi li kama'cha'anawi tan xlimj wilhchalh Dios.
45005003	Chi ntu wayu', wachu laj'achanawi masi akxni lhima'alh'ajna; mu k'atsayawi li an lhima'alh'ajna kintalak'ut'iliyan para li kalhitayaniw,
45005004	chi li lhitayaniyaw, chunchacha kintapula'ts'inkanan li jakiklaka'ininaw sawalh, chi li sawalhi li jakiklaka'ininaw, alhp'ascha pakxan'iyaw an yu kala'a'iyaw.
45005005	Chi an yu pakxan'iyaw jantu akintita'o'xcho'on, mu an Dios wanajcha la'tsama'ojota an la kijalhunutk'an an ixjamapayninti, yucha an Stalan'a ixTakuwin yu kintaxta'nitani chuncha pu'ilhtulh.
45005006	Akxni kitnan tu lay kaxta'alhtaxtu, mu kitnan ixt'alaxkay an Diosi ixjuntaw an Cristo kintalhinini akxni tukan ixpaku'.
45005007	Chi sawalh lhima'anxkayi li xamati lapanak kalhinilh yu oxi lapanak. Pero kasna layi xamati lapanak kalhima'ats'an'aputulh ixjatsukunti ixlakata yu sawalh oxi lapanak.
45005008	Pero an Cristo yucha nilhi kilakatak'an masi kitnan wa stakcha ixlit'awnawi kintala'alhink'an. Chunchacha an Dios kintamasunin ixjamapayninti.
45005009	Oxicha kintala'ts'inan mu an Cristo kintalhimaj'an xjak'alhni, xliyu chaway palaycha k'atsayaw li sawalhi li kata'alhtaxtuyaw an la xtalh'amti Dios.
45005010	Chi mu li akxni ixt'alaxkayka Diosi ixjuntaw walh kintat'ala'oxamixnini akxni kintalhinin an isTs'alh, pus chaway palaycha li o'sliyani li kata'alhtaxtuyawi ixlakata an ixjatsukunti an Cristo, mu chaway an Dios t'ala'oxamixniwcha.
45005011	Chi ntu wayu', chaway wachu sawalhcha laj'achanawi tacha an ilhtulhcha an Dios. Oxicha t'alalhi'antaw an Dios, yucha an kiJamach'alhkatk'an Jesucristojo put'ala'oxamixniw.
45005012	Wa pumatam lapanaki yu putanuchilh an tala'alhin aniy lakaamunulhpa', chi an tala'alhin putanuchilhcha an lhinin, chi an lhinin lhichuxcha jala'cha'an'ojoy, mu ta lhichuxi ilhtukalh tala'alhin.
45005013	Akxni ntuka' tu'u ix'alin lhamap'a'sin, ix'alincha tala'alhin an lakaamunulhpa'; pero mu ntu tu'u ix'alin lhamap'a'sin, pus tulayi ixjalhimuk'akan li ixta'ilhtuyi tala'alhin an lapanakni.
45005014	Pero sta akxni ixt'awnachalh an Adán, chi sta akxni ixt'ajuncha an Moisés ixchuxk'ani talaknilh. An Adán nilhi mu ntu asmatnilhi an ixlamap'a'sin an Dios. Chi wachu talaknilhi an ali'in masi yu ntu ixt'achun tala'alhin ixta'ilhtuta tacha an ilhtulh Adán. An Adán wa ixpumasukancha an yu xli'astanka kamina'.
45005015	Pero an ixtala'alhin an Adán jantu wa ixt'atami an yu kintaxta'niyan an Dios. Wanaj lhilhuwi nikalh masi wa pumatami yu ilhtulh tala'alhin; pero an xjamapayninti Dios yu kintapuxta'niyan pumatam lapanak, yu junkan Jesucristo, yucha ntu mapalhkan, wa xta'kancha, chi yucha palay ay, chi yucha oxi para lhuw lapanak.
45005016	An ixtala'alhin wa pumatam lapanak, jantu lay katinawkalh li wa xt'atami an yu xt'a'a Dios, mu wa la'atam tala'alhini yu puchilh an lhinin, pero an xjamapayninti an Dios yucha makmilh wa xliyu lhuw tala'alhini alin, chi yuchacha oxicha kintapula'ts'in.
45005017	Pus mu li an lhinin ch'alhkatnalhcha wa xliyu masi wa pumatam lapanaki ilhtulh tala'alhin, pus palaycha an Dios kajaxta'niya an lapanakni lhich'alhkat an laka sast'icha jatsukunti. Wa pumatam lapanaki yu kapuxta'kana xjamapayninti, yucha an Jesucristo, yucha yu oxicha kintapula'ts'inan.
45005018	Tacha ilhtulhi an ixtala'alhin Adán li lhichuxi kalakni'okalh, wanajcha chuni an Jesucristo yu ts'awj muktaxtulh, kinta'ilhtu'oyani li oxi akintala'ts'inkan para li kalhitsukuwi jatsukunti.
45005019	Mu wa pumatam lapanaki yu ntu ja'asmatnalh, walh chi wanaj lhuw lapanakni yu tawalh ma'lhta'alhinin; pus wanajcha chun, wa pumatam lapanaki yu ja'asmatnalh, walh wanaj lhuw lapanakni yu oxicha jala'ts'inkalh.
45005020	An lhamap'a'sin makminkalh para li an tala'alhin palay oxi katasulh; pero akxni palaycha alilhi an tala'alhin, an Dios palaycha jamapayninilh.
45005021	Chi tacha an tala'alhin ch'alhkatnalhcha chi lhimilhcha an lhinin, wanajcha chuni an ixjamapayninti Dios ch'alhkatnalh chi kinta'ilhtuncha li ts'awjcha katsukuw chi kintaxta'niyancha jatsukunti yu ntu a'tam katimin'olh; yucha an kiJamach'alhkatk'an Jesucristojo kintapuxta'nikan.
45006001	¿Chi tasu kanawnawcha? ¿Ali ka'ilhtuyawi kintala'alhink'an para li an Dios akintamapaynin?
45006002	¡Jantu! Kitnan tachanu nitawcha para li ntucha ali ka'ilhtuwi tala'alhin; ¿chi tasucha li ali ka'ilhtuyawi tala'alhini?
45006003	¿Jant'u k'ats'ayat'iti uxitnan li akxni laj'a'paxwicha t'atala'xt'o'awcha an Cristo Jesús chi wachucha t'aniyawi tacha akxni an nilh?
45006004	Pus li laj'a'paxawcha kintat'amaknukanancha an Cristo chi niyawcha para li kala'awcho'o chi sast'icha jatsukunti kalhitsukucho'ow, tacha an Cristo mala'awnicho'okalh la x'alhp'asninti an kimPayk'an.
45006005	Li t'atala'xt'o'awcha an Cristo la xlinin tacha yucha nilh, pus wanajcha chuni kat'atala'xt'o'aw tacha an la'awcho'olh.
45006006	K'atsayawi li yu tacha p'ulhnajcha ixt'awnaw, anchacha t'axtukmuk'akalh an Cristo, para li an kijatsukuntik'an yu wa sawalhcha ix'ilhtuy tala'alhin, kanilhcha, chi chuncha jantucha yu an tala'alhini akintalhilatsukun;
45006007	mu yu nitacha, ma'alhtaxtukalhcha an laka tala'alhin.
45006008	Li kitnan t'anitawcha an Cristo, kiklaka'iyawcha wachu li kat'a'aklatsukuyaw.
45006009	K'atsayawi li an Cristo, la'awcho'olh chi ntucha a'tam katinilh. An lhinin tucha layi ta kati'ilhtulh.
45006010	Mu an Cristo akxni an nilh, akxnicha wanajcha ixpujun'alhin laklhaja'olh chux an tala'alhin, chi chaway li yucha la'awcho'otacha, yucha para yucha an Dioscha li t'ajun.
45006011	Wanajcha chuni uxitnan, k'alhi'ilht'utcha li laknit'atcha, jantucha layi k'at'i'ilht'ut tala'alhin, pero la'awt'at'iti para Dios, t'at'ala'xt'o'at'iti an Cristo Jesús.
45006012	Pus jant'uch'a k'amak'awnit'iti li ali katalaklhajani an tala'alhin an la milakatunajk'an, yu lay niy, chi li ali katamatanunini katama'ilhtun an wa tanlhuncha lakask'in an lakatunaj.
45006013	Jant'uch'a k'ama'axt'a'nit'iti amilakatunajk'an an tala'alhin, para li lay kapu'ilhtukalh yu ntu oxi. Apalij k'at'ama'axt'a'nit'it an Dios, tacha yu laknit'atcha, pero chaway la'awch'o'ot'atcha, chi k'ama'axt'a'nitcha amilakatunajk'an an Dios para li yuchacha kapu'ilhtulh yu oxi tanlhun.
45006014	Chuncha an tala'alhin tucha layi katich'alhkatnalh la mijatsukuntik'an, mu uxitnan jantu yu an lhamap'a'sini p'ut'awnat'it yucha an ixjamapayninti Dios.
45006015	¿Chi chaway tasucha?, ¿Ali ka'ilhtuyawi kintala'alhink'an mu li ntu yu an lhamap'a'sini yu kiklaka'iyaw li yucha an ixjamapayninti Dios? ¡Jantu!
45006016	Uxitnan oxi k'ats'ayat li t'ama'axt'a'niyat pumatam patrón para li wa kataputapatsancha chi li yuchacha k'a'asmatnit'it, yucha ani patroni ixma'tapatsanin k'a'una'it chi yucha k'a'asmatniya'it. Pus wanajcha chuni aniy, li yuch'a asmatniyat an tala'alhin, yucha katalhi'ananiy laka lhinin, pero li asmatniyat'iti an Dios, yucha oxicha katala'ts'inan.
45006017	Pero lhimala'puchajuncha an Dios, mu masi uxitnan xlip'ulhnaj yucha an tala'alhini ixta'a'ch'apatan, chaway xlichuxcha mijalhunutk'ani asmat'at'it t'ach'a an masunik'ant'at'it lhamap'a'sin.
45006018	Uxitnan ma'alht'axt'uk'antcha tacha an ixta'a'ch'apatan an tala'alhin, chaway yucha an laj'oxicha tanlhuni ch'a'o'at'at.
45006019	Tacha ani klajuniw, wanaj klalhixa'alaw yu oxi misp'ayat'it, wa xliyu uxitnan lhima'anxkayi para li k'alhimach'a'xat. Xlip'ulhnaj uxitnan ma'axt'a'nit'iti amilakatunajk'an an tanlhun yu ntu laj'oxi chi x'ilht'uyatcha mintala'alhink'an, pero chaway k'ama'axt'a'nitcha amilakatunajk'an an Dios, oxich'a yu k'ap'u'ilht'ut chi wa yucha an Dioscha k'at'a'aklats'uk'ut.
45006020	Uxitnan akxni yuchaka an tala'alhin ixta'a'ch'apatan jantu yu ixt'at'ap'ats'ayat an yu oxi tanlhun.
45006021	¿Chi tisuncha yu oxi la'ch'ip'init an t'ach'a ixlayat'iti? Chaway uxitnan wa lhimaxananatcha anchunu tanlhun, mu yucha wa laka lhinincha kalhi'an.
45006022	Pero chaway, li ma'alht'axt'uk'antcha tacha an ixta'a'ch'apatan an tala'alhin, chi ixma'tapatsanincha an Diosi ilht'uk'ant'it, chaway oxicha t'a'aklat'awnat an Dios, yucha k'ap'uch'ip'ina'itcha an laka jatsukunti yu ntu a'tam min'ojoy.
45006023	Mu yu xatalhaja an tala'alhin yucha lhinin; pero yu xt'a'a an Dios yucha jatsukunti, yu ntu a'tam min'ojoy, yucha an kiJamach'alhkatk'an Jesucristojo kintapuxta'nikanan.
45007001	Kint'ala'awnin, uxitnan misp'ayat'iti an lhamap'a'sin, ch'i k'ats'ayati'ti li an lhamap'a'sin alhp'asi li an lapanak t'ajunka'.
45007002	Tacha pumatam t'aku yu t'at'awkan, li t'ajunka ixt'apapa kat'atawla an ixt'apapa tacha najunta laka lhamap'a'sin, pero li an ixt'apapa an t'aku nicha, an t'aku putaxtunicha an laka lhamap'a'sin, yu ixput'at'ajun an ixt'apapa'.
45007003	An t'aku li t'atsukupalay pumatam lapanak chi li t'ajunka yu ixt'apapa, wa aya laycha, pero li an ixt'apapa nitacha, chuncha putaxtunicha an laka lhamap'a'sin, chi laycha kat'atsukucho'olh pumatam lapanak chi chuncha jantucha wa aya lay.
45007004	Wanajcha chuni uxitnani kint'ala'awnin, akxni ch'a'o'atcha an Cristo t'anit'itcha, pus akxni jantucha yu an lhamap'a'sini xtach'alhkatnaniyan. Tachanu k'at'at'ala'xt'o'ch'o'otcha pumatam, kanaju, an yu nilh chi xli'astan la'awcho'olh. Chunchacha lay ka'ilhtuyaw yu oxi lhiwilay an Dios.
45007005	Mu akxni wa la'ma'lhta'alhinincha ixt'awnaw, an la kilakatunajk'an kintamakujunini yu ntu laj'oxi tanlhun an lhamap'a'sin, chi wa para laka lhinincha junlhi an tanlhuncha yu ixlak'ilhtuyaw.
45007006	Pero chaway makajuwcha an lhamap'a'sin yu kixta'a'ch'apatan, tachanu lakniwcha. Chaway kintamakajuncha, chaway yucha an ixTakuwincha Diosi put'atapatsayaw. Jantucha yu ma'anchacha lhamap'a'sini put'atapatsayaw.
45007007	¿Chi chaway kanawnaw li sna tala'alhini an lhamap'a'sin? ¡Jantu, jantu tala'alhin! Pero kit'in yucha an lhamap'a'sini ikpumispalh tuchini yu tala'alhincha. Jantu a'tam xajk'atsalhi tuchini jumputuncha yu sk'unla'ts'inkan tu'u' li an lhamap'a'sin tu tu'u kaxnawlh: "Jant'u k'ask'unla'ts'i tu'u'".
45007008	Chi an tala'alhin apalij wa pu'ilhtulhi yu ntu oxi an lhamap'a'sin, wa stakcha kima'ilhtulhi li aklaksk'unla'ts'ilhi chux an tanlhun yu ntu oxi; mu akxni ntu tu'u lhamap'a'sin, jantu alhp'asi an tala'alhin.
45007009	Ix'alin panch'e'ex akxni jantu laka lhamap'a'sin xakt'ajun, pero akxni chilhcha an lhamap'a'sin an tala'alhin la'aw'icho'olh chi kit'in iknilhcha.
45007010	Chunchacha apaliji an lhamap'a'sin yu xakixta'nilh jatsukunti, apalij wa ikpunilhcha.
45007011	Mu an tala'alhin apalij wa pu'ilhtulhi yu ntu oxi an lhamap'a'sin, chi ki'o'xcho'olh, an tala'alhin yucha an lhamap'a'sini kimpuma'nilh.
45007012	Pus an lhamap'a'sin yucha stalan'a chi an chiwinti yu lhinawkan wachu stalan'a chi ts'awj chi oxi.
45007013	¿Chi chuncha xliyu li an yu oxi apalijcha wa ikpunilh? ¡Jantu, jantu xliyu'! Wa xliyu an tala'alhin, para li kalhimasulhi li tala'alhin sawalh, kima'nilh, yucha an yu laj'oxi tanlhuni kimpuma'nilh. Pus chunchacha an chiwinti yu nawkan li kamuktaxtukalh pumasukalhi li an tala'alhin tu k'is oxi.
45007014	K'atsayawi li an lhamap'a'sin laka takuwini minchalh, pero kit'in wa iklapanaklata. Kist'amaka'ankanta an laka tala'alhin.
45007015	An yu k'ilhtuy jantu iklhimacha'xay, mu ntu yu k'ilhtuy an yu k'ilhtuputun, apalij yucha an yu ntu k'ilhtuputuni k'ilhtuy.
45007016	Pus li apalij yucha ik'ilhtuy an yu ntu k'ilhtuputun, chunchacha ikpuk'atsay li an lhamap'asin oxi.
45007017	Pus tucha kit'ini ik'ilhtuy an yu ntu k'ilhtuputun, yucha an tala'alhin an t'ajun lakilakatunaj.
45007018	Mu kit'in ijk'atsayi li an la kilakatunaj tu tu'u alin yu oxi, mu masi k'ilhtuputuni yu oxi, jantu lay ik'ilhtuy.
45007019	An yu k'ilhtuputun yu oxi, jantu yu k'ilhtuy, apalij yucha k'ilhtuy an yu ntu oxi, walh chi ntu yu k'ilhtuputun.
45007020	Pus mu li k'ilhtuyi an yu ntu ik'ilhtuputun, jantucha kit'ini k'ilhtuy an yu k'ilhtuy masi tachanu kit'ini k'ilhtuy tasuy, yucha an tala'alhin an alin an la kilakatunaja chuncha ilhtuy.
45007021	Iklhakapu'ani li masi k'ilhtuputuni an yu oxi tanlhun, wa yucha an yu ntu oxi tanlhuni iklhit'ajun.
45007022	La kimpulakni ik'achaniya an ixlamap'asin an Dios,
45007023	pero ikla'ts'in tuchichun yu ki'ilhtuy li ntu lay oxi ajkalakpastaknalh, yucha an ixlamap'a'sin an tala'alhin, yu alin an la kilakatunaj chi oxicha kima'alhilata.
45007024	¡Paynicha kit'in! ¿Tisiyuchacha akima'alhtaxtuya aniy laka lakatunaj yu xt'a'a lhinini?
45007025	Wa yucha an Dios, yucha an kiJamach'alhkatk'an Jesucristojo akimpuma'alhtaxtuya', lhimala'puchajuncha an Dios. La kijatapast'ak'at k'ilhtuputuni an tacha najun ixlamap'a'sin an Dios, pero an la kilakatunaj ki'a'ch'apata an ixlamap'a'sin an tala'alhin.
45008001	Pus chaway tucha tu'u katijalhimama'alh'ajnikalh an yu tat'atala'xt'o'acha an Cristo Jesús, an yu ntu wa la xjatapast'ak'atchak'an tat'ajun an yu ta'ilhtuy an yu lhinajun an Takuwin.
45008002	Mu an ixlamap'a'sin an Takuwin yu xt'a'a jatsukunti, ixlakata an Jesucristo, kima'alhtaxtulh li xakt'ajun an la'ixlamap'a'sin an tala'alhin chi an lhinin.
45008003	Mu an Dios ilhtulhi yu an ixlamap'a'sin Moisés jantu lay ilhtulh. An ixlamap'a'sin Moisés ma'ats'an'alhi ix'alhp'asninti ixlakata li ntu lajk'ut'ilini an lapanakni li lay katamuktaxtulh. An Dios makmilhi an isTs'alh, wa tacha kitnan yu lay ilhtuyaw tala'alhini ixmakminta chi xlimakminta tachanu lha'ulan, ixlakata an tala'alhin. An isTs'alh Dios la ixlakatunaja ma'nilh an tala'alhin.
45008004	Chunchacha ilhtulh para li kitnan layi kamuktaxtu tacha an najunta ka'ilhtuw an lhamap'a'sin, mu ntucha wa kijalakpastaknatk'ani ilhtuyaw li t'awnaw, tacha an lakask'incha an Takuwini ilhtuyaw li t'awnaw.
45008005	An yu wa la xjatapast'ak'atchak'an taput'ajun, wa yuchacha tapast'ak'a katach'a'o'alh, pero an yu tat'ajun tacha an lakask'in ixTakuwin Dios, yu'uncha yucha tapast'ak'a.
45008006	Chi li wa yuchacha pastakkan akch'a'o'alh an yu wa kijatapast'ak'atchak'an ilhtuputun, yucha kalhi'an laka lhinin, pero li yucha pastakkan an tanlhun yu de laka Takuwin, yucha kalhi'aniy laka jatsukunti chi kaxta'nini oxi jatawlhnat.
45008007	An yu wa xjatapast'ak'atchak'an ta'ilhtuputun, yu'uncha taxkajiya an Dios, mu ntu ta'ilhtuniputuni an ixlamap'a'sin chi ntu lay ta'ilhtuy.
45008008	Xliyu li an yu wa tacha lakask'incha xjatapast'ak'atk'an taput'ajun, jantu lay oxi katijalhiwilalhi an Dios.
45008009	Pero uxitnan jantucha yu p'ut'awnat an yu wa mijatapast'ak'atchak'an lakask'in, yucha an tacha lhi'achanicha Takuwin, mu an ixTakuwin Dios la mijatsukuntichak'ani t'ajun. Yu ntu lhit'ajuni an ixTakuwin Cristo, jantu ixlapanak an Cristo.
45008010	Pero li an Cristo lhit'awnat'iti la mijatsukuntik'an, an ixTakuwin Dios t'ajun, mu an Dios tala'ts'inancha li ts'awjcha t'awnat masi akxni amilakatunajk'an kanilh ixlakata an tala'alhin.
45008011	Chi li lhit'awnat'iti la mijatsukuntik'an an ixTakuwin an yu mala'awnicho'olh an Jesús, wachu kataxta'niyani sast'i jatsukunti an la milakatunajk'an yu lay niy, mu an ixTakuwin lhit'awnatcha.
45008012	Pus chunchacha kint'ala'awnin, uxitnan yu wach'u k'iklak'a'iyat an Dios alini kilhi'ilhtutk'an, pero yu jantucha yu wa kijatapast'ak'atchak'an lakask'in.
45008013	Mu li uxitnan wa tacha an yu lakask'incha mijatapast'ak'atk'ani ilht'uyat, k'alakniya'it, pero li an la xTakuwin Diosi ma'niyat an wa tanlhuncha mijatapast'ak'atk'an, k'ats'uk'uya'it.
45008014	Ixchuxk'an an yu ixTakuwin Dios jamalhtanata, yu'uncha ixjas'at'an an Dios.
45008015	Mu uxitnan jantu ta'a'ch'apatan la'atam takuwin yu wa kata'ilhtupalan li wa k'alakt'alhanant'itcha, an Takuwin yu ta'a'ch'apatan yucha ta'ilhtuyan li ixjas'at'an Diosi k'a'unt'it. Yucha ani Takuwini yu lay pula'cha'anaw tan wilhchalh an Dios, chi nawnaw: "KimPay, kimPay".
45008016	Chi ani Takuwin t'atala'xt'o'a an kintakuwink'an para li kanawna li kitnan ixjas'at'an an Dios.
45008017	Chi mu ixjas'at'ancha an Diosi kitnan, wachu kala'a'iyawi yu an Dios kintajunan li akintaxta'niyan, kalhawat'alhitsukuyawi an Cristo, li t'ama'alh'ajnanaw para li wachu kat'atawlhcha'awi tan ka'ana tawlhna la xlich'alhkat.
45008018	Tacha an lak'alin lhima'alh'ajna yu chaway ani panch'e'ex, kit'in iknajun wanaj tu k'is tu'u katitasulh tacha an kala'ts'inaw xli'astan ixta'ayaxtu an Dios.
45008019	Chux tacha an alin aniy lakamunulhpa yu ilhtuta an Dios, sawalhcha so'ojo tala'ts'imputun tani wanancha kajamasuya an Dios tichini yu'unchacha yu tukancha ixjas'at'an.
45008020	Mu an yu ja'ilhtulh an Dios, jantu layi tacha'alh tan kaxtacha'alh. Chi li chunchacha tatapasalh jantu wa ixjatalapututchak'an, yucha an Diosi chuncha ilhtulh. Pero chuxi tapakxan'i
45008021	li an Dios kajama'alhtaxtuya'. Mu aniy wa tanlhuncha yu ntu oxi jalaklhilat'ajun. An Dios kajama'alhtaxtuya para li katacha'alhi an tan ay ixputa'alhtaxtuk'an an ixjas'at'an.
45008022	K'atsayawi li sta chaway chux tacha an lak'ilhtuta an Dios ma'alh'ajnan, chi najuni li tachalayjcha k'atsan, tacha pumatam t'aku akxni lhitsukuy ixjas'at'a.
45008023	Chi ntu wa yucha an tacha lak'ilhtutacha an Diosi tala'ma'alh'ajnan, wachu kitnan, yu lhit'awnaw an Takuwin, yu puk'atsayaw tuchini kala'a'iyawcha. Sawalhcha la'ma'alh'ajnanawi li chaway wa pakxan'iyawka akxni akintala'a'iyancha tacha ixjas'at'an an Dios, chi chunchacha yu kaputa'alhtaxtuya an kilakatunajk'an.
45008024	Tacha ani pakxan'iyaw chunchacha puta'alhtaxtuyaw, pero li tu'u ikpakxan'iy li yu tasuycha, yucha ntu lay aktijunilh li wa ikpakxan'ika', mu li yu tasuycha ¿tasucha wa aklhipakxan'iyaka li yu ikla'ts'incha?
45008025	Pero li yu wa pakxan'iyawka, yu ntuka' la'ts'inaw, xlak'anti kapakxan'iyaw.
45008026	Wanajcha chun an Takuwin kintalhi'a'tayjuyani akxni ntucha lajk'ut'ilin juntaw la kijakiklaka'intik'an. Mu ntu lay ts'awj tapayniyaw tacha yu ts'awjcha katapayniw, pero an Takuwin yucha tapayniniya an Dios kilakatak'an, jantu lay nawkan laka chiwinti tacha an tapaynini.
45008027	Chi mu an Dios yucha oxi laklhakapu'an an jalhunut, pus k'atsayi tuchini nawputuncha an Takuwin, mu an Takuwin tapayniniya an Dios ixlakatak'an an yu takiklaka'i, chi tacha yu lakask'in an Diosi tapaynini.
45008028	Chi k'atsayawi li an yu oxi talhiwilay an Dios, chux an laktanlhun laktapasay wa oxi japulhi'a'tayjuy. Yu'uncha yu an Dios jat'asanita.
45008029	An yu ixjamispaycha an Dios akxni masi ntuka' xtatsukuy yucha nawlh li wachucha tacha an isTs'alhi katawalh, para li xluwk'ancha lhit'ala'awnin katawalh, chi yucha an isTs'alh Dioscha yu xa'ay kawalh.
45008030	Chi yu yucha an Dioscha ixjasakxtuta akxni ntuka' xtatsukuy, wachu jat'asanilh, chi an yu jat'asanilh oxicha jala'ts'ilh, chi ani yu oxicha jala'ts'ilh ja'ilhtulhi li katalhitapalalhi an tan ch'alhkatnan.
45008031	¿Tasucha kanawpalawi? Li Diosi kintalhistaktan, ¿tisiyuchacha akintat'alaxtukuyani?
45008032	Li an Dios ma'axta'lhi laka lhinin an isTs'alh kilakatak'an kinchuxk'an, ¿tasucha li ntu wa ayxtam ali an isTs'alhi akintaxta'niyan chux an laktanlhuni?
45008033	¿Tisiyuchacha lay kaja'alhtasuya an yu Dios jasakxtuta, li yu oxicha jala'ts'in yucha an Diosi?
45008034	¿Tisiyuchacha lay akintalhimuk'ayan kintala'alhink'ani? Jantu xamati', an Cristo yucha kintalhinincha, pero masi chuncha, yucha la'awcho'olh chi chaway piktuwilhchalhcha tan oxi ixpa'xti an Dios chi lhisk'iniya kilakatak'an.
45008035	¿Tisiyuchacha lay akintama'osuyan la xjamapayninti Cristojo? ¿Yucha an lhima'alh'ajna u yucha an la'lhima'anxkay tanlhun u li kintach'a'o'akanan u chawan u li mati kila'ch'itk'an u tu'u yu lhima'anxkay u makxkayalhinin?
45008036	Tacha najunta tan ts'o'muk'akanta: Lhilhiji wa k'is ikt'awnaw laka lhinin milakata, Wa tacha wa borregojnincha akxni jalhi'ankan tan jama'nikani kinta'ilhtukanan.
45008037	Pero masi chuncha tapasay palay alhp'asi iklhajayacha'aw, yucha an yu kintamapayniyani kintalhi'a'tayjuyan.
45008038	Oxi ijk'atsay li ntu tu'u lay akintitama'osun la xjamapayninti Dios, jantu layi akintitama'osun an lhinin chi an jatsukunti chi an angelhnin chi an yu ntu laj'oxi lhich'alhkat chi an ix'alhp'asninti lakmakxkay'un chi yu wa tapasat'ajunka chi yu wa katapasayaka',
45008039	chi tan palay talhman chi tan palay talaktsin, chi watuchicha atumpaj yu tacha an lak'ilhtuta an Dios, tu tu'u yu lay akintitama'osunin an ixjamapayninti Dios, yu an kiJamach'alhkatk'an Jesucristo kintapumasunin.
45009001	Tacha kit'in ixlapanak an Cristo, sawalhi an yu iknawt'ajun, jantu wa ikmaslakatinin. Atumpaj mu yucha an Stalan'a Takuwini malhtanata an kijatapast'ak'at, pus ijk'atsayi li aniy yucha sawalh.
45009002	Ay ta'oxila'alhiti iklhit'ajun chi an la kijalhunut wa paktsincha kixkani,
45009003	sta wa laycha li kit'in akts'an'alhcha, jantucha akt'ajalhtanalhi an Cristo, li sna chuncha yu lay akjalhi'a'tayjulh an kijat'ala'awnin, yu kint'ajudiojnin.
45009004	Yu'uncha jamacha'an Israel, yu'uncha yu an Dios jasakxtuta para li tacha ixjas'at'ancha katawalh. An Dios jamasunilhi an ix'alhp'asninti chi jat'atamakawlhi li yu'uncha ixlapanakni chi jaxta'nilhi lhamap'a'sin chi ja'ilhtulhi li yu'uncha ayi katala'ts'ilh an Dios, chi li katapakxan'ilhi tacha an jajunilh an Dios.
45009005	Yu'uncha ixlakpaynink'an oxi ixtat'a'aklat'ajun Dios ma'anchacha. Chi yu'uncha japula'awlh an Cristo, chi an Cristo yucha Dios, wa tanchun kawalhcha. Yucha lhilhiji kaxta'niw lhimala'puchajun. Chuncha kawalh.
45009006	Chaway jantu takiklaka'iy pero jantu iknawputun li an ixchiwinti Dios jantu lhitapalay. Yu tapasay, li ntu ixchuxk'ani an jamacha'an Israel ixjas'at'an an Dios.
45009007	Chi ntu wa xliyu li yucha an Abrahamcha tapu'a'p'unminchalh, chaway kanaju li sicha ixjas'at'an. An Dios junilh an Abraham: "Yu k'aja'una'a li uxint'i tapu'a'p'unmincha'an yu'uncha an yu katapu'a'p'unminanta an Isaac."
45009008	Nawputun, jantu ixchuxk'an an ixjas'at'an an Abrahami ixjas'at'an Dios, yu ixjas'at'an Dios yu'uncha an yu takiklaka'iy li ka'alina tani kalhita'alhtaxtukanacha, yu tacha an Dios junilh an Abraham.
45009009	Mu an Dios chunchuniya nawlh: "Ani minta k'ata, uxint'i Abraham chi uxint'i Sara, aklaxta'niyaw pumatam mints'alhk'an."
45009010	Chi ntu wa chunchacha tapasalh. An ixt'uyunk'an ists'alan an Rebeca wa pumatami ixpayk'an, yu ta ixlila'ts'inaw yu junkan Isaac.
45009011	Akxni ntuka' ixtatsukuy, akxni ntuka' tu'u ixta'ilhtuy yu oxi u yu ntu oxi, an Dios sakxtulh pumatam. Chunchacha pumasulh an Dios li yucha sakxtuy yu yuchacha sakxtuputun, jantu xamati sakxtuy wa xliyu oxicha tanlhun lak'ilhtuta,
45009012	an Rebeca junkan: "An xa'ay wa ma'tsuku apaliji kajuna', yucha an xalakat'ikt'i yu xa'ay kajuna'."
45009013	Chi chuncha ts'o'muk'ak'anta an tan najunta: " An Jacob ikmapayni, pero an Esaú jantu ikla'ts'imputun."
45009014	¿Chaway tasu kanawnawcha? ¿Kanawnawi li an Dios jantu oxi tacha an lay? Jantu layi chunchacha katinaju.
45009015	Mu an Dios juniy an Moisés: "Akmapayniya li yu ikmapayniputun."
45009016	Pus li kintasakxtukanan, jantu wa kitnancha lakask'iw u wa sawalhcha lhipuxkawniw, yucha an Diosi yu kintamapayniyan.
45009017	Chi an tan ts'o'muk'akanta, an Dios juniya an Faraón: "Kit'ini ik'ilhtun rey para li akpumasuni an ki'alhp'asninti chi para li kamispakalhi ta xlijalhi'ay an lakaat'un an kinta'a'ut."
45009018	Pus an Dios yucha mapayniya yu yucha mapayniputun, chi yucha wachu yu t'ak'alh ilhtuniy ixjalhunut yu chuncha ilhtuniputun.
45009019	Chi chaway ak'i'una'a: Li chuncha, ¿tasu li an Dios najuncha li yucha an lapanaki ixkwentaja, mu yu Dioscha chuncha najun jantu lay xamati katitanchanilhi?
45009020	¡Uxint'i lapanak! ¿Tisu milhijunticha para li k'at'alaxt'uk'ucha Diosi? ¿Chu sna an de t'un xaluj kajuna an yu la'oxilh: Tasu li t'ach'a k'ila'oxit'icha?
45009021	An yu la'la'oxiy tanlhun laka slaman'a t'un yucha yu lay kalak'ilhtuya an tanlhun tani yu ilhtuputuncha; layi ka'ilhtulh la'atam xaluj an laka slaman'a t'un yu sawalh lhitapalay chi layi ka'ilhtupalh la'atam yu wa kapumukalhcha jamakxtalh.
45009022	An Dios masi ixmasuputuni tani yu junitacha an ixjamama'alh'ajninti chi kaxmasulhi an ix'alhp'asninti, sawalh xlak'anti jalhitayanilh an yu ixtat'acha'an li kaxtama'alh'ajnalh chi kaxtats'an'alhcha.
45009023	Chi wachu masulhi an ixk'usinti la kijatsukuntik'an, mu kintamapaynin chi kitnancha kintamala'asijnin yu ma'anchacha para li kat'a'awi an tan xlimj wilhchalh.
45009024	An Dios kintat'asanincha, ali'in kitnan yu judiojnin chi an ali'in yu masi ntu judiojnin.
45009025	Tacha an najunta an la xlibro an Oseas: Ajkajuna li kilapanakni an yu ntu kilapanakni ixtajunita. Chi akmapayniya an yu ntu xakmapayni.
45009026	Chi an tan jajunkalh: Uxitnan yu ntu kilapanakni, ancha kajajunkana ixjas'at'an Dios yu la'ajunta.
45009027	Chi an Isaías jalhichiwinilh an jamacha'an Israel, najun: Masi an ixjas'at'an an Israel wanajcha ixluwk'ani katawalh tacha an alin kukuj alamalh, wa lakats'uniya katatamakawna yu katata'alhtaxtuya'.
45009028	Mu an Jamach'alhkat yucha kamuktaxtuya an ixchiwinti aniy lakamunulhpa', chi wa lasi ka'ilhtuya chi chuxi ka'ilhtu'oya'.
45009029	Tacha yu p'ulhnajcha najunta an Isaías: Li an Jamach'alhkat yu lhuw jalhit'ajun ixsoldadojnin jantu xakintamakawnini kijas'at'ank'an, ka tacha an la'acha'an Sodoma chi an la'acha'an Gomorraja ixputapasaw.
45009030	¿Chaway tasu kanawnawcha? An yu ntu judiojnin chi ntu ixtapuxkajuy Dios para li ts'awjcha katat'ajalhtanalh, yu'unchacha yu ts'awjcha tat'ajalhtanan mu takiklaka'iy.
45009031	Pero an israelitajnin masi ixtalhit'ajuni lhamap'a'sin tan ixtala'ts'in para li lay ts'awj kaxtat'ajalhtanalh an Dios, jantu lay tamuktaxtulhi anchunu lhamap'a'sin.
45009032	¿Tasu'u? Mu ntu la xjakiklaka'intik'ani tapuxkawlh, wachunchacha tapula'cha'amputulh tacha an talak'ilhtuycha tanlhun, wa li laycha kapula'cha'ankana chuncha. Jantu takiklaka'ilh xliyu tachanu japu'ayst'uk'ukalh an chiwx yu ja'ayst'uk'unun,
45009033	an yu lhichiwininta tan ts'o'muk'akanta: "Kit'in ak'ulaya an la'acha'an Sion, chiwx yu kaja'ayst'uk'ununa chi chiwx yu kaputa'a'takana'. Yu kakiklaka'iya jantu katitamaxanilh."
45010001	Kint'ala'awnin, yu sawalhcha lakask'in an kijalhunut chi an kintapaynit akxni iktapaynini an Dios ixlakatak'an an israelitajnin, li katata'alhtaxtulh.
45010002	Kit'in klajunaw, yu'uncha sawalhcha tat'atapatsaputuni an Dios; pero wa x'aman tacha an taputapatsaputun jantu tacha an najunta an yu oxi jatapast'ak'at.
45010003	Mu ntu tak'atsayi li yucha an Diosi yu ja'ilhtuy an lapanakni li ts'awj katatsukulh, wa tacha yu yu'unchacha tajatapastaknani tapuch'a'o'aputun an Dios, jantu ta'ilhtuyi tacha an najun an Dios yu ka'ilhtukalh para li oxicha kat'a'klatsuku.
45010004	Yu pu'ukla'olhcha an ixlamap'a'sin an Moisés yucha an Cristo, chi chux yu takiklaka'iy ts'ajwi katatsukuya'.
45010005	Chi tani yu ts'awjcha kat'ajalhtanankalh an Dios, an la xlamap'a'sin Moisés ts'o'lhi: "Yu kamuktaxtuya aniy lhamap'a'sin, yuchacha kaputsukuya'."
45010006	Pero yu yucha an jakiklaka'inti ts'awj put'a'aklat'ajun an Dios, ancha chunchuniya najun: "Jant'u k'ap'ast'akt'i k'anaw, ¿tisiyuchacha ka'ana lakt'iyani?" (mu chuncha tachanu nawt'a'un li kata'alhtajulhi lakaat'un an Cristo),
45010007	u k'anaw, "¿Tisiyuchacha ka'ana tan ta'aknunun an janinini?" (mu tachanu li nawt'a'un li ka'ostayalh an Cristo tan an tamanalh janinin)
45010008	¿Tisapujcha yu nawputun an tan najunta?: "An chiwinti wa niya lhit'a'un, la minkilhni chi la mijalhunut." Aniy chiwinti yu pujakiklaka'ininkan yucha yu iklhichiwininaw.
45010009	Li la minkilhnich'a p'una'un li an Jesús yucha Jamach'alhkat chi li k'iklak'a'iya la mijalhunut li an Dios mala'awnicho'olhi an Jesús laka lhinin, k'at'a'alht'axt'uya'a.
45010010	Mu la kijalhunutk'ani pukiklaka'ikan para li oxi k'at'a'aklats'uk'u an Dios, chi la kinkilhnik'ani nawkan tichini yuchacha an Jesucristo para li k'at'a'alht'axt'u.
45010011	An tan ts'o'muk'akanta najun: "Jantu xamati yu yucha kiklaka'iy chi wa kalhits'an'alhcha."
45010012	Jantu xamati yu ntucha kala'a'ikalh, yu judiojnin chi yu ntu judiojnin, mu an Jamach'alhkat, ta lhichuxi kiJamach'alhkatk'an chi lhuwi jaxta'niy t'u'u ixchuxk'an an yu ta'a'atant'asay.
45010013	Mu chunchuniya najunta: "Ixchuxk'an yu kata'a'atant'asaya an ixta'a'ut an Jamach'alhkat, katata'alhtaxtuya'."
45010014	Pero, ¿tasucha lay katalhi'a'atant'asaya li ntu takiklaka'ita? ¿Chi tasucha lay katalhikiklaka'iya li ntu a'tam ta'asmatta tan kalhichiwinkalh yucha? ¿Chi tasucha lay katalhi'asmat'a li ntu xamati yu kajalhixa'alalh an ixchiwinti?
45010015	¿Chi tasucha lay kata'ana lhichiwinin an ixchiwinti li ntu xamati jamala'achayi? Tacha najunta an tan ts'o'muk'akanta: "¡Sawalhcha oxi akxni li tachincha an yu talhichiwiniy an chiwinti yu oxi jatawlhnat chi talhichiwiniycha an laj'oxi chiwinti!"
45010016	Pero ntu ixchuxk'ani takiklaka'ilh an laj'oxi chiwinti yu puta'alhtaxtukan. Tacha najun an Isaías: "Jamach'alhkat, ¿Tisiyuchacha kiklaka'ita an kinchiwintik'ani?"
45010017	Pus chunchacha, li jakiklaka'ininkan wa xliyu li asmatkan an ixchiwinti Dios chi li asmatkan akxni lhichiwinkan an Cristo.
45010018	Chi chaway iknajun, ¿Sna ntu ta'asmatlhi aniy chiwinti? ¡Chun, ta'asmatlhi! An tan ts'o'muk'akanta najun: An ixchiwintik'an yu'uncha ta xlijalhi'ay an lakaat'uni asmatkalh, chi an ixchiwintik'an cha'alhi wa tanchun kawalhcha an lakaamunulhpa'.
45010019	Chi a'tam iknawpalay: ¿Sna an yu jamacha'an Israel jantu tak'atsay? Pero an Dios p'ulhnajcha manawnilhi an Moisés, najun: Akla'ilhtuyawi li k'ajask'unla'ts'init'iti yu talhit'ajun an lapanakni yu ntu kilapanakni; akla'ilhtuyawi li k'ajat'alh'amajla'ts'int'iti an lapanakni yu ntu ixtaja'asmatnamputun.
45010020	Chi an Isaías tapujulhi nawlh: Yu'uncha an yu ntu kixtapuxkajuyi kintala'cha'alh; Yu'uncha an yu ntu kixtalhasakminini kintamispalh.
45010021	Chi akxni yucha an israelitajnincha ixjalhichiwiniy an Isaías, najun: Tam wilhchani ikstak jat'asanilh an lapanakni yu ntu k'is taja'asmatnan chi ntu k'is tajakiklaka'inin."
45011001	Chaway iknajun, ¿Sna an Dios jantucha jala'ts'imputuni an ixlapanakni? ¡Jantu, jantu chun! Kit'in wachu xjas'at'a Israel, yu ta jalhila'ts'in an Abraham, chi yu ta ixjalhila'ts'in an Benjamín.
45011002	Yu ma'anchacha, an Dios yu'uncha an xjas'at'an Israelhi ja'ilhtulh ixjas'at'an, chi chaway tu jala'amaj'anta. ¿Jant'u k'ats'ayat'iti tani lhichiwinkantacha an Elías an tan ts'o'muk'akanta, li tani tapayninilhcha an Dios tan ja'alhtasulh an Israelitajnin? An Elías najun:
45011003	"Jamach'alhkat, jala'ma'ninik'a an yu ixtalhichiwiniy minchiwinti chi amintan ma'axta'kan lha'ulan talakt'ilhini'ojon chi wa ki'akstucha iktamakajunta chi wachu kintama'niputun."
45011004	Pero an Dios alhtaylh: "Ijkama'ata la'atujun milh lapanakni yu para kit'in, yu ntu tatatso'ottanita an dios Baal."
45011005	Pus chaway wanajcha chuni tatamakajunta lakats'uni yu de yu'uncha, yucha an Diosi jasakxtuta la xjamapayninti.
45011006	Chi li la xjamapayninti an Dios jasakxtuta, jantu wa xliyu li tu'u laj'oxi tanlhun ixta'ilhtuta, mu li chuncha kaxwalh, an ixjamapayninti Dios jantucha kaxjunkalhi li jamapayninti.
45011007	¿Chaway tasucha? An xjas'at'an Israel jantu tala'cha'alhi yu ixtapuxkajuy. Pero yu an Dios jasakxtulh yu'uncha tala'cha'alh. An ali'in ja'ilhtukalhi li t'ak'alh katalalh,
45011008	tacha najunta an tan ts'o'muk'akanta: An Dios ja'ilhtulhi li an la xjatapast'ak'atk'an tu katajak'atsaanalh; chi jaxta'nilhi la'chulh yu ntu tapalakawanan chi a'ax'olh yu ntu tapa'asmatnan chi sta chaway chuncha talay.
45011009	Chi an David wachu najun: An tan talak'ilhtuy wayt is'apak'ani katatapalaxtunilh, para li kataputa'a'talh chi kajaxta'nikalhi lhima'alh'ajna.
45011010	Katala'la'ach'ixlalh para li ntu katajalakawanalh, katala'pula'alh'awilin'alhilhcha.
45011011	Chi chaway iknajun, ¿Li an judiojnin jalaj'ayst'uk'ukalhcha, ixpujun'alhinchak'ani tata'a'talh? ¡Jantu! Li an judiojnin jantu taja'asmatnalh, an ali'in chunchacha yu taputa'alhtaxtulh, para li an judiojnin katask'unla'ts'ilhcha an oxi jatsukunti yu talhit'ajun an yu ntu judiojnin.
45011012	Pus mu li an tala'alhin an yu ta'ilhtulh an judiojnin wa oxicha para an lakaamunulhpa xajchalh chi li tacha an tu oxi tat'axajchalh an judiojnin wa oxicha para an yu ntu judiojnini walh, ¡pus palaycha oxi kajuna para an judiojnin akxni katach'a'o'acho'oyacha an Dios!
45011013	Chi uxitnan yu ntu judiojnin aklajunaw tuchichun, mu li an Dios kimala'achaycha ak'alh jajunini an xchiwinti yu ntu judiojnin, yu para kit'in an kintapatsat sawalhcha lhitapalay.
45011014	Iklakask'in li an yu kijak'alhni talhit'ajun yu kint'ajudiojnin, kata'ilhtulhi an t'ach'a layat, para li katata'alhtaxtulh.
45011015	Mu li jala'amaj'ankalhi an judiojnin, chi oxi para an lakaamunulhpa walh, para li an lakaamunulhpa oxi kat'ajalhtanalh an Dios, an judiojnin yu'uncha wachu kajaxta'nikana jatsukunti akxni katach'a'o'acho'oyacha an Dios.
45011016	Pus mu li an yu p'ulhnajcha ilhtukan pan yucha ixnawincha Dios, an ali jax'ot'anti harina wachucha chuxi xnawin. Chi li a'atam k'iw ixnawincha an Diosi an ixjataxiyak, chux an ix'a'atan'alat wachucha chuxi ixnawin.
45011017	An judiojnin, yu'uncha xak'iw olivo, chi a'atancha'xmaj'ankalhi an ali ix'a'atan'alat ani olivo, chi yucha an wa xasimaroncha olivojo t'alamaklhtanchawcho'okalh, yucha uxint'i yu ntu judiojk'at'i. Chunchacha wa la'atamcha jatsukunti t'alhits'uk'u an olivo chi wanajcha yu mijataxiyak walh an ixjataxiyak.
45011018	Pero chaway jant'u k'anawi li uxint'icha tukan ch'i jant'uch'a t'u'u k'ajalhiwilat'i an yu tukan ix'a'atan'alat an olivo. Li ch'unch'a lay, k'ap'ast'akt'i li ntu uxint'i pula'awtan an ixjataxiyak an olivo, uxint'i yu wa p'ula'a'unt'a an ixjataxiyak an olivo.
45011019	Chi sna layi k'anawp'alh, "chun, pero laj'a'apacha'xmaj'ankalhi an ali ix'a'atan'alat an olivo chi kit'incha ikt'amaklhtanchawkalh".
45011020	Chun sawalh, pero tuchi jalhilaj'a'apacha'xmaj'ankalh wa xliyu jantu ixtajakiklaka'inin, chi uxint'i wa xliyu jak'iklak'a'inin xliyu t'alamaklht'anch'awk'acha. Pero jant'u k'anawi li uxint'icha tukan, apalij wa k'ak'iklak'a'it'i an Dios.
45011021	Mu li an Dios jantu jamak'akxanilhi an yu ixlaj'a'atan'alat tukan an olivo, uxint'i wachu ntu katimak'akxanin.
45011022	Chaway k'ala'ts'icha an Dios li yucha ntu k'is ay junita, pero wachu lakask'ini li ts'awj sawalhi katsukukalh. Jamama'alh'ajniya an yu ntucha takiklaka'iy chi uxint'i oxi la'ts'inan. Pero wachunchacha k'ats'uk'u'alhit'i tacha yucha lhi'achani, mu li jantu, uxint'i wachu k'ach'a'xmaj'anch'o'ok'ana'a.
45011023	Chi atumpaj li an judiojnin katajakiklaka'inincho'olhcha, kajamaklhtanchawcho'okana tan jacha'xp'uxkalh, mu an Dios layi kajamaklhtanchawcho'oya'.
45011024	Chi mu li uxint'i o'sliyancha wa xasimaronk'at'i olivo chi ch'a'x'ik'acha para li k'at'alamaklht'anch'awk'acha an yu oxiya olivo, ¡pus palaycha an judiojnin kajat'alamaklhtanchawcho'okana an tan jacha'xp'uxkalh xlijunti, mu yu'uncha ixlaj'a'atan'alat sawalhi an yu oxi olivo.
45011025	Kint'ala'awnin, iklakask'in li k'ak'ats'at'iti an ixlaktanlhun Dios yu ntu tasuy, para li nt'u k'alat li sawalhch'a k'ats'ayat, an ali'in xjas'at'an Israel t'ak'alh talay, pero wa kacha'ana panch'e'ex akxni katatanu'oyantacha ixchuxk'an an yu ntu xjas'at'an Israel.
45011026	Akxni chunchacha katapasaya, chux an xjas'at'an Israel katata'alhtaxtuya', mu an tan ts'o'muk'akanta najunta: An yu kajama'alhtaxtununa Sioni kaminanta, chi kama'osuniya an Jacob an yu ntu oxi tanlhun.
45011027	Yucha anicha yu ajkat'atamakawna yu'uncha, akxni ajkama'osuniya ixtala'alhink'an".
45011028	Chi chaway an laka laj'oxi chiwinti, an judiojnin jala'ts'inkan tacha ixt'alaxkayk'an an Dios, para li uxitnan lay k'at'ajalht'anant'it an Dios, pero an Dios jamapaynika an judiojnin, ixlakata li yu'uncha an ixlakpaynink'ani yu jasakxtukalh.
45011029	Mu yu xt'a'acha an Dios jantucha kamaxtunicho'on chi li kat'asanin jantucha kamala'achacho'on.
45011030	Ma'anchacha ixjuntachalh, jant'u k'iklak'a'it'iti an Dios, pero chaway li an judiojnin jantu takiklaka'i, an Dios tamapayniyani uxitnan.
45011031	Pus wanajcha chuni yu'uncha chaway jantucha taja'asmatnan, pero wa xliyu li an Dios wachu katamapaynini uxitnan, chi chaway, para li wachu kajamapaynilhi an Dios an judiojnin.
45011032	Mu ta lhichuxi an Dios kintama'anun laka pulach'in tan ntu ja'asmatnanaw, para li kinchuxk'ani akintamapaynin.
45011033	¡Laj'ay tukani an laj'oxi ixtanlhun Dios chi an ixjatapast'ak'at chi an yu lajk'atsay! ¡Jantu xamati lay najun tuchini past'ak'acha, chi ntu xamati lay la'lhimacha'xani an ixtij!
45011034	¿Tisiyuchacha k'atsaani ixjatapast'ak'at an Jamach'alhkati? ¿Tisi yuchacha lay kamap'a'siya'a?
45011035	¿Tisiyuchacha lapanaki p'ulhnaj kaxta'nilh tu'u Dios para li yucha kamapusp'itnicho'olhcha?
45011036	Mu chux an tanlhun yucha an Diosi xt'a'a, chi yucha pulak'alin chi yucha ix'anun. ¡An Dios yucha ixpujun'alhini ay! Chunchacha kawalh.
45012001	Pus xliyu'u kint'ala'awnin, iklatapaynisk'iniyawi la xjamapayninti an Dios li k'ama'axt'a't'iti amilakatunajk'an tacha lha'ulan yu la'ajunta chi stalan'a chi yu lhi'acha kala'a'ilh an Dios. Anch'ach'a k'ap'umasuya'it li ay sawalhi lhiwilayat an Dios.
45012002	Jantucha wachu wa ch'uni k'ats'uk'ut yu tacha chaway t'awkan aniy lakaamunulhpa', k'amap'axatcha amijatapast'ak'atk'an para li katapaxalhcha amijatsukuntik'an chi laych'a k'ak'ats'at tani yu oxicha lhiwilay an Dios, kanaju, yu oxi, yu lhi'achanit chi yu ts'awj.
45012003	Tacha an kilhimap'a'sita an Dios la xjamapayninti, minchuxk'ani iklajunaw li ntu xamati kanawlh li palay lhitapalay, tacha yu xli'aycha mijakiklaka'intik'an taxta'nin an Dios chunchacha yu k'alhit'ap'alat.
45012004	Mu tacha an la kilakatunajk'an wanaj tipalhuwi t'o' la'nuyaw, chi ntu wa tipatamcha tu'u talhitapalay tacha an t'o' la'nuyaw, tipaspiti talhitapalay,
45012005	pus wanajcha chuni kitnan, masi wanaj kilhuk'an, wa la'atam lakatunaja pulhit'awnaw an Cristo, tacha la'atam lakatunaj wa stakcha la'nuy chuncha kitnan, wanaj lach'apa'otacha'aw.
45012006	An Dios tacha yu yuchacha kintaxta'niputun atamjtamin, chunchacha kintaxta'nin tipaspit tapatsat, li yu xta'nikalhi tapatsat para li kalhichiwinilh an ixchiwinti Dios, tani xli'aycha xjakiklaka'inti chunchacha kalhichiwinilh,
45012007	li yu kajatapatsaniya an ali'in, oxicha kajatapatsanilh, li yu kamasuya, kamasulhcha,
45012008	li yu kajat'alama'oximaj'ayaya an ali'in, kajat'alama'oximaj'ayalhcha, li yu kaja'a'tayjuya yu tama'lhtask'iniy tu'u, laka lhi'oxicha lapanaki ka'ilhtulh, li yu tu'u la'ts'ilhi'an, oxicha kala'ts'ilhi'alh, li yu jamapayninin lhi'achacha chuncha ka'ilhtulh.
45012009	Yu xlisawalhch'a k'alamap'aynip'axat atamjtamin, k'axk'a'it'iti an yu ntu laj'oxi tanlhun chi k'a'ilht'ut'iti an yu laj'oxi tanlhun.
45012010	Tacha lhit'ala'awnini k'alamap'aynip'axat, oxi k'alala'ts'int'it ch'i k'alalhiwilap'axat.
45012011	K'at'at'axt'unit'it, jant'u k'amalhe'nint'it, k'at'at'ap'ats'at'iti an Jamach'alhkat laka takuwin yu jo'at.
45012012	Lhi'acha k'ats'uk'ut ixlakata an yu p'akxan'iyat uxitnan; k'alhit'ayanit'iti an tanlhun lhima'alh'ajna, jantu a'tam k'ak'apmaj'ant'iti an tapaynit.
45012013	K'aja'a't'ay'ut'iti an kijat'ala'awnink'an yu wachu takiklaka'iy Dios li tu'u tama'lhtask'ini; oxi k'ajala'a'it yu tala'pixiyalhnanan.
45012014	K'ask'init'iti an Dios li oxi katatawilh an yu wa talhitama'chapuyan; k'ajalhisk'int'iti li oxi katatawilh chi ntu kajaxta'nikalhi tanlhun la'lhima'alh'ajna yu ntu oxi.
45012015	K'ajat'alaj'ach'ant'iti an yu talaj'achan chi k'ajat'alaj'alhunt'iti an yu talaj'alhun.
45012016	Wa tami k'ak'ats'at'it. Jant'u k'alaj'ayajk'ats'at'it, k'ajat'ak'ilhp'at'inijk'ats'at'iti an yu wa tajakilhpatinijk'atsay. Jant'u k'alat'iti li sawalhcha jalakp'ast'aknanat.
45012017	Uxitnan jant'u k'ajalhit'ama'ch'ap'ut'iti masi yu wa talhitama'chapuyan. K'a'ilht'ut'iti tanlhun yu laj'oxi la x'ukxlakapuk'an ixchuxk'an an lapanakni.
45012018	Li wa laycha, k'alhip'uxk'awnit'iti tani oxicha k'ajat'alalhip'in'o'ot chux an lapanakni.
45012019	Kint'ala'awnin, jant'u k'alhich'it'iti tu'u wa mi'akstuchak'an xamati', yucha an Diosi k'amak'awnit li kaxta'nilh lhima'alh'ajna; mu an tan ts'o'muk'akanta najunta: "Kit'ini aklhach'inina', kit'ini akmapalhniya xamati'." Chuncha najun an Jamach'alhkat.
45012020	Pus li masi yu wa xkayan, li chawani, k'at'away, chi li kikxixa, k'at'a'ott'i, mu li ch'unch'a k'a'ilht'uya'a, k'a'ilht'uya'a li kalhimaxanalhi tacha an ixlakatijla pakxanta.
45012021	Jant'u k'alhit'amak'awi li kalaklhajan an yu ntu oxi tanlhun, apalij k'alaklhaja an yu ntu oxi tanlhun an laka laj'oxi tanlhun.
45013001	Chux lapanak kajak'iklak'a'ilhi an jamach'alhkatni, mu ntu xamati jamach'alhkat yu ntu yu an Dios kamakawnilh, chi an yu ta'alin, yucha an Diosi ja'ulata.
45013002	Pus yu ntu asmatni an jamach'alhkat, jantucha asmatnit'ajuni an yu Dios ulata. Chi an yu wa tat'alaxtukuy, kajamama'alh'ajnikana',
45013003	mu an yu tach'alhkatnan jantu tawilanalh para li katame'e'swalh an yu oxi tanlhun ta'ilhtuy, yu'uncha an yu wa tani talaycha yu kajala'me'e'swakana'. ¿Ts'uk'up'ut'uni jant'u k'at'alhamnin an jamach'alhkat? Pus wa oxich'a k'ats'uk'u, walh an jamach'alhkat oxi kala'ts'inan,
45013004	mu oxi para uxint'i li tatapats'anit'ajun an Dios. Pero li wa t'ani laycha, chuncha k'at'alhanana'a; mu ntu wa la'a'ijcha li lhi'anta an espada an jamach'alhkat, yucha, yucha an Diosi tapatsanit'ajun, para li yu ilhtuy yu ntu oxi kamama'alh'ajnilh.
45013005	Pus lhitask'iniya li k'aja'asmatnit'iti an jamach'alhkatni, chi jantu wanajcha wa xliyu li jantucha k'amama'alh'ajnik'ant'it, wachu xliyu li chuncha yu junita laka jatapast'ak'at.
45013006	Chi wachu yucha ixlakata li uxitnan map'alhlhip'inat'it an tanlhun, mu an jamach'alhkatni yucha an Diosi tat'atapatsay chi yucha yu lhilhij ixli'ilhtutk'an.
45013007	Ixchuxk'an k'ajaxt'a'nitcha yu jalhip'iniyat. Yu k'axt'a'niya'it'iti laka tu'u la'a'tayjun, k'axt'a'nitcha la'a'tayjun, yu k'amap'alhniya'it'iti ixlakata yu lhimapalhlhi'at tu'u, chunchacha k'amap'alhnit. Li yu k'alhiwilaya'it, k'alhiwilatcha, yu ay lapanak k'ala'ts'ina'it, ch'unch'ach'a k'ala'ts'int'it.
45013008	Jant'u xamat'i k'alhip'init tu'u', wa x'aman an jamapayninti, mu yucha ntu a'tam lay mapalh'okan, pero yu mapayniya ixt'alapanak muktaxtuycha tacha an najun lhamap'a'sin.
45013009	An lhamap'a'sin najun: "Jant'u wa aya k'alat'i, jant'u k'ajama'nin, jant'u k'aja'alhawan, jant'u k'ask'unla'ts'i tu'u'." Tacha ani laknajun an lhamap'a'sin chi an alicha lhamap'a'sin, anchacha naw'ojota an tan najun: "K'amap'aynit'i mint'alapanak t'ach'a akst'umap'aynik'an".
45013010	Yu lhit'ajuni jamapayninti tu lhitama'chapuyi ixt'alapanak. Pus an laka jamapayninticha ts'awj muktaxtukan an lhamap'a'sin.
45013011	Chuxcha k'a'ilht'ut tacha aniy, k'alhak'ap'up'itcha an panch'e'ex yu chaway t'awnaw, ixpakucha li kalajkuj'wicha la kilhtatatk'an. Akxni wa jakiklaka'iniwka ma'atka ixt'awnachalh kinta'alhtaxtutk'an, pero chaway palaycha waniya t'ajun.
45013012	Sawalhcha anta an jatats'isni chi mintacha an jatunkunu', pus xliyu ntucha ali ka'ilhtuw an yu xnawin an jatats'isni, kala'la'ch'iwcha yu xnawin an jatunkunu yu kapulasayaw.
45013013	Wa oxicha katsuku, tacha akxni tan tunku. Jantu wa sawalhcha kala't'a'ap'ajtsuku laka lajk'atan. Jantu kapu'ilhtuwi wa tanlhuncha yu ntu oxi an kilakatunajk'an, chi ntu wa aya kapulaw. Chi ntu kala'ajiw chi ntu kalaxkajiw.
45013014	Yu lhitask'iniy li yucha an kiJamach'alhkatchak'an Jesucristojo katamalhtanan, jant'u k'ap'uxk'a'ut'iti yu wa mijatapast'ak'atchak'an oxi lhiwilay.
45014001	Oxi k'ala'a'it an yu ntu k'ut'ilh la xjakiklaka'inti, ch'i nt'u k'at'alak'ikxt'uk'ut.
45014002	Mu ta'alini yu tanajun li layi kata'ulh wa tuchicha ta'uputun, pero an ali'in yu ntu lajk'ut'ilin la xjakiklaka'intik'an wa yu wa jatawk'atcha talak'uy.
45014003	Pus yu chuxi lak'u'ojoy, jantu kala'amaj'alhi an yu wa sakxtuy yu lak'uy, chi an yu wa sakxtuy yu lak'uy, jantu kalhichiwinilh wachu an yu lak'u'ojoy tanlhun, mu an Dios chunchacha la'a'iy anchunu lapanak.
45014004	¿Tisu milhijunticha uxint'i para li k'alhich'iwincha yu ixma'tsuku apumatami? Li oxi u jantu t'axajachalh, yucha yucha an ixpatroncha ixkwentaj. Pero oxi kat'axajanta mu an Jamach'alhkat ka'ilhtuya li oxi kat'axajchalh.
45014005	Atumpaj, ali'in tanajun li alini wilhchan yu palay lhitapalay chi an ali wilhchan li jantu, chi an ali'in tanajun li watamcha an wilhchan. Pero atamj atamjcha tani yu lhiwilaycha chunchacha kalhiwilalh.
45014006	Yu lhiwilayi la'atam wilhchan li palay lhitapalay, ixlakatacha an Jamach'alhkati chuncha ilhtuy. Chi yu wa tuchicha si uy, ixlakatacha an Jamach'alhkati uy, chi xta'nicha lhimala'puchajuni an Dios, chi xamati yu wa sakxtuyi yu uy, ixlakatacha an Jamach'alhkati li chuncha ilhtuy, chi wachu xta'niy lhimala'puchajuni an Dios.
45014007	Mu ntu xamati yu wa para ix'akstucha katsukulh chi yu wa para ix'akstucha kanilh.
45014008	Li t'awnaw, para yucha an Jamach'alhkati li t'awnaw; chi li niyaw, para yucha an Jamach'alhkati li niyaw. Pus katsuku u kaniw, an kijatsukuntik'an yucha an Jamach'alhkati ixnawin.
45014009	An Cristo xliyu lhinilh chi la'awcho'olh, para li kajach'alhkatnanilhi an yu tanitacha chi an tala'ajunta.
45014010	¿Chi chaway, t'asu li lhich'iwinicha mint'ala'ajuni? ¿U tasu li la'amaj'ancha mint'ala'ajun uxint'i? Kinchuxk'ani kacha'anaw la x'ukxlakapu Dios para li yuchacha akintajunan li oxi u jantu ixt'awnaw.
45014011	Mu an tan ts'o'muk'akanta najunta: "Kit'in ikt'ajun, najuni an Dios, Ta lhichuxi akintatso'ottanikana la ki'ukxlakapu', Chi chux sima'at kanawna li kit'ini Dios.
45014012	Pus kitnan atamj atamjcha ka'akstujunaw an Dios tani yu ixt'awnawcha.
45014013	Pus xliyu ntucha kalalhichiwiniwi wa siya kitnancha, apalij k'ap'ast'akt'itcha li ntucha tu'u k'a'ilht'ut yu lay kapu'ayst'uk'uk'alh mint'ala'ajunk'an u yu lay kaputat'ilhilh la xjakiklaka'inti.
45014014	Kit'in li ijkiklaka'icha an Jamach'alhkat Jesús, ijk'atsayi li tacha an alin yu ukan, jantu tu'u yu ntucha lay ka'ukalh. Chi li xamati najun li alini yu ntu ka'ukalh, pus para yucha jantu lay kati'ulh.
45014015	Chi wa xliyu t'uch'ini yu uycha, chi amint'ala'ajun kalhita'oxila'alhilhcha, jant'uch'a jamap'ayninini chuncha. Jant'u k'a'ilht'u li wa xliyu t'uch'ini yu uycha kats'an'alhi xamati yu lhinitacha an Cristo.
45014016	Pus jant'u k'amak'a'unt'iti an yu oxi para uxitnan li wa tani kalhichiwinkalhcha.
45014017	Mu an xlich'alhkat Dios jantu wayt chi ntu lhi'ot'at, ancha, tan ts'awj katsukukalh, chi tan wa oxicha katsukukalh chi tan lhi'achacha kaputsukukalh an Stalan'a Takuwin.
45014018	Yu chunchacha t'atapatsay an Cristo ma'an'achaycha an Dios chi an lapanakni talaknajuncha li ts'awjcha t'ajun.
45014019	Pus wa yuchacha kapuxkaju yu pu'oxiya tawlancha chi kala'a'tayjupaxawcha para li k'ut'ilhi kawalh kijakiklaka'intik'an.
45014020	Jant'u k'alakt'ilhi an tapatsat yu xnawin Dios wa ixlakatacha an wayt. Chux an yu ukan la'stalan'a, chi sawalh; pero ntu oxi li xamati lapanak wa xliyu tuchini yu uycha, kajapumats'antijlalhi an ali'in.
45014021	Palay oxi nt'u k'a'ut'i lhiway ch'i nt'u k'a'ott'i xaxkan uvaj chi tu'u k'a'ilht'up'alh yu wa lay kaputa'a'talh xamati mint'ala'ajun.
45014022	Amijakiklaka'inti yu lhit'a'un lax'ukxlakapucha an Diosi k'alhits'uk'u. Oxi para yucha li yu past'ak'a li ntu tani junita tuchini ilhtulhcha.
45014023	Pero li yu past'ak'a li sna ntu oxi li ulhcha tu'u, ix'akstucha ta'aj'ajuy, mu ntu laxjakiklaka'inti uy; chi yu ntu lakajakiklaka'inti minachalh, yucha tala'alhin.
45015001	Yu lajk'ut'ilini juntaw la kijakiklak'a'intik'an, kajalhi'a'tayjuwi an yu ntu lajk'ut'ilin la xjakiklaka'intik'an, jantu kapuxkajuwi yu wa kitnancha akintama'an'achan.
45015002	Kinchuxk'an kajama'an'achawi an kint'alapanaknik'an, ka'ilhtuwi yu laj'oxi tanlhun para yu'uncha, walh lajk'ut'ilini katajuna la xjakiklaka'intik'an.
45015003	Mu masi an Cristo, jantu wa x'akstucha ma'an'achakalh, yucha la xjatsukunti uktaxtulh tacha an najunta an tan tso'muk'akanta: "Tacha an stak xkayaj ixtajunan kit'ini kila'cha'an'olh."
45015004	Mu an tanlhun yu ma'anchacha la'ts'o'kalh, yucha lhits'o'kalh li kapulaklaniw para li laktachapunini kapujunwi chi chuncha layi kapakxan'iyaw yu najun an Dios li kajuna'.
45015005	Yucha an Dios yu xt'a'a ta'oximaj'ayat chi yu ka'ilhtun li k'ap'akxan'it'i tu'u, yuchacha kata'ilhtun li wa tamcha k'ak'ats'at, tacha an Cristo Jesús,
45015006	para li akxni wa tamcha k'ats'ayat, wa ayxtamcha laka la'atam chiwinti k'anawna'it li an Dios yucha ay chi yucha ixPay an kiJamach'alhkatk'an Jesucristo.
45015007	Pus oxi k'alala'a'ip'axat tacha an Cristo Jesús tala'a'in, k'alala'a'ip'axat'it para li an Dios katasulhi li ay.
45015008	Kit'in klajunaw li an Cristo jakitapatsanichilhi an judiojnin, ki'ilhtuchilhi tacha an ixjajunitacha an Dios an yu ta ixjalhila'ts'inaw, chi chunchacha japumasunilh li yu najuni an Dios li ka'ilhtuya, ilhtuy sawalh.
45015009	Wachu yucha ixlakata li kilachilh, li an yu ntu judiojnin katanawlhi li an Dios yucha ay, ixlakata an ixjamapayninti, tacha najunta an tan ts'o'muk'akanta: "Xliyu kit'in ajkajuna an yu ntu judiojnin li uxint'i ayk'at'i, chi akmilhpaniya aminta'a'ut."
45015010	Chi an lakatam tan ts'o'muk'apalhkanta nawpalay: "¡Uxitnan yu ntu judiojnin, k'ajat'alaj'ach'ant'itcha an ixlapanakni Dios!"
45015011	Chi an alakatam nawpalay: "Minchuxk'an yu ntu judiojnin, k'ana'unt'iti li an Jamach'alhkat ay, chi chux lapanakni, minchuxk'an, k'amilhp'anit'iti milhpat."
45015012	An Isaias wachu ts'o'lhi: "Kala'awna an ixjataxiyak an Isaí, yu ka'ostayaya para li kajach'alhkatnanilh an yu ntu judiojnin, chi yucha katapupakxan'i'oya chux an lapanakni."
45015013	An Dios yu ilhtuy li kapakxan'ikalhi yu najun, yuchacha kataxta'nin achat chi oxi jatawlhnat, uxitnan yu k'iklak'a'iyat, chi an la x'alhp'asninti an Stalan'aTakuwin yuchacha katapu'ilhtun an Dios li k'ap'akxan'it'iti an tacha najun.
45015014	Kint'ala'awnin, ijk'atsayi li uxitnan lhuwi lhit'awnat an oxi lanti chi chux an jatapast'ak'at lhit'awnat, pus layi lamap'a'sip'axayat,
45015015	pero aniy laka jalhiki iktapujulh sawalhi iklats'o'niw ixlakata yu laklhichiwiniy tanlhun, para li nt'u k'ak'apt'it. Chuncha k'ilhtuy, ixlakata li an Dios chuncha kilhijunilh la xjamapayninti,
45015016	para li akt'atapatsalhi an Jesucristo para li oxi katat'axajchalh an yu ntu judiojnin. Tacha ani kilhisacerdote iktapatsay k'it'in, iklhichiwiniy an laj'oxi ixchiwinti an Dios, para li ajkalhicha'alhi an yu ntu judiojnin la x'ukxlakapu an Dios, tacha lha'ulan yu ka'achanilh an Dios, yu stalan'acha laka Stalan'a Takuwin.
45015017	Li ikt'atapatsay an Dios, alini tuchini ixlakatacha li ikputa'ayay an Jesucristo.
45015018	Mu ntu iktapujuyi aknawlh tu'u yu ntucha yu an Cristo chuncha kimpu'ilhtuy, para li kataja'asmatnalhi an yu ntu judiojnin. Chi laka lakchiwinti chi laka laktanlhuncha yu tasuyi chuncha k'ilhtuy,
45015019	chi laka laj'alhp'ascha tanlhun yu laktasuy chi tanlhuncha yu la'lhi'a'nin chi la x'alhp'asninticha an ixTakuwin Dios. Pus sta la'acha'an Jerusalén chi tacha an lak'alincha la'acha'anaxni tuntala'acho'o sta Ilírico chuxcha ikma'pitsi'ojota an xchiwinti Cristo.
45015020	Chunchacha kit'in ikt'ataxtunilh iklhichiwiniy an laj'oxi chiwinti, tan tuka' k'is ixlichiwinkan an Jesucristojo iklhichiwinilh, chuncha ntu wa ik'aklhtayanicha xamati yu anchacha a'taynita,
45015021	mu chunchuniya najunta an tan ts'o'muk'akanta ixchiwinti Dios: "An yu ntu a'tam xjalhix'alakanta ixlakata yucha, yu'uncha katala'ts'ina'. Chi an yu ntu a'tam ixta'asmatta kalhichiwinkalh, katalhimacha'xaya'."
45015022	Xliyu li masi a'lhuwcha iklala'k'uxa'anacha'aw, jantu lalh.
45015023	Chaway li k'ilhtu'olhcha an kintapatsat tan ani lhilakwilhkanchilh chi mu la'alhucha k'ata yu sawalhcha iklala'k'uxa'amputunacha'aw,
45015024	akxni ak'ana xalakaat'un España aklala'antacha'aw. Chi akxni aklala'ts'inawcha masi ntu ma'an, akilat'ataylhi'anawi kijalhtanti.
45015025	Chaway la'acha'an Jerusaleni ikti'an, iktijalhi'ani la'a'tayjun an kijat'ala'awnink'an yu ancha tawilanalh.
45015026	Mu an jamacha'an Macedonia chi an jamacha'an Acaya ixta'achanink'ani tama'ayxto'lhi la'a'tayjun, para li katamala'achanilhcha an kijat'ala'awnink'an yu wa takilhpati an la'acha'an Jerusalén.
45015027	Wa ixta'achaninchak'ani chuncha tapastaklhi, masi chuncha yu junita li kata'ilhtulh, mu tacha an judiojnin an yu tajakiklaka'inincha tat'alaxta'nilhi an laj'oxi tanlhun yu wa takuwin an yu ntu judiojnin, pus an yu ntu judiojnin wachu katat'ala'a'tayjulhi la xlaktanlhunk'an an judiojnin yu an tajakiklaka'inincha.
45015028	Pus akxni chunchacha ak'ilhtuya aniy, chi akxni ajkama'axta'niyacha an yu ma'ayxto'kalh la'a'tayjun, ak'anacha España chi aklala'ts'intijlayawcha.
45015029	Kit'in oxi ijk'atsay li akxni aklala'antacha'aw laktachapunini kalakjun'oyaw an la xjapaxkatla'ts'inti an Cristo.
45015030	Pero iklatapaynisk'iniyawi kint'ala'awnin la xtalakask'i an kiJamach'alhkatk'an Jesucristo chi la xjamapayninti an Takuwin li akilat'atapayniniwi an Dios kilakata.
45015031	K'alhisk'init'iti an Dios li akima'alhtaxtulhi la xmakak'an an yu ntu tajakiklaka'inin, an yu tawilanalh xalakaat'un Judea chi li an la'a'tayjun yu iktijalhi'ani an kijat'ala'awnink'an an la'acha'an Jerusalén oxi kajama'lhtayanankanchalh;
45015032	li Dios chuncha lakask'in, lhi'acha aklala'cha'aw, lhi'acha aklala'ts'iw chi aklat'ajastaknawcha.
45015033	Yucha an yu xt'a'a oxi jatawlhnat Diosi katalhistakni minchuxk'an. Chunchacha kawalh.
45016001	Iklalhisk'iniyaw an kint'alajamatsank'an Febe, yu lhka'ulakanta li kaja'a'tayjulh an yu tajakiklaka'inin an la'acha'an Cencrea
45016002	li oxi k'ala'a'it, la xtalakask'i an Jamach'alhkat, tacha lhitask'ini li chuncha kala'ilhtukalh yu wa tamcha kiklaka'ikan Dios, chi k'alhi'a't'ay'ut'iti wa tuchicha ma'lhtask'ini, mu yucha wanajcha xluwk'ani ja'a'tayjuta, kit'in wachu ki'a'tayjuta.
45016003	Akilala'axa'alanicha'awi an yu kintat'atapatsay an Priscila chi an Aquila, yu wachu tat'atapatsay an Cristo Jesús.
45016004	Yu'uncha wa k'ischa ixtitama'ats'an'atacha ixjatsukuntik'an wa xliyu kintama'alhtaxtulh, chaway jantu wa kit'incha ijkaxta'niy lhimala'puchajun, wachu taxta'niya lhimala'puchajun ixchuxk'an an kijat'ala'awnink'an an yu ntu judiojnin ta kilhmakchux tata'ayxt'o'a.
45016005	Wanajcha chun k'ajala'axa'alachi'it'iti an kijat'ala'awnink'an yu tata'ayxt'o'a an la ixcha'a Priscila chi Aquila. Akilala'axa'alanicha'awi an ki'amigo Epeneto, yucha yu p'ulhnajcha kiklaka'ilh Cristo an xalakaat'un Akaya.
45016006	K'ala'axa'alachi'it'iti an Maria, yucha sawalhcha tapatsata milakatak'an.
45016007	K'ajala'axa'alachi'it'iti an Andrónico chi an Junias, yu ta ijkalhila'ts'in chi xajkat'amalaklhchawkanta, yu'uncha p'ulhnaja takiklaka'ilh an Cristo kit'in xli'astan, chi yu'uncha sawalhcha oxi jalhiwilakan li jamala'achakanta li katalhichiwinilh an xchiwinti Jesús.
45016008	K'ala'axa'alachi'it'iti an Amplias, yucha ki'amigo la xtalakask'i an Dios.
45016009	K'ala'axa'alachi'it'iti an Urbano, yu wachu t'atapatsay an Cristo tacha kitnan chi an Estakis.
45016010	K'ala'axa'alachi'it'iti an Apeles, yu wanajcha lhuw malaksuta li kiklaka'iya an Cristo, chi an yu tawilanalh la ixcha'a an Aristóbulo wachu k'ajala'axa'alachi'it.
45016011	K'ala'axa'alachi'it'iti an Herodión yu ta iklhila'ts'in chi an yu tawilanalh la ixcha'a an Narciso, yu'uncha wachu takiklaka'iya an Jamach'alhkat.
45016012	K'ajala'axa'alachi'i't'iti an Trifena chi an Trifosa, yu'uncha wachu tat'atapatsayi an Jamach'alhkat, chi an kint'alajamatsank'an Pérsida, wachu k'ala'axa'alachi'it, yucha wachu sawalhcha t'atapatsata an Jamach'alhkat.
45016013	K'ala'axa'alachi'it'iti an Rufo, yu sakxtuta an Dios, chi wachu k'ala'axa'alachi'it'iti an ixnati yu wa tacha kinaticha wachu ikla'ts'in.
45016014	K'ajala'axa'alachi'it'iti an Asíncrito chi an Flegonte chi an Hermas chi an Patrobas chi an Hermes chi an yu ancha tat'awilananchalh kijat'ala'awnink'an.
45016015	K'ala'axa'alachi'it'iti an Filólogo chi an Julia chi an Nereo chi an ixt'alajamatsan, chi an Olimpas chi ixchuxk'an an kijat'ala'awnink'an an yu ancha tat'awilananchalh.
45016016	K'alala'axa'alap'axachi'itcha minchuxk'an laka stalan'a jala'xtikilhtastuknut. Ta kilhmakchux an yu takiklaka'iy Cristo tamak'aniyacha'ani jala'axa'alanti.
45016017	Kint'ala'awnin, iklatapaynisk'iniyaw li k'ajalhak'ap'up'it'iti an yu wa sawalhcha tajalakilhmakt'uyunun chi tajama'ayst'uk'unun, an yu ntucha chun tamasuniyan tacha yu uxitnan map'a'sik'ant'at. Jant'u k'ajach'a'o'at'it,
45016018	mu yu'uncha jantu yu an kiJamach'alhkatk'an Cristojo tat'atapatsay, yu'uncha wa x'akstuchak'ani tacha an tanajun, yu'uncha wa tapu'o'xcho'oycha laka lakxlak'anti ixchiwintik'an chi laka lajk'usi ixchiwintik'an an yu wa las takiklaka'iy li tu'u'.
45016019	Ta lhichuxi k'atsakan li uxitnan jak'iklak'a'ininat'it, chi sawalhcha oxi iklhiwilay li ch'unch'a layat, pero iklakask'in li laka jatapast'ak'ati k'a'ilht'ut an yu laj'oxi tanlhun chi an yu ntu laj'oxi tanlhun jant'u k'a'ilht'ut,
45016020	chuncha an Dios yu xt'a'a oxi jatawlhnat watukan ka'ilhtuya li k'a'akp'ut'ayamat'iti an satanás. Uxitnancha kataxta'nin an ixjamapayninti an kiJamach'alhkatk'an Jesús.
45016021	An kint'atapatsan Timoteo, yu wachu chun tapatsay tacha kit'in chi an yu ta ijkalhila'ts'in, an Lucio chi an Jasón chi an Sosípater tamak'aniyacha'an jala'axa'alanti.
45016022	Kit'in yu ijkunkan Tercio, yu iklats'o'niyaw aniy laka jalhiki, wachu iklala'axa'alayaw la xtalakask'i an Jamach'alhkat.
45016023	Wachu tala'axa'alayan an Gayo. An la ixcha'a an Gayojo ikwilh, chi aniya tata'ayxt'o'a an yu tajakikla'inin. Chi an Erasto wachu tala'axa'alayan, yucha ma'ay xatumin an la'acha'an, chi an kint'ala'ajunk'an yu junkan Cuarto wachu tala'axa'alayan.
45016024	An xjamapayninti kiJamach'alhkatk'an Jesucristo minchuxk'ancha kataxta'nin.
45016025	Oxi kalhichiwiniw an Dios, yu lay ta'ilhtuyan uxitnan li oxi k'at'a'aklats'uk'ut, tacha an najun an laj'oxi chiwinti yu iklhichiwiniy, chi tacha an masukan yu lhichiwiniy Jesucristo. Aniy chiwinti yucha yu sawalh, yu an Dios wa la'asa' lhichiwininta chi ma'ani ixtats'e'ta sta akxni an lakaamunulhpa jantuka' ix'alin,
45016026	pero chaway an tan tats'o'muk'alh an yu xtalhichiwiniy ixchiwinti Dios, anchacha pumalakasukalh, tacha najuntacha an Dios yu ntu a'tam katinilh. Ani xlamap'a'sin an Dios yu wa la'asa' ixt'ajun, chaway lhichiwinkancha ta lakachux an la'acha'anaxni para li katakiklaka'ilh chi kata'ilhtulhi yu lhinajun.
45016027	An yu wa yucha Dios sawalh chi jalakpastaknan, yucha an Jesucristojo ay pujun chi ixpujun'alhincha. Chunchacha kawalh.
46001001	Kit'in ikPablo yu kint'asanilh an Dios chi kimala'achalhcha an Jesucristo para li ajkamak'atsaaninilh an xchiwinti, iklala'axa'alayaw ali an kint'ala'ajunk'an Sóstenes.
46001002	Uxitnan ixlapanakni Dios, yu t'a'ayxt'o'at an la'acha'an Corinto, tamastalan'atani an Jesucristo. Chi Diosi tat'asanin li wachu la'stalan'ani k'a'unt'it ali an yu wachu ta'a'atant'asay wa tanchun kawalhcha an xta'a'ut an kiJamach'alhkatk'an Jesucristo. Yucha ixJamach'alhkatk'an chi kiJamach'alhkatk'an.
46001003	An kimPayk'an Dios chi an Jamach'alhkat Jesucristo kataxta'nincha ixjamapayninti chi oxi jatawlhnat.
46001004	Lhilhiji ikxta'niy lhimala'puchajun an kiDios milakatak'an, mu yucha tapuxta'nini an Jesucristo ixjamapayninti.
46001005	Yucha an Cristojo tapuxta'nin an Dios chux an yu laj'oxi tanlhun, laj'oxi chiwinti chi laj'oxi jatapast'ak'at.
46001006	Mu an chiwinti yu lhichiwiniy an Cristo oxicha tasuy la mijatsukuntik'an.
46001007	Pus chaway tu tu'u tats'an'atayaniyan yu xt'a'a Dios para li lay k'ap'ut'ap'ats'anit'it li chaway wa p'akxan'iyatka tuchi wilhchancha katalakasuya an kiJamach'alhkatk'an Jesucristo.
46001008	An Dios kata'a'tayjuyani li k'at'a'aklats'uk'ut'iti sta akxni ka'ukla'oya', para li ntu xamati tu'u katalhimuk'an akxni kachincho'oya an kiJamach'alhkatk'an Jesucristo.
46001009	An Dios, yucha ilhtuy sawalhi yu najun li ka'ilhtuya', chi yucha yu tat'asanin para li k'at'at'ala'xt'o't'iti an isTs'alh Jesucristo, yucha kiJamach'alhkatk'an.
46001010	T'ala'awnin, la xtalakask'i an kiJamach'alhkatk'an Jesucristo iklatapaynisk'iniyaw li lhilhiji wa tam k'ak'ats'at'it ch'i nt'u k'at'ala'ap'its'it'it, wa la'atam jatapast'ak'ati k'alhits'uk'ut'it.
46001011	Tuchi chuncha iklalhijunaw, mu an yu ta jalhila'ts'in an Cloé kintajuni li wa la'ayat'it.
46001012	Iknawputun li ali'in yu uxitnan tanajun: "Kit'in yucha an Pablojo ikch'a'o'ay. Chi an ali'in tanajun: "Kit'in yucha an Apolojo ikch'a'o'ay." Chi ali'in tanajun: "Kit'in yucha an Cefasi ikch'a'o'ay." Chi ali'in tanajun: "Kit'in yucha an Cristo."
46001013	¿Chu sna wanaj pumalhuwi Cristo? ¿An Pablo makxtukmuk'akalhi laka cruz milakatak'an? ¿U sna a'p'axat'iti la xtalakask'i an Pablo?
46001014	Ikxta'niy lhimala'puchajuni an Dios li ntu xamati apumatami ikma'paxalh yu uxitnan, wa yucha an Crispo chi an Gayo.
46001015	Chuncha ntu layi xamati lay katinawlh li la kintalakask'i a'paxli.
46001016	Wachu ijkama'paxalhi an yu ta jalhila'ts'in Estéfanas, pero ntu ikpast'ak'a li xamati ikma'paxapalata apumatam.
46001017	Mu an Cristo tu kilhijuni li ajkama'paxanalh, yucha kilhijuni li aklhichiwinilh an laj'oxi chiwinti. Jantu iklhichiwiniy laka lajk'usi chiwinti yu minachalh la xjatapast'akat an lapanak, para li an xcruz an Cristo jantu kama'ats'an'alhi ix'alhp'asninti.
46001018	An chiwinti yu lhichiwiniy li nilh an Cristo laka cruz wa tachanu wa lhitontojcha talhiwilay an yu tats'an'at'ajun, pero an yu ta'alhtaxtut'awnaw, aniy chiwinti yucha ix'alhp'asninti an Dios.
46001019	Tacha najunta an la ixchiwinti Dios: Ajkalakt'ilhiniya an ixjatapast'ak'atk'an an yu sawalhcha tajalakpastaknan. Chi ajka'ilhtuya li ntu katalhimacha'xalhi tu'u an yu sawalhcha lay talhimacha'xay tu'u talay.
46001020	¿Tanischa t'ajun an jalakpastaknaj lapanaki? ¿Tanischa t'ajun an xamaestro lhamap'a'sini? ¿Tanischa t'ajun an yu lani lhilakikxtukut tanlhun yu alin aniy lakamunulhpa'a? ¡An Dios ilhtulhi li wa lhitontojcha kawalh an xajatapast'ak'at aniy lakamunulhpa'.
46001021	An Dios sawalh jalakpastaknan xliyu an lapanakni yu tat'ajun an lakamunulhpa jantu layi tapumispay wa xjatapast'ak'atchak'an. An Dios chuncha oxi lhiwilalh li an yu tajakiklaka'inin kajama'alhtaxtulhi an la xchiwinti, masi wa lhilokojcha lhiwilakan.
46001022	Mu an judiojnin task'in li kajamasunikalh tu'u yu kamasulh ix'alhp'asninti an Dios chi an griegojnin tapuxkajuy lhuw jatapast'ak'at.
46001023	Pero kitnan lhichiwinaw an Cristo yu makxtukmuk'akalh laka cruz, yu an judiojnin tu tala'ts'imputun wa ixlakata tacha an nilh chi an yu ntu judiojnin tanajun li wa lhilocojcha.
46001024	Pero an yu Dioscha jat'asanita, judiojnin u griegojnin, yu'uncha tak'atsayi li an Cristo ix'alhp'asninti an Dios chi ixjatapast'ak'at an Dios.
46001025	Mu masi wa lhitontojcha tasuy yu najun an Dios, palay oxi jatapast'ak'at, an ixjatapast'ak'at lapanak jantu, chi masi ka ntu k'is k'ut'ilhi katasulh tu'u yu ix'anu an Dios, palay k'ut'ilh, an wa ixtachaputcha lapanak, jantu.
46001026	T'ala'awnin, k'alhak'ap'up'it'iti li an Dios tat'asanini masi ntu milhuk'ani yu k'alhits'uk'ut jatapast'ak'at yu wa xanawincha aniy lakamunulhpa', chi ntu milhuk'ani yu k'alhits'uk'ut lhich'alhkat chi ntu milhuk'ani yu k'alhit'ap'alat.
46001027	Mu wa xliyu li an Dios para li kajamamaxanilhi an yu sawalhcha tajalakpastaknan tanajun, jasakxtulhi an yu wa laktontojnincha jalhimalakxtukan. Chi para li an Dios kajamamaxanilhi an yu sawalhcha lajk'ut'ilin tanajun, jasakxtulhi an yu ntu lajk'ut'ilin aniy lakamunulhpa'.
46001028	An Dios yucha jasakxtulh an lapanakni an yu wa jala'amaj'ankancha chi ntu tu'u talhitapalay jajunkan aniy lakamunulhpa'. An yu ntu tu'u talhitapalay, japu'ilhtukani li ntu tu'u katalhitapalalh an yu talhitapalay tanajun.
46001029	Chuncha ntu xamati lay katilhita'ayalh tu'u la x'ukxlakapu an Dios.
46001030	Pero an Dios yuchacha tat'amala'xto'tan uxitnan an Jesucristj. Chi wachucha ilhtulhi li an Cristo kijatapast'ak'atchak'ani kawalh chi yu ts'awjcha kaputsukuw chi yu kapustalan'aw chi yu kaputa'alhtaxtuw.
46001031	Tacha an najunta an tan ts'o'muk'akanta: "Li xamati lhita'ayaputun tu'u, yucha an Jamach'alhkatcha Diosi kalhita'ayalh".
46002001	T'ala'awnin, akxni iklakila'kilaw, iklalhixa'alawi an ixchiwinti Dios chi ntu yu sawalhcha lajk'usi chiwinti ikpuchiwinilh yu wa xjatapast'ak'atchak'an an lapanakni.
46002002	Chi akxni ancha xaklat'a'aklat'awnaw, jantu tu'u atumpaja ijk'atsaaputulh, wa de Jesucristo chi akxni tacha an nilh an laka cruz.
46002003	Akxni iklala'cha'aw jantucha k'is k'ut'ilhi xajkunita chi wa xk'ip'ip'icha xaklay la kintalhanti.
46002004	Chi akxni iklalhixa'alaw an ixchiwinti Dios jantu iklapuxa'alaw yu sawalhcha laj'ay chiwinti para li aklama'ankiklaka'iniw. Iklama'ankiklaka'iniw mu yucha Takuwini yu masulh la x'alhp'asninti li an yu iklajuniw sawalh.
46002005	Chi chuncha ik'ilhtulh para li amijakiklaka'intik'an jantu ani kapuminchalh an wa la xjatapast'ak'atchak'an lapanakni, yucha an ix'alhp'asninti Diosi kapuminchalh.
46002006	Pero an yu tak'at'atacha la xjakiklaka'intik'an chun sawalh laka lakchiwinti yu pujatapast'ak'ati ikpulakchiwininaw. Pero ntu wa xajatapast'ak'atcha aniy lakamunulhpa', chi ntu xjatapast'ak'atk'an an yu ani tach'alhkatnan, yu'uncha tama'ats'an'at'ajuncha an ixlich'alhkatk'an.
46002007	Yu ikmasuyaw yucha an yu ntu lay la'ts'inkan ixjatapast'ak'at Dios. Ani jatapast'ak'at wa la'asa'a tan t'ajun sta akxni a'taynichalh an lakamunulhpa'. Chi ani xjatapast'ak'at Dios najun li sawalh kalhitapalaw.
46002008	Ani ntu xamati tacha an tach'alhkatnan aniy lakamunulhpa lhimacha'xata, mu li kaxtalhimacha'xalh tu kaxtamakxtukmuk'alhi laka cruz an ay Jamach'alhkat.
46002009	Pero tacha an najunta an tan ts'o'muk'akanta: "An yu tamapayni an Dios jamala'asijninita tanlhun yu ntu xamati la'ts'inta chi ntu xamati asmatta chi masi wa xamaticha kapastaklhi".
46002010	Yucha aniy tanlhuni yu kintamasunitan an Dios laka Takuwin, mu an Takuwin yucha oxi laklhakapu'an'ojoy chux, sta masi yu sawalhcha ma'at t'awnachalh xjatapast'ak'at an Dios.
46002011	Yu wa lapanak jantu xamati k'atsaaniy ixjatapast'ak'at apumatam, wa yucha k'atsay an kintakuwink'an tani yu jatapastaknanawcha atamjtamin. Pus wanajcha chuni an ixTakuwin Dios, wa yucha k'atsay tuchini past'ak'acha an Dios.
46002012	Chi kitnan ntu wa takuwincha yu wa anicha alin lakamunulhpa la'a'itaw. Yu la'a'itaw yucha an Takuwin yu kintaxta'niyan an Dios, para li kala'lhimacha'xawi an laktanlhun yu an Dios la xjamapayninti kintaxta'nitan.
46002013	Ani laktanlhun, laka chiwinti yu an ixTakuwin Dios kintamasunitani pulakchiwininaw, jantu wa laka chiwinticha yu wa la kijatapast'ak'atchak'an lanitaw. Chunchacha lhilakchiwinaw laka chiwinti yu minachalh la ixTakuwin an Dios.
46002014	An lapanak yu ntu lhit'ajuni an ixTakuwin Dios, jantu la'a'iya yu xt'a'a an ixTakuwin Dios. Mu wa lhitontojcha yu wa lhiwilay. Chi wachu ntu lay la'lhimacha'xayi mu yucha la xTakuwin Diosi la'lhimacha'xakan.
46002015	Pero yu lhit'ajuni an xTakuwin Dios, layi k'atsay chux an tanlhun tanyucha yu oxi u jantu, pus layi kanawna'. Pero an yu lhit'ajun an xTakuwin Dios yucha ntu lay tu'u katilhimuk'akalh.
46002016	Mu an tan ts'o'muk'akanta najunta: ¿Tisiyuchacha k'atsaani xjatapast'ak'at Jamach'alhkat Diosi? ¿Tisiyuchacha lay kamap'asiya'a? Pero kitnan lhit'awnawi an ixjatapast'ak'at an Cristo.
46003001	T'ala'awnin, kit'in tu layi iklaxa'alaw uxitnan tacha lapanakni yu oxicha tamispay an xTakuwin Dios, iklaxa'alaw wa tacha yu ntuka' oxi tamispay, tacha wa jas'at'ancha iklalhixa'alaw an Cristo.
46003002	Wanaj tu k'is lhima'anxkayi yu klamasuniw. Tacha jas'at'an yu tats'ik'ika', mu nt'uk'a' lay k'axlakts'ak'at'iti yu p'as tu'u. ¡Chi masi chaway jant'uk'a' lay lakts'ak'ayat'it,
46003003	mu t'awnatka tacha yu ntuka' jalakp'ast'aknanat'it. Li la xk'ayatka ch'i la xt'uk'uyatka, wa t'ani layatcha, wa tacha wa lapanaknika yu wa ntuka' tamispay Diosi layat'it.
46003004	Akxni xamati najun: “Kit'in yucha an Pablojo ikch'a'o'ay”. Chi pumatam nawpalay: “Kit'in yucha an Apolojo ikch'a'o'ay”. Ch'unch'ach'a lhimasuyat li wanajka wa lhilakatijtam lapanakni.
46003005	An Apolo chi kit'in Pablo ¿tisapu kitnancha? Kitnan wachucha wa ikt'atapatsayaw an Dios, kitnancha yu uxitnan p'ujak'iklak'a'inint'it. Atamjtamin kitnan k'ilhtuwcha an tapatsat yu an Dios kintalhijunin.
46003006	Kit'in ikjach'ananalh chi an Apolo la'tanti'awalh, pero an Dios yucha yu ilhtulh li kata'ayalh an yu ch'ankalh.
46003007	Pus tacha an yu jach'ananan chi an yu laj'away, jantu yu'uni yu talhitapalay, yucha an Dios, mu yucha yu la'ayay an yu ch'ankan.
46003008	An yu tajach'ananan chi an yu talaj'away an jach'ananti wa xtamk'an, pero tani yu tatapatsalhcha atamj atamj yucha an Dioscha chuncha kajamapalhniya'.
46003009	Kitnan ikt'atapatsayaw an Dios, chi uxitnan tachanu jach'ananti chi tacha a'atam cha'a yu yawt'awkan, yu x'anu an Dios.
46003010	La xjamapayninti an Dios kilhijunilhi li aktapatsalhi la mijatsukuntik'an tacha pumatam yu oxi yajuy cha'a', kit'incha kla'oxinilh an xjach'aja', chi an la x'ukxni an xjach'aja pumatamcha taylhi'anta la'oxiy. Pero atamj atamjcha kalhakapu'alh tani yu taylhi'ancha la'oxi an cha'a'.
46003011	Mu ntu xamati a'tam kati'ilhtunipalh ixjach'aja la'atam cha'a yu alininicha, chi ani ixjach'aja yucha an Jesucristo.
46003012	Ani la x'ukni an xjach'aja cha'a, lay kataylhi'alh kala'oxilh xamati: laka la'stu de oro u de plata chi yu lajk'usi chiwx u de lht'a'alak'iw u de kawak u de tu'ucha jach'itin.
46003013	Pero tani yu katapatsayacha atamj atamj akxnicha ts'awj katasuya akxni kanawkanacha li oxi u jantu yu ilhtulh, kachina panch'e'ex akxni katasuya', mu laka jikmicha kapulhila'ts'intanukana'. Chi atamj atamjcha tanyuchacha ixtapatsat, yucha an jikmicha kalhila'ts'intanuya'.
46003014	Li yu xamati la'oxita cha'a chi li lhitayanilh, kajama'lhtayananacha ixtalhaja.
46003015	Pero li la'xawlhi yu ixla'oxita, wa ts'an'aycha an ixtapatsat, pero yucha kata'alhtaxtuy', tacha xamati yu ta'alhtaxtuy laka jikmi.
46003016	¿Ch'u sna nt'u k'ats'ayat'iti li uxitnan ixtajtan an Dios, chi an ixTakuwin an Dios taputanumanan?
46003017	Li xamati lakt'ilhiy an ixtajtan an Dios, an Dios wachu kalakt'ilhiya', mu an ixtajtan an Dios yucha stalan'a chi an tajtan uxitnan.
46003018	Jantu xamati ka'o'xcho'okalh ix'akstu, li xamati k'atsan li sawalhcha lajk'atsayi an tanlhun xajatapast'ak'at yu alin aniy lakaamunulhpa, task'iniy kalalh li ntu tu'u k'atsay, chuncha katasuya li jalakpastaknan.
46003019	Mu an xajalakpastaknat aniy lakamunulhpa, an Dios k'atsayi li wa sicha lhitonto. Tasuyi an tan ts'o'muk'akanta: An Dios japula'ma'alhilayi wa la x'akstu xlakatijlachak'an an yu sawalhcha tajalakpastaknan talay.
46003020	Chi nawpalay: "An Jamach'alhkat Dios k'atsayi li an xjatapast'ak'atk'an an yu sawalhcha tajalakpastaknan jantu tu'u lhitapalay".
46003021	Pus tu xamati kalhita'ayalh ixlakata an yu wa lapanaknicha talak'ilhtuy; mu chux an laktanlhun mi'anuk'an.
46003022	Kit'in Pablo, an Apolo, an Cefas, an lakamunulhpa, an jatsukunti, an lhinin, an yu wa tapasat'ajunka, an yu wa katapasayaka, chuxi mi'anuk'an,
46003023	chi uxitnan ixnawin an Cristo chi an Cristo ixnawin an Dios.
46004001	Kitnan akilala'ts'iw wa ix'a'tayjununcha an Cristo chi wa ixmasununcha an yu ntu xlajk'atsakan ixlaktanlhun an Dios.
46004002	Chaway oxicha, yu lhijunkan tu'u ka'ilhtulh chi jama'lhtayanancha an tapatsat, kalhimasulhcha li ka'ilhtuya sawalh.
46004003	Yu kit'in la kimakni, jantu tukancha iklhakapu'ani li akilajuniw li oxi u jantu yu k'ilhtuy, u li xamati yu wa lapanak jamach'alhkat akijunilh, sta masi wa ki'akstucha jantu ijkunkani li oxi u jantu yu k'ilhtuy.
46004004	Pero masi ijk'atsayi li ntu tu'u yu ntucha oxi ak'ilhtulh, wachu jantu xliyu li aknawlh li ntu tu'u wanaja kintala'alhin. Mu yu kanawna li oxi u jantu yu ik'ilhtuy yucha an Jamach'alhkat.
46004005	Pus uxitnan jant'u tu'u k'ana'unt li oxi u jantu yu ilhtuy xamati mu ntuka' chini xpanch'e'ex, k'ap'akxant'iti li kachajcha timilhi an Jamach'alhkat, chi li tan putunkucha kamasuya yu chaway lakaputs'isni tapasay, chi kamasuyacha tuchini yu x'ilhtuputuncha an jalhunut. Chi akxni atamj atamjcha kala'a'iya yu an Dios kaxt'a'a'.
46004006	T'ala'awnin, aniy tanlhun iklalhixa'alayaw oxi para uxitnan, klamasuniyawi t'ani k'alatcha, chi wanaj kitnan an Apolo chi kit'in Pablojo iklalaniniyaw t'anisch'a k'alat. Para li k'alanit'iti jant'u wa k'alhimo'slatcha tacha an ts'o'muk'akanta la ixchiwinti Dios, chuncha ntu xamati lapanaki k'at'ip'u'ayajk'ats'at chi apumatam k'axk'a'itcha.
46004007	¿Tisapiyuchacha yu sawalhcha oxi kala'ts'in chi an ali'in tucha tukan oxi kajala'ts'ilh? ¿Chi tisunch'a yu lhit'a'un yu ntucha yu an Dios kaxta'nini? Chi li yucha an Diosi xta'nitan ¿t'asu li sawalhch'a layi li lhit'a'uni? wa t'ach'a wa mi'akst'uch'a la'ch'ip'int'a lay.
46004008	Uxitnan lhit'aw'oyatch'a yu lak'ask'inat'it, ch'alhk'atnanatcha mi'akstuk'an, jantucha kilama'lhtask'iniyaw. O'palaj rejnincha sawalhi k'ax'unt'it para li xaklat'ach'alhkatnawcha.
46004009	Mu kit'in iklhiwilay yu kitnan yu kintamala'achayan an Dios, an Dios palay wa xalakt'ikt'ini kinta'ilhtun, tachanu t'acha'ankantacha li akintama'nikanan. Ikt'acha'antawcha tacha wa ixlila'astatcha an lakamunulhpa ijkuntaw chi akintala'astancha an angelhnin chi an lapanakni.
46004010	Kitnan ixlakata an Cristo wa laktontojnincha, walh uxitnan ixlakata an Cristo sawalhch'a jalakp'ast'aknanat'iti lhiwilak'anat'it. Kitnan tu laj'oximaj'ay, uxitnan sawalhcha laj'oximaj'ay. Uxitnan sawalhch'a lhiwilak'anat'it, kitnan wa kintala'amaj'ankanancha.
46004011	Sta yu chaway tukan ikma'alh'ajnanawi laka chawan chi laka kikxixat chi mati kila'ch'itk'an chi an lapanakni wa kintalhitama'chapuyan chi ntu tu'u kincha'ak'an.
46004012	La kimakak'ani iktapatsayaw chi sawalhcha ikla'lho'onaw. Wa tanlhuncha yu ntu laj'oxi kintapulhitama'chapukanan, pero kitnan tanlhun yu laj'oxi ijkamapusp'itnicho'oyaw chi xakintach'a'o'akanan para li akintalhitama'chapukan, pero iklhitayaniyaw.
46004013	Xkayaj kintajunkanan, pero kitnan laka laj'oxi chiwinti ijka'alhtayananaw. Chi sta chaway, wa tacha wa xajamakxtalhcha aniy lakamunulhpa kinta'ilhtukanan, wa tacha wa xatat'ilhincha tu'u aniy lakamunulhpa kintala'ts'inkanan.
46004014	Tacha ani iklats'o'niyaw jantu wa klamamaxaniyawcha, wa iklamap'a'siyaw, tacha kijas'at'an, mu klamapayniyaw.
46004015	Mu masi uxitnan tacha ixlapanaknicha Cristo, layi k'ajalhits'uk'ut'it la'akaw milh lapanakni yu katamatalaninin, pero yu milakpaynink'an jantu xluwk'an. Yu mimpayk'an uxitnan, kit'in, mu kit'ini iklalhixa'alaw an laj'oxi chiwinti, yu laych'a p'uch'a'o'at'it an Cristo Jesús.
46004016	Pus chaway iklatapaynisk'iniyaw li tacha ikt'ajun wach'uch'a ch'uni k'ats'uk'ut.
46004017	Xliyu iklalhimala'achaniw an Timoteo, yu ikmapayni tacha kints'alh, mu kiklaka'iy sawalhi an Dios. Yucha katajunan tani ikt'ajuncha la xtij an Cristo Jesús, tacha ijkamasuni an kijat'ala'awnink'an, wa tanchuncha, chi ta lakachux tan ijkapu'ini tan tata'ayxt'o'a.
46004018	Ali'in de uxitnan yu wa ta'ayajk'atsay talhi'ilhtuy li ntucha aktilala'ancha'aw la'ts'inin chi oxicha talhiwilay.
46004019	Pero li an Dios chuncha lakask'in, ikpakxan'iy li watukan ak'antachalh. Chi akxnicha akla'ts'inanta tuchini yu sawalhcha lay ta'ilhtuy anchunu yu sawalhcha tata'ayay, li ntu junita wa sawalhcha lay talakchiwiniy.
46004020	Mu an xlich'alhkat Dios jantu wa laka chiwinticha lay putasuy, wachu putasuyi la xtachaput.
46004021	¿Uxitnan t'asuch'a yu nawnat'iti? ¿lak'ask'inat'iti li aklala'ancha'aw mama'alh'ajninin u li aklala'ancha'aw laka jamapayninti?
46005001	K'atsakan li ma xapumatam yu uxitnan ma tacha ixt'iwicha lhit'ajun xtunati. Tacha ani tapasay alhp'as tukani jantucha k'is oxi, masi an yu ntu tajakiklaka'inin tu chuni talay.
46005002	¡Uxitnan masi chuncha tapasay, sawalhch'a laj'ajini k'ats'anat'it! ¿Chu ntu apalij k'ala't'a'oxila'alhit'iti para li k'ama'osunik'ant'iti anchunu lapanak yu ilhtulh yu ntucha k'is oxi?
46005003	Yu kit'in masi jantu iklat'a'aklat'awnacha'aw, pero tachanu ancha iklat'a'aklat'awnacha'aw, chi kit'in iknajun li kama'alh'ajnalhi ani lapanak yu ntucha oxi tacha an lay.
46005004	Akxni k'at'a'ayxt'o'a'it kit'in tachanu ancha aklat'ata'ayxto'tacha'aw chi an ix'alhp'asninti an kiJamach'alhk'atk'an Jesús wachu ani katat'ata'ayxt'o'an. Wachuncha, la xtalakask'i an kiJamach'alhkatk'an Jesucristo,
46005005	anchunu lapanak kama'axta'nikana an Satanás, para li an ixlakatunaj kalakt'ilhikalh chi an ixtakuwin kata'alhtaxtulhi akxni kaminacha an Jamach'alhkat Jesús.
46005006	Uxitnan jantu sawalhi yu nawnat'it para li lay laj'ajin k'ak'ats'ant'it. K'ats'ayatcha li masi wa lakats'uni lhamaskajan, wanaj maskaja'ojoyi li tu'ucha lhix'ot'akan.
46005007	Pus chaway k'amaj'ant'itcha anchunu yu at'ilhcha lhamaskajan, yu wa talakt'ilhiyancha, para li la'sast'incha k'a'unt'it. Uxitnan tacha an pan yu ntu tu'u lhiyalh lhamaskajan, yu ukan akxni ixpaku Paxku. Mu an Cristo yu kiborregojk'an laka Paxku, ma'nikalhcha kilakatak'an.
46005008	Pus chaway kamak'ataniwcha an kimpaxkuk'an laka pan yu ntu tu'u lhiyalh lhamaskajan, yu nawputun li sawalh, jantu yu kapumak'ataniw an yu at'ilhcha lhamaskajan chi an wa tanlhuncha yu ntu laj'oxi.
46005009	Iklats'o'nitawcha jalhiki tan klajunaw li nt'u k'ajat'at'ala'xt'o't'iti an yu wa aya talay.
46005010	Chi li chuncha klajunaw, jantu klajumputunaw li wanaj jant'uch'a k'ajala'ts'inp'ut'unt'iti an yu wa aya talay aniy lakaamunulhpa', u an yu wa sawalhcha lhuw tanlhun talaklhitsukuputun, u an ja'alhawnan, u an yu wanajcha tacha ixdiosk'an tala'ts'in li tu'u'. Mu li chuncha, yucha li wanaj k'at'axt'ut'it aniy lakamunulhpa'.
46005011	Yu klajumputunaw li nt'u k'at'at'ala'xt'o't'iti xamati yu najun li wachu ixlapanak Jesucristo, walh chi li wa aya lay u li wa sawalhcha lhuw tanlhun laklhitsukuputun u tacha ixdioscha wanaja kala'la'ts'ilh an laktanlhun u wa aya kachiwinilh u kat'a'ap'alh u kaja'alhawanalh. Yu chuncha lay lapanak, jant'u k'at'alakwa'int'it.
46005012	Jantu kit'ini aktijajunilh li oxi u jantu tani talaycha an yu ntu takiklaka'iy Dios. Uxitnan milhi'ilhtutk'ani li k'aja'unit'iti li oxi u jantu tani talaycha an yu takiklaka'iy Dios.
46005013	An yu ntu takiklaka'iy Dios yucha an Diosi kajajuna li oxi u jantu yu ta'ilhtuy. Pus uxitnan k'at'amakxt'utcha an t'an t'awnat an yu wa aya lay lapanak.
46006001	Akxni li xamati yu uxitnan yu k'iklak'a'iyatcha Dios wa t'ala'aji apumatam, ¿tasu li ancha sk'inini an juez yu ntu mispay Dios li kat'alats'awalalhi? Palay oxi kajapuxkawlh an yu takiklaka'iy Dios li katat'alats'awalalh.
46006002	¿Ch'u wa nt'u k'ats'ayat li yu'uncha an yu tajakiklaka'inincha yu katanawna li oxi u jantu tani lapanakni aniy lakaamunulhpa'? Ch'i li uxitnani yu k'anawna'it li oxi u jantu tani laycha aniy lakaamunulhpa, ¿t'asuch'a li nt'u layi lats'awalayat ani yu wa lakt'ikt'ika lhilats'awalat tanlhuni?
46006003	¿Jant'u k'ats'ayat'iti li sta masi an angelhnin kitnani kanawnaw li oxi u jantu tani talaycha? ¡Pus mu li chuncha yu junita, pus palaycha kitnan kalats'awalayaw yu ixlakata tacha an ani laktapasay aniy laka jatsukunti!
46006004	Pus chaway, li uxitnan lalhi'ayat'iti wa tanlhuncha ixlakata yu chaway ani t'awkan, ¿Tasu li apalijcha wa yu'uncha mijuesnink'an ja'ilht'uyat an yu ntu tajakiklaka'inini?
46006005	Tacha ani iknajun para li k'alhimaxanant'it: ¿chu sna ntu xamati yu uxitnan yu lay kajat'alats'awalalh tu'u ixjat'ala'awnin?
46006006	¡Chi ntu wa lhilakatijtamcha wa lhit'ala'awnini la'ayp'axayat'it, sta la xlakapuchak'an an juesnin an yu ntu tajakiklaka'inini lalhip'inat'it!
46006007	Tacha ani wa siya uxitnanch'a la'ayp'axayat, aycha tukani lhits'an'ayat. ¿Tasu li ntu apalij wa lhit'ayaniyatcha an wa tanlhuncha yu ntu laj'oxi? ¿Tasu li ntu apalij wa lhit'ayaniyatcha li alhawnik'anat'it tu'u'u?
46006008	¡Apalij uxitnani yu wa t'ani layatcha, chi masi wa mijat'ala'awninchak'an ja'alhawniyat'iti li tu'u'!
46006009	¿Ch'u nt'u k'ats'ayat'iti li an yu wa tani talaycha jantu katitacha'alhi an tan ch'alhkatnan Dios? Jant'u k'at'a'o'xch'o'ot'it. Mu an yu wa aya talay chi an yu tacha ixdioschak'an tala'ts'in wa tanlhuncha chi an yu talat'atamay yu ntu talat'at'ajun chi an yu talat'atamay wa siya lapanaknicha chi an yu talat'atamay wa siya t'akunincha
46006010	chi an yu wa taja'alhawanan chi an yu wa sawalhcha lhuw lhitsukuputun tu'u chi an t'a'ap'anin chi an yu wa aya talakchiwiniy chi an yu wa taja'o'x'alhawnan, jantu katitacha'alhi an tan ch'alhkatnan Dios.
46006011	Tacha aniy, chuncha xtajunita ali'in yu uxitnan xlip'ulhnaj. Pero chaway xak'amaj'anik'ant'at'itcha mintala'alhink'an ch'i la'st'alan'ak'ant'at'itcha chi oxicha la mijatsukuntik'an la xtalakask'i an Jamach'alhkat Jesucristo chi la xTakuwin an kiDiosk'an.
46006012	Nawkan: -Kit'in layi ak'ilhtulh watuchicha k'ilhtuputun. Chun sawalh, pero ntu chuxi oxi xajachalh. Chun, kit'in watuchicha k'ilhtuputun ak'ilhtulhcha, pero ntu aktimakawnilhi li tu'u akilaklhajalh.
46006013	Chi nawpalhkan: "An yu ukan para li katajuchalhcha la kimpalaknik'an, chi an kimpalaknik'an para li kaputajuchalhcha an yu ukan." Chi chun sawalh, pero an Dios kalaklakt'ilhiya an palakni chi an yu ukan. Pero an lakatunaj yucha ntu wa aya kapulakalhcha, yucha kama'axta'nikalh an Dios chi an Dios yucha an lakatunaja kaputsukuya'.
46006014	Chi tacha an Dios mala'awnicho'olhi an Jesucristo, kitnan wachu chuni akintamala'awnicho'oyan la x'alhp'asninti.
46006015	¿Ch'u nt'u k'ats'ayat'iti uxitnan li amilakatunajk'an ixlakatunaj an Cristo? ¿Chi ani ixlakatunaj Cristo laycha ak'ilhtulh ixlakatunaj t'aku yu wa aya lay? ¡Jantu!
46006016	¿Jant'u k'ats'ayat'iti li akxni xamati lapanak t'atamay xamati t'aku yu wa aya lay wa pumatamcha tajun? An tan ts'o'muk'akanta ixchiwinti Dios najunta: "An xt'uyunk'an tachanu wa pumatamcha lapanaki katajuna'."
46006017	Pus wanajcha chun, akxni xamati t'atala'xt'o'acha an Dios laka takuwin, wa pumatamcha tajun.
46006018	Uxitnan jant'u wa aya k'alat'it. Wa tuchicha yu tumpaj tala'alhin ilhtuy an lapanak jantu mama'lhtajuniya an ixlakatunaj, pero yu wa ayacha lay, ilhtuycha tala'alhin chi wa ix'akstucha xkaji an ixlakatunaj.
46006019	¿Jant'u k'ats'ayat'iti li amilakatunajk'an ixtajtan an Stalan'a Takuwin, yu yucha an Dios taxta'nitan chi li an Stalan'a Takuwin uxitnani taput'awnan? Jantu mi'anuk'ani amilakatunajk'an.
46006020	Mu an Dios yucha tatamawtan. Pus xliyu amilakatunajk'an k'ama'axt'a'nit'iti an Dios.
46007001	Chi chaway aklajunawcha an yu kilalhisakmiyaw la minkartajk'an. Palay oxi ntu kaxlat'atsukukalh,
46007002	pero wa ixlakata li wa lay wa aya katalalh an lapanakni, atamj atamjcha kalhitsukulh ixt'iwi wa pumatam, chi an t'akunin atamj atamjcha katalhitsukulh ixt'apapak'an wa pumatam wachu'.
46007003	Chi tacha an lapanak chi an t'aku yu talat'at'ajuncha wa katalamuktaxtunilhcha yu lhi'ilhtut tanlhun akxni lat'at'awkancha.
46007004	An t'aku jantucha wa ix'akstu ix'anu an ixlakatunaj, ix'anucha an ixt'apapa', chi an lapanak wachucha ntucha wa ix'akstu ixnawin an ixlakatunaj, ix'anucha an ixt'iwi'.
46007005	Pus jant'uch'a k'ala'unit'iti li jantu akxni lama'lht'ask'iniyat'it, pero li wa t'amak'awt'at'iti li ka'alina panch'e'exi akxni jant'u k'at'it'ala'xt'o't'it, para li wa k'at'ap'aynitcha, pus masicha nt'u k'at'ala'xt'o't'it. Pero xli'astan k'at'ala'xt'o'ch'o'otcha, para li an satanás jantu katama'ilhtuni yu ntu oxi, ixlakata li uxitnan t'u lay ts'uk'uyat wa mi'akstuk'an.
46007006	Tacha ani klajunaw wa la'atamcha lamap'a'sit, jantu wa p'ascha iklalhijunawi li k'alakt'ats'uk'uk'ant'it.
46007007	Yu kit'in xaknajun li chux an lapanakni tacha kit'in jantu ikt'at'awkan wa chuchuni kaxtawalh; pero an Dios tamj tamjcha kintalhimakmintan, ali'in tamj chi ali'in tamj.
46007008	An yu ntu jat'at'awkan chi an yu talaknitacha ixt'apapak'an kit'in ijkajuni li palay oxi jantucha kajalakt'atsukukalh, tacha kit'in.
46007009	Pero li ntu layi tatsukuy wa x'akstuk'an, kajat'atsukukalhcha, mu palay oxi li kajat'atsukukalh walh jantu li wa kastakcha tala'ma'alh'ajnajtsukulh.
46007010	Chi an yu jalakt'at'awkancha kit'in ijkajuni tacha najun an kiJamach'alhkatk'an, an t'aku jantu kamakawlhi an ixt'apapa'.
46007011	Pero li an t'aku makajuni an ixt'apapa, jantucha kat'atsukukalh, pero li t'atsukuputunkan wa kat'atawlhcho'olhi an ixt'apapa'. Wanajcha chuni an lapanak jantu kamakawlhi an ixt'iwi'.
46007012	Chi an ali'in, kit'ini ijkajuni jantu yu an kiJamach'alhkatk'ani najun, li xamati kint'ala'ajunk'an lhit'ajun xt'iwi yu ntu jakiklaka'inin, pero li an t'aku najuni li t'atawlhputuni an ixt'apapa, ani kint'ala'ajunk'an jantu kamakawlhi an ixt'iwi'.
46007013	Chi li xamati t'aku yu kint'alajamatsank'an t'at'ajun xamati lapanak yu ntu jakiklaka'inin, pero li ani lapanak najuni li wa t'atawlhputuncha, ani kint'alajamatsank'an jantu kat'alamakawlh.
46007014	Mu an lapanak an yu ntu jakiklaka'inin chunchacha pustalan'an li t'at'ajun pumatam t'aku yu jakiklaka'inin, chi an t'aku yu ntu jakiklaka'inin chunchacha pustalan'an li t'at'ajun xamati lapanak yu jakiklaka'inin. Li ntu chun kaxwalh, amijas'at'anink'an la xjatsukuntik'an laklhkilikini kaxtawalh, pero chaway la'stalan'an.
46007015	Pero li an yu ntu jakiklaka'inin najuni li makawputuni an yu jakikkaka'inin, kamakawlhcha, mu an yu jakiklaka'inin t'aku u lapanak jantu junkani li ka'asi t'atawilhi yu ntu wa tawlhputuncha, an Dios yucha kintat'asanitan li oxi katawlaw.
46007016	Mu uxint'i xat'iwi', jant'u k'ats'ayi li sna layi k'ama'alht'axt'uya'a mint'apapa'? u ¿uxint'i xat'apapa', jant'u k'ats'ayi li sna layi k'ama'alht'axt'uya'a mint'iwi'?
46007017	Pus atamj atamjcha chuncha katsukulh tani yu lhimakmilhcha Dios, chi tani yu ixjuniitacha akxni an Dios t'asanilh, chunchacha katsukulh. Chuncha yu iklhinajun li kata'ilhtulh ta lakachux tan tata'ayxt'o'a an yu tajakikla'inin.
46007018	Li xamati t'asanikalh akxni ix'akaxwililich'uk'up'uxkantacha ix'a'axt'a'a, chunchacha katsukulh, chi li xamati t'asanikalh akxni ntu chun ixjunita, jantu ka'akaxwililich'uk'up'uxkalh.
46007019	An yu akaxwililich'uk'up'uxkanta jantu tu'u lhitapalhni chi an yu ntu tu'u akaxwililich'uk'up'uxkanta wanajcha chun. Yu lhitapalay yucha li ilhtukan an xlamap'a'sin Dios.
46007020	Atamj atamj chunchacha katsukulh tani yu ixt'ajuncha akxni t'asanilh Dios.
46007021	Li akxni t'asanik'a wa putapatsatch'a ix'unit'a, jant'u k'alhak'ap'up'i, pero li alini tani yu laych'a k'alhimak'awk'a, k'at'axt'ucha.
46007022	Mu yu wa putapatsatcha ixjunita akxni an Dios t'asanilh, yucha ma'alhtaxtunilhcha an Dios, chi wanajcha chun, yu ntu wa putapatsatcha ixjunita akxni an Dios t'asanilh, chaway wa xputapatsatcha an Cristo.
46007023	An Dios la'lhuw tukani talhitamajun uxitnan; jant'u k'alhit'amak'a'unt'iti li an ali'in lapanakni wa xputapatsanchak'ani kata'ilhtun.
46007024	Pus chunchacha t'ala'awnin atamj atamjcha chuncha katsukulh la x'ukxlakapu Dios tani yu ixt'ajuncha akxni t'asanilh.
46007025	Chi an yu jatsi'inka yu ntuka' jalakt'at'awkan, jantu tu'u kijuni an Dios tani yu ajkajunilhcha, pero ajkajuna tani yu ikpast'ak'acha. Layi akilakiklaka'iw mu an Dios kixta'nita ixjamapayninti.
46007026	Kit'in iknajun palay oxi ntu kajat'atsukukalh wa ixlakata li lhima'anxkayi ani panch'e'ex yu t'awnaw.
46007027	Li lhit'a'uni mint'iwi', jant'u k'amak'aw, ch'i li nt'u lhit'a'un, jant'u k'ap'uxk'aw.
46007028	Li t'ats'uk'uk'an, jantu tu'u tala'alhini ilht'uy, chi li xamati jatsi t'atsukukancha, wachu ntu tala'alhini ilhtuy. Pero an yu jat'atsukukan katala'ts'ina tanlhun lhima'alh'ajna an la xjatsukuntik'an, chi kit'in yucha yu xaklakask'in li ntu kaxtala'ts'ilh.
46007029	Kint'ala'awnin, yu iknawputun yucha aniy: Wa lakats'unicha panch'e'exi lhit'awnaw. Pus an yu jalakt'at'awkan tachanu ntu jalakt'at'awkani katatsukulh.
46007030	Chi an yu talaj'alhun tachanu ntu talaj'alhun, chi an yu talaj'achan tachanu ntu talaj'achan, chi an yu tajatamawnan tachanu ntu tu'u talhit'ajun.
46007031	Chi an yu tama'an'achay an tanlhuncha lak'alin aniy lakamunulhpa, tachanu ntu tu'u katama'an'achalh, mu tacha an tasuy aniy lakamunulhpa wa la'pusa.
46007032	Kit'in wa laycha li xaklama'alhtaxtucha para li nt'uch'a t'u'u k'alaklhak'ap'up'it'it. Yu ntu t'at'awkan yucha an ixlaktanlhun Diosi lhakapu'an chi yucha ma'an'achaputun.
46007033	Pero yu t'at'awkan yucha an lak'alin lakamunulhpa laklhakapu'an chi li kama'an'achalh ixt'iwi'.
46007034	Wanajcha chuni junita an t'aku yu t'at'awkan chi yu ntu t'at'awkan. An yu ntu t'at'awkan t'aku, yucha an ixlaktanlhun Diosi lhakapu'an, para li stalan'a kawalh la ixlakatunaj chi la ixtakuwin. Pero an yu t'at'awkan t'aku, yucha an yu lak'alin aniy lakamunulhpa lhakapu'an chi li kama'an'achalh ixt'apapa'.
46007035	Tacha ani klajunaw jantu klajunaw li nt'uch'a k'at'ats'uk'uk'ant'it chi oxi para uxitnan, para li wa oxich'a k'ats'uk'ut, jantu tu'u katamama'tijlan li t'at'ap'ats'ayat an Dios.
46007036	Li xamati lhiwilay li oxicha li kat'atsukulhcha yu t'atamakajuntacha li kat'atsukuyacha, li laycha kat'atsukukalh, li past'ak'acha li chunchacha yu oxicha xajachalh, pus ka'ilhtulhcha, kat'atsukukalhcha, yucha ntu tala'alhin.
46007037	Chi li apumatam yucha jantu k'atsani li kat'atsukukalh chi wa lhi'ilhtuycha la xjalhunut li ntu a'tam katit'atsukukalh, oxi li chuncha lay, chi watuchicha yu ilhtuputun, ilhtuycha.
46007038	Pus li yu t'atsukuyi yu t'atamakajuntacha, oxi li chuncha ilhtuy, pero li yu ntu t'atsukukan, palay oxi li chuncha lay.
46007039	An t'aku yu t'at'awkan t'ala'xt'o'a an ixt'apapa li t'ajunka'; pero li niycha an ixt'apapa an t'aku, an t'aku laycha kat'atsukucho'olh watichicha yu oxi lhiwilay, pero yu jakiklaka'inin lapanak.
46007040	Chi yu kit'in iknajun, an t'aku palay lhi'acha katsukulh li ntucha kat'atsukucho'okalh. Chuncha iknajun kit'in chi kit'in iklhiwilay li wachu yucha an xTakuwin Diosi iklhit'ajun.
46008001	Atumpaj, ixlakata an lhiway yu jalha'ulananikan an yu tacha dioscha jala'ts'inkan, oxi k'atsayaw kinchuxk'an tani yu junitacha an xajatapast'ak'at. Pero an jatapast'ak'at layi wa pu'ayajk'atsakancha, pero yu lhit'ajuni an jamapayninti yucha oxi ja'a'tayjuy an lapanakni.
46008002	Li xamati lhiwilay li tu'ucha k'atsay, jantuka' tu'u k'atsay tacha yu kak'atsaalhcha.
46008003	Pero li xamati lapanak mapayniya an Dios, an Dios mispaycha tichini yuchacha.
46008004	Yu ixlakata li ak'ulh tu'u yu xjalha'ulananikantacha an yu tacha diosnincha jala'ts'inkan, oxi k'atsayaw li aniy lakamunulhpa jantu tu'u talhitapalay, mu wa pumatami yu Dios sawalh.
46008005	Chi mu masi kata'alilhi yu kajajunkalh li diosnin an lakt'iyan u aniy lakaat'un (tacha ta'alini xluwk'an diosnin chi xluwk'an jamach'alhkatni),
46008006	pero para kitnan wa pumatami Dios, yu Kimpayk'an, yu pulak'alin'ojoy chux an tanlhun, chi kitnan xnawin an Dios. Chi wachu wa pumatami alin Jamach'alhkat, yucha an Jesucristo, yucha pulak'ilhtu'okalh chux an tanlhun chi kitnan wachu yucha put'awnaw.
46008007	Pero ntu ta lhichuxi k'atsakan. Ali'in yu sawalhcha xtalhismanita ixtakiklaka'iy an wa tanlhuncha yu tacha xdiosninchak'an xtala'ts'in, akxni ta'uy lhiway talhi'ilhtuy li sna xla'ulanankantacha. Chi mu ntu lajk'ut'ilini la xtak'atsank'an, pus ja'ilhtuycha li laklhkilikincha katak'atsalh la xjatsukuntik'an.
46008008	Jantu wa xliyu tuchini yu laycha ka'uw palaycha oxi akintala'a'iyan Dios chi li jantu ka'uw jantucha oxi akintitala'a'in.
46008009	Pero k'ajalajk'ats'anant'it, jantu junita kataputa'aj'ajulhi an yu ntuka' oxi talhimacha'xay ixlakata li uxitnan layi uyat watuchicha.
46008010	Mu li uxint'i k'ats'ayi tani yu lakjunitacha an tanlhun ch'i t'awlaych'a wa'in tan wa para yu'uncha an tacha xdiosninchak'an tala'ts'in an lapanakni, chi xamati mint'ala'ajun yu ntu tukancha oxi jakiklaka'inin, kala'ts'in, layi wachucha katapujulhi ka'ulh anchunu yu xla'ulanankantacha.
46008011	Pus chuncha, wa ixlakata an yu lajk'ats'aycha p'u'ilht'uycha xlijunti li kats'an'alh amint'ala'ajun yu ntu tukancha oxi jakiklaka'inin, yu wachu an Cristo lhinita.
46008012	Akxni li tu'u yu ntu oxi jap'umak'atsaniniyat xtak'atsank'an amijat'ala'awnink'an an yu ntuka' tak'atsay tanyuchacha yu oxi chi yu jantu, yucha an Cristojo ilht'uniyat tala'alhin.
46008013	Pus li wa ixlakata li yu ak'uya, wa puta'a'tayi an kint'ala'ajun, apalij tu a'tam ak'ulhi lhiway, para li ntu kapu'ayst'uk'ukalh.
46009001	¿Chu ntu Jesusi kimala'achata? ¿Jantu layi ak'ilhtulh yu lay ta'ilhtuy an ali'in? ¿Jantu kla'ts'inta an kiJamach'alhkatk'an Jesús? ¿Jantu uxitnanch'a p'ut'asuyat li ikt'atapatsayi an Jamach'alhkat?
46009002	Ka layi ali'in katanawlh li kit'in jantu Jesucristojo kimala'achay, pero uxitnan k'ats'ayat'iti li chun, mu chaway li ch'a'o'at'atcha an Jamach'alhkat anchacha putasuy li kit'in yucha kimala'achay sawalh.
46009003	Chunchunicha ijka'alhtayst'uk'a an yu sawalhcha kintalhichiwiniy:
46009004	¿Chu ntu ikt'acha'anawi li akwajiw chi li ak'ottwi tu'u'?
46009005	¿Jantu ikt'acha'anawi li aklhi'aw kint'iwik'an yu wachu jakiklaka'inin, tacha ta'ilhtuy an ali'in yu Jesús jamala'achay chi an ixjat'ala'awnin an Jamach'alhkat chi an Cefas?
46009006	¿U sna wa yucha an Bernabé chi kit'ini yu aklhitsukupalaw la'atam tapatsat tan akmaxtuwcha yu aklhiwajiw?
46009007	¿Tisiyuchacha yu jun soldado chi wa ix'akstucha kalaktamawlh yu la'ma'lhtask'iniya? ¿Chi tisiyuchacha yu ch'an jalhi'ay uva chi jantucha ka'unilhi xajatawk'ati? ¿Chi tisiyuchacha yu kajalhistaklhi borregojnin chi ntucha kaja'otnilhi yu jach'itxtuni ists'ik'itk'ani?
46009008	Ch'i nt'u k'ana'unt li wa xchiwinticha lapanaki ani, mu an la xlamap'a'sin Moisés wachu chuni najunta:
46009009	Chunchuniya ts'o'muk'akanta an laka libro yu puwilh lhamap'a'sin: "Jant'u k'ak'ink'alhut'i an toroj akxni maputayanit'awkan an trigo para li kataxtunilhcha an xatalhts'i, mu tapatsat'ajun, chi t'acha'ani lay ka'ulh". Tacha ani najun an Dios jantu nawputun li yucha an torojnini jajuni,
46009010	kitnani kintajunan. Mu an lhamap'a'sin kilakatak'ani ts'o'kalh, chi tacha an yu puja an t'un chi an yu maxtunicha an xatalhts'i an jach'ananti an yu ma'alakalh, katapakxan'iya li katala'a'iya yu ix'anuchak'an.
46009011	Pus li kitnan ikch'anwicha la mijatsukuntik'an yu la xTakuwin Dios minachalh, jantu sawalhcha tu'u li aklask'iniw lakats'uni yu lhit'awnat'it mintanlhunk'an.
46009012	Li ali'in tat'acha'ani li chuncha kata'ilhtun, pus kitnan palaycha. Pero ntu tu'u chuncha ik'ilhtutaw masi ikt'acha'anaw, kitnan chuxi iklhitayaniyaw para li ntu tu'u katanchastuklhi an laj'oxi xchiwinti Cristo.
46009013	Uxitnan k'ats'ayat'iti li an yu tatapatsay laka ay tajtan anchacha tamaxtuy yu ta'uy, kanaju an yu tala'ts'ilhi'anta an tan ma'axta'kan lha'ulan, tan an jama'axta'kan an yu jama'nikan jatapakxat, ta'uycha an xalhiway.
46009014	Wanajcha chun, an Jamach'alhkat ilhtuta li an yu tajamak'atsaaninin an laj'oxi chiwinti, wachucha ani katamaxtulh yu kata'ulh.
46009015	Pero kit'in tu a'tami chunchacha ak'ilhtulh masi ikt'acha'an, chi wachu ntu xliyu chuncha iklalhits'o'niyaw para li wa tu'ucha akilaxta'niw. Palay oxi li aknilh walh jantu li aklask'iniw. ¡Jantu xamati akinti'ilhtulh li ntucha aklhita'ayalh ani achat yu iklhit'ajun!
46009016	Kit'in li iklhichiwiniy an laj'oxi chiwinti, jantu ikputa'ayaycha li sawalhcha tu'u wa ikti'ilhtut'ajun, mu yucha wa xliyu kilhi'ilhtut. ¡Chi paynicha kit'in li ntu ajkamak'atsaaninilhi an laj'oxi chiwinti!
46009017	Chi li kinta'achanini ak'ilhtulh ani tapatsat, chuncha akla'a'iya kintalhaja. Pero ntu wa kit'incha iksakxtuta ani tapatsat, ani tapatsat yucha wa kilhijunkan.
46009018	¿ Chi tanyuchacha yu kintalhajacha? Yu kintalhaja yucha li jantu ajkach'inilh tacha an ijkalhixa'alaycha an laj'oxi chiwinti an lapanakni, para li ntu wa aklhimo'slayask'inlhicha yu ikt'acha'an li iklhichiwiniycha an laj'oxi chiwinti.
46009019	Pus masi kit'in tu xamati wanaja ixma'tsuku, wanaj ta lhichuxi ikwalh ixma'tsukuk'an, para li lay lhuw ajkalhajaxtulh para li xnawincha an Cristo katawalh.
46009020	Tan an tawilanalh an judiojnin tacha yu'uncha iklalh, para li lay ajkalhajaxtulh katakiklaka'ilh an Cristo. Chi an tan tawilanalh an yu yucha an lhamap'a'sin tapuwilanalh, wachu chuni iklalh, masi kit'in tu yu an lhamap'a'sini ikput'ajun. Wa chunchacha iklalh para li ajkalhajaxtulh.
46009021	Chi an tan tawilanalh an yu ntu tu'u talhit'ajun an lhamap'a'sin, wanajcha chuni xakt'ajun tacha yu'uncha, masi kit'in jantu wanajcha wa ikt'ajun li ntucha ak'ilhtulhi an ixlamap'a'sin Dios, kit'in ak'ilhtulhi an xlamap'a'sin an Cristo. Chuncha iklalh para li lay ajkalhajaxtulh an yu ntu tat'ajun laka lhamap'a'sin.
46009022	Tan tat'ajun an yu ntu lajk'ut'ilin la xjakiklaka'intik'an wanajcha chuni iklalh tacha yu'uncha, para li ajkalhajaxtulh wachu'. Kanaju wanaj kla'olhi tacha an tamj tamjcha tat'ajun an lapanakni, para li lay ajkalhajaxtulh ali'in.
46009023	Chunchacha ik'ilhtuy ixlakata an laj'oxi chiwinti, para li wachu akma'la'ts'ilhi'alh.
46009024	¿Ch'u nt'u k'ats'ayat'iti li an yu talalhajay tan lakats'alhkan, ixchuxk'ani talakats'alay, pero wa pumatami yu lhajayachalh? P'us k'alak'ats'alat'it, para li k'alhajachi'it ch'i k'alhajaxt'ut'iti yu k'axt'a'nik'ana'it.
46009025	An yu tamala'asijni li inta katama'lalhajaya li kalakats'alhkana, jantu tu'u ta'ilhtuy yu wa lay kataputs'an'alh. Chi li chunchacha talay, para li lay katalhajaxtulh ixkoronajk'an, pero ani corona wa talakt'ilhicho'oy; pero kitnan lhima'alh'ajnanaw li kalhajaxtuyaw kinkoronajk'an yu ntu talakt'ilhiy.
46009026	Yu kit'in, jantu wa la'a'ijcha ijkats'alay li ntu inta akticha'alh, chi ntu klaktamakyajuyi wa la'a'ijcha yu tachanu wa uncha akmuk'anilh,
46009027	kit'in ikmama'alh'ajniya an kilakatunaj para li ka'ilhtulhi yu ijkuni, para li ntu junita li kit'in ijkamak'ats'aanilhcha an ali'in an laj'oxi chiwinti chi kit'in apalijcha jantu akla'puschalh.
46010001	Kint'ala'awnin, jantu kla'a'iy li k'ak'apt'iti li an yu ma'anchacha ta ixjalhila'ts'inaw ixchuxk'ani ixjamatanchanita anchunu jataputs'i chi ixchuxk'ani tapatakutlhi an lakxkan.
46010002	Chunchacha ixchuxk'an tat'atala'xto'olh an Moisés, akxni ta'a'paxli an laka jataputs'i chi an lakxkan.
46010003	Chi wanajcha chun ixchuxk'ani ta'ulh an wayt yu jaxta'nilh an Dios,
46010004	chi ixchuxk'ani ta'otlhi xkan yu Dios jaxta'nilh. Mu xta'ot'a an xkan yu xtaxtuy lakatam laka chiwx yu Dios xja'ulanita, ani chiwx yucha an Cristo, yu xjat'a'anta.
46010005	Pero palay xluwk'ani yu ntu tama'an'achalh an Dios, pus xliyu an ixlakatunajk'an, an lakaxixnicha lakaat'uni laktamalh.
46010006	Tacha ani laktapasalh wa kintapumasunikanancha, para li ntu ka'ilhtuwi yu ntu oxi, tacha yu'uncha ta'ilhtuputulh.
46010007	Pus chaway uxitnan jant'u k'ala'ts'int'iti li tachanu midioschak'ani an wa laktanlhuncha, tacha ali'in talalh, tacha najunta an tan ts'o'muk'akanta: "An lapanakni talaktawilhcha talakwajin chi talaj'ot'a chi xli'astan talaj'amanalhcha".
46010008	Jantu wa aya kalaw tacha talalh ali'in yu'uncha, akxni 23 mil lapanakni talaknilh wa tam wilhchan.
46010009	Chi wachu ntu wa kalhila'ts'intanuwi an Cristo, tacha ali'in yu'uncha talalh, mu li chuncha talalh jats'ak'alh ts'apulin chi talaknilh.
46010010	Chi ntu kap'ulu p'ulu lhichiwiniwi an Dios, tacha ali'in yu'uncha p'ulu p'ulu talhichiwinilh, chi an xa'angelh lhinin jama'ni'olh.
46010011	Chux tacha ani tatapasanilh an yu ta xjalhila'ts'inaw wa kapuk'atsawcha tani laycha tapasay, chi anchacha ts'o'muk'akalh an la ixchiwinti Dios, tan kintapumak'atsaanikanan yu chaway ani t'awnaw, yu ani min'ot'ajuncha panch'e'ex.
46010012	Pus li yu najuni li k'ut'ilhi t'ajalhtananta Dios, kajalajk'atsanalhi para li ntu kata'a'talh.
46010013	Uxitnan jant'u t'u'u p'ulhila'ts'int'anuk'ant'at tu'u yu lhima'anxkay yu ntu wa lapanakcha kapulhila'ts'intanukalh. Chi uxitnan layi k'ak'iklak'a'it an Dios li ntu katitamakajuni li k'ala'ts'int'iti yu palay makxkay, t'an t'uch'a lay k'alhit'ayanit. An Dios katamasuniyani t'ani k'alhila't'axt'utcha para li lay k'alhit'ayanit.
46010014	Pus xliyu'u kint'ala'awnin, yu iklamapayniyaw k'amak'a'unt'iti an wa tanlhuncha yu tacha xdiosninchak'an tala'ts'in an lapanakni.
46010015	Uxitnan iklaxa'alayaw tacha yu tajalakpastaknan lapanakni, uxitnanch'a k'ana'unt li oxi u jantu tacha an klajunaw.
46010016	Akxni pu'ot'aw an vaso yu pupast'ak'aw an xjamapayninti Cristo, xta'niyawcha lhimala'puchajun an Dios, chi ¿jantu lhawa'ot'awcha an xak'alhni Cristo? Chi li uyawcha an pan yu la'ch'e'eyaw, ¿jantu lhawa'uyawcha an ixlakatunaj?
46010017	Masi kilhuwk'an, kinchuxk'ani wa la'atam pan uyaw. Pus xliyu wa la'atami kilakatunajk'an.
46010018	K'ajalhak'ap'up'it'iti an israelitajnin: an yu ta'uy an jatapakxat yu jalha'ulanankantacha, wa tamcha tama'ilhtuy yu ilhtukan an laka tan ma'axta'kan lha'ulan.
46010019	Pero tacha ani iknajun jantu iknajun li lhitapalayi an yu tacha dioscha tala'ts'in an lapanakni, chi ntu iknajun li lhitapalayi an lhiway an yu ma'axta'nikan.
46010020	Yu iknajun, li akxni taja'ulanan an yu ntu tajakiklaka'inin, yu'uncha an lakmakxkay'uni taja'ulanani, jantu Dios, chi kit'in tu iklakask'in li uxitnan k'ajat'at'ala'xt'o't'iti an lakmakxkay'un.
46010021	Jant'u lay k'at'ip'u'ott'it an ixvaso Dios ch'i a't'am k'ap'u'otp'alat'iti an ixvasojk'an lakmakxkay'un, ch'i nt'u lay k'at'ima't'awlat'iti la xmesaj an Dios chi a'tam k'alakt'awlhp'alat'iti la xmesajk'an an lakmakxkay'un.
46010022	¿U kama'talh'amnawi an Dios? ¿Palay lajk'ut'ilini kitnan chi yucha jantu?
46010023	Tanajun ali'in: watuchicha k'ilhtuputun layi ak'ilhtulh tu xamati akintila'a'aymalh. ¡Chun sawalh! Pero ntu chuxi oxi kat'ilhtunin la mijatsukunti.
46010024	Jantu kapuxkajuwi yu oxi wa para ki'akstuchak'an, kapuxkaju yu oxi para an ali'in.
46010025	Chux yu st'akan an tan st'akan lhiway, k'a'ut'it, ch'i nt'u k'alhasakminint'iti tu'u', wa ixlakata amijatapast'ak'atk'an.
46010026	Mu chux an lakamunulhpa chi chux yu ancha alin, ix'anu an Jamach'alhkat.
46010027	Li xamati yu ntu jakiklaka'inin ta'aylhi'anan li k'at'ap'it lakwaynin chi li uxitnan t'ak'uxap'inat, wat'uch'ich'a yu ulanik'anat chuxi k'alak'ut'it ch'i nt'u t'u'u k'alhasakminint'it, wa ixlakata an jatapast'ak'at.
46010028	Pero nt'u k'a'ut'iti li xamati tajunan: aniy xja'ulanikantacha an yu tacha dioscha jala'ts'inkan, t'u k'a'ut ixlakata an yu alhtasulhcha, chi ixlakata an jatapast'ak'at. [Mu an Dios, yucha ix'anu an lakaat'un chi chux yu ancha alin.]
46010029	Chi ani jatapast'ak'at iklhichiwiniy jantu yu amijatapast'ak'atk'an yucha an ixjatapast'ak'at apumatam. ¿Tasucha lay kanawna la xjatapast'ak'at apumatam li oxi u jantu yu lay klak'ilhtuyi?
46010030	Li iklhixta'niya lhimala'puchajun Dios yu ik'uy, jantu layi katilhichiwinkalhcha li ntu oxi yu k'uy.
46010031	Pus li k'a'ut'it u k'a'ott'iti tu'u, u wa tuchicha tumpaj k'a'ilht'up'alat, ixlakata an Diosi k'a'ilht'ut'it, tan kapula'ts'inkalh li yucha ay.
46010032	Jant'u xamat'i k'ama'ayst'uk'ut'it, jant'u k'ajama'ayst'uk'ut'iti an judiojnin chi yu ntu judiojnin chi an yu takiklaka'icha Dios.
46010033	Yu kit'in chuxi iklhipuxkawni'ojoy tani oxicha ajkalhima'an'achalh ixchuxk'an, jantu ikpuxkajuyi tu'u yu oxi yu wa para ki'astucha, ikpuxkajuy yu laj'oxi tanlhun para an ali'in, para li katata'alhtaxtulh.
46011001	Uxitnan k'a'ilht'ut'iti tacha yu k'ilhtuy kit'in, tacha k'ilhtuy yu ilhtuy an Cristo.
46011002	Sawalhcha oxi t'ach'a an layat, mu lhilhiji kilapast'ak'aw chi ch'unch'ach'a ilht'uyat tacha an klamasuniw.
46011003	Pero kit'in klakask'in li k'alhimach'a'xat'iti li yu kitnan lapanakni, yu ki'a'tsulhk'an yucha an Cristo, chi an t'aku yu ix'a'tsulh yucha an xt'apapa'. Chi an Cristo yu ix'a'tsulh yucha an Dios.
46011004	Wa tichicha lapanak yu tapaynini Dios u yu lhichiwiniy ixchiwinti Dios li a'tanun tu'u, wa mamaxanicha an yu ix'a'tsulh.
46011005	Chi wa tichicha t'aku yu ntu la'pamilhkanta akxni tapayni u akxni lhichiwiniy ixchiwinti Dios, wa lhila'ts'incha an yu ix'a'tsulh, mu tachanu kaswata'cha lakpaxwikkalh.
46011006	Mu li an t'aku jantu la'pamilhkan, apalijcha ka'a'sitkalh. Chi li maxanani an t'aku li ka'a'sitkalh u li kalakpaxwikkalh, pus kala'pamilikalh.
46011007	An lapanak jantu kala'paxt'a'kalh, mu an la ixjatsukunti masuyi li an Dios ay. Chi an t'aku, yucha putasuy li an lapanak ay.
46011008	Mu an lapanak jantu an la ixlakatunaj an t'aku maxtukalh, yucha an t'aku yu maxtukalh la ixlakatunaj an lapanak.
46011009	Chi an lapanak jantu ilhtukalh ixlakata an t'aku', yucha an t'aku yu ilhtukalh ixlakata an lapanak.
46011010	Xliyu an t'aku kalhi'alhi tu'u la x'a'tsulh para li katasulhi li alini lhich'alhkat akxni tala'ts'in an angelhnin. Pus yuchacha yu ixlakata chi ixlakatak'an an angelhnini li an t'aku kalhi'alhi tu'u la x'a'tsulh, para li katasulhi li alini lhich'alhkat.
46011011	Pero an la xtij Dios jantu layi katinajucha li an lapanak jantu ma'lhtask'iniya an t'aku', chi an t'aku li ntu ma'lhtask'iniya an lapanak.
46011012	Mu tacha an t'aku yucha an lapanaki pula'awlh, an lapanak wachu yucha an t'aku pula'awlh, pero chux tacha ani tapasay yucha an Diosi ilhtu'ojoy.
46011013	Uxitnanch'a k'ana'unt li oxi u jantu li an t'aku katapayninilh an Dios masi ntu la'paxt'a'kanta.
46011014	Tacha an jalakawananawcha yuchacha kintamak'atsaaniyan li lhimaxani li an lapanak kalala'lhmanilh ix'ay,
46011015	pero an t'aku yucha oxi pulhiwilakan li lala'lhmaniy an ix'ay, mu an ix'ay tachanu tu'ucha yu pula'paxt'a'kan.
46011016	Li xamati taylhi'an lhilakikxtukuputun yu aniy ixlakata, kitnan chi lakatamincha an tan tata'ayxt'o'a an yu takiklaka'iy Dios jantu chuni iklayaw.
46011017	Chi chaway, yu aklajunaw, jantu layi aktilajuniw li sawalhch'a oxi t'ach'a layat'it, mu akxni t'a'ayxt'o'at'it, jantu tu'u yu palaycha oxi lhit'a'uyat'it, apalij wa talakt'ilhiyancha.
46011018	Yu p'ulhnajcha ik'asmatta li akxni t'a'ayxt'o'at'it yu wa sicha yu jak'iklak'a'ininat'it, ma nt'u oxi lalhip'int'at'it, chi ijkiklaka'icha lanan.
46011019	Mu task'iniya li wa siya uxitnancha k'at'ala'ap'its'it'it, para li k'at'asut'iti tichini yu kala'pusantacha.
46011020	T'ach'a ani nt'u wa t'am k'ats'ayat'it u wa t'ala'ap'its'iyat'it, jantucha yu an ixwayt Jesusi ilht'uyat an t'an t'a'ayxt'o'at'it.
46011021	Mu akxni ilht'uyatcha an ixwayt Jesús, atamj atamjcha tap'ulay ilhtuy yu wa ix'akstucha ixwayt, chi an ali'in tatamakajuncha la xchawank'an, chi an ali'in tala't'a'ap'aycha.
46011022	¿Ch'u nt'u lhit'awnat'iti mincha'ak'an t'an k'alakwa'int chi k'alaj'ott'it tu'u'? ¿U wa jala'amaj'anatcha an yu takiklaka'iy Dios ch'i jamamaxaniyatcha an yu ntu tu'u talhit'ajun? ¿Tasucha aklajunawi, aklajunawi li oxich'a t'ach'a layat'it? ¡Jantu!
46011023	Mu kit'in wanajcha chuni kimasunilh an Dios tacha an klamasuniw: li an Jamach'alhkat Jesús, anchunu jatats'isni akxni ma'axta'kalh, xa'a'ilh a'xtam pan
46011024	chi akxni xta'olhcha lhimala'puchajun, la'ch'e'e'ulalhcha, chi najun: "K'axa'a'itcha, chi k'alak'utcha, aniy yucha kilakatunaj, yu kalhiniya milakatak'an. Tacha ani k'ilhtuy ch'unch'a k'a'ilht'uya'it wachu para li akilalhipastakkwi."
46011025	Chi wanajcha chun akxni talak'u'olhcha an pan, xa'a'ipalh la'atam vaso, chi najun: "Aniy vaso yu putajun kijak'alhni yucha masuy li an Dios sast'icha chiwinti japut'atamakawcho'oy an ixlapanakni, chi wa ta achuxcha ch'unch'a k'a'ilht'uya'it k'a'ot'a'it, akilalhipast'ak'aw."
46011026	Mu a't'aminch'a k'a'uya'it ani pan ch'i a't'aminch'a k'a'ot'a'it an yu putajun an vaso, masuyat'iti an tacha nilh an Jamach'alhkat sta akxni kamincho'oya'.
46011027	Chi wa tichicha yu ka'uya ani pan chi ka'ot'a an yu putajun an vaso yu ix'anu an Jamach'alhkat, li ntu xt'acha'ani li kax'otlhi, ixkwentajcha kuna li nilh an ixlakatunaj an Jamach'alhkat Jesús chi li maj'alh an xjak'alhni.
46011028	Pus xliyu atamj atamjcha kalhakapu'ankalh p'ulhnaj li t'acha'ani li lay ka'ulh chi li lay ka'otlhi an yu putajun an vaso.
46011029	Mu li yu ka'uya an pan chi ka'ot'a an yu tajun laka vasojchi ntu lhakapu'ani li ixlakatunaj an Jamach'alhkat, wa ix'akstucha puxkajuy ixma'alh'ajnat, mu ulhcha chi otlhicha.
46011030	Xliyu uxitnan milhuwk'ani yu wa la't'a'an'ayat chi ntu lajk'ut'ilin chi an ali'in talaknitacha.
46011031	Li kax'akstula'ts'inkawi tani yu t'awnawcha, an Dios jantu xakintamama'alh'ajnin.
46011032	Chi masi kintamama'alh'ajniyan an Dios, wa xliyu kaja'asmatnaw, para li ntu wa tam kajat'alakniw an yu ntu taja'asmatnan.
46011033	Pus chawayi kint'ala'awnin, akxni k'at'a'ayxt'o'a'it k'alakwayna'it, k'alap'akxamp'axat'it.
46011034	Chi li xapumatam chawani, la ixcha'acha kawaychalh para li ntu wa katapumama'alh'ajnincha an Dios li t'a'ayxt'o'at. An tanlhun ali, kit'incha aklats'awalaya akxni aklala'cha'anaw.
46012001	Kint'ala'awnin, kit'in klakask'in li k'ak'ats'at'iti yu ixlakata an tipaspit tapatsat yu xt'a'a an Stalan'a Takuwin.
46012002	K'ats'ayat'iti li akxni nt'uka' xk'iklak'a'iyat an Dios, tacha wa la'la'lhtulu'uncha xtala'xa'amalhi'anan an yu tacha midiosninchak'an xjala'ts'inat'it yu ntu lay tachiwiniy.
46012003	Kit'in klamak'atsaaniyaw, jantu layi xamati ka xkaya ti junilh an Jesús li yu yucha an x'alhp'asninti xTakuwin Dios puchiwiniy. Chi ntu xamati lay katinawlh: ¡An Jesús yucha Jamach'alhkat!, li ntu yu an ix'alhp'asninti Stalan'a Takuwin puchiwint'ajun.
46012004	An yu tajakiklaka'inin, tamjtami jaxta'niy tapatsat an takuwin, pero wa pumatami an Takuwin.
46012005	Chi tipaspiti alin an tapatsat, pero wa pumatam Jamach'alhkati yu lhinajun.
46012006	Chi tipalhuwi yu ilhtukan, pero an Dios yu kintapu'ilhtu'oyan, wa pumatam.
46012007	Atamj atamj kitnan tamjtami kintaputalakasuyan an Takuwin, para li oxi kajapu'a'tayju an ali'in.
46012008	An Takuwin ilhtuyi li pumatam laka jatapast'ak'ati kachiwinilh, chi pumatam li kachiwinilh tacha yu lhuwcha la'mispay yu nawputun,
46012009	chi pumatam, jakiklaka'inti xta'nita, pero wanajcha yu an Takuwin, mu wa la'atam, chi an Takuwin ilhtuyi li pumatam layi kajak'uch'ulh an ta'an'anin.
46012010	An Takuwin, apumatam ilhtupalayi li layi kalak'ilhtulh tu'u yu la'lhima'anxkay, yu wa tichicha lapanak jantu lay ilhtuy. Pumatam ilhtupalayi li layi kanawlh ixchiwinti Dios, pumatam ilhtupalay li layi kala'lhimacha'xalh tanyuchacha yu oxi takuwin chi yu ntu oxi, pumatam ilhtupalay li lay kachiwinilh tipalhuw lhichiwin, chi pumatam ilhtupalay li layi kala'lhimacha'xalh tuchini nawputuncha an tipalhuw lhichiwin.
46012011	Chux tacha aniy, wa pumatami yu chuncha ilhtuy, wa la'atam Takuwin, yucha yu xta'niy atam tani yu xta'niputuncha.
46012012	An lakatunaj masi tamj tamjcha lhit'ajun xlaktanlhun, pero wa la'atam lakatunaj. An Cristo wanajcha chun.
46012013	Chi wanajcha chuni kinchuxk'an, yu judiojnin chi yu ntu judiojnin chi yu wa japutapatsakancha lapanakni chi yu jantu. Kintama'paxakan para li wa la'atamcha lakatunaja kajunwi, chi wa pumatam Takuwini yu kintama'paxan. Chi kinchuxk'ani kintaxta'nikan an Takuwin para li akintala'tanuncha.
46012014	La'atam lakatunaj wanaj tipalhuw xlaktanlhuni lhit'ajun, jantu wa la'atamcha tu'u lhit'ajun.
46012015	Li an ch'aja kanawlh: "Kit'in tu ikmaka', pus tu ikt'alach'apatachalhi an lakatunaj", jantu xliyu li ntucha ixla'tsan an lakatunaja kawalh.
46012016	Chi li kanawlh an a'ax'olh: "Mu ntu ikla'chulhi kit'in, jantu xla'tsan an lakatunaj", jantu xliyu chaway tucha xla'tsan an lakatunaja katiwalh.
46012017	Li chux an lakatunaj wa lhilakatijtamcha la'chulhi kaxwalh, jantu lay kaxja'asmatnaw. Chi li chux an lakatunaj wa sicha pa'asmatna kaxwalh, jantu lay ka xja'utayanaw.
46012018	Pero an Dios la'atamincha an xlaktanlhun an lakatunaj, anchacha ulalh tanchuncha tan oxicha lhiwilay.
46012019	Li ntu tu'u tipalhuw xlaktanlhun xlitsukulh an lakatunaj, li wa tipatam tu'u ixjun'olh, jantu tu'u ix'alilh lakatunaj.
46012020	Pero chaway tipalhuwi xlaktanlhun an lakatunaj, pero aniy lakatunaj wa la'atam.
46012021	An la'chulh tu lay katijunilh an maka: "Jantu ikma'lhtask'iniyan"; chi an a'tsulh wachu ntu lay katijunilh an ch'aja: Jantu ikma'lhtask'iniyan.
46012022	Apalij an xlaktanlhun an lakatunaj an yu wa tacha li ntu tukancha laklhitapalay, yucha yu palay laktask'iniy.
46012023	Chi an xlaktanlhun an lakatunaj an yu ntu tukancha lhitapalay la'ts'inaw, yucha apaliji yu sawalhcha oxi la'mala'ch'iniyaw. Chi an yu ntu tukancha lajk'usi la'la'ts'inaw yucha yu palay oxi laklhist'ak'aw.
46012024	An yu palay lajk'usi xlaktanlhun lhit'ajun an lakatunaj jantucha task'iniya palay oxi kalhistakwi, mu yucha lajk'usicha. An Dios ilhtulhi li an xlaktanlhun an lakatunaj an yu ntu tukancha lhakapu'ankan, palay kalhakapu'ankalh.
46012025	Para li wa tamcha katak'atsaalh an laka lakatunaj, katalalhakapu'ampaxalhi an xlaktanlhuncha an lakatunaj.
46012026	Li xatanyu an xlaktanlhun an lakatunaj ma'alh'ajnan, chux an ali xlaktanlhun wachu tama'alh'ajnan, chi li xatanyu an xlaktanlhun an lakatunaj tu'u oxi lhiwilay, chux an ali wachu katat'alaj'achana'.
46012027	Pus chaway klajunaw, uxitnan ixlakatunaj an Cristo, chi pumatamincha uxitnan xlaktanlhuncha aniy lakatunaj, chi tipatamincha mintapatsatk'an.
46012028	An Dios lakask'in li an tan tata'ayxt'o'a an yu tajakiklaka'inin kata'alilh yu an Jes'us jamala'achay, ampalata yu talhichiwiniy ixchiwinti Dios, xlitipat'utu, maestrojnin, ampalata, yu lay ta'ilhtuy tanlhun yu la'lhi'a'nin, ampalata yu tajak'uch'unun, ampalata yu taja'a'tayjunun, ampalata yu wa tala'ts'ilhi'ancha tu'u', ampalata yu lay tipalhuw lhichiwin tachiwiniy.
46012029	Jantu ixchuxk'ani jamala'achay an Jesús chi ntu ixchuxk'ani talhichiwiniy ixchiwinti Dios chi maestrojnin chi ntu ixchuxk'ani lay ta'ilhtuy tu'u yu la'lhi'a'nin,
46012030	chi ntu ixchuxk'ani lay tajak'uch'unun chi ntu ixchuxk'ani lay tachiwiniy tipalhuw lhichiwin chi ntu ixchuxk'ani lay tanajun tuchini nawputuncha tipatamincha chiwinti.
46012031	Uxitnan yucha k'alhip'uxk'awnit li palay oxi tapatsat k'ala'a'it. Kit'in yu palay oxi tiji aklamasuniyaw.
46013001	Kit'in masi lay akchiwinilh tacha an tipalhuw talakchiwiniy an lapanakni chi an angelhnin, pero li ntu iklhit'ajuni an jamapayninti, tachanu wa iktsasnatcha yu wa ajnik'acha pilhch'a'ay makat'ajun u yu lay tsin tsin kamakat'awlh.
46013002	Chi li masi kijunika li lay aklhichiwina ixchiwinti Dios, chi chuxi iklhimacha'xa'ojoy yu ntu mispakan chi iklajk'atsa'ojoyi chux an tanlhun chi iklhit'ajuni jakiklaka'inti yu lay ajkapuma'osulh an a'stitawk'a, pero li ntu iklhit'ajuni jamapayninti, jantu tu'u iklhitapalay.
46013003	Chi li ijkamala'pitsiniya an jakilhpatinin chux yu iklhit'ajun para li ka'alilhi yu kata'ulh chi li akma'axta'lhi an kilakatunaj para li kala'xawakalh, pero li ntu iklhit'ajuni jamapayninti, jantu tu'u kilhitapalhni.
46013004	Yu jamapayninin lhitayaniya an tanlhun, oxi lapanak. Yu jamapayninin jantu tu'u sk'unla'ts'in, jantu ayajk'atsay, jantu sawalhcha lhita'ayayi li tu'u'.
46013005	Jantu ilhtuyi yu ntu oxi, jantu wa para ix'akstucha puxkajuy tu'u', jantu asisi uy, jantu lhaxkayajla'ts'inini tu'u yu ma'anchacha tu'u tapasata,
46013006	jantu lhi'achani an wa tanlhuncha yu ntu laj'oxi, yu lhi'achan yucha an yu sawalh.
46013007	Yu jamapayninin chuxi lhima'alh'ajnan'ojoy, chuxi kiklaka'iy, chuxi pakxan'iy, chuxi lhitayaniy.
46013008	An jamapayninti jantu a'tam katimin'olh, pero tacha an jaxta'nikan an lapanakni li lay katajamakatsaaninilh an ixchiwinti Dios, wa kamin'oya'. Chi tacha an jaxta'nikan an lapanakni li lay katachiwinilh chiwinti yu ntu tamispay, wachu wa kamin'oya'. Chi an tanlhuncha la'mispakan jatapast'ak'at, kamin'oya'.
46013009	Mu an tanlhuncha yu la'mispakan jatapast'ak'at wa lakats'uniy chi an yu wa katapasayaka lhichiwinaw wachu wa lakats'uniy, jantu a'tsay,
46013010	yucha wa ka'ukla'oya akxni kachinacha an yu a'tsaycha sawalh.
46013011	Kit'in akxni jas'at'aka xajkunita wa pujas'at'aka xakchiwiniy, chi xajkalakpastaknan chi xaklhimacha'xay an tanlhun, pero akxni lapanakcha ikwalh ikmakawlhcha yu wa kimpujas'at'acha ixjunita.
46013012	Wanajcha chuni tapasay chaway li mispayaw Dios, wa kicha'ani chaway tan lay mispayaw, tachanu wa x'a'aja pula'ts'inaw an ixlakatunaj an Dios laka la'atam spejo, pero kamina wilhchani akxni ts'awjcha kala'ts'inaw tani yu tasuycha, akintala'pula'ts'inancha chi kala'pula'ts'inawcha. Chaway wa lakats'uniya ikmispay an Dios; pero xli'astan oxi akmispa'oya tacha kit'in oxi kimispay.
46013013	Yucha ani la'at'utu tanlhuni yu sa' tat'aw'alhiy: an jakiklaka'inti chi an xpakxan'ika yu ntuka' la'ts'inkan chi an jamapayninti, pero yu palay lhitapalay ani la'at'utu tanlhun yucha an jamapayninti.
46014001	K'alanit'iti an jamapayninti ch'i wach'u k'alhip'uxk'awnit'iti li an xTakuwin Dios kataxta'nini yu oxi tapatsat, li k'alhich'iwinint'it an ixchiwinti Dios.
46014002	Mu yu chiwiniya tipalhuw lhichiwin yu ntu lhimacha'xakan, jantu yu an lapanakni jaxa'alay, yucha an Diosi xa'alay, mu ntu xamati lhimacha'xaniy, yucha, yucha an Takuwini punawt'ajun yu ntu k'atsakan.
46014003	Pero yu lhichiwiniya an ixchiwinti Dios, yucha, yucha an lapanakni jaxa'alay, para li katata'oxilhi la xjatsukuntik'an chi jama'oximaj'ayay chi jama'oxamixiy.
46014004	Yu chiwiniy tu'u chiwinti yu ntu lhimacha'xanikan, wa akstula'oxicha an ixjatsukunti; pero yu lhichiwiniya an ixchiwinti Dios, jala'oxiniya an la xjatsukuntik'an an yu takiklaka'iy Dios.
46014005	Pus kit'in xaklakask'in li minchuxk'ani k'axch'iwinint tipalhuw lhichiwinti yu ntu lhimacha'xakan, pero palay oxi li k'alhich'iwinint'it an ixchiwinti Dios, mu yucha yu palay oxi, an xchiwinka tipalhuw lhichiwin, jantu, pero li kanawlhi tuchini nawputuncha yu chiwiniy tipalhuw chiwinti para li an yu tajakiklaka'inin katata'oxilhi la xjatsukuntik'an, wachucha oxi.
46014006	Kint'ala'awnin, kanaju, li akla'aw la'pixiyalhnin chi akchiwinilh tipalhuw lhichiwin yu ntu lhimacha'xakan, ¿tisu katalhitapalhniyancha li ntu tu'u ts'awj klalhixa'alayaw yu kintamasuniyan an Diosi?, u ¿li ntu iklajunawi an jatapast'ak'at yu sawalhi?, u ¿li ntu iklajunawi an ixchiwinti Diosi?, u ¿tu'ucha aklamasuniwi?.
46014007	Li chux tacha an pulakasanankan, wa tami kaxlakmakat'awlh ¿tasucha kalhik'atsakana tanyuchacha yu ma'atam sp'ililh s'olh chi yu arpaja?
46014008	chi li ma'atam kikst'ililh s'olh li ntu ts'ajwi makat'ajun tan lasakan, jantu xamati katila'asijlhi para li katalach'apachalhcha.
46014009	P'us wanajch'a ch'uni t'ap'asayat uxitnan: li nt'u ts'ajwi p'uch'iwinat an misima'atk'an para li kalhimacha'xakalh, ¿tasicha kalhik'atsakana t'uch'ini nawt'awnatcha? ¡Tachanu wa yucha an unch'a xa'alayat!
46014010	Chi tipalhuwi alin lhichiwin aniy lakaamunulhpa', chi si layi tu'u punawkan.
46014011	Pero li ntu ijk'atsayi tuchini nawputuncha tu'u chiwinti, an yu kixa'alay kanawna li kit'in tu xt'amacha'a', chi kit'in tu kint'amacha'a aktila'ts'ilh wachu'.
46014012	Pus uxitnan li sawalhch'a lak'ask'inat'iti li lay k'alak'ilht'ut an tanlhun yu wa laka takuwin, lhuwi k'alajk'ats'at tanlhun yu lay k'ajap'u'a't'ay'ut li oxicha kawalh la xjatsukuntik'an an yu tajakiklaka'inin.
46014013	Chaway li yu chiwiniya tu'u lhichiwin yu ntu lhimacha'xakan, katapaynisk'inilhi an Dios li ka'ilhtulhi li layi kanawlh tuchini nawputuncha an yu najun.
46014014	Mu li kit'in iktapayni laka lhichiwin yu ntu lhimacha'xakan, chun sawalh, iktapaynit'ajuncha la kintakuwin, pero ntu tu'u iklhimacha'xay.
46014015	¿Chi chaway tasucha aklalhi? Pus aktapaynilhcha laka takuwin, pero wachu aktapaynilhi tacha yu aklhimacha'xalh. Akmilhpalhi la kintakuwin, pero wachu akmilhpalhi tacha yu aklhimacha'xalh.
46014016	Mu li xt'a'nicha lhimala'puchajun an Dios wa x'aman la mintakuwin, chi li ntu lhimacha'xakan, ¿tasicha kalhinawna apumatam: "chunchacha kawalh", akxni xt'a't'a'un lhimala'puchajun li ntu k'atsayi t'uch'ini na'uncha?
46014017	Layi sawalhch'a oxi k'axt'a't'i lhimala'puchajun, pero an pumatam jantu tu'u lhitapalhni li ntu lhimacha'xay.
46014018	Ikxta'niy lhimala'puchajuni an Dios li palay ikchiwiniya lhichiwin yu ntu mispakan, chi chux uxitnan jantu.
46014019	Pero an tan ta'ayxt'o'aw yu jakiklaka'ininawcha, apalij wa la'akisi chiwinti iknawputun yu kalhimacha'xakalh, para li chuncha layi ajkamasunilh an ali'in, wa la'a'ijcha wanajcha la'akaw milh chiwinti aknawlh li yu ntu lhimacha'xakan.
46014020	Kint'ala'awnin, jantu tacha wa jas'at'ancha k'ajalakp'ast'aknant'it. Chun tan wa tacha jas'at'anch'a k'a'unt'it tan wa lhi'ay junita, pero laka jalakpastaknat, ancha laj'ajinch'a k'a'unt'it.
46014021	An laka lhamap'a'sin ts'o'muk'akanta: "Aniy lapanakni ajkaxa'alaya laka tipalhuw lhichiwin yu ntu lhimacha'xakan, chi la xkilhnik'an yu ntu ani jamacha'an, pero masi chuncha jantu akintita'asmatnilh, najun an Jamach'alhkat."
46014022	Pus chunchacha, li chiwinkan tipalhuw lhichiwin yu ntu mispakan, wa japumasunikancha an yu ntu tajakiklaka'inin, jantu yu jamasunikan an yu tajakiklaka'inin. Pero li lhichiwinkan ixchiwinti Dios, yucha, yucha jamasunit'awkan an yu tajakiklaka'inin, jantu yu jamasunikan an yu ntu tajakiklaka'inin.
46014023	Mu li akxni ayxt'o'oyat yu jak'iklak'a'ininat, chi minchuxk'ani tipaspit lhichiwin ch'iwint'awnat yu ntu mispakan, chi li katatanuchalh yu wa xamati'incha lapanakni u yu ntu tajakiklaka'inin, katanawna li wa laklokojnincha uxitnan.
46014024	Pero li akxni minchuxk'ani lhich'iwint'awnat ixchiwinti Dios, chi akxnicha katanuchalh yu ntu jakiklaka'inin u yu wa xamaticha lapanak, ix'akstucha kakiklaka'iya', chi kapast'ak'acha tani yu t'ajuncha yucha, wa xliyu tacha an talaj'alha'asmat'ancha.
46014025	Pus chunchacha yu wanaj kaputasu'oya tani yu junitacha la xpulakni ixjalhunut, chi katats'o'ottayacha, aycha kalhiwilaya an Dios chi kanawna li sawalhi li an Dios tat'a'aklat'awnan.
46014026	¿Pus tisu yu ka'ilhtuyawcha t'ala'awnin? Akxni t'a'ayxt'o'at, an ali'in lay katalakmilhpalh salmos chi ali'in katamasulh, ali'in katanawlh yu jamasunitacha an Dios, ali'in katachiwinilh laka chiwinti yu ntu lhimacha'xakan, ali'in katanawlhi tuchini nawputuncha an chiwinti yu ntu lhimacha'xakan. Pero chux tacha ani, wa xliyu li oxicha kapuwalh la mijatsukuntik'an.
46014027	Chi akxni chiwinkan laka chiwinti yu ntu lhimacha'xakan, wa sawalhcha xluwk'an wa xt'uyunk'an u xt'utunk'ani katachiwinilh, chi wa pumatamjtamini katachiwinilh, chi xamaticha kanawlh tuchini nawputuncha tacha an tachiwinilh.
46014028	Pero li ntu xamati alin yu lay kanawlh tuchini nawputuncha an tacha tanajun yu ntu lhimach'axakan chiwinti, ani yu tachiwiniy yu ntu lhimacha'xakan chiwinti, jantu katachiwinilhi an tan ayxto'kan, tan wa x'akstuk'ani katachiwinilh chi wa para Dios.
46014029	Wanajcha chun, an yu talhichiwiniy ixchiwinti Dios, xt'uyunk'an u xt'utunk'ani katachiwinilh chi an ali'in oxicha katapastaklhi li oxi u jantu tani yu tanawlhcha.
46014030	Pero li an Dios tu'u masuni apumatam yu ancha sa' ma'wilh, pus an yu chiwint'ajun kasa' kilhuna'.
46014031	Chunchacha minchuxk'an atamjtamin akxni li ixpaku cha li k'ach'iwinintcha, laych'a k'anawna'it an ixchiwinti Dios, para li minchuxk'ani k'alaklanit ch'i k'alama'oximaj'ayat'it.
46014032	An yu tanajun ixchiwinti Dios wa yu'uncha lay tajuniy akxni kachiwinilhcha an takuwin.
46014033	Mu an Dios jantu Dios yu wa putala'a'o'xcho'ocha, yucha xt'a'a oxi jatawlhnat. Ta lakachux an tan tata'ayxt'o'a an yu tajakiklaka'inin, an yu ixlapanakni Dios,
46014034	an t'akunin nin jantu katachiwinilhi an t'an t'a'ayxt'o'at'it. Mu yu'uncha ntu jamakawnikani li katachiwinilh, kata'asmatnilhi an ixt'apapak'an, tacha najunta an laka lhamap'a'sin.
46014035	Li tu'u tak'atsaputun, xt'apapak'ani katalhisakmilh la ixcha'ak'an. Mu ntu oxi li xamati t'aku kachiwinilh an tan tata'ayxt'o'a an yu tajakiklakanin.
46014036	¿Chu sna la minkilhnik'ani taxtulh an ixchiwinti Dios, u sna wa uxitnani asmatt'at'it?
46014037	Li xamati najun li ixchiwinti Diosi lhichiwiniy u li lhiwilayi li yucha an xTakuwin Diosi machiwiniy, kak'atsaya li ani klats'o'nit'awnaw yucha an Jamach'alhkati chuncha lhinajun.
46014038	Pero li yu ntu lhiwilay, an Dios wachu ntu katimispalh.
46014039	Kint'ala'awnin, pus k'alhip'uxk'awnit'iti li mijunikak'ani k'alhich'iwinint'it ixchiwinti Dios, ch'i nt'u k'ana'unt'iti li ntu kachiwinkalhi tipalhuw lhichiwin;
46014040	pero tacha yu oxi tasuyi k'a'ilht'ut'it chi ts'awj.
46015001	Chawayi kint'ala'awnin, iklakask'in li k'apast'akt'iti an laj'oxi chiwinti yu iklalhixa'alataw. Aniy laj'oxi chiwinti yuch'a la'a'it'atcha, yuch'a t'aylhip'int'at'itcha k'iklak'a'iyat.
46015002	Yucha ani laj'oxi chiwinti k'ap'ut'a'alht'axt'uya'it li k'iklak'a'i'alhiyat'itcha, tacha yu klamak'ats'aanitawcha, li jantu, wa la'a'ijch'a k'iklak'a'it'at.
46015003	Yu p'ulhnajcha klamasuniw wanajcha yu yu p'ulhnaj ikla'a'ilh: li an Cristo nilhi ixlakata kintala'alhink'an, tacha ts'o'muk'akanta la ixchiwinti Dios;
46015004	chi maknukalh chi xlila'at'utu wilhchan la'awcho'olh, tacha najunta tan ts'o'muk'akanta;
46015005	chi talakasunilhi an Cefas chi xli'astan jatalakasuni'olhcha an xpumakawt'uyk'an.
46015006	Xli'astan jatalakasunilhcha palay de la'akisi ciento kint'ala'awnink'an, wa ayxtami jatalakasunilh, chi masi an ali'in talaknilhcha, pero palayka xluwk'ani yu tat'ajunka'.
46015007	Xli'astan talakasunilhcha an Santiago chi xli'astan xchuxchak'an an yu jamala'achalh an Jesús.
46015008	Chi xli'astancha tukan kit'incha kintalakasunilh wachu', kit'in tacha wa ijkama'alh'osunticha.
46015009	Mu kit'ini yu palaycha wa xalakat'ikt'i an yu jamala'achay Jesús, chi ntu ikt'acha'ani li akijunikalh yu mala'acha Jesús, mu stak xajkalhitama'chapuyi an yu takiklaka'icha Dios.
46015010	Pero chaway tuchini kilhimalakxtukantacha, wa xliyu an Dios yucha oxi lapanak; chi li kilhimasuniya li oxi lapanak, jantu wanajcha wa ikla'amaj'an. Palay iktapatsata, chux an ali'in jantu, chi ntu kit'ini yu chuncha iklay, yucha an ix'alhp'asninti Dios yu kint'a'aklat'ajun.
46015011	Chi kit'in u yu'uncha an ali'in, pero yucha aniya yu iklhichiwininaw, ch'i k'iklak'a'it'atcha.
46015012	Chi li lhichiwinkancha li Cristo la'awcho'olh, ¿tasu li ali'in yu uxitnan tanajuncha li ntucha katila'awcho'okalhi?
46015013	Li ntucha katila'awcho'okalh, pus an Cristo wachu ntucha tu'u la'awcho'ota.
46015014	Chi li an Cristo jantucha tu'u la'awcho'olh, wa la'a'ijcha iklhichiwininaw chi wala'a'ijcha li k'iklak'a'iyatcha.
46015015	Chi kitnan wa ixmaslakatinincha an Diosi iklhijuntaxtuyaw, mu li iknawnawi li an Dios mala'awnicho'olhi an Cristo walh li ntucha sawalh, mu li an janinin jantucha katitala'awcho'olh.
46015016	Mu li an janinin jantucha katitala'awcho'olh, pus an Cristo wachu ntucha la'awcho'olh.
46015017	Chi li an Cristo jantucha la'awcho'olh, wa la'a'ijch'a li k'iklak'a'iyatcha, chi chuncha amintala'alhink'an lhit'awnatka'.
46015018	Chi li chuncha, an yu talaklhtatacho'olhcha xlijunti, an yu ixtakiklaka'iy an Cristo, wachucha wa tats'an'acho'olh.
46015019	Li tacha an pakxan'iyaw Cristo wa para yucha ani jatsukunti, ka wanajcha ma'ati lhits'an'ayaw, an ali'in ka jantu, chi chuncha kantucha k'is katilaj'achaw.
46015020	Pero yu sawalh, li an Cristo yucha la'awcho'olh. Yucha yu p'ulhnajcha p'uxkalh xajatawk'at an jach'ananti, yucha yu p'ulhnajcha la'awcho'olh.
46015021	Wa pumatam lapanaki lhichilh an lhinin, pus wachu wa pumatam lapanaki ixlakata li katala'awcho'oya an yu talaknitacha.
46015022	Mu tacha ixlakata an Adani li lhichuxi nikan, wachu ixlakata an Cristojo li lhichuxi kala'awcho'okana'.
46015023	Pero atamj atamj tanchuncha ka'ana, chunchacha. Yucha an Cristojo yu p'ulhnaj la'awcho'olh. Chi akxni kamincho'oyacha an Cristo katala'awcho'oyacha an yu takiklaka'ilh.
46015024	Xli'astan ka'ukla'oyacha, akxni an Cristo kajama'osuni'oyacha xlich'alhkatk'an ixchuxk'an an yu wa talhinajuncha chi an yu tach'alhkatnan chi an yu laj'alhp'as tanajun. Chi an Cristo kama'axta'niyacha an kimPayk'an Dios an lhich'alhkat.
46015025	Mu an Cristo kach'alhkatnanaka akxni stunijcha kajamama'oya la xjach'aja an xt'alaxkaynin.
46015026	Chi yu astancha t'alaxkay kalhajakana yucha an lhinin.
46015027	Mu an Dios yucha chuxi ma'axta'ni'olh an Cristo para li yucha yu tukancha xa'ay kawalh. Chi li nawkan li chuxi ma'axta'ni'okalh an Cristo, pero an Dios yucha jantu, mu yucha yucha yu ma'axta'ni'olh chux an tanlhun an Cristo, para li yucha yu kata'asmatnilh.
46015028	Chi akxni chuxcha yuchacha kata'asmatni'oya an Cristo, yucha masi isTs'alh Dios, wachucha katama'axta'niya ix'akstu an Dios, mu yucha yu ixma'axta'ni'ojota chux an tanlhun para li kata'asmatnilh. Pus chunchacha an Dios yuchacha yu ay kuna wa tanchun kawalhcha.
46015029	Li ntu chun kaxwalh, an yu talhi'a'paxa an janinin ¿Tasu li chunchacha talayi? Li an janinin jantucha tala'awcho'oy, ¿tasu li talhilaj'a'paxacha?
46015030	¿Chi kitnan tasu'u li lhilhiji tan lhima'anxkay ikt'awnawi?
46015031	Kint'ala'awnin, tacha sawalhi li kit'in chux wilhchani lhima'anxkay laka lhinin ikt'ajun, chuncha wachu xlisawalh ik'achan milakatak'an la xtalakask'i an Cristo Jesús yu kiJamach'alhkatk'an.
46015032	Li kit'in tacha an ijkat'alasalh an laj'at'ajnajma'tilin an la'acha'an Éfeso, li wa xamaticha lapanaki chuncha xakilhijunilh, ¿tisuncha iklhajaxtuy chuncha? Li sawalhi li ntucha tala'awcho'oyi an janinin, pus tacha tanajun an ali'in:"¡Kalakwajiwcha chi kalaj'otwicha, mu lhiy kalaknicho'oyawcha"!
46015033	Jantu xamati kata'o'xcho'on, mu "li k'ajach'a'o'aya'a an lapanakni yu wa ay tajunita katamama'ats'an'aniyani an laj'oxi lanti".
46015034	Oxi k'ajalakp'ast'aknant'it, jant'u k'a'ilht'ut'iti mintala'alhink'an; mu ali'in yu uxitnan jantu tamispayi an Dios, chi tacha ani iknajun para li k'atalhimaxanalh.
46015035	Chi alini yu kanawna ¿tasicha katalhila'awcho'oya an janinini? ¿tasicha junita an ixlakatunajk'ani?
46015036	¡Wa lhitontojcha li chuncha lhasakminin! Akxni ch'ankan tu'u, an xatalhts'i an yu ch'ankan tachanu nicha, para li laycha kala'aw'ilh an yu ka'akxajtachilhcha xak'iw.
46015037	Jantu yu ch'aninikan an ixlakatunaj an k'iw an yu akxajachilhcha, yucha an xatalhts'i ch'aninikan, watuchicha, kanaju, trigo u wa tuchicha atumpaj xatalhts'i jach'ananti.
46015038	Xli'astan yucha an Dioscha xta'niy ixlakatunaj an k'iw tani yu xta'niputuncha chi la'atamincha xatalhts'i an jach'ananti wachucha yucha ilhtuy tani kajunacha.
46015039	Jantu chuxi wa tam an lakatunaj; an ixlakatunaj an lapanak tam, chi an ixlakatunajk'an an jatapakxat tam, chi chux an ixlakatunajk'an an yu tayananilh ixpa'achujk'an tam chi an jatantin tam.
46015040	Wanajcha chuni an lakt'iyan, wachu alini lakatunaj, chi aniy lakaat'un wachu', pero tacha an lajk'usi ixlakatunajk'an an yu lakt'iyan tat'awnachalh jantu wa xt'atami an yu aniy lakaat'un tat'ajun.
46015041	An xjatapulhkunu an wilhchan tam chi an xjatapulhkunu an malhkuyu tam chi an xjatapulhkunuk'an an st'akunin tam, chi masi wa siya st'akunincha tamjtami an xjatapulhkunuk'an.
46015042	Wanajcha chuni tapasay akxni tala'awcho'oy an janinin. Yu an maknukan lakp'uch'i; yu an la'awcho'oy jantucha lakp'uch'i.
46015043	An yu maknukan jantu oxi la'ts'inkan, an yu la'awcho'oy ayi la'ts'inkan. An yu maknukan jantu k'ut'ilh, an yu la'awcho'oy yucha k'ut'ilh.
46015044	An yu maknukan yucha wa lakatunajcha yu chaway lhit'awnaw, an yu la'awcho'oy yucha lakatunaj yu pula'ajun xTakuwin Dios. Li alini lakatunaj yu chaway lhit'awnaw, wachu alini lakatunaj yu pula'ajun an Takuwin.
46015045	Chunchuniya najunta an la ixchiwinti Dios: Yu p'ulhnajcha mala'awnikalh yucha an Adán, chi an Cristo tacha astancha Adán, yu lhit'ajun Takuwin yu xt'a'a jatsukunti.
46015046	An yu minchalh laka Takuwin jantu yu yu p'ulhnaj, yucha an yu wa lakatunajlata, chi xli'astancha an yu laka Takuwin minchalh.
46015047	An yu p'ulhnajcha lapanak ilhtukalh yucha wa de t'un chi wa de aniy lakaat'un, an xlipumat'uycha lapanak ilhtukalh yucha an Jamach'alhkat Jesús yucha de awint'i lakt'iyan.
46015048	Tacha an lapanakni yu wa de anicha lakaat'un wachu chuni an lapanak an yu wa de t'un ilhtukalh; chi an yu de lakt'iyan lapanakni tacha an yu de awint'i lakt'iyan.
46015049	Tacha wachu chuni tasuyaw tacha an lapanak yu wa de t'un ilhtukalh, chuncha wachu katasuyaw tacha an yu de awint'i lakt'iyan.
46015050	Pero aklajunawi kint'ala'awnin, an lakatunaj chi an jak'alhni jantu lay katitala'a'ilhi an xlich'alhkat Dios, chi an yu lakp'uch'i jantu lay katilhitsukulhi an yu ntu lakp'uch'i.
46015051	Oxi k'alhak'ap'up'it tacha an aklajunaw an yu ntu k'atsakan: Jantu kinchuxk'ani katilakniw, pero kinchuxk'ani kalatamikanaw,
46015052	wa puwalas, tacha an a'tam t'imj talakpuyawkan, akxni xati'astancha kas'olhkana', mu kas'olhkana laka la'atam s'olh, chi an janinin katala'awcho'oya', chi ntucha katitanilh chi kitnan kalatamikanawcha.
46015053	Mu task'iniya li ani yu lay lakp'uch'iy ka'ilhtukalhi li ntucha kalakp'uch'ilh, chi ani yu lay niy, ka'ilhtukalhi li ntucha kanilh.
46015054	Chi akxni yu ani lay lakp'uch'iy ka'ilhtukanacha li ntucha kalakp'uch'ilh chi li ntucha kanilhi ani yu lay niy, akxni, katapasayacha tacha an najunta an ixchiwinti Dios an tan ts'o'kanta: "Lhajakalhi an lhinin."
46015055	¿Lhinin, tanischa t'ajun mimpats'ak'ani? ¿tanischa tasuy li lhajachicha lhinin?
46015056	An lhinin pats'ak'anan an tala'alhin chi x'alhp'asninti an tala'alhin yucha an lhamap'a'sin mu kintajunani tani yu layawcha.
46015057	Pero lhimala'puchajuncha an Dios li kinta'ilhtuyani li kapulhajacha'awi an kiJamach'alhkatk'an Jesucristo.
46015058	Pus xliyu'u kint'ala'awnin, k'at'aylhip'it'iti oxi k'at'ajalht'anant'it an Dios ch'i nt'u k'amak'awnit'iti li tu'u katamapaxan. Ali ali k'at'ap'ats'at'iti an la xtapatsat an Jamach'alhkat Dios. K'ats'ayat'iti li t'ach'a an t'ap'ats'ayat'it ali an Jamach'alhkat jantu wa katiwalhcha.
46016001	Yu ixlakata tacha an ma'ayxto'kan lha'ulan tumin yu kajalhi'anikana an yu tajakiklaka'inin, wach'uch'a ch'uni k'a'ilht'ut tacha an ijkajunilh li kata'ilhtulh an yu tawilanalh xalakaat'un Galacia, tan an talakta'ayxt'o'a an yu takiklaka'iy Dios.
46016002	Yu p'ulhnajcha wilhchan, yu pu'a'taynicho'oycha la'atamin samana, k'ama'atcha lakats'uniya yu lhajaxt'uyat atamjtamin, para li akxni aklala'cha'anawcha jantucha tu'u kapusakkalh lha'ulan.
46016003	Chi akxni aklala'cha'anawcha, ajkamala'achayacha la'acha'an Jerusalén yu uxitnancha k'ajasakxt'uya'it, ajkaxta'niyacha kartaj para li katalhi'alhcha an lha'ulan yu p'usakt'it.
46016004	Chi li chuncha task'iniy li wachu ak'alhi kit'in, akintat'a'anacha yu'uncha.
46016005	Aklala'cha'anawi akxni akla'pusacha xalakaat'un Macedonia, mu xalakaat'un Macedoniaja akpula'pusa'.
46016006	Chi ka sna aklat'atamakawnawi uxitnan, asta ka sna ancha aklat'atamakawnaw akxni ixpaku lhik'asnin, para li akila'aw makawyawnini tanchuncha ak'ana'.
46016007	Mu ntu wa t'ujcha iklala'ts'intijlaputunaw, iklakask'in li lanan la'alhuw wilhchani aklat'atamakaju li chuncha kimakawni an Dios.
46016008	Pero an la'acha'an Éfesojo aktsukuya sta xawilhchan yu junkan k'atan Pentecostés.
46016009	Mu chaway kimati'anikanta an laka tij para li lhuwi ak'ilhtulh an xtapatsat Dios, masi li xluwk'an wachu yu ntu oxi talhiwilay an yu k'ilhtuy.
46016010	Li tala'cha'anancha an Timoteo, k'alhip'uxk'awnit'iti tani oxicha katalhit'a'aklatsukun, para li lhi'acha katsukuchalh, mu yucha, wachu yu ilhtuy an tacha k'ilhtuy xtapatsat an Jamach'alhkat.
46016011	Pus jantu xamati wa kala'amaj'alhcha, apalij k'a'a't'ay'ut'iti para li oxi kataylhi'alh xtij, para li akila'chilh, mu ikpakxan'iya ali an kijat'ala'awnink'an.
46016012	Yu ixlakata an kint'ala'ajunk'an Apolo, sawalh iktapaynisk'inilhi li kaxta'ancha'an la'ts'inini ali an kijat'ala'awnink'an, pero ntu k'uxa'anchalhi chaway, pero katala'cha'anani akxni kalhitsukuya panch'e'ex.
46016013	K'as'alaj ts'uk'ut'it chi lhilhiji k'ats'uk'ut'it la mijakiklaka'intik'an; jo'ati k'ana'unt'it chi lajk'ut'ilini k'ats'uk'ut.
46016014	Wa t'uch'ich'a ilht'uyat'it laka ta'achanini k'a'ilht'ut.
46016015	Kint'ala'awnin, k'ats'ayat'iti li an ixcha'a Estéfanas yu tawilanalh xalakaat'un Akaya, yu'uncha yu p'ulhnajcha ancha takiklaka'ilh an laj'oxi chiwinti, chi li yu'uncha tatapatsaniya an ali'in kijat'ala'awnink'an yu wachu tajakiklaka'inin.
46016016	Iklakask'in li uxitnan k'aja'asmatnit'iti yu tacha ani lapanakni chi ixchuxk'an an yu taja'a'tayjunun chi tatapatsay.
46016017	Sawalhcha ik'achani li kintala'chilh an Estéfanas chi an Fortunato chi an Acaico, mu yu'unchacha kintat'ala'a'tayjuy li uxitnan jantu aniya kilat'a'aklat'awnaw.
46016018	Yu'uncha kintat'alama'oximaj'ayayi la kintakuwin chi amintakuwink'an wachu tama'oximaj'ayaniyan. Tacha ani lapanakni k'ajalhiwilat'it.
46016019	An tacha an tan talakta'ayxt'o'a an yu takiklaka'iy Dios an Asia, tamak'aniyacha'an jala'axa'alanti. An Aquila chi an Priscila ali an tacha tata'ayxt'o'a an la ixcha'ak'an an yu tajakiklaka'inincha, tamala'achaniyan jala'axa'alanti la ixtalakask'i an Jamach'alhkat.
46016020	Ixchuxk'an an kijat'ala'awnink'an tamak'aniyan jala'axa'alanti, k'alala'axa'alap'axachi'itcha laka la'atam stalan'a jala'xtikilhtastuknut.
46016021	Kit'in ikPablo, kit'ini iklats'o'niyaw aniy jala'axa'alanti la kimaka'.
46016022	Li xamati ntu mapayni an Jamach'alhkat ¡yuchacha kala'cha'alh an tanlhun yu ntu laj'oxi, tacha najun an Dios! ¡Kijamach'alhkatk'an Dios, k'at'at'i!
46016023	An xjamapayninti an kiJamach'alhkatk'an Jesús uxitnancha kataxta'nin.
46016024	La xtalakask'i an Cristo Jesús an kijamapayninti minchuxchak'ani katat'a'aklatsukun. Chunchacha kawalh.
47001001	Kit'in ikPablo, kit'in kimala'achay an Jesús mu yucha an Diosi chuncha lakask'ilh. Chaway ali an kint'ala'ajunk'an Timoteo iklala'axa'alayaw uxitnan yu ixlapanakni Dios yu t'a'ayxt'o'at an la'acha'an Corinto chi ixchuxk'an an kijat'ala'awnink'an yu tawilanalh an xalakaat'un Acaya.
47001002	An kimPayk'an Dios chi an kiJamach'alhkatk'an Jesucristo kataxta'nini an xjamapayninti chi an oxi ixjatawlhnat.
47001003	Lhimala'puchajuncha an Dios, ixPay an kiJamach'alhkatk'an Jesucristo, yucha jamapayninin chi lhilhiji jama'oxamixinin.
47001004	Yucha chux la kima'alh'ajnatk'an kintama'oxamixiyan, para li kitnan wachu layi ajkama'oxamixiw an yu tama'alh'ajnan, wanajcha yu ijkaxta'niyaw an jama'oxamixinti an yu kintaxta'niyan an Dios.
47001005	Tacha Cristo sawalh ma'alh'ajnalh, kitnan wanajcha chuni sawalh ikma'alh'ajnanaw, pero wanajcha chuni yucha an Cristojo ikpula'a'iyaw lhuw jama'oxamixinti.
47001006	Pero li kla'ma'alh'ajnanaw wa xliyu k'ama'oxamixik'ant'it ch'i kat'a'alht'axt'ut, chi li an Dios kintama'oxamixiyan, wa xliyu li uxitnan wach'u k'ala'ma'oxamixik'ant'it chi chuncha layi k'alhit'ayanit an lhima'alh'ajna, tacha kitnan.
47001007	Chi ijk'atsayawi li k'alhit'ayaniya'it'iti uxitnan, mu ijk'atsayawi li t'ach'a an la'ma'alh'ajnanat'it tacha kitnan, wach'u ch'uni k'ala'ma'oxamixik'ana'it.
47001008	Kint'ala'awnin, iklakask'inaw li k'ak'ats'at'iti tacha an stak kla'ma'alh'ajnaw an Asia. Alhp'asi ikla'ma'alh'ajnaw, jantucha lay ali xaklhitayaniyaw, wanajcha iklhi'ilhtuyaw li aklakniyawcha.
47001009	Xajk'atsanaw tachanu li kintamakawkancha laka lhinin. Pero tacha ani tapasalh wa kintamasunikancha li ntu aklhila'sikawi wa ki'akstuchak'an, yucha an Diosi aklhila'siw, yu jamala'awnicho'oy an janinin.
47001010	Chi pakxan'iyawi li ali akintama'alhtaxtuyani an laka aya lhima'anxkay lhinin,
47001011	li uxitnan kila'a'tayjuyawi kilat'atapayniyaw kilakatak'an. Li lhuwi yu tatapayni kilakatak'an, wachu lhuwi yu kataxta'niya lhimala'puchajun an Dios ixlakata an tanlhun yu laj'oxi kintaxta'niyan.
47001012	Alini tuchi ixlakatacha li klaj'achanaw, xliyu li an kijatapast'ak'atk'an kintajunani li stalan'a kilantik'an chi palaycha li iklat'atala'xt'o'aw chi sawalhi yu iknawnaw aniy lakaamunulhpa'. Kitnan tu wa xjatapast'ak'atcha lapanaki ikpujalhtanantaw, kitnan yu ijkiklaka'itaw yucha an xjamapayninti Dios.
47001013	Jantu tu'u klats'o'nit'awnaw yu jant'u lay p'unawnat ch'i yu nt'u lay lhimach'a'xayat. Chi ikpakxan'i li chuxi k'alhimach'a'xat'it,
47001014	t'ach'a lananch'a lhimach'a'xat'at'it li uxitnan akilaputa'ayayaw, chi kitnan, uxitnani aklaputa'ayayaw, akxni kachinacha xwilhchan an Jamach'alhkat Jesús.
47001015	Iklhiwilayi li akilaputa'ayayaw, kit'in xakpast'ak'a li uxitnancha p'ulh xakla'ancha'aw la'ts'inin, para li chuncha a'tamcha k'alaj'ach'amp'alat'iti akxni akilala'ts'impalawcha.
47001016	Xaklala'ts'intijlaputunaw p'ulhnaja akxni xak'alh xalakaat'un Macedonia chi akxni xajkitasp'itlhicha a'tam xaklala'pixiyalhnantijlapalaw. Walh lani chuncha uxitnan laycha xakilamak'aw xalakaat'un Judea.
47001017	Chi akxni ikpastaklhicha chuncha aklaya, ¿wa ntucha oxi ikpastaklhi? ¿lhiwilayat'iti li akxni ikpast'ak'a ak'ilhtuya tu'u wanaj la'at'uy jatapast'ak'ati iklhitsukuy, chun chi jantu?
47001018	Pero mu an Dios yucha muktaxtuy sawalhi yu najun pus kitnan wachu ntu chuni iklaxa'alayaw li chun chi a'tam aklajumpalawi li jantu.
47001019	Mu an Jesucristo, an isTs'alh Dios yu an Silvano chi an Timoteo chi kit'in iklalhixa'alayaw, jantu tu'u najun yucha li chun chi kanawpalh xli'astan li apalij jantu, yucha yu kanawna li chun, kajuna'.
47001020	Yucha, yucha pulaktapasa'ojoy chux an tanlhun yu najun an Dios li ka'ilhtuya'. Xliyu li akxni la'ayayaw an Dios akxni nawnaw: chunchacha kawalh, ixlakata an Cristojo chuncha nawnaw.
47001021	Yucha an Diosi yu ilhtuy li uxitnan chi kitnan li xlisawalhi li kat'atala'xto'wi an Cristo, chi yucha kintasakxtutan.
47001022	Kintaseyojlatancha an la'iseyo chi kintaxta'nitancha an la kijalhunutk'an an Stalan'a Takuwin tan putasuycha li akintaxta'niyan sawalhi yu kintajunan.
47001023	Chi li ntuka' ik'anachalhi la'acha'an Corinto, tacha xakpastakta, wa xliyu li ntu klama'anta'oxila'alhiputunaw li p'as aklalaj'aymaw. An Dios k'atsay chi an kijatsukunticha klapujunaw li sawalh.
47001024	Chi li chuncha iknawnaw jantu wa xliyu li kitnancha klajunaw t'uch'ini yu k'ak'iklak'a'itcha, mu uxitnan oxich'a jak'iklak'a'ininat'it, kitnan wa kla'a'tayjuyawcha para li k'alaj'ach'ant'it.
47002001	Pus xliyu kit'in ikpastaklhi li ntu aklala'ampalhcha'aw la'pixiyalhnin para li nt'u wa k'ala't'a'oxila'alhit'itcha.
47002002	Mu li wa aklama'anta'oxila'alhiniwcha ¿tisi yu'unchacha akintama'an'achaya'a, li uxitnani yu kilama'an'achayawi?
47002003	Chuncha klats'o'niw, para li akxni aklala'cha'anaw jantu akilama'anta'oxila'alhiniw, apalij akilama'an'achaw. Ijk'atsaycha li akxni ik'achan kit'in wach'u ach'anat'iti uxitnan.
47002004	Pero akxni klats'o'niw ani kartaj sawalhcha xakta'oxila'alhiy chi sawalhcha xajkatapastaknan, asta xak'alhun. Pero ntu klats'o'niw para li wa aklama'anta'oxila'alhiniwcha, wa xliyu li k'ak'ats'at'iti li sawalh klamapayniyaw.
47002005	Li xamati kima'anta'oxila'alhinita, jantu wa kit'incha chuncha ki'ilhtuta, wachu lanani uxitnan, chi li iknajun li lanan wachu uxitnan, para li ntu wa aklhimo'slalhcha.
47002006	An lhima'alh'ajna yu lanan minchuxk'an ma'axt'a'nit an anchunu lapanak, oxicha, wa chunchacha.
47002007	Chaway yu oxi kawalh, k'amak'akxanitcha chi k'a'a't'ay'ut'it, jantu junita li wa sawalhcha la xta'oxila'alhit, tacha kalalh.
47002008	Pus xliyu li klalhitapaynisk'iniyaw li k'amasunich'o'otcha li map'ayniyat.
47002009	Mu wachu yucha ixlakata an tan klats'o'niw, li klala'ts'imputunawi li chuxi k'iklak'a'iyat yu klajunaw.
47002010	Chi yu k'amala'mixiniya'it'iti tu'u, kit'in wachu akmala'mixiniya'. Mu kit'in yu wachu ikmala'mixita, li sna tu'u yu ikmala'mixita, milakatak'ani chuncha k'ilhtuta chi la x'ukxlakapu an Cristo,
47002011	para li an satanás jantu tu'u yu akintapulhajan, mu yucha k'atsaniyawi tani yu tapatsaycha.
47002012	Akxni ikcha'alhcha la'acha'an Troas, para li aklhichiwinilhcha an laj'oxi chiwinti yu lhichiwiniy Cristo, chi masi an Dios kimakawnilhcha li aktapatsalhcha,
47002013	tu oxi xajk'atsan la kintakuwin, mu ntu kla'cha'alhi ancha an kint'ala'ajun Tito, pus wachuncha iktaxtupalhi an la'acha'an Troas, ik'alhcha xalakaat'un Macedonia.
47002014	Lhimala'puchajuncha an Dios mu yucha yu kinta'ilhtuyan li o'sliyani kapulhajacha'aw an Cristo Jesús, watanchuncha kawalh kitnani kintapumasuyan an lhaklhi xjalakpastaknat.
47002015	Kitnan tacha lhaklhi cenciaj yu an Cristo ma'axta'niy an Dios, tacha an akaminaw ta'a'pitsi'ojoyi an tan tat'ajun an yu tata'alhtaxtuy chi an tan tat'ajun an yu tats'an'ay.
47002016	An yu tats'an'ay, ani lhaklhi xtanta'ut an cenciaj wa talhiniy, pero an yu tata'alhtaxtuy, jaxta'niy jatsukunti. ¿Chi tisiyuchacha yu lay ka'ilhtulh ani tapatsati?
47002017	Kitnan tu wa pulhajayawcha an ixchiwinti Dios, tacha xluwk'an yu chuncha talay, kitnan sawalhi yu nawnaw la x'ukxlakapu an Dios, mu yucha yu kintamakmintan, wa xliyu li t'atala'xto'tawcha an Cristo.
47003001	Tacha ani iknajuw, ¿tachanu wa akstu ikla'ayat'awpalhkanawch'a lhiwilayat? ¿u sna aklamasuniyaw u aklask'iniyaw kartaja para li akintakiklaka'ikan, tacha talay ali'in?
47003002	Uxitnancha yu kinkartajk'an, la kijalhunutchak'ani ts'o'kantalh chi ixchuxk'an an lapanakni layi tapunajun chi layi tamispay.
47003003	Tasuyi li uxitnan ixkartajnin an Cristo chi kitnancha ikxt'a'aw an kartaj yu ntu wa laka tintaj ts'o'kanta, la xTakuwin an Dios yu la'ajunta ts'o'kanta, chi tan ts'o'muk'akanta jantu wa laka la'lht'a'alhcha chiwx, tan ts'o'muk'akanta, laka jalhunut.
47003004	Yucha an Cristojo chuncha pukiklaka'iyaw li an Dios chuncha najun.
47003005	Jantu xliyu li wa kitnancha yu laycha ka'ilhtuw tu'u yu wa ki'akstuchak'an, jantu, yucha an Diosi kinta'ilhtuyan li lay ka'ilhtuw an laktanlhun.
47003006	Yucha kinta'ilhtutan li layi ka'ilhtuw an tapatsat yu sast'icha tamakawkanta; yu ntu wa ts'o'muk'akantacha lhamap'a'sin, chaway yu la xTakuwincha an Dios, mu an yu wa ts'o'muk'akantacha yucha jama'ninin, pero an xTakuwin Dios yucha xt'a'a jatsukunti.
47003007	An lhamap'a'sin yu ixjama'ninin, yu ists'o'muk'akanta laka chiwx alhp'asi ixjunita chi an israelitajnin jantucha wanaj lay ixtala'pula'ts'ini an Moisés, mu alhp'asi wa xlimjcha xlakpumakalip'a masi li wa laksniy la'pula'mixcho'olh.
47003008	Mu li chuncha ixjunita an xtapatsat an lhamap'a'sin, ¿jantu palaycha alhp'as kajuna an xtapatsat an xTakuwin Dios?
47003009	Li alhp'asi ixjunita an lhamap'a'sin yu xakintalhimuk'ayan tala'alhin, pus palaycha alhp'as kajuna an yu lhichiwinkan li an Dios akinta'ilhtuyani li oxi katsukuw la x'ukxlakapu'.
47003010	Mu an yu alhp'as p'ulhnaj ixjunita jantucha alhpa'asi chaway li kat'alamaklhkaw an yu chaway alin, mu yucha palay alhp'as.
47003011	Chi li alhp'asi ixjunita an yu wa la'mixcho'olh, palaycha alhp'as kuna an yu xpujun'alhincha kajuna'.
47003012	Chi mu pakxan'iyawi li chuncha kajuna, jantu talhananawi chuncha lhichiwininaw.
47003013	Chi ntu tacha an xlay Moisesi layaw. Yucha xla'puxt'a'kan laka la'atam st'ak'ak'a la'ch'it, para li an israelitajnin jantu kaxtala'ts'ilhi akxni kaxla'mix'olh tacha an xlimj xlakpujunita.
47003014	Pero yu'uncha jantu talhimacha'xaputulh, chi masi chaway, akxni tapunajun an tan ts'o'muk'akanta ixchiwinti Dios yu ma'anchacha putamakawkanta, tachanu wanajka yu jamama'tijlay an st'ak'ak'a la'ch'it para li ntu lay katalhimacha'xalh, mu tachanu jantu jama'osunikanta, chi wa yucha an Cristojo lay puma'osukan.
47003015	Sta chaway, akxni tapunajun an yu ts'o'lhi Moisés, alhtam st'ak'ak'a la'ch'iti jamatanchani, para li ntu katalhimacha'xalh.
47003016	Pero akxni xamati lapanak kiklaka'icha an Jamach'alhkat, an st'ak'ak'a la'ch'it ma'osunikancha.
47003017	Mu an Jamach'alhkat yucha an Takuwin, chi tan t'ajuni an xTakuwin an Jamach'alhkat, ancha ntu tu'u jamama'tijlanan.
47003018	Pus xliyu, kinchuxk'an kitnan, mu ntucha tu'u kintala'puxt'a'tan an st'ak'ak'a la'ch'it, kitnan tachanu la'atamcha spejo yu putasuy an ix'alhp'asninti an Jamach'alhkat. Chi tacha an tasuy yucha, yuchacha oxi pujunt'awnaw, mu ali ali la'a'iyawi an ix'alhp'asninti, la xTakuwin an Jamach'alhkati la'a'iyaw.
47004001	Pus xliyu kitnan jantucha wa t'iya' iklayaw, mu an Dios an la xjamapayninti kintalhijunani li ak'ilhtuwi ani tapatsat.
47004002	Ikmakaw'ojocha an tanlhun yu wa la'asa'nik'a ilhtukan, yu lhimaxan, jantucha wa ikja'o'xcho'onunaw chi ntucha ikla'lh'awiliyawi an ixchiwinti Dios. Kitnan wa yu sawalhcha iknawnaw chi chunchacha tapuk'atsa'ojoy an lapanakni tichini kitnancha, chi la x'ukxlakapu an Diosi chuncha k'ilhtuyaw.
47004003	Chi yu ntu lay talhimacha'xay ani laj'oxi chiwinti yu ijkamak'atsaanininaw, yu'uncha an yu katats'an'ya', mu yu'uncha tachanu jamatanchaniy a'xtam st'ak'ak'a la'ch'it.
47004004	Mu yu'uncha ntu takiklaka'iy, yucha an xadios aniy lakamunulhpa jamala'ach'ixlaninita an xjatapast'ak'atk'an, para li ntu katala'ts'ilhi an xlimjnik'a xajatapulhkunu an alhp'as laj'oxi xchiwinti Cristo, yu xt'atam an Dios.
47004005	Jantu wa kitnancha iklhichiwinkanaw para li akintala'ts'inkancha li sawalhcha iklhitapalaw, yucha an Jesucristojo iklhichiwininaw, mu kiJamach'alhkatk'an, kitnan ajnik'acha wa iklatapatsanit'awnaw, mu ikmapayniyawi an Jesús.
47004006	Mu an Dios, yu lhinawlhi li ka'alilhi jatapulhkunu an tan lakaaputs'isni, yucha wachu yu mapulhkulh an la kijalhunutk'an, para li wachucha layi ajkamapulhkuniw an ali'in, li ajkamak'atsaaniwcha an ix'alhp'asninti Dios yu tapulhkuy la x'ukxpu an Jesucristo.
47004007	Pero ani laj'oxi tanlhun an la kilakatunajk'ani iklhit'awnaw, tacha la'atam xaluj de t'un, para li katasulhi li ani alhp'asninti yucha an Diosi kintaxta'niyan, jantu ki'anuk'an.
47004008	Pus xliyu masi li lhuwi tanlhun ikpaxto'tayayaw yu la'lhima'anxkay, jantu iknawnawi li ntucha katilalh, tanlhuni ikpast'ak'aw, pero ntu t'ilh ijk'atsanaw.
47004009	Kintalhitama'chapukanan, pero Dios jantu wa kintala'amaj'antancha; kintalhajakanan, pero ntu kintalakt'ilhikanan.
47004010	Watanchuncha ik'anaw iklhi'antawi la kilakatunajk'an an xlinin Jesús, para li an xjatsukunti wachu katasulhi la kijatsukuntik'an.
47004011	Mu kitnan, li ikt'awnaw, layi akintalhima'nikan ixlakata an Jesús, para li an xjatsukunti wachu katasulhi an la kilakatunajk'an yu lay niy.
47004012	Kitnan kintama'niputunkanani ixlakata an Cristo, pero, uxitnan wa p'alay lhits'uk'uyat'iti jatsukunti.
47004013	An tan ts'o'muk'akanta najunta: "Ijkakiklaka'inilh, pus xliyu iklhichiwinilh". Wanajcha chuni kitnan ijkakiklaka'ininaw chi xliyu wachu iklhichiwininaw.
47004014	Mu ijk'atsayawi li an Dios, yu an mala'awnicho'olh an Jamach'alhkat Jesús, wachu akintat'amala'awnicho'oyan, chi ali uxitnan wa ayxtami akintalhi'anan la x'ukxlakapu' tan wilhchalh.
47004015	Chux tacha ani ikputapasayaw wa ixlakata li iklamapayniyaw, para li lhuw lapanakni katalhitsukulh an xjamapayninti Dios, chi wachu pumalhuwi kataxta'nilh lhimala'puchajun, chi ayi katala'ts'ilh.
47004016	Xliyu jantu li sna t'iya' iklhilayaw. Mu masi an kilakatunajk'an yu lhima'spa tat'ilhicha, pero la kimpulaknik'an tamin wilhchan jas'at'alay.
47004017	Yu ani la kijatsukuntik'an wa xlak'anti ikma'alh'ajnanaw chi wa lasi la'pusa, pero apalijcha kinta'ilhtuyani li aklhitsukuyawcha yu palay ay chi yu sawalhcha oxi jatsukunti.
47004018	Kitnan tu yu iklaklhakapu'anaw an tanlhun yu laktasuy, kitnan iklaklhakapu'anaw an yu ntu laktasuy, mu an yu laktasuy yucha wa lakmin'ojoy, pero an yu ntu laktasuy yucha ntu a'tam lakmin'ojoy.
47005001	An kilakatunajk'an tachanu a'atam cha'a yu wa aniy lakaat'un alin, yu ntu xputaya'alhin; chi k'atsayawi li kalakt'ilhikalh, an Dios kintamala'asijninitani anu lakt'iyan a'atam cha'a yu ntu a'tam talakt'ilhiy, yu ntu wa la xmakacha xamati lapanak ilhtukanta.
47005002	Yucha yu lhama'anininaw akintaxta'nikan, yu alinachalh lakt'iyan.
47005003	Chuncha akxni akintala'ts'inkanan mala'ch'inintaw jantu wa laj'alhalhan.
47005004	Li anika laka cha'a wilaw, laka ta'oxila'alhiti jama'anininaw, mu ntu lakask'inawi li akintalaj'alhalhakan, lakask'inaw li akintamala'ch'inikan, para li an yu lay niy kilakatunajk'an kalhitsukulhi an jatsukunti yu ntu lay niy.
47005005	Chi yucha an Diosi yu chuncha kinta'ilhtuyan li katapaxaw, mu yucha yu kintaxta'nitan an xTakuwin, para li katasulhi li sawalhi yu akintaxta'niyan.
47005006	Xliyu lhilhiji lhila'siyaw an Dios, k'atsayawi li t'awnawka ani la kilakatunajk'an, ma'atka para li kala'cha'aw an Jamach'alhkat.
47005007	Chaway tu lay la'ts'inawi an Dios, chaway yu put'awnaw wa la kijakiklaka'intik'an;
47005008	pero ijkiklaka'iyaw, chi wa laycha li apalijcha akmakajuwi an kilakatunajk'an para li akt'a'awcha tawlhnini an Jamach'alhkat.
47005009	Xliyu wa yucha an Dioscha yu lhilhij ikma'an'achaputunaw, aktsuku aniy u akt'a'awcha.
47005010	Mu ta kinchuxk'ani kacha'an'oyaw la x'ukxlakapu tan ch'alhkatnan an Cristo, para li atamj atamjcha kala'a'ilh yu kaxta'nikana', tuchini yu ilhtulhcha akxni ixt'ajunka' la ixlakatunaj, oxi u jantu.
47005011	Kitnan mu ayi kla'ts'inaw an Dios, pus iklhipuxkawniyawi tani laycha katalhijakiklaka'inilh an lapanakni. An Dios oxi kintamispayan, chi iklakask'in li uxitnan wachu akilamispawi kitnan.
47005012	Chi ntu xliyu li a'tamcha wa ki'akstuchak'ani akla'ayapalhkaw, iklamakawnit'awnaw li uxitnanch'a k'alaj'ach'ant'it kilakatak'an, para li layi k'aja'alht'ayst'ukt'it an yu tapu'ayajk'atsay tani tatasuycha, an yu ntu yu tamasuy yu alin la xjalhunutk'an.
47005013	Wa iklaklojonincha ixlakata an Dios, pero yu wa milakatachak'an ikla's'alalan.
47005014	An ixjamapayninti Cristo a'ch'apa'olhi an kijatsukuntik'an akxni iklhimacha'xawcha li wa pumatami yu kintalhini'ojon, pus tachanu ta lhichuxi ni'okalh.
47005015	An Cristo kinchuxk'ani kintalhinin, para li an yu tat'ajun jantu wa para ix'akstuchak'ani katatsukulh, para yuchacha katatsukulh mu yucha jalhinilh chi la'awcho'olh.
47005016	Xliyu chaway jantucha xamati lapanaki ikla'ts'inaw yu wa tacha an ali'incha talala'ts'impaxay, masi xlip'ulhnaj xakla'ts'inawi an Cristo wa tacha an tala'ts'incha ali'in, chaway tucha chuni kla'ts'inaw.
47005017	Pus yu t'atala'xto'lhicha an Cristo yucha sast'icha lapanaki juncho'olh. An tanlhun yu laj'at'ilhcha laktapasa'olhcha, la'sast'icha tanlhuni lak'ilhtucho'okalh.
47005018	Chi chux tacha ani tapasay yucha an Diosi chuncha ilhtuy, chi yucha an Cristojo kintaput'ala'oxamixnicho'on an Dios, chi kintalhijunincha li ajkamak'atsaaniniwi an jama'oxamixinti.
47005019	Kanajuw an Dios yucha an Cristojo put'ala'oximixnilh an lakaamunulhpa', jantu jalhakapu'aninilhi an xtala'alhink'an an lapanakni, chi kitnan kintalhijunincha li ajkamak'atsaaniniwi tacha ani tapasalh.
47005020	An Cristo kintamala'achayan li ajkamak'atsaaniniwi an xchiwnti pus akxni iklatapayniniyaw tachanu wanajcha yucha an Diosi tatapayninit'awnan. Pus la xtalakask'i an Cristo iklatapaynisk'iniyaw li k'at'ala'oxamixnit'iti an Dios.
47005021	An Cristo jantu k'is tu'u ilhtulh tala'alhin, pero kilakatak'an, an Dios muk'anilhi an kintala'alhink'an, para li kapula'a'iwi yu ts'awj jatsukunti yu xt'a'a an Dios.
47006001	Pus chaway kitnan tacha ixt'atapatsanin an Dios, iklatapaynisk'iniyawi uxitnan li ntu wa k'ala'amaj'ant'iti an yu tamasuniyan an xjamapayninti Dios.
47006002	Mu yucha najun an tan ts'o'muk'akanta: Ik'asmatnini akxni ixpaku tukan, chi iklhi'a'tayjuni an wilhchan akxni ta'alht'axt'u. Chaway ixpaku tukan. ¡Chaway xwilhchan yu lay k'ap'ut'a'alht'axt'u!
47006003	Jantu tu'u yu ntucha chun ikmasuniyaw xamati', para li an kintapatsatk'an jantu wa paxkatcha kawalh.
47006004	Watuchicha kawalh kitnan iklhimasuyawi li ixma'tsukunin an Dios, xlak'anti iklhitayaniyaw an tanlhun ma'alh'ajnat, an tanlhun yu ikma'lhtask'iniyaw, tanlhun yu la'lhima'anxkay,
47006005	laka lala'ana'mat, laka lakpulach'in, tan t'ilili talaknajun an lapanakni, laka ts'ink'i tapatsat, laka alhkujat, chi laka chawan.
47006006	Wachu ikmasuyawi li stalan'a la kijatsukuntik'an, chi li ikmispayawi an yu sawalh, chi iklhitayaniyaw, chi laj'oxin lapanakni, chi an xTakuwin Dios iklhit'awnaw, chi ijkamapaynininaw sawalh.
47006007	Ikmasuyawi an chiwinti yu sawalh la ix'alhp'asninti Dios, yu ikpulasayaw yucha an yu Dios kintaxta'nitan, ikpujatayla'anininaw chi ikputa'a'tayjuyaw.
47006008	A'tamin sawalhcha oxi kintala'ts'inkanan, a'tamin xkayaj kintajunkanan, a'tamin oxi kintalhichiwinkanan, a'tamin tu oxi kintalhichiwinkanan. Wa maslakatinincha kintajunkanan masi li sawalhi an yu iknawnaw.
47006009	Tacha wa ntucha kintamispakanani kinta'ilhtukanan, masi oxi kintamispakanan. Paytatcha klaknitaw, pero ani ikt'awnaw, kintamama'alh'ajnikanan, pero ntu klaknitaw.
47006010	Tachanu wa kla'ta'oxila'alhiyawcha, pero lhilhiji iklaj'achanaw. Tachanu jakilhpatinin, pero xluwk'ani yu ijka'ilhtuyaw li ma'a'alinini katawalh, wa tachanu ntu tu'u iklhit'awnaw kitnan, pero kitnan iklhit'aw'oyaw.
47006011	T'ala'awnin jamacha'an Corinto xasawalhi tacha ani iklaxa'alaw, an kijalhunutk'an wanaj iklamati'ani'ojo.
47006012	Jantu tu'u yu ntucha aklaxta'niw, uxitnani yu wa sa' k'ilhunat'it.
47006013	Chaway klatapayniniyaw, tacha xamati xapay yu jatapaynini ixjas'at'an, akilamati'aniwi mijalhunutk'an tacha kit'in klamati'aniw.
47006014	Jant'u k'ajat'at'ala'xt'o't'iti an yu ntu tajakiklaka'inin, mu yu'uncha sawalh tam, mu ntu lay t'alalhi'ani an yu oxi jatapast'ak'at an yu ntu oxi jatapast'ak'at. An jatunkunu jantu lay t'atala'xt'o'a an jatats'isni.
47006015	An Cristo jantu lay t'alalhi'an an makxkay'un, wanajcha chun yu jakiklaka'inin jantu lay t'alalhi'an an yu ntu jakiklaka'inin.
47006016	Jantu k'is tu'u lay t'alala'an an ixtajtan an Dios an laktanlhun an yu tacha xlakdioschak'an tala'ts'in an lapanakni. Mu kitnani xtajtan an Dios yu la'ajunta, tacha yucha nawlh: Ajkaputsukuya chi ajkat'a'aklatsukuya tan katatsukuya'. Kit'ini ajkuna xDiosk'an chi yu'uncha kilapanakni katajuna'.
47006017	Pus xliyu wachu lhinawpalay an Jamach'alhkat: K'ajamak'a'unt'it, k'at'ala'xt'inut'it, jant'u t'u'u k'a'ilht'ut yu ntu oxi, walh lani aklala'a'iyaw.
47006018	Chi mimPayk'ani ajkuna', chi uxitnan kints'alani k'a'una'it chi kijats'i'in. Chuncha najun an Jamach'alhkat yu lay ilhtu'ojoy watuchicha.
47007001	T'ala'awnin, iklamapayniyaw, pus yucha aniya yu kintajunan an Dios li akintaxta'niyan. Xliyu li stalan'a katsukuw, jantu tu'u akintasmala'an la kilakatunajk'an chi la kintakuwink'an. Ayi kala'ts'iw an Dios chuncha yu lay oxi kapustalan'anaw.
47007002	Akilala'a'iwi la mijalhunutk'an. Jantu xamati yu ntucha oxi tu'u ak'ilhtuniw, jantu xamati xkayaj ik'ilhtuyaw, jantu xamati ik'o'xcho'otaw.
47007003	Tacha ani klajunaw jantu wa klamamaxaniyawcha, mu klajuniwcha xlip'ulhnaj, uxitnan la kijalhunuti t'awnat jantu tu'u lay akintitalamamakawnin lhinin u jatsukunti.
47007004	Uxitnan ixla'ts'awalanti iklaxa'alayaw chi sawalh ik'achani milakatak'an, sawalhcha oximaj'ayi ijk'atsan chi sawalhcha ik'achani masi tacha an sawalhcha tanlhun la'ma'alh'ajnanaw.
47007005	Sta akxni ikchiw xalakaat'un Macedonia jantu k'is ikjastaknantaw, wa tanchuncha ikpaxto'tayawi lhima'alh'ajna, wa tanchuncha la xtukukan, chi kimpulaknik'an alini talhanti.
47007006	Pero an Dios mu yucha jama'oximaj'ayayi masi yu jantucha tu'u xtachaputk'an, kintama'oximaj'ayani akxni kintala'chin an Tito.
47007007	Chi ntu wanajcha wa xliyu li kintala'chincha, wachu xliyu li oximaj'ayi ixk'atsan milakatak'an. Yucha kintajunini li sawalhcha kilala'ts'imputunaw chi kintajunini li kilalhita'oxila'alhiyaw chi li kilapast'ak'awi kit'in, pus tacha ani ijk'atsaalh palaycha oxi iklhiwilalh.
47007008	Masi an carta an klats'o'niw tama'anta'oxila'alhinini uxitnan, pero kit'in tu ikta'oxila'alhiy. Chi masi ikta'olhila'alhilhi xlip'ulhnaj akxni ikla'ts'ilh an carta li tama'anta'oxila'alhinin tam pants'ik'is,
47007009	chaway ik'achancha, jantu wa xliyu li la't'a'oxila'alhit'it, wa xliyu li an ta'oxila'alhit ta'ilhtuni li k'ach'a'o'ach'o'ot'iti an Dios. An ta'oxila'alhit yucha an Diosi chuncha lakask'ilh, pus kitnan jantu tu'u yu wa aklalhitama'chapucha.
47007010	Mu an ta'oxila'alhit yu xtalakask'i an Dios ka'ilhtuni li k'amak'awi an yu ntu laj'oxi jatapast'ak'at chi ta'alhtaxtukan, chi yu yucha ixlakata, tu layi astancha aktinawlh. Pero an ta'oxila'alhit yu an wa lakaamunulhpacha alin yucha jama'ninin.
47007011	Aminta'oxila'alhitk'an yu yucha an Dios chuncha lakask'ilh, ¡k'ala'ts'int'iti yu p'ulhit'a'ut! Ta'ilhtuni li k'alhak'ap'up'it sawalhi ani ta'oxila'alhit chi k'ala't'alh'amant'it chi li wachu k'alakt'alhanant'it. Xli'astan sawalhcha kilala'ts'imputu, ch'i la't'alh'amant'it mama'alh'ajnit'itcha an yu x'ilhtuy tala'alhin. Pero chux tacha ani tapasalh uxitnan jantu tu'u mintala'alhink'an.
47007012	Pus akxni klats'o'niw anchunu carta jantu xliyu ikts'o'lhi wa ixlakatacha an yu wa xkayaj ja'ilhtunun u ixlakata an yu wa xkayaj ilhtukan, ikts'o'lhi para li katasulhi la x'ukxlakapu an Dios tacha kilalhakapu'anaw.
47007013	Tacha ani tapasalh kintama'oxamixiyan. Pero palaycha oxi iklhiwilayaw li an Tito achan, chux uxitnani la'oximaj'ayayat'it.
47007014	`Kit'in xajkunitacha an Tito li sawalhcha oxi kilama'ank'atsayaw, chi ntu tu'u yu ntucha sawalh tacha an ijkunilh. Tacha sawalhi chux tacha an klajuniw uxitnan wachu tasulhi li sawalhi tacha an xajkuntaw an Tito.
47007015	Chi yucha palaycha tamapayniyan akxni tapast'ak'an li minchuxk'ani k'iklak'a'it'it ch'i lhiwilat sawalhi akxni la'a'it'it.
47007016	Sawalhcha oxi iklhiwilay li uxitnan la'lhitala'sini watuchicha kawalh.
47008001	Chawayi kint'ala'awnin iklamak'atsaaniputunawi li chaway tasuycha an xjamapayninti Dios an tan tala'ta'ayxt'o'a an yu tajakiklaka'inin, an xalakaat'un Macedonia.
47008002	Masi li tapaxto'tayalhi tanlhun lhima'alh'ajna, sawalhcha talaj'achan, chi masi li sawalhcha takilhpatiy, lhi'acha talha'ulanan ixtumink'an, tacha wa jamatuminincha.
47008003	Kit'in ijk'atsayi li watukan las talha'ulanani ixtumink'an tacha yu tacha'aninicha, chi palay talhimo'slay. Ix'akstuk'an
47008004	sawalhcha kintatapaynisk'inini li ma ajkamakawniwi li wachu katama'a'tayjulhi an yu takiklaka'iy Dios.
47008005	Chi tacha yu ntu xakpakxan'iyaw kata'ilhtulh, yu'uncha palay lhuwi ta'ilhtulh. Tatama'axta'lhi ix'akstuk'an, p'ulhcha tatama'axta'nilhi an Dios chi xli'astan kintatama'axta'nincha tacha yu Dioscha lakask'ilh.
47008006	Chi iktapaynisk'iniyawi an Tito li tacha an a'taynilh, wanajcha chuni kataylhi'alh, tacha an pusak'a yu ma'ayxt'o'a an t'an t'awnat'it.
47008007	Mu uxitnan, chux, watuchicha, palay oxi ilht'uyat'it: kanajuw laka jakiklaka'inti, laka chiwinti, laka jatapast'ak'at, laka tapatsat chi kilamapayniw, pus chaway wanajcha chuni k'ap'ujamap'ayninint'it mintumink'an.
47008008	Tacha ani klajunaw jantu wa sawalhcha p'as klajunaw li chuncha yu kawalh, kit'in wa ijk'atsaaputun li sna sawalhch'a li lhit'awnat'it'i jamapayninti, aklat'alamaklhkayawi an ali'in yu wachu taja'a'tayjunun.
47008009	Misp'ayatcha an xjamapayninti an kiJamach'alhkatk'an Jesucristo, yucha masi ma'a'ali, junlhi wa jakilhpatini milakatak'an, para li an la xkilhpatit uxitnan k'a'unt'iti ma'a'alin.
47008010	Oxi para uxitnan, aklajunawi tani ikpast'ak'acha yu yucha ani ixlakata. Sta akxni an yu la'puslicha k'ata uxitnan la't'ap'ats'atcha yu yucha ani ixlakata chi p'asi t'ap'ats'at.
47008011	Pus chaway t'ani yu laych'a ilht'uyat, k'a'ilht'u'o'otcha yu lhi'a't'aynit'at minta'achanink'an, t'ach'a yu masut xlip'ulhnaj, akxni ch'unch'ach'a p'ast'akt'it k'a'ilht'ut.
47008012	Mu li xamati xta'putun tu'u sawalh, an Dios ma'lhtajiya xla'ulan tacha yu cha'aninicha, an Dios tu tu'u sk'in yu ntu cha'aniniyan.
47008013	Jantu nawputun li wa xliyu li uxitnan k'aja'a't'ay'utcha ali'in chi uxitnan chaway k'ala'ma'alh'ajnant'itcha, yu lakask'inkan li wa tami k'alhits'uk'ut.
47008014	Chaway uxitnan lhit'awnat'iti yu yu'uncha tats'an'ani, apu'a'tam yu'uncha katalhitsukuya yu uxitnan katats'an'aniyan, pus chunchacha yu wa tamcha k'alhits'uk'uya'it.
47008015	Tacha najunta an tan ts'o'muk'akanta: Jantu tu'u xajnichalh an yu lhuw xmach'ixtamita, chi an yu ntu lhuw xmach'ixtamita jantu tu'u ts'an'atayanilh.
47008016	Lhimala'puchajuncha ikxta'niy an Dios li ilhtulhi li an Tito wanajcha chuni katalhakapu'an tacha iklalhakapu'anaw.
47008017	Mu la'a'ilhi an yu iklhijuniy, chi mu wachu sawalhcha talhakapu'anani uxitnan, chaway xta'achanincha ta'anan la'ts'inin.
47008018	Iklamala'achaniyaw pumatam kint'ala'ajunk'an yu t'a'antachalh an Tito yu sawalhcha oxi lhipastakkan ta lakachux tacha an tan tata'ayxt'o'a an yu tajakiklaka'inin; wa ixlakata li oxi la'tapatsata an laj'oxi chiwinti.
47008019	Atumpaj, an yu takiklaka'iy Dios, yu'uncha tasakxtulh para li wachu akintat'a'ani kitnan akxni aklhi'anaw an lha'ulan tumin yu kitnan ikmala'pitsiyaw para li ayi kala'ts'inkalh an Jamach'alhkat chi para li katasulhi li sawalhcha ijka'a'tayjunumputunaw.
47008020	Iklhipuxkawniyawi li ntu xamati akintalhimamaxanin ixlakata ani yu lhuw ikma'ayxto't'awnaw la'a'tayjun.
47008021	Iklhipuxkawniyawi tani yu oxicha aklhilak'ilhtuw ani laktanlhun, jantu wa la x'ukxlakapucha an Dios, wachu la x'ukxlakapuk'an an lapanakni.
47008022	Ali ani kijat'ala'awnink'an wachu ijkat'amala'achapalacha'awi an kint'ala'ajunk'an, yu lhuwcha tanlhun ikpuk'atsaaniyaw li sawalh tapatsaaputun chi chaway palaycha, mu chaway sawalhcha talhiwilayan.
47008023	Yu ixlakata an Tito, iklajunaw li yucha kint'alhtana chi yucha oxi para uxitnani li kint'atapatsay. Chi ixlakatak'an an ali'in xt'uyunk'an kijat'ala'awnink'an yu tat'a'antachalh an Tito yu'uncha an lakatamincha tala'ta'ayxt'o'a ixlapanakni Diosi tamala'achay, chi yu'uncha yucha an Cristojo tala'ayay.
47008024	Xliyu, klajunaw k'ajamasunichi'it'iti mijamapaynintik'an, para li an yu tamak'anchalh an lakatamincha tala'ta'ayxt'o'a an ixlapanak Dios katala'ts'ilhi li sawalhi tacha an sawalhcha oxi iklalhichiwininaw.
47009001	Yu ixlakata an yu pusakt'awkan tumin yu kajaxta'nikana an ixlapanakni Dios, jantu task'iniya ali aklats'o'niw uxitnan,
47009002	mu klamispayawcha li uxitnan xt'a'p'ut'unat. An jamacha'an Macedonia lhi'acha chuncha ijkalhixa'alay li sta k'atachaa uxitnan yu jamacha'an Acaya sawalhcha ja'a't'ay'unump'ut'unat, chi palay xluwk'ani an jamacha'an Macedonia yu wachucha taja'a'tayjunumputun. Chaway li taja'a'tayjunumputun wa xliyu uxitnancha p'ulhnaj ja'a't'ay'unump'ut'unat.
47009003	Pero iklamala'achaniyacha'awi ani kint'ala'ajunk'an para li ntu tu'u aklhitamaxanilh tacha an sawalhcha oxi iklalhichiwininaw, para li uxitnan k'ala'asijchi'itcha sawalh.
47009004	Jantu katapasalh li ali'in jamacha'an Macedonia akintat'a'anchalh chi katala'ts'in li nt'u la'asijt'at sawalh. Chuncha, aklhimaxananawcha kitnan, li sawalhcha iklalhila'siyawi uxitnan; iknajun li kitnani aklhimaxananaw para li ntu aknawlh li uxitnani yu k'alhimaxanant'it.
47009005	Pus xliyu ikpastaklhi li task'iniya li ajkajunilhi ani kijat'ala'awnink'an li p'ulhnajcha kata'ancha'an la'ts'inin, chi li kata'a'tayjuncha katat'ala'tsan an tumin yu uxitnan nawnat li k'alha'a't'ay'ununa'it. Chuncha amija'a'tayjuntik'an kala'asijantacha tacha oxi ja'a'tayjunti, jantu yu wa asi iksk'inawcha.
47009006	K'ap'ast'akt'iti aniy: Yu wa lakats'uniya ch'an, wa lakats'uniya jax'anan, chi yu lhuwi ch'an, lhuwi jax'anan.
47009007	Atamj atamj chunchacha kaxta'lhi tani yu taxtuycha la xjalhunut, chi ntu wa ka'asi xta'lhicha u wa laka jatalh'amanticha, mu an Dios yucha yu mapayniy yu la xta'achanin xt'a'a.
47009008	An Dios yucha layi kataxta'nin lhuw watuchicha tanlhun, para li lhilhiji k'alhits'uk'ut chux yu ma'lht'ask'iniyat, chi atumpaj wa kataxajnicho'ocha'ancha yu k'alha'a't'ay'ununt'it chux laka laj'oxi tanlhun.
47009009	An tan ts'o'muk'akanta najun: Mala'pitsilh, jaxta'nilhi an jakilhpatinin; an oxi xlanti yucha t'aw'alhiy".
47009010	An Dios yu xt'a'a an t'in yu ch'ankan chi yu xt'a'a yu ukan, kataxta'niyani chux yu ma'lht'ask'iniyat para li k'ach'ant'it, chi kala'ayaya', chi katalhawaya an xajatawk'at an oxi milantik'an.
47009011	Chuncha k'alhits'uk'uya'it'iti chux tanlhun yu laj'oxi, chi layi la minta'achanink'an k'aja'a't'ay'ununa'it. Chi an yu k'ama'ayxt'o'a'it yu akilamalhi'aniyaw kitnan, yuchacha katapuxta'niya lhimala'puchajun an Dios an kijat'ala'awnink'an.
47009012	Mu li ajkalhi'aniyawcha ani la'a'tayjun, jantu wa yuchacha ijkalhi'aniyaw yu tats'an'atayani, wachu ijka'ilhtuyawi li sawalhcha kataxta'nilhi lhimala'puchajun an Dios.
47009013	Yu'uncha katala'ayaya an Dios, mu ani la'a'tayjun kajamasuniya li ilht'uyat'iti yu lhinajun an laj'oxi xchiwinti Cristo yu lhila'siyat'it. Yu'uncha wachu katalhiwilaya an Dios ixlakata li oxi ja'a't'ay'uyat yu'uncha chi para chux an ali'in.
47009014	Chi atumpaj katalhitapayniyani uxitnan la xjamapaynintik'an sawalh, ixlakata an ay xjamapayninti Dios yu taxta'niyan uxitnan.
47009015	¡Lhimala'puchajuncha an Dios, mu kintaxta'nin xjamapayninti yu ay tukan, jantu tu'u chiwinti para li lay kanaju!
47010001	Kit'in, ikPablo, iklatapaynisk'iniyaw tacha an Cristo yu sawalh tamapayniyan, masi li uxitnan nawnat li akxni iklala'ts'inaw wa ikmaxanajlay, pero li akxni ma'at ikt'awnachalh li sawalhcha ikjunita.
47010002	Chaway iklatapaynisk'iniyaw li akxni akla'antacha'aw la'ts'inin, jantu akila'ilhtuwi li aktapujulhi ajkat'alaxtukulh an yu kinta'alhtasuyan. Yu tanajun li an yu klak'ilhtuyaw tanlhun li wa kitnancha ikpast'ak'aw, mu kit'in iktapujuyi ajkat'alaxtukuya'.
47010003	Chun sawalh kitnan wa lapanakni, pero kitnan tu chuni iklasayaw tacha talasay ali'in lapanakni.
47010004	An tanlhuncha yu ikpulasayaw jantu yu an yu wa tacha anicha lak'alin lakaamunulhpa', yu ikpulasayaw yucha an x'alhp'asninti Dios yu lay lakt'ilhi an ixjatapast'ak'atk'an an yu wa taxkajiy an Dios.
47010005	Chi chunchacha klakt'ilhiyaw an tanlhuncha ja'alhtasunti, chi chux ayajk'atsat yu wa tanchaputun para li ntu kamispakalh an Dios. Chux yu wa xjatapast'ak'atcha lapanak yucha an Cristojo ikma'axta'niyaw, para li an lapanakni yucha an Cristojo katakiklaka'ilh.
47010006	Chi akxni li uxitnan oxich'a ja'asmatnanat, kla'asijtawcha li ajkamama'alh'ajniyawcha ixchuxk'an yu ntu ta'ilhtuy yu lhinawkan.
47010007	K'alhak'ap'up'it'iti an yu laktasuy. Li xamati k'atsan li xnawin sawalhi an Cristo, wachu kalhakapu'alhi li kitnan wachu xnawinini an Cristo ijkuntaw.
47010008	Chi masi kit'in lanan palay ikputa'ayayi an tacha kintaxta'nikantan lhich'alhkat, jantu iklhimaxanan, mu an Jamach'alhkat kintaxta'nin an lhich'alhkat para li ajkapumap'a'siw an lapanakni, jantu wa ajkapulakt'ilhiwcha.
47010009	Jantu klakask'in li katasulh li wa klapume'e'swaputunawcha an kilajkartaj.
47010010	Mu ta'alini yu tanajun, an xkartaj sawalhcha laj'alhp'as, pero t'an k'ala'ts'icha tukan yucha ntu k'is tachapun chi an xchiwinti jantu lhi'asmatniputu.
47010011	Yu chuncha najun kapastaklhi li tacha ikchiwininawi tan wa ikts'o'muk'ataw laka carta, li akxni aklala'cha'anaw wanajcha kala'ts'ina tacha an ikts'o'taw laka carta.
47010012	Kitnan jantu iktapujuyawi wachucha chun aklaw tacha talay an yu wa ix'akstuchak'an sawalhcha laj'ajin talala'ts'in. Yu'uncha ntucha laka jalakpastaknati talay li wa x'akstuchak'ani talalhkay chi wa x'akstuchak'ani talat'alamaklhkay tuchini yu ta'ilhtuycha.
47010013	Kitnan jantu layi sawalhcha laj'ajini aktik'atsaw, watacha yu chunchacha cha'an. Yucha an Diosi yu masuy tanchuncha lay akt'acha'anaw kintapatsatk'an, chi yucha yu kintamakawnin li lay aklala'cha'aw sta Corinto.
47010014	Pus xliyu kitnan jantu wa ikt'apala'puscho'oyawcha tan tucha ikt'acha'anaw, ka chunchacha kaxwalh li ntu kitnani p'ulhnaj xaklala'cha'aw an ta wananchacha. Kitnani p'ulhnaj klalhi'aniw an laj'oxi xchiwinti Cristo.
47010015	Kitnan jantu tu'u ikputa'ayayaw xtapatsak'an ali'in, chi ntu k'ilhtuyawi yu ntucha kilhi'ilhtutk'an. Kitnan ikpakxan'iyawi li tacha kata'aya'ana mijakiklaka'intik'an ali aklat'atapatsayawi uxitnan, chi wa tan lay ikt'acha'anawi aktapatsayaw.
47010016	Wachu ikpakxan'iyawi lay ak'aw chi ajkamak'atsaaniniw an laj'oxi chiwinti palaycha awint'i t'an lakwilhchi'it, pero ntu aktitapatsawi tan xamaticha tapatsay, para li ntu akputa'ayawi an laktapatsat yu ali'incha ta'ilhtuta.
47010017	Li xamati ay k'atsamputun yucha an Jamach'alhkatcha ay kapuk'atsalh.
47010018	Mu ntu tu'u lhitapalay an yu wa x'akstucha la'ayakan, yu lhitapalay yucha an yu Dios la'ayay.
47011001	Wa laycha li xakilalhitayaniwcha, masi akxni wa lhitontojcha ikchiwiniy. ¡Chun, akilalhitayaniw!
47011002	An Dios ki'ilhtuyi li aklalhi'alhts'ajuw kit'in klakask'in li uxitnan oxi k'at'ajalht'anant'it an Cristo, tacha xamati jatsi yu lhi'alhtajitacha xamati ts'alh li kat'atsukuya', chi wa para yuchacha li t'ajun, jantucha xamati ts'alhi t'achiwimpalay.
47011003	Pero wa iknajun ta iknajun, li tacha an tsapulh o'xcho'olhi an Eva, mu sawalhcha junita an tsapulh, jantu junita amijatapast'ak'atk'an wachu katat'ilhilh, chi k'amak'a'unt'itcha mistalan'antik'an ch'i t'ach'a an p'uxk'awyat sawalh an Cristo.
47011004	Uxitnan jalhit'ayaniyat'iti wa tichicha tala'chinan chi talhixa'alayancha apumatam Jesús, yu tamj, yu ntu tacha an Jesús yu klalhixa'alatawcha; ch'i la'a'iyat'iti la'atam takuwin yu ntu tacha an Takuwin yu la'a'it'atcha, chi yu tumpaj laj'oxi chiwinti, yu ntu tacha an yu la'a'it'atcha.
47011005	Pero anchunu laj'ajin lapanakni yu tanajun li Jesucristojo jamala'achachalh xli'astan, kit'in jantu wa iklakat'ikt'icha ijkat'ala'ts'inkan.
47011006	Masi ntu lakaxcha k'usi ikchiwiniy, la kijalakpastaknat ancha k'usi, chi klamasunitawi uxitnan, tamj tamjcha klapumasunitaw.
47011007	¿Sna ntucha oxi yu ik'ilhtulh li iklamak'atsaaniyaw an laj'oxi ixchiwinti Dios chi ntu iklach'iyaw, chi iklalhi li ntu tu'u iklhitapalay para li uxitnan lhit'ap'alat'iti k'ak'ats'aant'it?
47011008	Akilhmaktamin an tan tala'ta'ayxt'o'a an yu tajakiklaka'inini ijkama'taylh xtumink'an, wa xliyu iklhitamakawlhi li yu'uncha akintamapalhnilh para li lay aklatapatsaniw.
47011009	Chi akxni xaklat'a'aklat'awnawcha chi tu'u ikma'lhtask'inilh jantu xamati akma'achapulh, mu an kijat'ala'awnink'an yu taminchalh la xalakaat'un Macedonia yu'uncha kintaxta'nilh yu xakma'lhtask'iniy. Iklhipuxkawnilhi li ntu tu'u aklask'iniw, chi chuncha aktaylhi'ana'.
47011010	Jantu lay xamati akintitanchanilh an ki'achat an xalakaat'un Akaya ixlakata an yu sawalh xchiwinti Cristo klhit'ajun.
47011011	¿Tasu'u? ¿lhiwilayat li xliyu jantu klamapayniyaw? ¡An Dios yucha oxi k'atsayi li klamapayniyaw!
47011012	Pero aktaylhi'ana ak'ilhtuya yu k'ilhtuy, para li ntu ajkamakawnilhi anchunu yu talak'aklat'ajun, yu tapuxkajuy tu'u yu aycha katapuk'atsalh tacha kitnan,
47011013	yu'uncha ntu sawalhi li Jesucristojo jamala'achatachalh, wa taja'o'xcho'onuncha, tachanu Jesucristojcha jamala'achatachalh tamala'ch'inin.
47011014	Chi ntu layi katilhi'a'niwcha mu wanaj yucha an satanasi lapalay li ma xa'angelh jatapulhkunu'.
47011015	Xliyu sawalhcha talhimuktaxtuyi an yu tat'atapatsay li tacha yu talhilasaycha yu oxi katatasulh. Pero xli'astan katala'a'iyacha yu kajalhimapalhnikana ixlakata tacha an talay.
47011016	A'tam iknawpalay: jantu xamati kanawlh li wa iklokojlaycha; pero li ch'unch'a p'ast'ak'at'it, akilala'a'iwi masi wa tacha pumatamcha loko, para li wachucha aklhita'ayalh lakats'uniya tu'u'.
47011017	Tacha ani sawalhcha iklhila'sikan li ayi ijk'atsan, chuncha tacha wa iklokojcha ikchiwiniy, jantucha tacha lakask'in an Jamach'alhkat Diosi ikchiwiniy.
47011018	Mu li wanajcha xluwk'ani tat'ajun yu tapulaj'ayajk'atsay tanlhun yu ta'ilhtuy, kit'in wachu ayi ajk'atsana'.
47011019	Mu sawalhch'a oxi jalhit'ayaniyat an yu wa laklokojnin masi li uxitnan sawalhch'a jalakp'ast'aknanat.
47011020	Ch'i jalhit'ayaniyat'iti an yu ta'ilhtuyan li k'ajat'ap'ats'anit, an yu wa taputapatsayancha, yu wa ta'o'xcho'oyancha, yu ntucha wanaj tu'u talhiwilayan yu talaklakpusayancha.
47011021	Tachanu wa iklakmaxananawcha, sna wa ntucha lay k'is klalhitama'chapuw. Li xamati sawalhcha jalakpastaknan kalaya, kit'in wachu chuni aklaya', masi chuncha xajachalh tacha wa lhiloco.
47011022	¿Yu'uncha chu hebreojnin? Kit'in wachu'. ¿Yu'uncha israelitajnin? Kit'in wachu'. ¿Yu'uncha yucha an Abrami tapu'a'p'unmintachalh? Kit'in wachu'.
47011023	¿Yu'uncha yucha an Cristojo tat'atapatsay? Kit'in palaycha, yu'uncha jantu, masi ka wa tacha lhilocojcha tacha ani ikchiwiniy, kit'in palay iktapatsata, yu'uncha jantu, palay a'lhuwi kimalaklhchawkanta, yu'uncha jantu, kit'in palay a'lhuwi ki'ayna'kanta, yu'uncha jantu chi wanajcha a'lhuwi wa lakats'unicha ikma'ats'an'aputuncha an kijatsukunti.
47011024	A'kisicha an judiojnin kintapumama'alh'ajnita an a'p'uxamkawnajatsi (39) ja'ayna'nat.
47011025	A't'utu ki'ayna'kanta laka lakmakat'ikt'i k'iw chi a'tam kintalakat'alhmalh. A't'utucha ta'aknuy an barco yu xakpu'anta chi wa k'ischa xakti'akskanj'utacha, tam jatats'isni chi tam wilhchani xaktajun tan putalhman alamalh.
47011026	Wanajcha a'lhuwi ik'an inta chi ikmimpalay, chi ikla'la'pusta tan la'lhima'anxkay ayxkan, chi tan tat'ajun ja'alhawnan chi tan lhima'anxkay tu'u kinta'ilhtuni an yu kint'amacha'an chi yu ntu kint'amacha'an. Wachu ikpula'pusta yu la'lhima'anxkay an la'acha'an, chi tan wa jasa'nik'a chi an alamalh chi tanlhuncha yu lakmakxkay tanlhun yu kinta'ilhtuni an yu ntu sawalh kijat'ala'awnink'an.
47011027	Stakcha ikpula'pusta tapatsat chi tanlhuncha tu'u yu la'lhima'anxkay, stakcha ikla'ts'inta alhkujat; ikma'alh'ajnanta la kinchawan chi la kinkikxixat, a'lhuwcha iklhitask'ajay jantu ikwajin, ikma'alh'ajnanta laka lhik'asnin ixlakata li kints'an'atayani kila'ch'it.
47011028	Atumpaj tacha ani laktanlhun chi alicha tu'u laktanlhun, la'pusa la'pusa wilhchan palaycha iklaklhakapu'an chux an tan tala'ta'ayxt'o'a an yu tajakiklaka'inin.
47011029	Li xamati ta'an'ay, wachu ikt'ata'an'ay, chi li xamati tama'ayst'uk'uy wachu sawalhcha iklhakapu'an.
47011030	Li tu'u yu lay kalhita'ayakalh, kit'in aklhita'ayaya an tanlhun yu masuy li ntu ijk'ut'ilh.
47011031	An Dios yu ixPay an kiJamach'alhkatk'an Jesucristo yu t'acha'an li xpujun'alhincha oxi kalhipastakkalh, k'atsayi li sawalhi yu iknajun.
47011032	Akxni xakt'ajun la'acha'an Damasco, an gobernador yu xt'atapatsay an rey Aretas, jayawlhi yu katajalhistaknalh an tan putanukanachalh an la'acha'an, para li akintach'apayawlh.
47011033	Pero ta'alilhi yu kintama'alhtajulh laka la'atam canasta tan yanilh xaventana an xa'axi an la'acha'an, chuncha lay ik'osli.
47012001	Jantu tu'u lhajay xamati li wa ix'akstucha ka k'atsalh li lhitapalay. Pero aklhichiwina yu kimala'puminatlalh chi kimasunilh an Jamach'alhkat.
47012002	Ikmispay pumatam yu ch'a'o'ay an Cristo, yu la'akawt'at'icha k'ata ixjuntachalh lhi'ankalh an xlitala't'utucha lakt'iyan. Jantu ijk'atsayi li sna chux la ixlakatunaja lhi'ankalh u wa la ixtakuwin; yucha an Diosi k'atsay.
47012003	Pero ijk'atsayi li anchunu lapanak (li la ixlakatunaj u wa la ixtakuwin, jantu ijk'tsay wa yucha an Diosi k'atsay).
47012004	Lhi'ankalhi tan wa lhi'achacha tan tucha nikan, chi asmatlhi chiwinti yu ntu lay nawkan, yu wa lapanakni tacha kitnan jantu kintamakawnikanani kanaju.
47012005	Aniy lapanak layi ay aklhik'atsana', pero yu wa kit'incha ki'akstu tu'u ay aklhik'atsalh, jantu, yu lay ay aklhik'atsalh wa yucha li ntu ijk'ut'ilh.
47012006	Pero li wa aknawlhcha li ik'ay, jantu laycha katinawkalh li wa ikloco, mu yu sawalhi an yu aknawlh, pero ntu chuni iklay para li ntu xamati kanawlh li palay iklhitapalay ixlakata tacha an kintala'ts'incha chi tacha an yu klhichiwiniy.
47012007	Chi para li ntu aklhi'ayajk'atsalhi ixlakata ani laj'ay tanlhun yu kilakmasunikan, kimaknunikalh an lakilakatunaj ma'atam wa tacha jalhtukun, kanaju pumatam yu mala'achatachalh an Satanás, para li akimama'alh'ajnilh.
47012008	A't'utucha iktapaynisk'iniy an Jamach'alhkat para li akima'osunilh,
47012009	pero yucha wa kijuniy: "An kijamapayninti wa yuch'ach'a yu ma'lht'ask'ini, mu an ki'alhp'asninti an laka ma'alh'ajnati yu oxi tukan talakasuy." Pus kit'in yu iklhita'ayaputun li ikma'alh'ajnan, para li an ix'alhp'asninti Cristo lakilakatunaja katsukulh.
47012010	Xliyu kit'in ik'achani akxni ikma'alh'ajnan, akxni xkayaj kintajuniy, akxni ikma'lhtask'iniy tanlhun, akxni kintalhitama'chapuy, chi akxni tanlhuncha yu la'lhima'anxkay ikma'alh'ajnan ixlakata an Cristo, mu akxni ikma'alh'ajnan akxni k'ut'ilhi ijk'atsan.
47012011	Wa tacha wa locojcha iklalh, uxitnancha kila'ilhtu li chuncha aklalh. Uxitnan oxi akixlalhichiwiniw masi ntu tu'u kilhijunti kit'in, mu ntu tu'u yu wa lakat'ikt'icha akimpula'ts'inkalh chi an yu sawalhcha laj'ajin xjamala'achata Jesús sawalhcha laj'ajini kajala'ts'inkalh.
47012012	An ma'alh'ajnat yu xlak'anti iklaklhitayanilh chi an tanlhuncha yu ntu wa tichicha lapanak lay lak'ilhtuy chi an tanlhuncha yu la'lhi'a'nin la'ts'int'it yuchacha lakmasuy li kit'in Jesucristo sawalhi kimala'achatachilh.
47012013	¿Tisu ixlakatach'a lhiwilayat li palay wa lakt'ikt'ini klala'ts'inaw chi an ali'in ixlapanakni Dios jantu? Ka sna xliyu li jantu tu'u klask'iniw uxitnan. Akilamala'mixiniwi
47012014	Ikla'asijtacha para li aklala'pixiyalhnampalawcha yu xlipu'a't'utucha chi wanajcha chun tu tu'u aktilask'iniw. Kit'in jantu yu ikpuxkajuy yu lhit'awnat, kit'in uxitnani iklapuxkawyaw, mu yu'uncha an xalakpaynini yu katalakmach'ixtamiya tumin para an ixjas'at'ank'an, jantu yu an xajas'at'ani katitamach'ixtamilh tumin para an xalakpaynin.
47012015	Chi kit'in kinta'achanini aklakch'apa'oya chux yu kinawin chi masi kijatsukunti milakatak'an li iklamapayniyaw. Masi uxitnan palay iklamapayniyaw, uxitnan palaycha jantu kilamapayniyaw.
47012016	Ijk'atsayi li uxitnan wanajch'a ch'uni nawnat li kit'in tu tu'u iklask'iniw. ¿U sna kit'in wa sawalhcha iklhipuxkawnilhi tani aklalhi'o'xcho'osk'iniwcha tu'u?
47012017	¿Sna xamaticha an yu iklamala'achaniwi iklapu'o'xcho'o?
47012018	Iktapaynisk'inilhi an Tito chi ikt'amala'achachalhcha an pumatam kint'ala'ajunk'an. ¿Sna ta'o'xcho'oni an Tito? ¿Jantu wa la'atam Takuwini ikputapatsayaw chi wa la'atam tiji ikch'a'o'ayaw?
47012019	¿P'ast'aklhit'awnat'iti li iklatapaynisk'iniyawi li akilamala'mixiniw? La x'ukxlakapu an Dios yucha an Cristojo ikpuchiwininaw; chi chux tacha aniya t'ala'awnin ixlakata para li oxi k'ats'uk'ut'it, mu iklamapayniyaw.
47012020	Mu ntu oxi iklhiwilay li akxni akla'ancha'aw la'ts'inin, jantu chuni aklala'cha'aw tacha iklala'cha'amputunaw, chi kit'in wanajcha chun li ntu chuni akilala'ts'iw tacha xakilala'ts'imputuw. Jantu oxi iklhiwilay li ka'alilh laxtukut, laxkayt, latalh'amnit chi tala'apitsit, chi lakmakxkay chiwinti chi kalalhichiwinkalhcha, chi ayajk'atsat chi tanlhuncha yu ntu oxi.
47012021	Jantu oxi iklhiwilay li akxni aklala'ampalhcha'aw, an kiDios akimamaxanilhi la mi'ukxlakapuk'an, chi ak'alhulhi ixlakata li xluwk'ani yu ta'ilhtuta xtala'alhink'an chi li ntu tamakanuni yu ntu laj'oxi jatapast'ak'at, li talat'atamayi yu ntu talat'at'ajun chi ixlakata an tanlhuncha yu oxicha xtalhismanita yu ntu laj'oxi.
47013001	Yucha anicha yu xlipu'a't'utucha aklala'antacha'aw. Watuchicha lhilats'awalat la xkilhnik'an xt'uyunk'an u xt'utunk'an yu tala'ts'ilh.
47013002	An yu xtalhit'ajun ixtala'alhink'an, chaway li ma'ati ikt'awnachilh a'tam ijkajumpalayi tacha an xajkajunitacha akxni ijkilapalhchalh: li akxni a'tam ak'ampalhtachalh, jantu k'is aktijamak'akxanilh.
47013003	Mu uxitnan p'uxk'awyat'iti tu'u tan k'ap'uk'ats'at li an Cristo yucha kimpuchiwiniy, yu ntu wa talhitamakawniyancha, yucha tamasuniyani li alhp'as.
47013004	Chun sawalh yucha makxtukmuk'akalh tacha yu ntu k'ut'ilh, pero yucha lhit'ajuni an ix'alhp'asninti Dios. Pus kitnan wanajcha chun jantu lajk'ut'ilini ikpujuntaw yucha, pero an la x'alhp'asninti an Dios akput'a'aklatsukuyawi an Cristo para li aklatapatsaniw.
47013005	K'alhak'ap'up'ink'ant'itcha mi'akstuk'ani li sna jak'iklak'a'ininat'it; k'alhila'ts'int'anuk'ant'itcha mi'akstuk'an. ¿Jant'u k'ats'ayat'iti li an Jesucristo taput'awnan? Li nt'u oxi t'awnat, pus chuncha ntu taput'awnan.
47013006	Pero kit'in ikpakxan'iya li uxitnan k'anawna'it'iti li kitnan iklhajatacha'awcha.
47013007	Chi iktapayniniyawi an Dios li jant'u t'u'u k'a'ilht'ut yu ntu oxi, chi jantu wa xliyu aktasuwcha li iklhajatacha'awcha, wa xliyu li k'a'ilht'uti uxitnan yu oxi, masi kitnan wa tachanu yu ntucha talhajatachalh aktasuw.
47013008	Mu jantu lay tu'u akti'ilhtuw yu wa akput'alaxtukucha an yu sawalh, apalij wa ik'ilhtuyaw yu t'ala'an an yu sawalh.
47013009	Pus kitnan iklaj'achanawi li kitnan jantu lajk'ut'ilin chi li uxitnan lajk'ut'ilin; walh chi masi chuncha iklalhitapayniyawi para li jant'uch'a t'u'u k'a'ilht'ut yu ntu oxi.
47013010	Xliyu iklalhits'o'niyawi masi jantu an iklat'a'aklat'awnacha'aw, para li akxni aklala'cha'aw jantu alhp'asi akla'ilhtuniw an lakilhich'alhkat yu an Jamach'alhkat Jesús kixta'nita para li oxi k'ats'uk'ut chi para li jantu wa k'ap'uma'nik'ant'itcha.
47013011	Yu xli'astancha iklajunawi kint'ala'awnin, k'alaj'ach'ant'it, k'amak'a'unt'itcha yu ntu laj'oxi tanlhun, k'ala't'a'oximaj'ayat'it, wa tami k'ak'ats'at'it chi wa oxich'a k'at'awlat'it; walh an Dios yu xt'a'a oxi jatawlhnat chi jamapayninti katat'a'aklatsukuyan.
47013012	K'alala'axa'alap'axachi'itcha atamjtamin laka la'atam stalan'a jala'xtikilhtastuknut.
47013013	Ixchuxk'an an yu takiklaka'icha sawalh Dios tamak'aniyacha'an jala'axa'alanti. Minchuxk'an k'ala'a'itcha an ixjamapayninti an Jamach'alhkat Jesucristo chi an ixjamapayninti an Dios chi katat'a'aklatsukuncha an Stalan'a Takuwin.
48001001	Kit'in ikPablo yu ntu wa lapanakcha kilhka'ulalh chi ntu wa lapanakcha kimala'achay, yu chuncha lakask'ilh yucha an Jesucristo chi an Dios, yu kimPayk'an, yu mala'awnicho'olh an Jesús,
48001002	ali ixchuxk'an an kint'ala'awnink'an yu ani kintat'awilanalh iklamala'achaniyawi jala'axa'alanti uxitnan yu la't'a'ayxt'o'achi'it an xalakaat'un Galacia yu k'iklak'a'iyat an Dios.
48001003	Yucha an kimPayk'an Dios chi an kiJamach'alhkatchak'an Jesucristojo kataxta'nin jamapayninti chi oxi jatawlhnat.
48001004	An Jesús mapalalhi kintala'alhink'an, x'akstu tama'axta'lhi. Chuncha ilhtulh tacha yu oxicha lhiwilay an kimPayk'an Dios para li akintama'alhtaxtuni ani tan tu oxi lakamunulhpa t'awnaw.
48001005	Yucha an Dioscha ay kala'ts'inkalh. Chunchacha kawalh.
48001006	Jantu lay ijkiklaka'iya li wat'uk'anch'a mak'awnat'iti an Dios, yu tat'asanin la xjamapayninti an Cristo. Mak'a'unt'itcha an Dios chi chaway tumpajcha chiwinti yu k'ap'ut'a'alht'axt'uya'it'iti k'iklak'a'iyat'it, yu sawalh tam yu ntu tacha an yu klalhixa'alaw.
48001007	Yu sawalh, jantu tu'u alimpalay atumpaj chiwinti yu puta'alhtaxtukan, wa ta'alin ali'in yu wa tat'awnan ma'o'xcho'onin. Yu'uncha wa tamapaxaputun an laj'oxi chiwinti yu lhichiwiniy Jesucristo.
48001008	Pero li xamati yu kitnan, u pumatam ángel yu kaminchalh lakt'iyan, tu'u yu tam chiwinti katalhixa'alan, tan katajunin li chuncha yu puta'alhtaxtukan, yu ntu chun tacha an yu iklajuntawcha, ¡kachajcha la'a'ilhi ma'alh'ajnat!
48001009	Chunchacha iknawlh chi chaway a'tam iknawpalay: Li xamati talhixa'alayan yu tumpaj chiwinti yu ntu yu tacha an yu la'a'it'atcha, ¡kachajcha la'a'ilhi ma'alh'ajnat!
48001010	¿Lhiwilayat li wa oxicha ijkat'atamakawputun an lapanakni u yucha an Dios? ¿U sna wa iklhipuxkawnicha tani oxicha ajkalhima'an'achalh an lapanakni? Mu li wa yu'unchaka an lapanakni yu ijkama'an'achay, jantu xakwalhi xt'atapatsan an Cristo.
48001011	Kint'ala'awnin, klakask'in li k'alhimach'a'xat'it li an laj'oxi chiwinti klamasuniw jantu wa xchiwinticha lapanak.
48001012	Aniy chiwinti jantu yu an lapanakni kintaxta'nilh chi ntu wachu yu'uncha kintamasunilh, yucha an Jesucristojo kixta'nilh.
48001013	Uxitnan asmat'at'iti tani xaklaycha akxni xakma'ach'a'o'ananta tacha an talay judiojnin. Xajkalhitama'chapuyi an yu takiklaka'iy Dios chi xajkala'ma'niputuncha.
48001014	Xa'aycha xajkunt'ajun an laka religión judía, chi palay xakintalhiwilay. Ixluwk'ani an yu wa kilakt'atamka xaklhila'ta'ayataw yu kint'ajudiojnin jantu chuni xjala'ts'inkan. Palay xakt'ataxtuniya xak'ilhtuy tacha an xakintalhimasmanitancha li aklaw an kilakpaynink'an, an ali'in jantu xtat'ataxtuni.
48001015	Pero akxni an Dios, kisakxtulhi sta la ixpalakni an kinati chi kint'asanilhi la ixjamapayninti,
48001016	oxi lhiwilalh an Dios li akimasunilh an isTs'alh, para li ajkalhixa'alhalh an xchiwinti an yu ntu tajakiklaka'inin chi ntucha xamati ikla'alh para li aklhisakmilh.
48001017	Chi ntu iktama'ast'a'alhi la'acha'an Jerusalen ak'alh jala'ts'ini an yu p'ulhnajcha ixjamala'achata an Jesús xtajunita, apalij ik'alh Arabia chi ikmimpalh Damasco.
48001018	Xli'astan, la'puslicha la'at'utu k'ata, iktama'ast'a'alhi Jerusalen para li akla'ts'ilh an Pedro chi la'akawkisi wilhchani ikt'atamakawchalh.
48001019	Pero ntucha xamati ali an yu ixjamala'achata an Jesúsi kla'ts'ilh, wa yucha an Jakobojcha an xt'ala'ajun an Jamach'alhkat.
48001020	Tacha ani iklats'o'niyaw, an Dios k'atsayi li ntu wa ikmaslakatinincha, yucha k'atsayi li sawalh.
48001021	Xli'astan ik'alhcha an xalaklakaat'un Siria chi Cilicia.
48001022	Pero an xalakat'un Judea jantuka' xakintamispayi tani iktasuycha tacha an xtala'ta'ayxt'o'a an yu takiklaka'iy Dios yu xnawinin an Cristo.
48001023	Wa x'amani xta'asmat'a xlaknawkan: an yu wa p'ulhnaj wa xakintamama'alh'ajniyan chaway lhichiwiniycha an jakiklaka'inti yu la'atam panch'e'ex xjuntachalh wa xmala'mixiputun.
48001024	Chi oxicha xtalhichiwiniy an Dios kilakata.
48002001	Xli'astan la'akawt'at'icha k'ata la'pusli iktama'ast'a'ampalhcha Jerusalen ali an Bernabé chi xak'aylhi'anta an Tito.
48002002	Ik'alh mu an Dios xakimasunita li ak'alh. Tan wa ki'akstuk'an ijkat'ata'ayxto'lhicha an yu xalaj'ajin xjala'ts'inkan, chi ts'awjcha ijkalhixa'alalh an ixchiwinti Dios yu ijkalhixa'alay an yu ntu judiojnin, para li chux tacha ani ikt'ataxtuni k'ilhtuy jantu wa paxkatcha kawalh.
48002003	Pero masi chuncha an Tito yu xakint'a'anta yucha griego jantu xamati asi lhijunilh li ka'akaxwililich'uk'up'uxkalhi ix'a'axt'a'a.
48002004	Ali'in yu ntu kint'ala'awnink'an ixtatanumananchalhi wa la'asa' an tan xaktanumaw, para li katak'atsaalhi tacha kintama'alhtaxtuni'ojoncha an Cristo Jesus, para li akinta'ilhtuputumpalani li a'tam akinta'a'ch'apapalan an lhamap'a'sin.
48002005	Pero masi wa tamcha pants'ik'is jantu k'is ijkalhakapu'aniniwi yu'uncha, mu kitnan yu klakask'inaw li an yu laj'oxi chiwinti, yu sawalh, k'alhits'uk'u'alhit.
48002006	Xlakatak'an an lapanakni an yu xjalhiwilakan li xtalhitapalay (masi kit'in ntu iklhakapu'ani tuchini xtajunitacha, mu an Dios jantu wa jasakxtununcha), jantu tu'u kintamasunilh yu sast'icha tu'u'.
48002007	Apalij talhiwilalhi li kit'ini kixlijunkanta li ajkalhixa'alalhi an laj'oxi chiwinti an yu ntu judiojnin, tacha lhijunikalh an Pedro li kajalhixa'alalh an yu judiojnin.
48002008	An Dios yu mala'achalh an Pedro li kajalhixa'alalh an laj'oxi chiwinti an yu judiojnin, wanajcha yu kimala'achalh kit'in para li ajkalhixa'alalhi an yu ntu judiojnin.
48002009	An Santiago chi an Cefas chi an Juan, yu tacha xatiatsasnincha xjala'ts'inkan an tan xtata'ayxt'o'a an yu tajakiklaka'inin. Talhiwilalhi li yucha an Diosi xakimala'achata, chi para li katasulhi li kintala'a'ini li tacha xt'ama'tapatsanchak'an ajkunwi kintaxta'nincha xmakak'an, kit'in chi an Bernabé, para li kitnan ak'awcha jat'atapatsanin an yu ntu judiojnin chi yu'uncha yucha an yu judiojnincha.
48002010	Wa yucha kintask'inin li ma ajkalhakapu'awi an jakilhpatinin, yu ixlakata ani kit'in wanajcha chuni oxi ijkalhakapu'an.
48002011	Pero akxni an Pedro kilachilh la'acha'an Antioquia, la x'ukxlakapu ikla'a'aymalh, mu an yu ix'ilhtut'ajun tu k'is oxi.
48002012	Wa xlip'ulhnaj ixjat'alakwajini an yu ntu judiojnin, pero akxni tachilhcha ali'in yu xjamala'achatachalh an Santiago, tsukulhcha jat'alamakajun, jantucha xjat'alakwajin. Wa xliyu xjatalhamniya an yu ixtanajun li kaja'akaxwililich'uk'up'uxkalhi ix'a'axt'a'ak'an an lapanakni yu wachu takiklaka'iputun an Dios.
48002013	Chi an ali'in judiojnin wa tamcha tat'ak'atsaalh an Pedro la xta'ukxput'uyunti, sta an Bernabe wachu tamatanunilh.
48002014	Xliyu akxni kla'ts'ilhi li ntu chuni tacha an xtalay, tacha najunta an laj'oxi chiwinti, yu sawalh, ijkunilhi an Pedro la x'ukxlakapuk'an ixchuxk'an: Uxint'i judiojk'at'i, walh chi wa tacha yu ntucha judiojk'at'i t'a'un. ¿Tasu li an yu ntu judiojnin p'asch'a ja'uni li tacha judiojnincha katatsukulhi?
48002015	Kitnan judiojnin sta wa titsuku chi ntu la'ma'lhta'alhinin tacha an yu ntu takiklaka'iy Dios.
48002016	Walh chi k'atsayawi li ntu xamati la'ts'inkan li oxicha t'ajun wa xliyu li kamuktaxtulhcha an lhamap'a'sin, yu oxi putsukukan li kiklaka'ikan an Jesucristo. Xlakata ani jakiklaka'inti li kitnan wachu kiklaka'itaw an Jesucristo, para li an Dios akintala'ts'ini li oxicha t'awnaw. Xlakata an jakiklaka'inti, jantu wa xliyu li muktaxtuyawcha an lhamap'a'sin. Mu ntu xamati katila'ts'inkalh li oxicha t'ajun wa xliyu li muktaxtuycha an lhamap'a'sin.
48002017	Chi li puxkawyawi li oxi kaputsuku an Jesucristo, nawputun li kitnan wachu la'ma'lhta'alhinin, ¿chi chaway ani jumputun li an Cristo yuchacha kinta'ilhtuyan la'ma'lhta'alhinin? Jantu.
48002018	Mu li kit'in aklakt'ilhilh tu'u chi li a'tam akla'oxipalh kit'incha kinkwentaj.
48002019	Tachanu wanajcha kint'axtukmuk'akanta laka cruz an Cristo. Kit'in jantucha para an lhamap'a'sini ikt'ajun, kit'in iknitacha para yucha. Yucha an lhamap'a'sini kima'nilh, pero li iknilhcha para an lhamap'a'sin, chaway laycha iktsukuy para Dios.
48002020	Chaway tucha kit'ini ikt'ajun, yucha an Cristojcha kimput'ajun. Chi li ikput'ajuncha aniy lakatunaj, yucha an isTs'alh Diosi ijkiklaka'iy yu kimapaynilh chi ma'axta'lhi ixjatsukunti para li akima'alhtaxtulh.
48002021	Pus kit'in tu aktila'amaj'alhi an oxi ixjamapayninti Dios. Mu li yucha an lhamap'a'sincha yu lay oxi kaxputsukuw la x'ukxlakapu Dios, chuncha li nilh an Jesucristo tucha tu'u kaxlitapalalh.
48003001	¡Uxitnan, Gálatas, jant'u k'is ja'asmatnanat'it! ¿Tisiyuchacha tachanu tachawtancha para li nt'u k'ak'iklak'a'it'iti an chiwinti yu sawalhi? Tan iklalhixa'alayaw iklamasunitawcha la mila'chulhk'an an Jesucristo yu makxtukmuk'akalh.
48003002	Wa yucha aniya klakask'in li akilajuniw: An xTakuwin Dios ¿la'a'it wa xliyu li ilht'ut'iti tacha an lhinajun an xlamap'a'sin Moises, u wa xliyu li k'iklak'a'it'iti tacha an asmatt'it?
48003003	¿Tasucha li nt'uch'a k'is ja'asmatnanat'iti? ¿Nawnatcha li wa mi'akstuchak'ani k'ala'ts'aya'it yu an laka Takuwin p'u'a't'aynit?
48003004	¿Jantu tu'u talhitapalhniyan chux t'ach'a an ma'alh'ajnant'atcha? ¡O'palaj tu'ucha kaxtalhitapalhnin!
48003005	An Dios taxta'niyan an xTakuwin chi ilhtuyi tanlhun yu la'lhi'anin yu ntu wa xamaticha lapanak lay ilhtuy t'an t'awnat'it. ¿Tasu li chunchacha ilhtuyi? Jantu xliyu li uxitnan ilht'uyat'iti yu lhinajun an lhamap'a'sin, wa xliyu li k'iklak'a'iyat'itcha an yu asmatt'at.
48003006	An Abraham kiklaka'ilhi an Dios, pus an la ixjakiklaka'inti, an Dios la'a'ilhi tacha yu oxi lapanak.
48003007	Xliyu uxitnan task'iniya li k'ak'ats'aat'it li yu yu'uncha an Abraham sawalh tapu'a'p'unmintachalh yu'uncha an yu tajakiklaka'inin.
48003008	An tan ts'o'muk'akanta, an Dios mu ixk'atsaycha li an yu ntu judiojnin wachu kajamaxtuniya xtala'alhink'an yu katajakiklaka'inina, pus an Abraham mak'atsaanikalhi yu ma'anchacha aniy oxi chiwinti: "Ta kilhmakchux an lapanakni milakata uxint'i oxi katatsukuya'."
48003009	Pus, yu takiklaka'iy an Dios ali an Abraham oxi kajaxta'nikana jatsukunti, mu yucha kiklaka'ilh.
48003010	Yu yucha an xlamap'a'sin Moises taputa'alhtaxtuputun yu'uncha alini xtala'alhink'an. Mu an tan ts'o'muk'akanta najunta: "Ixchuxk'an yu ntu lhilhij ta'ilhtuy chux tacha an ts'o'muk'akanta an laka libro yu puwilh lhamap'a'sin, talhit'ajuni xtala'alhink'an."
48003011	Pus ts'awjcha tasuy li an Dios jantu xamati yu oxicha la'ts'in wa xliyu li ilhtuycha tacha an najunta laka lhamap'a'sin; mu an tan ts'o'muk'akanta najun: "Yu oxicha lapanak kala'ts'inkana la xjakiklaka'inti kapu'aklatsukuya'."
48003012	Chi an xlamap'a'sin an Moises jantu yu an jakiklaka'inti pumuktaxtukan, ancha wa najun: "Yu kalakmuktaxtu'oya ani lhamap'a'sin yucha kapu'aklatsukuya'."
48003013	An Cristo kintama'alhtaxtuncha akxni makxtukmuk'akalh laka k'iw tacha an xakintamama'alh'ajniputunan an lhamap'a'sin. Mu an lhamap'a'sin najun: "Wa tichicha yu kach'imuk'akana laka k'iw kama'alh'ajnalh".
48003014	Chuncha tapasalh para li an tacha sawalhcha oxi junikalh an Abraham li kaxta'nikana, yucha an Cristojo puxta'nikalh, jaxta'nikalhi masi yu ntu judiojnin. Chi li wachu kiklaka'iyawi an Dios akintaxta'niyani an Takuwin yu kintajunan li akintaxta'niyan.
48003015	Kint'ala'awnin, tacha chiwiniy yu wa lapanaki iklaxa'alayaw: Li tu'u tamakawkan, masi wa lapanaki yu ilhtuy, li ts'o'muk'alhcha xta'a'ut, jantucha xamati lay katilakt'ilhicho'olh u tu'u ka'a'lh'ulapalh.
48003016	Pus, chaway, an Dios junilhi an Abraham chi an yu kapula'awna li kajaxta'niya yu oxi. An tan ts'o'muk'akanta jantu najunta: "yu katapula'awnan, mu ntu xluwk'an, ancha wa najunta: "an yu kapula'awnan"; mu wa pumatam lapanak, yucha an Cristo.
48003017	Yu iknajun yucha aniy: An Dios t'atamakawlhi an Abraham, chi nawlhi li sawalh. Xliyu an xlamap'a'sin Moises yu 430 k'ata xli'astan chilh, jantu layi katimala'mixilhcha an yu tamakawkantacha ixchiwinti Dios yu najun li ka'ilhtuya'.
48003018	An Dios junilh an Abraham li kajaxta'niya yu laj'oxi tanlhun an xjas'at'an, chi ntu ixlakata li tamuktaxtuy an lhamap'a'sin; yu najun an Dios li yucha an Abrahami kaxta'niya wa chuncha, jantu ixlakata tu'u'.
48003019	Pus, ¿tisuncha lhitapalay an xlamap'a'sin an Moisesi? Yucha xli'astancha a'lh'ulakalh, para li kamasulh an tala'alhin. Wa ancha lhitapalalh sta akxni chilhcha an yu pula'awlh an Abraham yu jama'lhtayanalhcha an yu ixnajunta an Dios li kaxta'niya'. An lhamap'a'sin yucha an angelhnini tanawlh chi an Moises wa manawnikalhcha.
48003020	Pero ntu task'iniy xamati kamanawnikalhi akxni wa pumatam, chi an Dios wanaj yucha t'achiwinilh an Abraham.
48003021	¿Ani chu sna nawputun li an xlamap'a'sin an Moises wa t'alaxtukuycha an yu najun Dios li ka'ilhtuya'? Jantu. Mu li ka'ixta'kalh lhamap'a'sin yu ka'ixta'lhi jatsukunti, pus chuncha laycha oxi kaxput'a'aklatsukukalh an Dios li kaxmuktaxtukalhcha yu lhinajun an lhamap'a'sin.
48003022	Tacha najunta an tan ts'o'muk'akanta, li ta lhichuxi ixtach'inin an tala'alhin, yuchacha ixlakata li najun an Dios li kajaxta'niya yu oxi an yu takiklaka'iy an Jesucristo.
48003023	Akxni ntuka' xkiklaka'iyaw an Jesucristo, ixtach'inin an xlamap'a'sin Moisesi ixjuntaw. Xpakxan'iyaw li kaxmasukalh an yu kiklaka'iyaw.
48003024	Yucha an lhamap'a'sini xakintala'ts'ilhi'antan, tachanu jas'at'an. Xakintamap'a'siyani li wa ixpakxan'iyawka an Cristo. Xli'astan kiklaka'iwcha an Cristo chunchacha yu oxicha put'a'aklatsukuw an Dios.
48003025	Chi chaway wa x'amancha li kakiklaka'iw an Jesucristo, jantucha ali la ixmakni an xlamap'a'sin Moisesi t'awnaw.
48003026	Mu li k'iklak'a'iyatcha an Cristo Jesús uxitnan xjas'at'ancha an Dios.
48003027	Chux uxitnan akxni a'p'axt'it t'at'ala'xt'o't'itcha an Cristo, yucha an Cristojch'a la'ch'it'it tacha la'atam la'ch'it.
48003028	Chaway tachanu ntucha xamati judio u griego, u yu wa putapatsakancha lapanak, u yu ntu xamati putapatsay, u lapanak, u t'aku'; mu chaway li t'at'ala'xt'o't'atcha an Cristo Jesús, chux uxitnan wa pumatamcha.
48003029	Chi li uxitnan ixnawinin an Cristo, pus uxitnan yucha an Abrahami p'u'a'p'unt'ant'achi'it ch'i k'ala'a'iya'it'iti yu an Dios najun li kaxt'a'a.
48004001	Yu iknawputun yucha aniy: Li xamati kama'axta'nikana chux ixtanlhun ixpay li jas'at'aka, wa xt'atamka an yu wa putapatsakancha lapanak, masi yucha jamanawin chux an tanlhun.
48004002	Ani jas'at'a wa ta'alinka lapanakni yu talhist'ak'a chi yu tala'ts'ilhi'aniy tuchini ilhtuycha, sta akxni li chincha panch'e'ex li an ixpay junicha li laycha ka'ilhtulh ix'akstu an tanlhun.
48004003	Chi chuncha tapasayaw kitnan. Kanajuw li akxni ntuka' ixjakiklaka'ininaw, tani yu xakinta'ulaniyachincha jatapast'ak'at an yu tach'alhkatnan laka un chunchacha ix'ilhtuyaw.
48004004	Pero akxni chilhcha an panch'e'ex, an Dios makmilhcha an isTs'alh, yu putsukulh pumatam t'aku chi x'asmat'a an xlamap'a'sin Moisés.
48004005	Chuncha kitsukuchilh para li akintama'alhtaxtuni kitnan yu xakinta'a'ch'apatan an lhamap'a'sin, para li an Dios akintala'a'ini tacha ixjas'at'ancha.
48004006	Chi para li kamasulhi li uxitnan ixjas'at'ancha, an Dios makmilhi la mijalhunutk'an an ixTakuwin an isTs'alh; chi an ixTakuwin p'asi chiwiniy, najun: "¡KimPay! ¡KimPay!"
48004007	Pus uxint'i ixjas'at'achak'at'i Dios, jantucha wa putapatsank'at'i. Chi mu chaway ixjas'at'achak'at'i Dios, yucha kaxta'niyancha an xintanlhun, yucha an Cristojo kapuxta'niyan.
48004008	Xlip'ulhnaj, akxni uxitnan jant'u ixmisp'ayat'it an Dios, yu'uncha an yu ntu diosnin sawalhi xtaputapatsayan.
48004009	Pero chaway li misp'ayatcha an Dios, u palay oxi kanajuw, li chaway tamispayancha an Dios, ¿tasu li a'tam k'a'ilht'up'ala'it'iti yu lhinajun an yu ntu k'ut'ilh chi wa jakilhpatinij lhich'alhk'atcha? ¿Tasu li a'tamcha yucha k'ak'iklak'a'ip'ala'it tacha lay yu wa putapatsakancha lapanaki?
48004010	Uxitnan k'aat'aniyatka tanlhun wilhchan chi tanlhun malhkuyu chi tanlhun panch'e'ex chi tanlhun k'ata.
48004011	Iknajun ta iknajun, o'palaj an kintapatsat wa paxkatcha kawalh chi ntu tu'u katalhitapalhnin.
48004012	Kint'ala'awnin, iklajunaw wanajcha chuni k'alat tacha kit'in, mu kit'in tacha uxitnani iklay. Jantu wa xliyu li tu'ucha yu ntu oxi kila'ilhtuniyaw.
48004013	Uxitnan k'ats'ayat'it, akxni xlip'ulhnajcha iklalhixa'alaw an yu puta'alhtaxtukan chiwinti, wa xliyu xakimama'alh'ajni tuchichun ta'an'at an la kilakatunaj.
48004014	Chi an ta'an'at an yu iklhitsukulh kilhila'ts'intanulh, pero jantu xliyu uxitnan kilala'amaj'awcha u ntucha akilala'ts'imputu. Apalij, kilala'a'iw tacha pumatam ix'angelh an Dios; tachanu wanajcha kit'ini Jesucristo kilala'a'iw.
48004015	¿Tanisch'a mak'ap'it an achat t'ach'a an ixlit'awnat'iti? Milakatak'an layi iknajun, li wa kaxlalhcha uxitnan sta masi k'axlakt'ap'axt'ut amila'chulhk'an xakilaxta'niw.
48004016	Chi chaway, ¿chu sna mint'alaxkaychak'ani ijkunlhi wa xliyu li iklajuniw an yu sawalh?
48004017	Anchunu lapanakni sawalhcha talhakapu'anani uxitnan, pero li chuncha talay jantu wa xliyu li wa tamapayniyancha. Yu yu'uncha talakask'in li akilamakaju, para li xli'astan uxitnan yu'unch'ach'a k'ajalhak'ap'up'it.
48004018	Pus oxicha, oxi li lhilhij k'alhak'ap'up'it yu oxi, masi akxni ntu an iklat'awilhcha'aw.
48004019	Kijas'at'an, a'tam iklalhima'alh'ajnant'awpalaw, tacha akxni xamati xanati ma'alh'ajnan akxni jamas'at'anan; chi ali akma'alh'ajnana sta li oxich'a k'a'unt'it tacha an Cristo.
48004020	Wa laycha li aklala'cha'awcha wanaj wa chaway, para li lay tam aklaxa'alaw; mu chaway tu ijk'atsay tani aklalhipastakwicha.
48004021	Uxitnan yu an xlamap'a'sin Moises ilht'up'ut'unat, ¿jant'u asmatt'at'iti yu najun anchunu lhamap'a'sin?
48004022	Ancha najun li an Abraham xt'uyunk'an ists'alani jalhitsukulh: pumatam ists'alh yu wa xputapatsaycha t'aku lhitsukunilh, chi an pumatam yucha an yu ixt'iwi tukani t'alhitsukulh, ani t'aku yucha jantu xamati wa xputapatsaycha.
48004023	An ists'alh an t'aku an yu wa ixputapatsakancha wa chunchacha pula'awlh tacha lhichux pula'awkan, pero an ists'alh an t'aku an yu ntu wa ixputapatsakancha yucha la'awlh para li katapasalhi tacha an ixnajunta an Dios li ka'ilhtuya'.
48004024	Aniy tacha la'atam pulhamacha'xan. An Dios a't'uyi jat'atamakawlh an ixlapanakni, yucha jumputun an ixt'uyunk'an t'akunin. La'atam aniy chiwinti yu an Dios jat'atamakawlh an ixlapanakni para li kata'ilhtulh an xlamap'a'sin Moisés, jat'atamakawlh lakatam a'stitawk'a tan junkan Sinaí. Yucha, yucha an Agarcha lhimalakxtukan. Yu yucha an Agar tapula'ajun yu'uncha para li wa kajaputapatsakanacha.
48004025	Mu an Agar lhitalakxtuy an a'stitawk'a Sinaí yu wilh Arabia, xliyu an ixlapanakni an Jerusalén tachanu xjas'at'an an Agar yu tamuktaxtuputun an xlamap'a'sin Moisés.
48004026	Pero an Jerusalén yu talhman juntachalh yucha ntu xamati wa putapatsaycha, chi kitnan yucha ixjas'at'an.
48004027	Mu an tan ts'o'muk'akanta najun: Uxint'i yu nt'u lay jalhits'uk'uy mijas'at'an k'a'ach'a; k'at'asa la mi'achat, uxint'i nt'u k'ats'ayi tani xkaycha akxni jamas'at'anankan. Mu palay lhuwi kajalhitsukuya ixjas'at'an an t'aku yu wa la'amaj'ankalhcha, walh jantu an yu lhit'ajun ixt'apapa'.
48004028	Kint'ala'awnin, kitnan tacha an Isaac; kitnan tsukuw mu ixnajunta an Dios li katsukuyaw.
48004029	Tsukulhcha an ists'alh an Agar yu wa tacha wa xamaticha lapanak tsukuy, chi xli'astan ixlitama'chapuycha an yu la xtalakask'i xTakuwin Dios la'awlh, chuncha wachu tapasay chaway.
48004030	Pero ¿tasucha najunta an tan ts'o'muk'akanta? ancha najunta: "K'at'amakxt'u ma'spa an yu wa putapatsakancha t'aku ali an ists'alh, mu an ists'alh an yu wa putapatsakancha t'aku jantu lay katit'alhitsukulhi an xtanlhun xpay an ists'alh an t'aku an yu ntu wa putapatsakancha."
48004031	Pus chuncha kint'ala'awnin, kitnan tu ixjas'at'an an yu wa putapatsakancha t'aku', kitnan ixjas'at'an an yu ntu wa putapatsakancha t'aku'.
48005001	An Cristo kintama'alhtaxtun para li ntu xamati wa akintaputapatsancha. Lajk'ut'ilincha chuncha k'alak'aklats'uk'ut, jantucha wa a'tam k'ap'ut'ap'ats'ap'alhk'ant'it.
48005002	Akila'asmatniw. Kit'in ikPablo, iklajunaw li uxitnan ilht'uyat'iti tacha an talay an yu jalak'akaxwililich'uk'up'uxkan ix'a'axt'a'ak'an, an Cristo jantu tu'u katitalhitapalhnin.
48005003	A'tam ijkumputumpalayi wa tichicha lapanak yu akaxwililich'uk'up'uxkan, yucha o'sliyani li kamuktaxtulhi an xlamap'a'sin Moises.
48005004	Uxitnan yu lhiwilayat'it li oxicha t'at'alaxt'o'at an Dios wa xliyu li ilht'uyatcha an xlamap'a'sin Moises, mak'awt'atcha an Cristo, mak'awt'atcha an ixjamapayninti an Dios.
48005005	Mu kitnan, an laka Takuwin chi an laka jakiklaka'inti, yucha pupakxan'iyaw li oxi kat'atala'xt'o'aw an Dios.
48005006	Chi li t'atala'xto'tawi an Cristo Jesus, jantu tu'u lhitapalay li ak'akaxwililich'uk'up'uxkalh u jantu. Yu lhitapalay li kajakiklaka'iniw, chi li ani jakiklaka'inti akinta'ilhtuni li laka jamapayninti katsuku.
48005007	Uxitnan oxich'a ixp'int'at. ¿tisiyuchacha ta'ilhtun li nt'uch'a k'ak'iklak'a'it'iti an yu sawalhi?
48005008	T'ach'a ani layat jantu yu an yu tat'asaniyani chuncha ta'ilhtuyan.
48005009	Jant'u k'ak'apt'iti li "masi wa lakats'uni lhamaskajan wanaj maskaja'ojoyi an jax'ot'anti harina."
48005010	Kit'in ijkiklaka'iya an Jamach'alhkat li uxitnan jant'u k'at'imap'axat'iti mijatapast'ak'atk'an; pero an Dios kamama'alh'ajniya an lapanak yu wa tamama'tijlayancha, wa tichicha lapanak.
48005011	Yu kit'ini kint'ala'awnin, li xaklhinawlhka li kach'uk'up'uxkalhi a'axt'a'a, an judiojnin jantu xakintach'a'o'alh para li akintalhitama'chapulh; mu chuncha, an tacha lhichiwiniy an ixcruz an Jesus jantu xkay kaxta'asmatlhi.
48005012	Pero anchunu lapanakni yu tama'achapuyan ixlakata an ixch'uk'up'uxka a'axt'a'a, apalijcha katach'uk'upux'olhi yu'uncha wa xawa'a'tamcha.
48005013	Mu uxitnani kint'ala'awnin, uxitnan t'asanik'ant'it li jantu wa xamaticha kataputapatsan. Wa x'aman jantu xliyu li ntucha wa xamati taputapatsayan chaway wa t'ani k'alatcha; apalij wa k'alat'at'ap'ats'ap'axatcha wa ixlakata li lamap'aynip'axayat.
48005014	Mu chux an lhamap'a'sin wa yucha aniya yu pu'uktaxtuy: "K'amap'ayniya'a mint'alapanak t'ach'a akst'umap'aynik'an."
48005015	Pero li wa mi'astuchak'ani lats'ak'ap'axayat ch'i la'up'axayat, k'ajalajk'ats'anant'it jantu junita wa mi'akstuchak'an wachu k'alalakt'ilhit'it.
48005016	Yucha aniya yu iklajunaw: Tacha lakask'in an Takuwini k'ats'uk'ut'it, walh lani chuncha jant'u k'at'its'uk'ut'iti yu wa tacha an milakatunajchak'an lakask'in.
48005017	Mu yu wa yucha an lakatunajcha chuncha lakask'in yucha jantu t'alala'ts'imputuni an ixTakuwin Dios, chi an ixTakuwin Dios jantu t'alala'ts'imputun wachu an yu wa lakatunajcha chuncha lakask'in. Jantu talala'ts'imputumpaxay, pus xliyu nt'u lay lhi'ilht'uyat yu ilht'up'ut'unat uxitnan.
48005018	Pero li yucha an Takuwini yu tamalhtanatan, pus chuncha ntucha yu an lhamap'a'sini ta'a'ch'apatan.
48005019	Jantu lhima'anxkayi k'ala'ts'i an tanlhun yu talak'ilht'uy an lapanakni yu wa yucha an ixlakatunajchak'an chuncha ta'asmatni: wa aya talay, talat'atamayi masi yu ntu talat'at'ajun, ta'ilhtuyi masi yu ntu laj'oxi,
48005020	tacha ixdioschak'ani tala'ts'in an wa tanlhuncha chi tajachawanan. Talatalh'amnipaxay, talasapaxay, talalhixkaypaxay tu'u, talama'talh'aman, talaxkaypaxay, tatala'apitsiy chi lakatamincha tata'ayxt'o'a.
48005021	Sawalhcha tajaxkayanan, tajama'ninin, tala't'a'ap'ay chi wa sawalhcha talakwajin chi tanlhuncha ali yu tacha aniya talak'ilhtuy. Iklajunaw, yu tacha iklajuntawcha xlip'ulhnaj, yu chuncha talay tacha an iklajuniw jantu katitacha'alhi an la xlich'alhkat Dios.
48005022	Pero an ixTakuwin Dios yucha ilhtuy li kajamapayniniw, li ka'achaw, li oxi katawlaw, li xlak'anti ka'ilhtuw an tanlhun, li oxi kajala'ts'iw an ali'in, li oxi lapanaki kajunwi, li kamuktaxtuwi an tanlhun,
48005023	li kajakilhpatinijk'ats'aw chi li ntu ka'ilhtuwi yu ntu oxi. Yu tacha aniy tanlhun jantu tu'u lhamap'a'sini yu lay kanawlh li ntucha oxi yu ilhtut'awkan.
48005024	Chi yu ixnawinin an Cristo, yu'uncha taxtukmuk'atacha an ixlakatunajk'an ali an wa tachalayjcha laktanlhun jatapast'ak'at.
48005025	Li yucha an Takuwincha put'awnaw, pus wanajcha chun yuchacha kamakawniw li yuchacha akintama'ilhtuy yu ilhtuyaw.
48005026	Jantu kalaj'ayajk'atsaw, para li ntu kalama'talh'ampaxaw, chi ntu kalaxkaypaxaw.
48006001	Kint'ala'awnin, li xamati a'taymakan li tu'u ilhtuy tala'alhin, uxitnan mu la'a'it'at'iti an xTakuwin Dios, k'a'a't'ay'ut'it, para li ka'ostayalh. Pero laka jakilhpatinij jalhunuti k'a'ilht'ut'it, chi atamjtamin k'ajalajk'ats'anant'it, jantu junita uxitnan wach'u k'alhila'ts'int'anuk'ant'it.
48006002	K'ala'a't'ay'up'axat'iti atamjtamin la mintak'uk'atk'an, walh lani chuncha k'amukt'axt'uya'it'iti an xlamap'a'sin Cristo.
48006003	Mu li xamati k'atsan li tu'u lhitapalay, masi ntu tu'u lhitapalay, wa ix'akstucha o'xcho'okan.
48006004	Atamj atamjcha kala'ts'ilh tani yu t'ajuncha; walh lani li achan, wa ix'akstucha kama'an'achakalh jantu xamati kat'aalamaaklhkaakalh.
48006005	Mu atamj atami kak'uk'aya tuchini yu ilhtulhcha.
48006006	Yu malanikani an ixchiwinti Dios kat'alaxta'nilhcha chux yu laj'oxi tanlhun an yu malanit'ajun.
48006007	Jant'u wa k'a'akst'u'o'xch'o'ok'ant'itcha: jantu xamati lay kati'o'xcho'olh an Dios. Tuchini yu ch'ancha an lapanak wachucha yucha kama'alaya'.
48006008	Li xamati lapanak past'ak'a ilhtuputun yu ntu oxi, tachanu ch'anch'a xlinin. Pero li ch'an yu yucha an Takuwin achaniy, an Takuwin kaxta'niya jatsukunti yu ntu a'tam min'ojoy.
48006009	Pus tu kala'lho'owi ka'ilhtuw yu laj'oxi, mu li ntu t'iya' katilaw, wanajcha wa ixpanch'e'exi akxni kajap'uxnunaw.
48006010	Xliyu a'tamincha akxni lay, tu'u kaja'ilhtuniw yu oxi wa tichicha. Chi yu palay kaja'ilhtuniw yu oxi yu'uncha an yu wachu takiklaka'iy Dios.
48006011	K'ala'ts'int'iti tacha wanajcha laj'ay jats'o'nut iklats'o'niyaw la kimaka'.
48006012	An yu tajunan li k'alaj'ak'axwililich'uk'up'uxk'ant'it wa xliyu wa oxicha tat'alalhi'amputun an lapanakni, jantu tala'a'iya li kajalhimama'alh'ajnikalhi ixlakata an xcruz Cristo.
48006013	Mu an yu jalak'akaxwililich'uk'up'uxkan jantu ta'ilhtuyi an lhamap'a'sin. Pero yu'uncha talakask'in li k'alak'ak'axwililich'uk'up'uxk'ant'it, para li yu'uncha laycha katalhita'ayalh li tamatanunincha li ch'unch'ach'a k'a'ilht'ut milakatunajk'an.
48006014	Pero yu kit'in jantu tu'u iklhita'ayaputun wa yucha an tacha nilh an kiJamach'alhkatk'an Jesucristo an laka cruz. Mu an la ixcruz an Cristo, an lakamunulhpa para kit'in nitacha, chi kit'in iknitacha para an lakaamunulhpa'.
48006015	Mu li t'atala'xto'tawcha an Cristo Jesus, jantucha tu'u lhitapalay li yu akaxwililich'uk'up'uxkanta u jantu; yu lhitapalay li tumpajcha lapanakni kajunwi.
48006016	Katala'a'ilhcha oxi jatawlhnat chi jamapayninti ixchuxk'an yu tacha anicha lhamap'a'sin taput'ajun, chi ixchuxk'an an yu ixlapanakni Dios sawalh.
48006017	Chaway ati'anta jantu ikla'a'iy li xamati tu'u lhima'anxkay aki'ilhtunilh; mu an tacha iklakamakaxtacha masuycha li kit'in ikt'atapatsayi an Jamach'alhkat Jesus.
48006018	Kint'ala'awnin, an kiJamach'alhkatk'an Jesucristo minchuxchak'ani katamapaynin. Chunchacha kawalh.
49001001	Kit'in, ikPablo, la ixtalakask'i an Diosi li an Jesucristo kimala'achay ak'alh lhichiwiniy an ixchiwinti. Ijkats'o'niy ani kartaj an yu ixlapanakni an Dios chi yu takiklaka'iy an Jesucristo, yu tawilananchalh an la'acha'an Éfeso.
49001002	Katamapaynin chi kataxta'nini an oxi jatawlhnat an Dios yu kimPayk'an chi ixPay an kiJamach'alhkatk'an Jesucristo.
49001003	Ayi kala'ts'iw an Dios yu ixPay an kiJamach'alhkatk'an Jesucristo, mu yucha kintamakminicha'ani awint'i lakt'iyan chux yu ma'lhtask'iniy kintakuwink'an, yucha an Cristojo kintalhiminin.
49001004	An Dios kintapusakxtuni an Cristo sta akxni ntuka' ix'ilhtukan an lakamunulhpa', para li la'stalan'ani katsukuw la ix'ukxlakapu chi ntu tu'u kintala'alhink'an kajunlhi.
49001005	La ixjamapayninti kintasakxtuni sta ma'anchacha, para li kajunwi tacha isas'at'ancha yucha, yucha an Jesucristojo kintapusakxtun, tacha yu yuchacha lakask'ilh.
49001006	Xliyu chaway lhilhijcha oxi lhichiwininaw an Dios, mu yucha kintamapayniyan, yucha kintala'a'itancha ixlakata an isTs'alh, yu mapayniy.
49001007	An Dios kintama'alhtaxtutancha ixlakata li maj'alh xak'alhni an isTs'alh, kintamala'mixinini kintala'alhink'an ixlakata li sawalh ayi xjamapayninti.
49001008	An Dios sawalhcha stak kintamasunitani ixjamapayninti, kintaxta'niyani chux jatapast'ak'at chi li lay kalhimacha'xaw yu kintajunan.
49001009	Kintamasunincha yu sa'cha xpastakta ix'akstu ka'ilhtuya', yu ntu wa xamaticha lay xk'atsay, chi ixpastaktacha li yucha an Cristojo yu chuncha kapu'ilhtuya'.
49001010	Chux yu ilhtuputun, ts'ajwi ka'uktaxtuya akxni kachinacha ixpaku'. An Dios la ixmaknicha an Jesucristojo kajama'axta'oya chux an tanlhun, kajamala'xt'o'acha yu lak'alin an lakt'iyan chi yu lak'alin an lakaat'un.
49001011	Yucha an Cristojo kintapusakxtun an Dios para li kala'a'iwi yu tajama'tayanan an xjas'at'an Dios. Yucha chunchacha ixpastakta. Yucha ilhtuy an tanlhun li katapasalh tacha yu yuchacha lakask'in.
49001012	Chuncha ilhtulh para li kitnan yu p'ulhnajcha kiklaka'iw an Cristo, kilakatak'an oxi kalhichiwinkalh an Dios, mu yucha ay.
49001013	Chi uxitnan wachu', akxni asmatt'itcha an chiwinti yu sawalh, yu lhichiwiniy ta'alhtaxtut, ch'i k'iklak'a'it'itcha an Cristo, uxitnan t'at'ala'xt'o't'itcha an Cristo ch'i seyojlak'ant'itcha li ixnawinincha an Diosi uxitnan. Yucha an Stalan'a ixTakuwini tapuseyojlan tacha ixnajunta li kataxta'niyan.
49001014	Yucha an Stalan'a Takuwini yu putasuy li sawalhi li kajama'lhtayananaw an yu tajama'lhtayanan xjas'at'an Dios akxni kajala'tsayacha kajama'alhtaxtuya an yu ixlapanakni, para li oxi kalhichiwinkalh ixlakata li yucha ay.
49001015	Xliyu kit'in, akxni ijk'atsaalhi t'ach'a an k'iklak'a'iyat an Jamach'alhkat Jesus, ch'i t'ach'a an jamap'ayniyat ixchuxk'an an yu tach'a'o'ay Dios,
49001016	jantu a'tami li ntucha akxta'lhi lhimala'puchajun milakatak'an. Akxni iktapayniy, iklapast'ak'aw.
49001017	Iksk'iniya an yu ay Dios, ixPay an kiJamach'alhkatk'an Jesucristo, li kataxta'nini jatapast'ak'at yu xt'a'a an xTakuwin, para li k'alhimach'a'xat'iti yu tamasuniyan chi palay oxi k'amisp'at.
49001018	Iksk'iniya an Dios li katamapulhkunini lamijatapast'ak'atk'an, para li k'ak'ats'at'iti tuchini talhit'asanitancha, tuchini p'akxan'iyatcha, chi ay sawalh chi oxi tukani an yu jaxta'niy an Dios an ixlapanakni.
49001019	Chi ay tukan sawalh chi ntu min'ojoyi an ix'alhp'asninti, yucha yu kintamalhtanatan la kijatsukuntik'an yu kiklaka'iyawcha. Ani alhp'asninti wanajcha yu yu sawalhcha tachapun chi alhp'asni masulh an Dios
49001020	akxni mala'awnicho'olh an Cristo, chi ilhtulhcha li kapiktutawlhchalhcha tan oxi ixpa'xti an lakt'iyan.
49001021	Yuchacha ilhtulh li yuchacha tukani yu xa'aycha chux jamach'alhkat kajunlhi chi li yuchacha yu kalhinawlh chi li wa yucha yu ay tukan an ixta'a'ut kajunlhi yu chaway ani t'awkan chi yu ka'alinaka'.
49001022	An Dios chux an tanlhun la ixjach'aja an Cristojo mama'olh, chi jajunikalh an yu takiklaka'icha Dios li an Cristo yucha yu ay tukan Jamach'alhkat, watuchicha ixlakata yucha yu ay.
49001023	Mu an yu tajakiklaka'inin yu'uncha ixlakatunaj an Cristo, chi yucha an Cristojo yu tapula'a'i'ojoy an tanlhun, mu yucha an Cristojo yu lhit'aw'ojoy chux an tanlhun.
49002001	Xlip'ulhnaj uxitnan ixlaknit'at'it ixlakata an tanlhun yu ntu laj'oxi ix'ilht'uyat'it chi ixlakata mintala'alhink'an.
49002002	Uxitnan wa yuch'ach'a xlak'ilht'uyat yu ntu laj'oxi yu xtamasuniyan an lapanakni aniy lakamunulhpa'. Ixk'iklak'a'iyat'iti an xapay makxkay'un yu ch'alhkatnan an laka un yu jach'alhkatnani an yu ntu takiklaka'iy Dios.
49002003	Tacha yu'uncha wanajcha chuni kitnan kinchuxk'an ixt'awnaw, x'ilhtuyawcha yu ntu oxi tacha yu ixk'atsanawcha, chi ix'ilhtuyawcha yu ixlakask'in an kilakatunajk'an chi yu ixpast'ak'aw. Tacha an ixlayaw, sawalhcha ixt'acha'anawi li kaxla'a'iwi an alhp'as xjamama'alh'ajninti an Dios, tacha an ali'in.
49002004	Pero an Dios sawalhcha jamapayninin chi kintamapaynini la ixjamapayninti yu ay,
49002005	akxni ixlaknitawka ixlakata an kintala'alhink'an kintaxta'nini jatsukunti akxni la'awcho'olh an Cristo. Wa xjamapayninticha an Diosi li la'a'it'at an ta'alhtaxtut.
49002006	Chi an Dios wa ayxtamcha kintat'amala'awnicho'on an Cristo Jesús, chi wa lakatamcha kintat'a'ulacha'an an lakt'iyan.
49002007	Chunchacha ilhtulh para li ma'an katasuya an ixjamapayninti chi li oxi kintala'ts'inan ixlakata an Cristo Jesús.
49002008	Mu ixlakata xjamapayninti an Diosi li t'a'alht'axt'ut'it, ixlakata li jak'iklak'a'ininat. Jantu wa xliyu li wa mi'akstuchak'ani k'ama'alht'axt'uk'ant'it, yucha an Diosi tama'alhtaxtuyan.
49002009	Chi ntu wa xliyu li sna wa oxicha tanlhun k'alak'ilht'ut, para li ntu xamati lay kalhita'ayalh.
49002010	Mu yucha an Diosi yu kinta'ilhtutan, yucha an Cristojo kintapu'ilhtun, para li yu laj'oxi tanlhuni ka'ilhtuw, tacha yu an Dios chunchacha o'sliyan ixla'apula'ts'ilhkata li chuncha katsukuw.
49002011	K'ap'ast'akt'it, uxitnan yu ntu israelitajnin jantu ixlapanakni Diosi x'unt'at'it, mu ch'unch'a ts'uk'ut'it. Uxitnan jantu xwililich'uk'up'uxnik'ant'at'iti mi'a'axt'a'ak'an xliyucha jantu oxi xtalhila'ts'inan an judiojnin yu chuncha tajunita.
49002012	Ma'anchacha ixjuntachalh jant'u ixt'at'ala'xt'o't'at'iti an Cristo, jant'u xjat'at'ala'xt'o't'at'iti an xalapanakni Israel chi uxitnan tu tu'u xlima'p'ut'e'ek'anat tacha an xtamakawkanta li ka'ilhtuya an Dios. Ani lakamunulhpa, jant'u t'u'u xlit'awnat an Dios ch'i nt'u t'u'u ixp'akxan'iyat.
49002013	Pero chaway, li t'at'ala'xt'o't'atcha an Cristo Jesús, ixlakata tacha an maj'alh ixjak'alhni, uxitnan li ma'at xt'awnachi'it chaway wa nich'a t'awnat'it.
49002014	An Cristo yucha kintaxta'niyan oxi jatawlhnat. Yucha kintat'amala'xto'niy judiojnin chi yu ntu judiojnin. Lakt'ilhilhi an axi yu kixtamala'apitsitan. Li nilh, chuncha puma'osulh li wa xlaxkayaw.
49002015	Ilhtulhi li ntucha tu'u ka'alilh an lhamap'a'sin yu tanlhun ixlaklhinajun li kax'ilhtukalh, chi ilhtulhi li an kilhmakt'uy lapanakni wa kilhmaktamcha katapujunlhi an Cristo, chunchacha kintapuxta'nin an oxi jatawlhnat.
49002016	Yucha lakt'ilhilh la ixlakatunaj tacha an ixlaxkayaw an kilhmakt'uy lapanakni, chi li nilh an laka cruz chunchacha oxi lala'ts'incho'o, oxicha t'alalhi'ancho'o an Dios, wa la'atamcha lakatunaja junwi.
49002017	An Cristo milh para li akintalhiminin ta kinchuxk'an laj'oxi chiwinti yu oxi putawlhkan, para uxitnan yu ma'at ixt'awnat la ix'ukxlakapu Dios chi kitnan yu waniy xakt'awnaw.
49002018	Yucha an Cristojo kinchuxk'an lay wa niy pula'cha'anaw an kimPayk'an, wa la'atam Takuwini yu pula'cha'anaw.
49002019	Xliyu chaway uxitnan jantucha wa xamati'in lapanakni, xlip'ulhnaj jant'u xjat'at'ala'xt'o't'at'iti an ixlapanakni Dios, chaway tacha an jaxta'nikan an ixlapanakni Dios wachucha mi'anuk'an, wachucha ixjas'at'an Diosi chaway.
49002020	Uxitnan tachanu yu yawkanta a'atam cha'a', yu pumach'atakanta ani cha'a yu'uncha an yu jamala'achalh an Jesucristo chi an yu ixtalhichiwiniy ixchiwinti Dios, chi an Jesucristo yucha yu tukancha xachiwx an ixma'ats'astu ani cha'a'.
49002021	Xlakata yucha kitnan tachanu a'atam cha'a yu oxi la'xto'ojoy, chi yucha ilhtuy li kata'ayalh chi li stalan'a kawalh an xtajtan an Jamach'alhkat.
49002022	Uxitnan wachu yucha an Cristojo p'u'unt'it la'atam xtajtan an Dios, an ixTakuwin taput'awnan.
49003001	Kit'in ikPablo ikmalaklhchawkanta ixlakata an Cristo Jesus, wa xliyu li iklalhixa'alayaw an ixchiwinti Dios uxitnan yu ntu judiojnin.
49003002	Ka o'sliyanch'a li asmatt'atcha an tapatsat yu k'ilhtuy. An Dios la ixjamapayninti kixta'nilhi ani tapatsat para li akla'a'tayju.
49003003	Yucha kimasunilh tani yu sa'cha xpastakta ka'ilhtuya yu ntu xamati xk'atsay, tacha p'ulhnaj klats'o'niw lakats'uni.
49003004	Li p'unawt'at'iti yu ikts'o'lhi, oxi k'ak'ats'aya'it tacha ikpumispalh an chiwinti yu wa sa' xma'akanta yu xlichiwiniy an Cristo.
49003005	Yu ta wananchacha ixjuntachalh tacha an sa' ixpastakta an Dios jantu jamasunikalhi an lapanakni, pero chaway an Dios jamasunitacha laka Takuwin an ixlapanakni yu jamala'achalh li kata'alh lhichiwinin an xchiwinti.
49003006	Yucha aniya an yu sa' ixpastakta ka'ilhtuya an Dios: An yu ntu judiojnin wanajcha chuni kajaxta'niya yu oxi tacha kajaxta'niya yu oxi an yu judiojnin. An judiojnin chi an yu ntu judiojnin taala'xto'nuncha tacha lakatunaj. Wa tamcha tala'a'iy tacha an nawlh an Dios li ka'ilhtuya ixlakata an Cristo Jesús, mu takiklaka'ilhi an laj'oxi chiwinti.
49003007	Xlakata an ixjamapayninti an Diosi li ki'ilhtulh xma'tsuku' chi iklhichiwiniycha an laj'oxi xchiwinti. La ix'alhp'asninti an Diosi ikpula'a'ilh ani tapatsat.
49003008	Tacha an tat'ajun an ixlapanakni Dios masi kit'ini yu ntu palay iklhitapalay, an Dios kimapaynilh chi ki'ilhtulhi li ajkamasunilhi an laj'oxi chiwinti an yu ntu judiojnin, ixlakata an laj´oxi xtanlhun an Cristo yu ntu lay la'mispa'okan.
49003009	An tapatsat yu kilhijunilh an Dios yucha li oxi ajkamasunilh chux an lapanakni yu ka'ilhtuya'. Mu yucha yu lak'ilhtu'ojota chux an yu lak'alin, ma'anchacha sa' ixpastakta yu ka'ilhtuya'.
49003010	Chuncha tapasalh para li chux an jamach'alhkatni chi an yu tach'alhkatnan an lakt'iyan katala'ts'ilhi li wa tami tak'atsay an ixlapanakni Dios, chuncha katapumispaya an tipaspit chi an lhuw tukan ixjatapast'ak'at an Dios.
49003011	Chunchacha putapasay an yu o'sliyancha chuncha ixpastakta an Dios, yucha an Cristo Jesusi pu'ilhtulh, an kiJamach'alhkatk'an.
49003012	Li kiklaka'iyaw an Cristo, chunchacha lay wa niy kala'cha'anaw la ix'ukxlakapu an Dios jantu katilaktalhanaw.
49003013	Xliyu iklalhitapaynisk'iniyaw li nt'u k'at'iya' lhilat'iti ixlakata an laktanlhun lhima'alh'ajna yu klaklhitayaniy kit'in milakatak'an. Apalij oxi para uxitnani tacha an ikla'ma'alh'ajnan.
49003014	Xliyu iklhitatso'ottay para li aktapayninilhi an kimPayk'an,
49003015	yu pula'a'iyaw kinta'a'utk'an chux yu ixlapanak juntaw, an lakt'iyan chi aniy lakaat'un.
49003016	Iksk'iniya an Dios li an la ixTakuwin chi an la ix'alhp'asninti yu minachalh an laka laj'oxi ixtanlhun, katalak'ut'ilini uxitnan la ixpulakni mijatsukuntik'an,
49003017	para li ixlakata an mijakiklaka'intik'an an Cristo la mijalhunutk'ani katsukulh, chi la mijatsukuntik'an k'ap'ut'ach'an'aknut'iti an xjamapayninti Cristo.
49003018	Chi chuncha laych'a k'ajat'alhimach'a'xat ixchuxk'an an yu takiklaka'iy Dios tani xlipu'aycha chi tani xlilhmancha chi tani xlitalhmancha chi tani xliputalhmancha an xjamapayninti Cristo.
49003019	Pus iklhitapaynisk'iniy li k'amisp'at'iti an jamapayninti, yu pu'ini'ojota watuchicha jatapast'ak'at, para li k'alhits'uk'u'o'ot'iti yu lhit'ajun an Dios.
49003020	An ix'alhp'asninti Dios yu kintamalaklayan yucha layi palay lhuw tanlhun lak'ilhtuy yu ntu lay a'tam sk'inaw u yu ntu past'ak'aw kask'inwi.
49003021	An Dios ayi kala'ts'inkalh kilakatak'an yu kiklaka'iyaw, chi ixlakata an Cristo Jesús, wa ta wanancha chi ixpujun'alhincha. Chunchacha kawalh.
49004001	Xliyu kit'in yu ikmalaklhchawkanta ixlakata an Jamach'alhkat, iklatapaynisk'iniyaw li oxi k'ats'uk'ut'it tacha katatsukulhcha yu yucha an Dioscha jat'asanita, tacha uxitnan.
49004002	K'ajak'ilhp'at'inijk'ats'at'it chi oxi k'ajala'ts'int'it an ali'in, xlak'anti laka jamapayninti k'alalhit'ayanip'axat,
49004003	k'at'at'axt'unit'iti k'at'ala'xt'o't'it an laka Stalan'a Takuwin ch'i oxi k'alalhip'it, mu chuncha yu p'ut'ala'xt'o'at'it minchuxk'an.
49004004	Wa la'atam lakatunaja juntaw chi wa la'atam Takuwini lhit'awnaw, tacha an Dios wa la'atam tuchichuni talhit'asanitan li k'ap'akxan'it.
49004005	Wa pumatam Jamach'alhkati alin, wa la'atam jakiklaka'inti, wa la'atam a'paxat.
49004006	Wa pumatam Diosi alin chi yucha kimPayk'an kinchuxk'an. Yucha yu wanaj kinchuxk'an jantu xamati taymata, kinchuxk'ani kintapu'ilhtuyan tu'u chi kinchuxk'ani kintaput'awnan.
49004007	Pero atamjtamin kitnan la xjamapayninti an Cristo kintaxta'nitani yu lay ka'ilhtuw.
49004008	Xliyu lhinajunta an tan ts'o'muk'akanta an ixchiwinti Dios: Akxni tach'ixlicha an talhman jalhi'alhi an yu ixjama'alhilakanta, chi tipaspitcha tapatsati jaxta'nilh an lapanakni.
49004009	¿Tisu nawputuncha li tach'ixlicha? Nawputun li p'ulhnaj ta'alhtajulhi an lakaat'un.
49004010	Chi an yu ta'alhtajulh wanajcha yu an yu talhman tukan tach'ixli an lakt'iyan para li chuxi kala'apula'tsamachalh.
49004011	Chi wanajcha yu yu ja'ilhtulh ali'in yu jamala'achalh an Jesús chi ali'in yu xtalhichiwiniy ixchiwinti Dios ma'anchacha, ali'in li katalhichiwinilh an laj'oxi chiwinti, ali'in ja'ilhtulh li katalhistaklhi an yu takiklaka'icha an Dios chi ali'in yu tajamatalaninin.
49004012	Chunchacha yu jamala'asijnilhcha an ixlapanakni Dios, para li katat'atapatsalhcha chi tachapuncha katawalh mu yu'uncha ixlakatunaj Cristo.
49004013	Ani tapatsat kataylhi'ana sta li kinchuxchak'an wa laka la'atamcha jakiklaka'inti kaputala'xt'o'aw chi wa tamcha kamispayaw an isTs'alh Dios. Kataylhi'awi kala'ta'ayaw sta li kat'acha'anawcha kak'at'ayaw tacha an Cristo, chi wachucha chuni oxi katsukuw tacha yucha.
49004014	Chuncha ntucha wa tacha jas'at'ani katilaw yu wa lascha tam tapastakpalay chi jala'xa'alhi'ancha an xa'un watuchicha yu tumpaj jatapast'ak'at sta li ja'o'xcho'okancha, mu tat'ajuni lapanakni yu sawalhcha lay taja'o'xcho'onun yu ntu oxi tij tat'ajun.
49004015	Apalij kalhichiwiniw an yu sawalh, laka jamapayninti. Chuncha kak'at'ayaw chi tacha an Cristojo kajunaw wa laka tuchicha jatapast'ak'at, an Cristo yucha xa'a'tsulh
49004016	chi chux an lakatunaj yucha malhtanay. Yucha pula'xto'ojoy chux an xalaktanlhun an lakatunaj, chi sa'cha tala'xto'nun. La'atamj la'atamj xalaktanlhun an lakatunaj ilhtuycha yu xli'ilhtut, chi chuncha, chux an lakatunaj ta'ayaycha, chi yucha an jamapayninti tachapun pujun.
49004017	Ani yu aklajunaw yucha an Jamach'alhkati jamak'atsaaninin: jant'uch'a ali ch'uni k'alat tacha an yu ntu tajakiklaka'inin, mu yu'uncha wa yucha an yu ntu oxi ixjatapast'ak'atk'ani tapu'ilhtuy li tu'u'.
49004018	Yu'uncha jantu tu'u tak'aktsay chi ntu talhimacha'xay; jantu ta'asmatputuni yu jajunkan. Xliyu ma'ati tamakajunta an jatsukunti yu minta, yu kaxt'a'a an Dios.
49004019	Jantucha tu'u yu oxi tapast'ak'a wa lhilakatijtamcha yu ntu laj'oxi tanlhuni talak'ilhtuy. Palay palay tatama'axt'a'a ta'ilhtuy chux tanlhun yu ntu laj'oxi.
49004020	Pero uxitnan an yu laklanit sawalh tam, yu tamasunin an Cristo.
49004021	Ijk'atsayi li uxitnan la'a'itcha an ixchiwinti ch'i laklanitcha an yu sawalh, yu masuy an Jesús.
49004022	Masunik'ant'it li k'amak'a'unt'itcha xalakatijla an jatsukunti yu xlit'awnat xlip'ulhnaj. An yu p'ulhnaj jatsukunti xlit'awnat wa palay palay ix'ilhtuyi yu ntu oxi, ixlakata an tanlhun yu k'ap'ast'akt'i lhi'ilhtuputu yu wa ja'o'xcho'onuncha.
49004023	K'at'ap'axatcha la mintakuwink'an chi la mijatapast'ak'atk'an.
49004024	Sast'icha lapanakni k'a'unt'it, la mijatsukunti'an katasulhcha tani xlanticha Dios, ts'ajwi k'ats'uk'ut chi la'stalan'ancha k'a'unt'it.
49004025	K'amak'a'unt'itcha an maslakatinti, wa yu sawalhcha k'ala'ump'axat lhilhij, mu kitnan wa la'atam lakatunaja juntaw.
49004026	Li t'alh'amnat jant'u k'a'ilht'ut'iti mintala'alhink'an, jantu tam wilhchani kata'a'ma'alh mintalh'amtik'an.
49004027	Jant'u k'amak'awnit'iti an xapay makxkay'un li katala'cha'an.
49004028	Yu wa ixja'alhawanan, jantucha ali kaja'alhawanalh, wa katapatsalhcha, ka'ilhtulhcha yu oxi tu'u tapatsat la ixmaka', para li tu'ucha kalhitsukulh yu lay kat'alaxta'nilh yu ma'lhtask'iniy la'a'tayjun.
49004029	Jant'u wa aya k'ach'iwinint'it wa yu oxi chiwinti k'ana'unt'it yu lhitask'iniy chi yu oxi kaja'ilhtulh yu ta'asmat'a.
49004030	Jant'u k'ama'ant'a'oxila'alhinit'i an Stalan'a ixTakuwin Dios, an yu p'useyojlak'ant'it para li k'ap'umisp'ak'ant'itcha akxni k'ama'alht'axt'uk'ana'it.
49004031	K'amak'a'untcha chux t'ilh k'atsat, talh'amti, asisi'ut, lh'ap'aj lh'ap'aj chiwinti chi xkayaj chiwinti chi chux tanlhun yu wa lhi'aycha junita.
49004032	Laj'oxi lapanakni k'a'unt'it, k'alamap'aynip'axat, k'alamala'mixinip'axat, tacha an Dios tapumala'mixinini mintala'alhink'an an Cristo.
49005001	Uxitnan tacha tamapaynini an Dios li ixjas'at'an wach'u ch'uni k'alat'it.
49005002	Chux an ali'in k'ajamap'aynit'it, tacha an Cristo kintamapaynin chi tama'axta'lhi kilakatak'an, tacha lha'ulan, yu lhaklhij akamin yu oxi lhiwilalh an Dios.
49005003	Uxitnan ixlapanakni an Dios yu la'stalan'an. P'us jant'u wa aya k'alat'it ch'i nt'u k'ask'unla'ts'int'iti li tu'u', ch'i masi wa k'alhilakch'iwinint'itcha.
49005004	Jant'u k'ana'unt'iti tanlhun yu ntu laj'oxi chiwinti chi yu wa lhitontojcha chi yu wa xkayajcha chiwinti, yucha ntu oxi. Yu k'a'ilht'ut li oxi k'alhich'iwinint'it an Dios.
49005005	Mu yu t'atamay li yu ntu yu t'awilh chi yu wa tani laycha chi yu wa laksk'unla'ts'incha an tanlhun, yucha tacha ixdioscha lala'ts'in an tanlhun, o'sliyani li ntu katitanuchalhi an tan ch'alhkatnan Dios.
49005006	Jantu xamati kata'o'xcho'on laka chiwinti yu ntu tu'u lhitapalay, mu chuncha yu pumin ixtalh'amti an Dios tan tat'ajun an yu ntu taja'asmatnan.
49005007	Pus uxitnan jant'u t'u'u k'ajat'a'ilht'ut yu ntu oxi.
49005008	Xlip'ulhnaj uxitnan lakaaputs'isni xt'awnat'it, pero chaway li t'at'ala'xt'o't'itcha an Jamach'alhkat, laka jatapulhkunuch'a t'awnat'it. Tacha ixjas'at'ancha an jatapulhkunu k'ats'uk'ut'it.
49005009	Mu an jatapulhkunu chux yu laj'oxi tanlhuni ma'alay, chi yu ts'awj tanlhun chi yu sawalh.
49005010	Yu oxi lhiwilay an Jamach'alhkati oxi k'alhak'ap'up'it.
49005011	Jant'u k'ajat'a'ilht'ut'iti an tanlhuncha talak'ilhtuy yu ntu tu'u lhitapalay an yu lakaaputs'isni tat'ajun, apalij k'ajamasunit'iti li ntu oxi an yu talak'ilhtuy.
49005012	Mu masi wa aknawlhcha tani talaycha yu'uncha tan tu xamati jala'ts'in, lhimaxan.
49005013	Pero akxni chux an tanlhun tan putunkuwi lakmalakasukan, oxi laktasuy, mu yucha an jatapulhkunu yu oxi lakmalakasu'ojoy chux.
49005014	Xliyu lhinajunta: Uxint'i yu lht'at'ay, k'ak'ujt'icha, ch'i k'a'ost'aycha la ixpujank'an an janinin, walh kamapulhkuniyani an Cristo.
49005015	P'us oxi k'alhak'ap'up'it t'ani yu t'awnatcha, tacha yu tajalakpastaknan, jantu tacha yu ntu k'is tajalakpastaknan.
49005016	Oxi tu'u yu k'ap'u'ilht'ut an panch'e'ex, mu an lak'alin wilhchan jantu laj'oxi.
49005017	Jantu wa lhitontojo k'ats'uk'ut k'alhimach'a'xat'iti tani yu oxicha lhiwilay an Jamach'alhkat.
49005018	Jant'u k'ala't'a'ap'at'it, mu yucha wa kata'ilhtuyancha li wa t'ani k'alat'itcha, apalij yucha an Stalan'a Takuwini katapu'a'tsaman.
49005019	K'alalhixa'alap'axat salmos, chi milhpat yu wa laka Takuwin, ch'i k'amilhp'anit ch'i oxi k'alhich'iwinint'it chux la mijalhunutk'an an Jamach'alhkat.
49005020	Xlakata chux an tanlhun lhilhiji k'axt'a'nit lhimala'puchajun an kimPayk'an Dios la ixta'a'ut an kiJamach'alhkatk'an Jesucristo.
49005021	K'ala'asmatnip'axat'iti yu la'unat wa xliyu li k'iklak'a'iyat'it an Cristo.
49005022	Uxitnan yu lakt'at'awk'anat t'akunin k'aja'asmatnit'iti yu tajunan mint'apapak'an tacha an Jamach'alhkat.
49005023	Mu an xat'apapa yucha ix'a'tsulh an xat'iwi', tacha an Cristo yucha ix'a'tsulhk'an an ixlapanakni Dios, chi yu'uncha ixlakatunaj an Cristo chi yucha wachu ixJama'alhtaxtunuk'an.
49005024	Pus tacha an ta'asmatniya an Cristo an ixlapanak Dios wanajcha chuni an t'akunin yu jalakt'at'awkan kata'asmatnilhi chux watuchicha an ixt'apapak'an.
49005025	Lapanakni, k'ajamap'aynit'iti mint'iwinink'an tacha jamapaynilh an Cristo an yu takiklaka'iy Dios chi lhitama'axta'lhi ixlakatak'an yu'uncha,
49005026	para li la'stalan'ani katajunlhi. La'stalan'ani ja'ilhtulh an laka laj'oxi chiwinti chi an laka xkan,
49005027	para li an Cristo ka'akstu xta'nikalhi an yu takiklaka'iy an Dios la'sut'ut'uncha yu ntu laklhkilikin chi ntu la'we'elin u tu'u atumpaj katalhitsukupalh yu ntu oxi. Yu'uncha la'stalan'an chi oxicha tukani kalaks oxi tat'ajun.
49005028	Wanajcha chuni an lapanakni an yu jalakt'at'awkan chuncha katamapaynilh ixt'iwik'an tacha akstu tamapayni ixlakatunajk'an. Yu mapayniya ixt'iwi, akstu mapaynikan.
49005029	Mu ntu xamati yu akstu xkajiy ixlakatunaj, apalij maway chi lhist'ak'a, tacha an Cristo ja'ilhtuy an yu takiklaka'iy Dios.
49005030	Mu kitnan ixlaktanlhun an ixlakatunaj an Cristo.
49005031	Xliyu an lapanak kamakawna ixpay chi ixnati chi kat'atala'xt'o'acha ixt'iwi, chi an ixt'uyunk'an wa pumatamcha katajuna'.
49005032	Anicha tasuy li ayi an sa' ma'ata ixjatapast'ak'at an Dios, kit'in yu iklhichiwint'ajun yucha an Cristo chi an yu takiklaka'iy an Dios.
49005033	Atumpaj, atamjtamin uxitnan k'amap'aynit'iti mint'iwik'an t'ach'a akst'u map'aynik'anat, chi an t'aku wachu ka'asmatnilhi yu juniy ixt'apapa'.
49006001	Uxitnan yu xajas'at'an k'aja'asmatnit'iti amilakpaynink'an tacha oxi lhiwilay an Jamach'alhkat, mu chuncha yu oxi.
49006002	An yu p'ulhnaj lhamap'a'sin yu kintapujunkanan li tu'u akintaxta'nikanan najun: "K'ak'iklak'a'it'i mimpay chi minati
49006003	para li lhi'ach'a k'ats'uk'u chi ma'ani k'ats'uk'u aniy lakaat'un."
49006004	Chi uxitnani xalakpaynin, jant'u k'ajama't'alh'amant'iti amijas'at'anink'an, wa k'ajap'umap'a'sitcha an xlamap'a'sin an Jamach'alhkat.
49006005	Uxitnan yu wa p'ut'ap'ats'ak'anatcha k'aja'asmatnit'iti amimpatronink'an yu wa de anicha lakaat'un. Ixlisawalhi li k'aja'asmatnit'it ch'i k'ajalhiwilat'it tachanu li yucha an Cristojch'a asmatnit'awnat.
49006006	K'ajat'ap'ats'anit'it, jantu wa akxnich'a k'ajat'ap'ats'anit akxni tala'ts'inan, para li wa oxicha katalhiwilan, k'at'ap'ats'at'iti tacha ixma'tapatsanin an Cristo, xlisawalhi k'a'ilht'ut yu chuncha oxi lhiwilay an Dios.
49006007	Xlisawalhi oxi k'at'ap'ats'anit xamati', tachanu li yucha an Jamach'alhkat tu'u ilht'unit'awnat chi ntu wa yucha an lapanaknicha.
49006008	Mu wa tuchicha tu'u yu oxi ilht'uyat chuncha kataxta'niyan an Jamach'alhkat, watichicha, lapanak yu wa putapatsakancha u yu ntu xamati putapatsay.
49006009	Chi uxitnani patronin wanajcha chuni oxi k'ajala'ts'int'it an mima'tapatsanink'an jant'u k'ajala'lhit'ama'ch'ap'ut'it. K'ap'ast'akt'iti li uxitnan chi yu'uncha yucha an Jamach'alhkat yu wilhchalh lakt'iyani ta'asmatni chi yucha ntu xamati wa la'amaj'ancha.
49006010	Chi chawayi kint'ala'awnin, yucha an Jamach'alhkatcha laktachapunin k'ap'u'unt'it chi an la ix'alhp'asninti an ixtachaput.
49006011	Chuxcha k'ala'ch'i'o'ot an pulasan yu xt'a'a an Dios, para li layi k'alak'at'ast'ukt'it an tanlhuncha ixpa'o'xcho'on an xapay makxkay un.
49006012	Mu ntu jat'alasayaw yu wa lapanaknicha, an yu jat'alasayaw ixtachaputk'an an lakmakxkay'un, yu tat'ajun an lakt'iyan, yu'uncha talhinajun li ka'ilhtukalh an laktanlhun yu ntu laj'oxi, chi tach'alhkatnan chi yu'uncha talhinajun an tanlhun aniy lakamunulhpa yu kintala'atanchanu'otan yu wa lakaputs'isni t'ajun.
49006013	Xliyu k'ala'xa'a'i'o'ot'iti an pulasan yu an Dios taxta'nitan, para li lay k'alhit'ayanit akxni katala'chin yu ntu oxi wilhchan, chi li akxni t'ala'oyatcha an lasat, jantu katama'tan.
49006014	Jant'u k'at'a'a't'at, yucha an yu sawalh chiwinti k'ap'uch'axp'ach'ik'ant'it, yucha an yu oxi aytanuti k'ap'ut'a'a't'ay'ut'it,
49006015	chi yu k'ach'ant'anut'it yucha li ka'ilht'ut'it k'alhich'iwinint'it an laj'oxi chiwinti yu oxi putawlhkan.
49006016	Atumpaj an tacha najuwcha, k'axa'a'it'iti an mijakiklaka'intik'an yu k'ap'ut'a'a't'ay'ut'it, yucha yu lay k'ap'umamixiya'it chux an ixpatipni an ay junita.
49006017	K'axa'a'it'iti an a'tanut yu de tsasnat yu puta'alhtaxtukan chi an Stalan'a Takuwin yu tacha espada, yucha an ixchiwinti Dios.
49006018	An laka Takuwin lhilhiji k'at'ap'ayninit ch'i k'ask'init an Dios yu ma'lht'ask'iniyat. Lhilhiji k'as'alaj ts'uk'ut'it ch'i nt'u k'ak'apt'iti k'ajalhit'ap'aynit an yu takiklaka'iy Dios.
49006019	Akilalhitapayniw wachu kit'in para li akxni akchiwinilh, an Dios akixta'nilhi chiwinti, chi tachapuni akxnawlh an yu ntu xamati k'atsay an laj'oxi chiwinti,
49006020	mu ixlakata yucha li kimakminkanta masi iklaklhchajuy. K'at'ap'aynit'iti para li tachapuni aklhichiwinilh tacha yu ak'ilhtulh.
49006021	An yu sawalh oxi la'ts'inaw kint'ala'ajunk'an Tíquico, chi yu oxi sawalh t'atapatsay an Jamach'alhkat, chuxi katajun'oyan para li wach'u k'ak'ats'at'iti uxitnan tani ikwilhcha chi tuchini ik'ilhtuycha.
49006022	Yucha iklalhimala'achaniyaw para li k'ak'ats'at'iti tani ikt'awnawcha chi laj'oximaj'ayi k'a'unt'it.
49006023	Yucha an kimPayk'ancha Dios chi an Jamach'alhkat Jesucristojo kajaxta'nilh oxi jatawlhnat chi jamapayninti chi jakiklaka'inti an kijat'ala'awnink'an.
49006024	Diosi kaja'a'tayjulh ixchuxk'an an yu tamapayni'alhi kiJamach'alhkatk'an Jesucristo. Chunchacha kawalh.
50001001	Kit'in Pablo chi an Timoteo yu ikt'atapatsayaw an Cristo Jesús, iklamak'aniyacha'awi jala'axa'alanti uxitnan ixlapanakni Dios yu t'at'ala'xt'o't'at an Cristo Jesús yu wilhchi'it la'acha'an Filipos chi an yu talhist'ak'an chi an yu taja'a'tayjunun.
50001002	An kimPayk'an Dios chi an Jamach'alhkat Jesucristo kataxta'nini jamapayninti chi oxi jatawlhnat.
50001003	Akxni iklapast'ak'aw iklhixta'niya lhimala'puchajun an kiDios;
50001004	chux akxni iktapayni o'sliyani lhi'acha iklalhitapayniyaw minchuxk'an,
50001005	mu uxitnan kila'a'tayjuyawi kilat'amasuyaw an ixchiwinti Dios, sta akxni p'ulhnajcha k'iklak'a'it'it hasta chaway.
50001006	Xliyucha oxi iklhik'atsay, li an Dios yu lhi'a'taynilh aniy oxi tapatsat an la mijatsukuntik'an kataylhi'ana para li oxicha tukani kajunlhi sta akxni kamina an Jesús.
50001007	Oxi li chuncha aklalhipastakkwi minchuxk'an, mu la kijalhunuti iklalhit'awnaw, Dios tamapaynin chi kimapayniy wachu', masi akxni kintamalaklhchajuy u akxni li ak'alh la x'ukxlakapuk'an an jamach'alhkatni para li aklhi'a'tayjulhi an oxi chiwinti chi akmasulh li yucha sawalh.
50001008	An Dios yucha oxi k'atsay li klamapayniyawi minchuxk'an an laka oxi xjamapayninti Jesucristo.
50001009	Yucha aniya yu iklhitapaynisk'in: li an mijamapaynintik'an ali ali ka'alilh chi an Dios kataxta'nini jatapast'ak'at ch'i k'alhimach'a'xat'it,
50001010	para li yucha an yu oxi laktanlhuni k'asakxt'ut'it, chi la'stalan'ani k'a'unt'it ch'i nt'u k'alhimuk'ak'ant'it tu'u tala'alhin akxni kamina an Cristo.
50001011	Wa yu sicha oxi laktanlhuni k'alak'ilht'ut yu wa yucha an Jesucristo lay chuncha pulak'ilhtukan, para li an Dios ayi kala'ts'inkalh chi kamilhpanikalh.
50001012	T'ala'awnin, klakask'in li k'ak'ats'at'it li an tanlhun yu ikputapasata, apalij wa a'tayjutacha li ali kata'a'pitsilhi an laj'oxi chiwinti.
50001013	An tan iklhilaktalaklhchajuy ixlakata an Cristo sawalhcha talhakapu'ani ixchuxk'an an yu tajalhistaknan, chi ixchuxk'an an ali'in.
50001014	Chi li kintala'ts'in li klaklhchajuy, ixchuxk'an an kint'ala'awnink'an laj'oximaj'ayi tajunlhi mu talhila'siya an Jamach'alhkat Dios, palaycha talhichiwiniy an ixchiwinti Dios, jantucha tatalhanan.
50001015	Ali'in chun sawalh talhichiwiniya an Cristo wa xliyu wa talhaxkayanancha chi wa talaxtukuputuncha; pero ali'in xlisawalhi li yucha talhichiwiniy.
50001016	Yu'uncha talhichiwiniya an Cristo laka jamapayninti, mu tak'atsayi li yucha an Diosi kimakminta para li aklhi'a'tayjulh an laj'oxi chiwinti.
50001017	Pero ali'in talhichiwiniy wa xliyu wa ix'akstuchak'an tu'u tapupuxkajuy, yu'uncha ntu xasawalh, wa palaycha kintamama'alh'ajniputun li chaway iklaklhchajuy.
50001018	Pero ¿tisu lhitapalaycha? masi chunchacha talay, talh ichiwiniy ixchiwinti Dios, ali'in xta'achanink'an sawalh chi ali'in wa talhaxkayanancha, pero o'sliyancha talhichiwiniy an Cristo; chi iklhi'achan. Chi alika ak'achana'.
50001019	Mu ijk'atsay li ixlakata amintapaynitk'an chi ixlakata li ki'a'tayjuy an xTakuwin Jesucristo akmakawkana'.
50001020	Lhitala'si ikpakxan'i li ntu tu'u aktilhitamaxanilh, apalij tacha o'sliyajcha mukumintachalh, chaway an Cristo kamasukana li yucha ay, la kilakatunaja kamasukana, la kijatsukunti u la kilhinin.
50001021	Mu kit'in li ikt'ajun ixlakata an Cristo, chi li aknilh iklhajachalhcha.
50001022	Pero li ali aktsukulhi aniy laka lakatunaj para li ali aklak'ilhtulhi tanlhun yu laj'oxi la xtapatsat an Dios, pus tucha ijk'atsay tanyuchacha aksakxtulh.
50001023	Lhima'anxkayi aksakxtulh ani la'at'uy: ikpast'ak'a ikniputuncha para li ak'alhcha t'atawlhna an Cristo, mu chuncha palaycha oxi para kit'in;
50001024	pero atumpaj, milakatak'an palay lhitapalayi li ali aktsukulh.
50001025	Chi ijkiklaka'iya tacha ani iknajun, ijk'atsayi li aktamakawna', aklat'a'aklatsukuyawka chux uxitnan, oxi para uxitnan chi para li k'alaj'ach'ant'iti la mijakiklaka'intik'an.
50001026	Akxni aklala'chimpalaw, kilakata sawalhch'a k'ap'ulaj'ach'ana'it'iti an Jesucristo.
50001027	Wa oxich'a k'ats'uk'ut tacha najunta an laka laj'oxi xchiwinti Jesucristo, walh lani li akla'ancha'aw la'ts'inin u inta ma'at aktsukuchalh, pero ak'asmatlhi milakatak'an li lajk'ut'ilini t'awnat'it, li wa la'atam jatapast'ak'ati lhit'awnat, li minchuxk'ani t'ach'a an k'iklak'a'it'atcha an laj'oxi chiwinti wa t'ami alhp'as jamak'atsanininaat.
50001028	Chi li ntu k'is tame'e'swayani an yu wa taxkayan. Yu ixlakatak'an yu'uncha oxicha tasuy li katats'an'aya', pero uxitnan mimputa'alhtaxtuk'an, yucha an Diosi chuncha ilhtuy.
50001029	Mu uxitnan ixlakata an Cristo jant'u tamapaynitan li wa k'ak'iklak'a'it'itcha lhilakat'ijtam, ilht'uk'ant'it wachu li k'alhima'alh'ajnant'iti ixlakata yucha.
50001030	Uxitnan chi kit'in wa tami la'ma'alh'ajnant'awnaw. Kilala'ts'iwcha tacha xlip'ulhnaj ikma'alh'ajnalh, chi chaway asmat'at'iti li ali ikma'alh'ajnant'ajun.
50002001	Pus, li k'ats'ayat'iti li tu'u tapuma'oximaj'ayayan an Cristo, li tama'oximaj'ayayani an xjamapayninti, li tat'atala'xt'o'ani an Takuwin, li minachalhi jamapayninti la mimpulaknik'an, li lhit'awnat'iti jalhunut yu jamapayninin,
50002002	akilama'an'achawcha, wa tamcha kak'atsaaw, wa la'atamcha jamapayninti kalhitsukuw, katala'xto'wicha chi wa tamcha kajatapastaknaw.
50002003	Jant'u tu'u k'a'ilht'ut yu wa k'ap'ulaxt'uk'utcha u wa k'ap'u'ayajk'ats'atcha. An tanlhun k'a'ilht'ut laka jakilhpatinijk'atsat, chi atamjtamin uxitnan an ali'in k'ajala'ts'int'it tachanu palay talhitapalay.
50002004	Jantu xamati kapuxkawlh tu'u yu wa para ix'akstucha, wachu kalhakapu'alhi ixlakatak'an an ali'in.
50002005	Amijatapast'ak'atk'an tacha an xjatapast'ak'at Cristo Jesusi k'alhits'uk'ut.
50002006	Mu yucha masi an xjatsukunti, xjatsukunti Dios, yucha jantu nawlhi li kala'ts'inkalh tacha Dios, masi yucha wa xt'atami an Dios.
50002007	Yucha makawlhi tacha Dios chi junlhicha tacha yu wa ma'tapatsancha, akxni an la'awlhcha tacha yu wa lapanak.
50002008	Chi ntu wachun kawalh, akxni wa tacha lapanakcha ixjunita, jakilhpatinijk'ats'aalh, ja'asmatnalh, sta nilh chi laka crusi nilh.
50002009	Xliyu an Dios wachu palay lhitapalayi ilhtulh, chi xta'nilhi ta'a'ut yu palay lhitapalay, yu ntu tu'u alimpalay yu xt'achun.
50002010	Para li akxni kata'asmatlhi an xta'a'ut Jesús katatatso'ottalhi an yu tawilananchalh lakt'iyan chi an yu tawilanalh lakaat'un chi an yu tawilanalh xtan'api lakaat'un.
50002011	Chi para li chux sima'at kanawlhi li an Jesucristo yucha Jamach'alhkat, para li an Dios yu kimPayk'an ayi kala'ts'inkalh.
50002012	Pus chawayi t'ala'awnin, mu lhilhiji jak'iklak'a'ininat uxitnan, jantu wa akxni iklat'a'aklat'awnacha'awcha, tacha chaway p'alaych'a jak'iklak'a'ininat'it, masi ntu an iklat'a'aklat'awnacha'aw, p'us k'alhak'ap'up'inchi'it palayi an minta'alhtaxtutk'an laka jakiklaka'inti chi laka jaxk'ip'ip'inti.
50002013	Mu an Dios yucha yu ta'ilhtuyan li k'a'ilht'up'ut'unt'it ch'i li k'a'ilht'ut'iti an tanlhun tacha yuchacha lhi'achaniy.
50002014	Ch'uxch'a k'a'ilht'ut'it, pero ntu laka asisi'ut chi ntu laka la xtukut,
50002015	para li ntu xamati katalhimuk'an tu'u chi katala'cha'aninin tu'u yu ntu oxi. Xjas'at'an Dios yu ntu laklhkilikini k'a'unt'it tan ani tat'ajun an lapanakni yu ntu taja'asmatnan chi wa tani talaycha. Ani lakamunulhpa tan tat'ajun an lapanakni, uxitnan wa tacha st'akucha slimj t'asuyat'it.
50002016	Oxich'a k'alhits'uk'ut an chiwinti yu xt'a'a jatsukunti, walh chuncha akxni kamina an Cristo layi aklhita'ayaya li ntu wa la'a'ijcha stak iklhima'alh'ajnalh chi ntu wa la'a'ijcha stak iktapatsalh.
50002017	Chi masi akima'nikalh para li kalhila'tsakalhcha amilha'ulank'an yu ma'axt'a'niyat an Dios ixlakata mijakiklaka'intik'an, kit'in ik'achan chi ali uxitnani iklat'alaj'achanaw.
50002018	K'alaj'ach'ant'itcha wachu uxitnan, chi akilat'alaj'achawcha wachu'.
50002019	Li an Jamach'alhkat Jesús chuncha lakask'in, ikpast'ak'a wa tukan aklamala'achaniyawi an Timoteo para li kata'ancha'an la'ts'inin, para li ak'achalhi akxni ajk'atsaalhcha t'ani wilhchi'itcha.
50002020	Mu ntu xamati iklhit'awpalay yu tacha kit'in kapastaklhi chi yu kalhakapu'alh sawalh yu oxi para uxitnan;
50002021	ixchuxk'ani tapuxkajuy yu wa para yu'unchacha, chi ntu talhakapu'ani yu lhinajun an Cristo Jesús.
50002022	Pero uxitnan k'ats'ayatcha tacha oxi ixlanti an Timoteo chi tacha kint'atapatsata li iklhichiwininaw an laj'oxi chiwinti, tacha xamati ts'alh yu a'tayjuy xpay.
50002023	Pus ikpast'ak'a watukan aklamala'achaniyawi an Timoteo li ajk'atsayacha tani akint'alakanacha para li kata'ancha'an la'ts'inin.
50002024	Chi ijkiklaka'iya an Jamach'alhkat Jesús li kit'in wachu watukan akla'antacha'aw la'ts'inin.
50002025	Wanajcha chun iklhiwilay li lhitask'iniya li aklamala'achaniwi an kint'ala'ajunk'an Epafrodito. Yucha kint'atapatsan tacha kint'asoldado, yu uxitnan kilamala'achanicha'aw para li kalhakapu'alhi tuchini ikma'lhtask'iniycha.
50002026	Mu sawalhcha tala'ts'imputunani minchuxk'an, chi sawalhcha tapast'ak'an wa xliyu k'ats'achi'it'iti li wa xta'an'ay.
50002027	Chun sawalh wa xta'an'ay, wa k'ischa xtinitacha, pero an Dios mapaynilh, chi ntu wa yuchacha mapaynilh, kit'in wachu kimapaynilh, para li ntu ali akta'oxila'alhilhi tacha an ikta'oxila'alhiycha.
50002028	Xliyu wa tukancha klalhimala'achaniyaw para li akxni k'ala'ts'imp'ala'itcha k'alaj'ach'ana'itcha chi kit'in tucha sawalh akta'oxila'alhilh.
50002029	Lhi'acha k'ala'a'ichi'it, mu yucha wachu ixlapanak an Jamach'alhkat Jesús, chi ali'incha yu tacha yucha wachu oxi k'ajala'ts'int'it.
50002030	Mu yucha wa k'ischa xtilhinitacha wa xliyu t'atapatsay an Cristo. Xtilhima'ats'an'atacha an xjatsukunti li xakilhist'ak'a, mu uxitnan t'u lay t'at'it.
50003001	Kint'ala'awnin, yu tumpaj xlakata, k'alaj'ach'ant'iti ixlakata an Jamach'alhkat. Kit'in tu ja's k'uyi masi wa yuchacha a'tami iklats'o'nipalaw yu klats'o'nitawcha, mu uxitnan talhitapalhniyan.
50003002	K'ajalajk'ats'anant'iti ixlakatak'an anchunu lapanakni yu tacha x'oyun, k'ajalajk'ats'anant'iti ixlakatak'an an yu ntu oxi tatapatsay, k'ajalajk'ats'anant'iti ixlakatak'an an yu tach'uk'up'uxa lakats'uni lakatunaj.
50003003	Mu kitnani yu ixlapanakni sawalh an Dios, yu ay la'ts'inaw an Dios laka Takuwin, chi laj'achanawi li kitnan ixlapanakni an Cristo Jesús, chi ntu yu lhiwilayaw yu wa kitnancha lay ilhtuyaw.
50003004	Masi kit'in wachu alini yu lay aklhiwilalh yu wa kit'incha lay ik'ilhtuy. Li xamati past'ak'a li lhit'ajuni yu lay kalhiwilalh yu wa x'akstucha lay ilhtuy, kit'in palaycha.
50003005	Akxni la'atsajincha wilhchan xakt'ajun akxnicha ki'akaxwililich'uk'up'uxkalh ki'a'axt'a'a, mu kit'in ik'israelitaj, kit'in ta iklhila'ts'in an Benjamín, kit'in sta akxni wa iktitsukulh kilhichiwin lhi'ebreo, yu kimpaynin hebreojnin. Kit'in farisewi xajkunita, tacha an talhimacha'xay an fariseojnin an xlamap'a'sink'an an judiojnin chuncha xaklhimacha'xay.
50003006	Sawalhcha p'asi xajkalhitama'chapuy an yu takiklaka'iy Dios, jantu xamati tu'u lay xakijuni mu xajkiklaka'iya an lhamap'a'sin yu xakilhijunkan.
50003007	Anchunu panch'e'ex kit'in xaklhi'ilhtuy li sawalhcha oxi yu xak'ilhtut'ajun, pero lhimala'puchajuncha an Cristo, chaway ijk'atsaycha li ntu k'is tu'u lhitapalay.
50003008	Chi ijk'atsayi li chuxi jantu tu'u lhitapalay tacha an xak'ilhtuy li ikt'ala'ts'incha tacha an yu sawalhcha lhitapalay li ikmispalhcha an Cristo Jesús, kiJamach'alhkat, yucha ntu xamati xt'achun. Yucha an Cristojo ikpuma'ats'an'a'olh chux an tacha xaklay p'ulhnaj, yucha tacha wa jamakxtalhcha chaway ikla'ts'in an tacha p'ulhnaj xaklay para li an Cristo aklhajaxtulhcha
50003009	chi akt'atala'xto'lhicha. An Dios oxicha kila'ts'in jantu wa xliyu li sawalhcha oxi tanlhun k'ilhtuy, yucha oxicha kila'ts'in wa xliyu li ijkikla'a'iycha an Cristo.
50003010	Kit'in ikmispaputuni an Cristo, chi an alhp'asninti yu pumala'awnicho'okalh, chi wachu akt'ama'alh'ajnalh, chi wachu chuni ijkumputun tacha ixt'ajun akxni nilh,
50003011	li sna tacha kalhila'alh wachu akla'awcho'olh.
50003012	Jantu iknajun li ikcha'alhcha tan task'iniy li akcha'alh u li oxicha tukani ikt'ajun, kit'in iktaylhi'anta ikpast'ak'a li akcha'ana', mu ixlakata yucha li an Cristo Jesús kintaymalhcha.
50003013	T'ala'awnin, jantu iknawt'ajun li ikcha'alhcha; yu ik'ilhtuy kit'in li ijk'ap'acha yu la'puslicha, wa yuchacha ikt'ataxtuni iktaymaputun yu ts'an'ayka',
50003014	para li akcha'alhi tan kacha'ankana chi akixta'nikalhi yu an Dios kintalhit'asaniyan awint'i lakt'iyan, wa xliyu li t'atala'xt'o'awi an Cristo.
50003015	Kinchuxk'an yu oxi sawalh jakiklaka'ininaw chuncha kapastakkwi. Li tu'u yu t'am p'ast'ak'at'it, an Dios katajunan.
50003016	Pero ixlakata ani yu chunchacha t'acha'antaw wa tamcha kapastakkwi chi wa tamcha katsukuw.
50003017	T'ala'awnin, akilala'ts'ixtucha ch'i wach'u k'ajala'ts'ixt'ut'iti an yu wachu chun tat'ajun tacha kitnan klamasuniyaw.
50003018	A'lhuwcha klajunaw chi a'tam klajumpalaw laka alhut li lhuwi yu tat'ajun yu taxkaji tan lhichiwininta an xcruz an Cristo.
50003019	Ani yu chuncha talay akxni ka'ukla'oyacha kajalakt'ilhikana'. Yu'uncha yu ixdiosk'an wa yucha an tacha tak'atsancha talaputun chi talhita'ayaycha yu katalhimaxanalh. Wa yucha an yu wa anicha lak'alin lakamunulhpa tapast'ak'a.
50003020	Pero kitnan xalapanakni an lakt'iyan, chi pakxan'iyaw li kaminchalhcha an lakt'iyan an Jama'alhtaxtunu', an Jamach'alhkat Jesucristo.
50003021	Yucha akintamapaxaniyani an kilakatunajk'an yu ntu oxi para li tacha an ixlakatunajcha yu oxi tukani kajunwi, chuncha akintapu'ilhtuyan an la x'alhp'asninti yu lay lakpu'ilhtu'opalay chux an tanlhun.
50004001	Pus xliyu'u t'ala'awnin, uxitnan yu iklamapayniyaw, uxitnan yu sawalhcha iklala'ts'imputunaw, uxitnan yu ki'achat chi uxitnan yu tachanu kincorona, chunchacha oxi k'at'aylhip'it k'at'ajalht'anant'it an Jamach'alhkat.
50004002	Ijkatapaynisk'iniya an Evodia chi an Síntique li wa tami katak'atsaalh ixlakata an Jamach'alhkat.
50004003	Chi uxint'i kint'atapatsan yu mukt'axt'uy sawalh, iksk'iniyan lamapaynin li k'aja'a't'ay'ut'i ani kint'alajamatsanink'an yu wachu t'ak'alh xakintat'a'aklat'ajun tan xaktsukuy xaklhichiwiniy an laj'oxi chiwinti, chi an Clemente chi an ali'incha yu kintat'atapatsalh, yu'uncha ixta'a'utk'an jats'o'muk'anikantacha an laxalibro jatsukunti.
50004004	Lhilhiji k'ap'ulaj'ach'ant'it an Jamach'alhkat. A'tam iknawpalay: ¡K'alaj'ach'ant'it!
50004005	Minchuxk'ani k'amisp'ak'ant'it li oxi lapanakni. An Jamach'alhkat wa nicha t'ajun.
50004006	Jant'u tu'u k'alhak'ap'up'it, yucha an Diosi k'at'ap'aynisk'init t'uch'ini ma'lht'ask'iniyatcha, ch'i k'axt'a'nit'iti lhimala'puchajun.
50004007	Ch'i k'ala'ts'ina'it'iti li an Dios kataxta'niyani an oxi ixjatawlhnat, la'atam oxi jatawlhnat yu ay tukan yu ntu lay lhimacha'xayaw. Aniy oxi ixjatawlhnat an Dios katalhistakniyani amijalhunutk'an chi amijatapast'ak'atk'an, mu t'ala'xt'o'at'iti an Cristo Jesús.
50004008	Yu xliti'astani t'ala'awnin, k'ap'ast'akt'iti chux yu sawalh, chux yu kakiklaka'ikalh, chux yu ts'awj sawalh, chux yu stalan'a, chux yu lhi'achanit, chux yu oxi tu'u lhichiwinkan. K'ap'ast'akt'iti chux yu oxi chi yu oxi lhipastakkan.
50004009	Yu klamasuniw, yu la'a'it'it, yu asmatt'it ch'i yu la'ts'int'it ik'ilhtuy, yuch'ach'a k'a'ilht'ut; chi an Dios yu xt'a'a oxi jatawlhnat katat'a'aklatsukuyan.
50004010	Sawalhcha ikpu'achani an Jamach'alhkat li uxitnan kilapastakpalawcha. Oxi tasuy li xakilalhakapu'anaw wa ntu ix'alin an panch'e'ex para li xakilalhimasuniw.
50004011	Chi tacha ani iknajun jantu wa xliyu li tu'ucha akma'lhtask'inilh, kit'in iklhismanitacha ik'achan wa tanischa aktsukulh.
50004012	Iklaniya tani tsukukancha lhijakilhpatini chi tani tsukukancha akxni lhuw lhit'awkan, wa tani kaminchalhcha panch'e'ex laycha iklakatast'uk'a, iklhismanita oxi ak'o'atsalh u akchawanalh, iklhismanita lhuw aklhitsukulh tu'u chi li ntu tu'u wanaj aklhitsukulh.
50004013	Layi ik'ilhtu'ojoy chux, yucha an Cristojo kilak'ut'ili.
50004014	Pero oxich'a t'ach'a an lat'it li wachu kilat'ama'alh'ajnawi.
50004015	Ch'i wach'u k'ats'ayat'iti uxitnani jamacha'an Filipos, li xlip'ulhnaj akxni ik'a'taynilhcha iklhichiwiniy an laj'oxi chiwinti, akxni iktaxtulhcha la mint'unk'an Macedonia, wa uxitnani yu kila'a'tayju la milha'ulank'an.
50004016	Chi akxni xakt'awnachalh Tesalónica, uxitnan tu wa a'tami kilamak'aniw milha'ulank'an, para li aklhi'ichalhcha yu xakma'lhtask'iniy.
50004017	Tacha ani iknajun tu wa xliyu li wa alicha akpuxkawlh li akixta'nikalh lha'ulan, kit'in yu iklakask'in li ali k'alalhawat'iti la x'ukxlakapu an Dios yu minawink'an.
50004018	Kit'in chuxcha ikla'a'i'olh, chi wa kixajnicho'oyachalhcha. T'ach'a an malhit'anit an Epafrodito li akilhiminilh, oxicha, kinta'a'ts'anicha, lhuwcha iklhit'ajun. An kilamakminiw tacha la'atam lha'ulan yu lhaklhi, tachanu la'atam lha'ulan yu an Dios oxi lhiwilay.
50004019	Pus chaway an kiDios kataxta'niyani uxitnan chux yu tats'an'atayaniyan, tacha yu yuchacha laj'ay tukan lhit'ajun ixlaktanlhun, yucha an Cristo Jesusi pulhit'ajun.
50004020	¡An kiDiosk'an ay chi xpujun'alhincha li kimPayk'an! Chunchacha kawalh.
50004021	Akilala'axa'alanicha'awi la xtalakask'i an Jesucristo ixchuxk'an an ixlapanakni Dios. An kijat'ala'awnink'an yu ani kintat'a'aklat'ajun tala'axa'alayan.
50004022	Ixchuxk'an an ixlapanakni Dios tala'axa'alayan, chi wachu tala'axa'alayani yu wanaj wa lhilakatijtam tat'atapatsay an ay xajamach'alhkat Roma.
50004023	An kiJamach'alhkatk'an Jesucristo yuchacha katamapaynin. Chunchacha kajunlhi.
51001001	Kit'in ikPablo yu kimala'achatachalh an Jesucristo la ixtalakask'i an Dios, ali an kint'ala'ajunk'an Timoteo,
51001002	iklala'axa'alayawi uxitnan ixlapanakni Dios yu kint'ala'awnink'an unt'at wa ixlakata li wach'u k'iklak'a'iyat'iti an Cristo, yu wilhchi'it'it la'acha'an Colosas. An kimPayk'an Dios katamapaynin chi oxi jatawlhnati kataxta'nin t'an wilat.
51001003	Lhilhiji iklalhitapayniyaw uxitnan, ikxta'niyawi lhimala'puchajun an Dios, an ixPay an kiJamach'alhkatk'an Jesucristo.
51001004	Mu ijk'asmattawi li uxitnan sawalhch'a k'iklak'a'iyat'iti an Cristo Jesús ch'i li jamap'ayniyat'iti ixchuxk'an an yu takiklaka'iy an Dios.
51001005	Ch'unch'a layat'it mu p'akxan'iyat'iti yu k'ala'a'iya'it yu an Dios tama'anitan an lakt'iyan. Chuncha lanit'it akxni asmatt'it an laj'oxi chiwinti yu sawalh,
51001006	yu tala'cha'an. Aniy chiwinti ta xlijalhi'ay an lakamunulhpa lhichiwint'awkan chi wa tanchuncha lhichiwinkan oxi xajt'awnachalh. Wanajcha chuni tapasat'ajun an t'an t'awnat'it uxitnan. An chiwinti ta'ayat'ajuni an t'an wilat sta akxni p'ulhnajch'a asmatt'it an laj'oxi ixchiwinti Dios ch'i lhimach'a'xat'iti an yu sawalh ixlakata an oxi xjamapayninti Dios.
51001007	An Epafras tamasunini an laj'oxi chiwinti. Yucha oxi ikt'alalhi'antaw chi wachu chuni tapatsay tacha kitnan. Atumpaj yucha oxi xma'tsuku sawalh an Cristo yu oxi para uxitnan.
51001008	Yucha kintajunin t'ach'a p'ujamap'aynininat an Stalan'a Takuwin.
51001009	Yuchacha ixlakata li akxni ijk'atsawcha, jantu sa' iklajkilhunawi iklalhitapayniyaw. Iksk'iniyawi an Dios li sawalhcha kataxta'nini jatapast'ak'at yu minachalh laka takuwin para li k'alhimach'a'xat'iti tanyuchacha yu oxi lhiwilay.
51001010	Walh lani milakatijlak'an tacha yu an tach'a'o'aycha an Jamach'alhkati k'alhits'uk'uya'it chi wa t'uch'ich'a k'a'ilht'uya'it k'ap'uma'an'ach'aya'it. Chi chuncha laych'a k'a'ilht'uya'it chux yu laj'oxi tanlhun chi palay oxi k'amisp'aya'it an Dios.
51001011	Atumpaj, an ay ix'alhp'asninti Dios palay lajk'ut'ilini kata'ilhtuyan para li watuchicha k'alhit'ayanit'it.
51001012	Sawalhcha laka ta'achanini k'axt'a'niya'it lhimala'puchajun an kimPayk'an mu yucha ta'ilhtun li layi k'ama'la'a'it yu kajaxta'niya an ixlapanakni, yu laka jatapulhkunu tat'ajun.
51001013	An Dios kintamaxtuni an lakaaputs'isni chi kintama'anuncha an tan ch'alhkatnan an isTs'alh, yu mapayniy.
51001014	An isTs'alh Dios mapalalhi para li akintamakawkan. Pus yucha kintapumala'mixinikan kintala'alhink'an.
51001015	Jantu xamati lay la'ts'in an Dios, pero an Jesús, yucha Dios, yu tasuy. An Jesús yucha ixt'ajuncha akxni an lakamunulhpa ilhtukalh.
51001016	An la ix'alhp'asninti ilhtulh chux an tanlhun yu alin an lakt'iyan chi an lakaat'un, chux yu tasuy chi yu ntu tasuy, watuchicha yu tala'ajunta takuwinin, chi yu talhit'ajun ix'alhp'asnintik'an u yu tach'alhkatnan. Yucha pu'ilhtu'okalh chux an tanlhun chi para yucha li ilhtukalh.
51001017	Yucha p'ulhnajcha ixt'ajun akxni ntuka' k'is tu'u ix'alin, chi yucha oxi sa' pujun'ojota chux an tanlhun.
51001018	An Cristo yucha ix'a'tsulhk'an an yu takiklaka'iy sawalh an Dios, chi an yu takiklaka'iy sawalh an Dios yucha ixlakatunaj an Cristo, yucha yu pu'a'taynilh chux chi yucha yu p'ulhnaj la'awcho'olh, para li yucha yu p'ulhnaj tukan kajunlhi wa laka tuchicha kawalh.
51001019	An Dios chuncha oxi lhiwilalh li chux yu tacha yucha xli'ay, an Cristo chunchacha kawalh.
51001020	Chi an Dios yucha an Cristojcha yu put'ala'oxamixnilh chux an lakamunulhpa', yu lak'alin an lakaat'un chi yu lak'alin an lakt'iyan. An la ixjak'alhni an Cristo yu maj'alh an laka cruz ilhtulhcha li wa oxicha ka sa' tawlakalh.
51001021	Uxitnan xlip'ulhnaj, wa tanlhuncha yu ntu laj'oxi x'ilht'uyat, ma'ati xt'awnachi'it tan t'ajun Dios chi xt'alaxkaynini x'unt'at.
51001022	Pero chaway an Cristo li nilh ta'ilhtuncha li ix'amigojnincha an Diosi k'a'unt'it. An Cristo nilh para li la'stalan'ani katamalakasun la ix'ukxlakapu an Dios, kanajuw jantu k'is la'smala'aniy laka tala'alhin chi ntu tu'u k'alhits'uk'ut yu wa lhi'aycha junita yu lay kanawkalh li ntu oxi.
51001023	Chuncha kajuna li oxich'a k'alakt'ach'an'aknut chi oxicha sawalhi k'ats'uk'ut la mijakiklaka'intik'an. Jant'uch'a k'amak'a'unt'iti an yu tajunan an laj'oxi chiwinti li k'axt'a'nik'ana'it, yu ta xlijalhi'ay an lakamunulhpa lhichiwinkan, chi kit'in ikPablo tacha ikma'tsuku ikma'a'tayjununi ikma'jamak'atsaaninin.
51001024	Tacha an ikma'alh'ajnan milakatak'an ik'achan. Kit'in yu la kimakni ikla'a'iya an ma'alh'ajnat para li akla'tsalhi an xma'alh'ajnat an Cristo, ixlakata an ixlapanakni an Cristo, yu ixlakatunaj tajunita.
51001025	An Dios tacha yu yuchacha oxi lhiwilay, ki'ilhtulhi li ajkatapatsanilhi an yu takiklaka'iy Dios. An kintapatsat yucha li ajkamasunilhi an ixchiwinti Dios yu a'tsay.
51001026	Aniy chiwinti yucha an yu ma'anchacha sa' xmats'e'ta an Dios, yu ntu xamati xk'atsay, pero chaway an Dios jamasunilhcha an ixlapanakni.
51001027	Jamasunilhi an yu takiklaka'iy tacha an sawalhcha oxi xpast'ak'a ix'ilhtuputun para ta kilhmakchux an lapanakni. Chi ani yu sa'cha ixpastakta an Dios yu ntu xk'atsaakan yucha an Cristo yu taput'awnan uxitnan. Xliyu p'akxan'iyat'it an xta'ayat an Dios.
51001028	Kitnan ijkalhixa'alayawi an Cristo an lapanakni. Ijkamap'a'siyaw chi ijkamasuniyawi chux laka jatapast'ak'at yu an Dios kintaxta'niyan, para li akxni ajkamalakasuw la ix'ukxlakapu an Dios ts'awjcha tat'ajun sawalh tacha Cristo.
51001029	Xliyu iktapatsay chi alhp'asi ikt'ataxtuniy. An ix'alhp'asninti an Cristo yu iklhit'ajun kixta'niya tachaput para li aktapatsalh.
51002001	Klakask'ini li k'ak'ats'at'iti li tacha an alhp'as ikt'ataxtuni wa xliyu li kla'a'tayjuyawi uxitnan chi an yu tawilananchalh la'acha'an Laodicea chi wachu ixchuxk'an masi yu ntu kintamispay.
51002002	Ikt'ataxtuniya mu klakask'ini li laj'oximaj'ayi katajunlhi la ixjalhunutk'an, katatala'xto'lhi laka jamapayninti chi oxicha sawalhi katalhitsukulh jalakpastaknat, para li katalhimacha'xalhi an jatapast'ak'at yu sa' xmats'e'ta an Dios, yu lhichiwiniy an Cristo.
51002003	An Cristo yucha putats'e'ojota chux an laj'oxi jatapast'ak'at chi an jatalaninti.
51002004	Ani klajunaw para li ntu xamati kata'o'xcho'on laka lakchiwinti yu lay katapumatanunin.
51002005	Mu masi ntu ani iklat'a'aklat'awnacha'aw la kilakatunaj, la kintakuwin chun, chi ik'achani li kla'ts'ini li oxi t'awnat la milakatijlak'an chi li oxi sa' k'iklak'a'it'at an Cristo.
51002006	Xliyu chaway li la'a'itcha an Jesucristo tacha miJamach'alhkatk'an, tacha yu yuchacha lakask'ini k'ats'uk'ut.
51002007	Talhmancha k'ap'ulakt'ach'an'aknut an Cristo chi yuchacha k'ap'ut'ach'at'at tacha tu'u yu p'as. Tachapuni k'a'ilht'ut an mijakiklaka'intik'an, yucha an yu sawalhi k'ap'uts'uk'ut, yu masunik'ant'it, chi lhilhiji k'axt'a'nit lhimala'puchajun.
51002008	K'ajalajk'ats'anant'iti li ntu xamati kata'o'xcho'on laka lakjatapast'ak'at yu ntu oxi chi yu ntu tu'u lhitapalay. Yu chuncha lakjatapast'ak'at wa anicha lakamunulhpa ostayata, wa anicha xalhamap'a'sin, chi yucha wa yu chunchacha ajnik'a tapast'ak'a an lapanakni. Jantu yu an Cristojo chuncha lhinajun.
51002009	Chux tacha xli'ay an Dios la ixlakatunajcha an Cristojo t'ajun.
51002010	Uxitnan an Cristo p'u'a'ts'ayatcha, jantucha tu'u ali ma'lht'ask'iniyat. An Cristo yucha ix'a'tsulhk'an an yu wa takuwinin yu talhit'ajun lhich'alhkat chi alhp'asninti.
51002011	An Cristo taxwililich'uk'up'uxnincha mintala'alhinkan jantu wa xamaticha lapanak. An lakatunaj lhit'ajun ix'alhp'asninti yu pu'ilhtuy tanlhun yu ntu laj'oxi, pero an Cristo tama'alhtaxtuncha.
51002012	Akxni a'p'axt'itcha, uxitnan t'aamaaknuk'ant'itcha an Cristo, chi akxni an a'p'axt'itcha wachucha t'ala'awch'o'ot'iti an Cristo, mu k'iklak'a'it'iti an ix'alhp'asninti an Dios, yu mala'awnicho'olh an Cristo.
51002013	Uxitnan tumpaj panch'e'ex xjuntachalh xlaknit'at'iti la mintakuwink'an ixlakata amintala'alhink'an. Pero an Dios taxta'nini jatsukunti ali an Cristo chi la ixta'achanin kintamala'mixini'ojoni chux an kintala'alhink'an.
51002014	Xlit'awnaw la'atam jalhi'aninti, mu ntu ixmuktaxtuyawi an xlamap'a'sin an Dios, pero an Dios kintamala'mixinini an jalhi'aninti chi an laka cruzi xtukmuk'alh an tacha xjalhi'anininaw.
51002015	An Cristo jalhaja'olhi an yu xtach'alhkatnan chi an lakmakxkay takuwin yu xtalhit'ajun ix'alhp'asnintik'an, xlitalakasuni jalakmamaxanilh chi tacha tach'inincha ja'ilhtulh akxni lhajachalhcha.
51002016	Xliyu iklalhijunaw: Jant'u k'alhit'amak'a'unt'iti li xamati katajunin t'uch'ini k'a'ut'itcha u yu k'a'ott'it, u ixlakata tani wanancha ixwilhchan k'atan, u akxni sast'i malhkuyu u akxni wilhchan yu wa pujastaknankan.
51002017	Chux yu tacha aniy xlinawkan wa ixma'stele'cha an Cristo, pero yu sawalh yucha an Cristo.
51002018	Jantu xamati kata'o'xcho'on para li k'ama'ats'an'at an yu k'ala'a'iya'it mu ta'alin lapanakni yu talay li ma tajakilhpatinijk'atsay. Yu'uncha sawalhcha laj'ajini tala'ts'in an angelhnin, chi tanajun li ma tala'puminatnan chi sawalhcha laj'ajini tapuk'atsan ixlakata an wa xjatapast'ak'atchak'an.
51002019	Jantu yu an Cristojo yu ta'asmatni, yu yucha xa'a'tsulh chi yu yucha t'alach'apa'otachalh an xalakatunaj. An Cristo yucha yu ilhtuy li chux an xalaktanlhun an lakatunaj katatala'xto'lhi chi katala'a'tayjupaxalh, lak'ut'iliya an lakatunaj chi oxi sa' mala'xt'o'a, para li tacha yu lakask'in an Diosi kata'ayalh.
51002020	Uxitnan t'alaknit'iti an Cristo chi chunchacha p'uma'alht'axt'uk'ant'it, para li nt'uch'a k'a'ilht'ut'iti an wa xlamap'a'sincha an lakamunulhpa'. Xliyu iklalhisakmiyaw ¿Tasu'u li alik'a k'iklak'a'iyat'iti akxni unk'anat?:
51002021	"Ani jant'u k'a'ut'it u anchunu atumpaj jant'u k'ak'ilhk'ats'at'it, anchunu jant'u k'amakp'init'it."
51002022	Chux ani lhamap'a'sin wa ixlakatacha tanlhun yu akxni pu'ilhtukancha tu'u la'mixcho'oycha, chi wa lapanaknicha yu chuncha talhinajun chi tamasuy.
51002023	Wa li oxicha jalakpastaknati tasuy, mu ja'ilhtuycha an lapanakni li katakiklaka'ilhi li lhit'ajuni jakilhpatinijk'atsat chi li katamama'alh'ajnilhi ixlakatunajk'an, pero ntu jalhi'a'tayjuyi li ntucha kata'ilhtulhi tanlhun yu ntu oxi.
51003001	An Cristo yuch'ach'a t'ala'awch'o'ot, pus uxitnan yuch'ach'a k'ap'uxk'a'ut an tanlhun yu alin an lakt'iyan tan wilhchalh an Cristo tan oxi la xpa'xti an Dios.
51003002	An tanlhun yu lak'alinachalh talhman yuch'ach'a k'alhak'ap'up'it'it, jantu yu lak'alin lakaat'un.
51003003	Mu uxitnan laknit'itcha, pero an mijatsukuntik'an p'ut'aylhip'int'at'iti an Dios, yucha an Cristojo puma'akanta amijatsukuntik'an.
51003004	Xliyu li akxni an Cristo an yu mijatsukuntik'an, kamincho'oyacha, wa lakatamch'a k'a xlimj t'at'alak'asuya'it la ixta'ayaxtu.
51003005	K'amak'a'untcha chux tanlhun yu ntu laj'oxi yu alin la mijatsukuntik'an aniy lakaat'un. Tucha xamati kaxa'alalh li yu ntu t'at'ajun, tucha xamati ka'ilhtulh yu ntu laj'oxi tanlhun yu sawalhcha ilhtuputun, tucha xamati wa aya kajalakpastaknalh, chi ntucha xamati wa kalaksk'unla'ts'ilhcha tanlhun, mu li chuncha, chunchacha apalij yu wa tanlhuncha apalij tacha diosnincha jala'ts'inkan.
51003006	Xlakata tacha ani laktanlhun yucha yu kajapumama'alh'ajniya an Dios an yu ntu taja'asmatnan.
51003007	Chi uxitnan xlip'ulhnaj ch'unch'a xlayat.
51003008	Pero chaway k'amak'aw'o'otcha uxitnan chux aniy tanlhun: an talh'amti, an asisi'ut, an lhi'ay junita, an xkayaj chiwinti chi an tanlhuncha chiwinti yu ntu laj'oxi.
51003009	Jant'u k'alamaslak'at'ij'wap'axat'it, mu li uxitnan maj'ant'itcha jatsukunti yu p'ulhnaj xlit'awnat chi yu x'ilht'uyat xlip'ulhnaj.
51003010	Chaway uxitnan sast'ich'a mala'ch'inint'it, yu sast'icha lapanak, yu oxicha tapaxa'anta tacha tasuy Dios yu ta'ilhtun para li oxich'a k'amisp'at'it.
51003011	Ancha jantucha tu'u lhitaplay xamati lapanak masi yu griego u yu judio chi yu akaxwililich'uk'up'uxkanta ix'a'axt'a'a u yu jantu, chi yu jalakpastaknan u yu ntu jalakpastaknan chi yu wa putapatsakancha lapanak u yu jantu., ancha wa yucha an Cristojcha yu lhitapalay chi yucha taput'aw'oyan.
51003012	Pus yu tacha yu yucha an Dioscha tasakxtutani k'alat: la'stalan'an, k'amasut'iti li map'aynik'anat'it, la mimpulaknik'an ka'alilhi jamapayninti, oxi lapanakni k'a'unt'it, k'ajak'ilhp'at'inijk'ats'at, jant'u ay ka'unt'it chi k'alhit'ayanit'iti yu lhima'anxkay.
51003013	K'alalhit'ayanip'axat chi k'alamala'mixinit'iti li tu'u yu ntu oxi tu'u la'ilht'uniyat. Tacha an Cristo tamala'mixinin, wach'u ch'uni k'alat'it.
51003014	Yu palay lhitapalay yucha li k'ap'umala'ch'inint'iti an jamapayninti, mu yucha yu oxi tukan putala'xto'kan.
51003015	An oxi ixjatawlhnat an Cristo yuchacha kach'alhkatnalh an la mijalhunutk'an, mu an Cristo tat'asanin para li wa la'atam lakatunaja k'a'unt'it, para li wa oxich'a k'asa' t'awlat.
51003016	An xchiwinti an Cristo yuchacha yu sawalhcha kastak lhits'uk'ut. Yuch'ach'a k'alap'umasunip'axat chi k'ap'ulamap'a'sip'axat chux tacha an taxta'niyan an jatapast'ak'at an Dios. La mijalhunutk'an k'axt'a'nit'iti lhimala'puchajun an Dios, k'alakmilhp'anit Salmos chi laka milhpat yu minachalh la xTakuwin Dios.
51003017	Chi chux yu nawnat'it ch'i yu ilht'uyat'it, chux la ixtalakask'i an Jamach'alhkat Jesusi k'a'ilht'ut'it, yuch'a k'ap'uxt'a'nit lhimala'puchajun an Dios yu kimPayk'an.
51003018	T'akunin, k'aja'asmatnit'iti yu tajunan mint'apapak'an, mu yucha milhi'ilhtutk'ani tacha uxitnan k'iklak'a'iyatcha an Jamach'alhkat.
51003019	Chi uxitnani lapanakni k'amap'aynit'iti mint'iwik'an, jant'u k'ajala'lhit'ama'ch'ap'ut.
51003020	Xajas'at'an, chux yu tajunan milakpaynink'an k'aja'asmatnit, mu chuncha yu oxi lhiwilay an Jamach'alhkat.
51003021	Xalakpaynin, jant'u k'ajala'ma't'alh'amant'iti amijas'at'anink'an, para li ntu katala'ta'oxila'alhilh.
51003022	Ma'tapatsanin, k'aja'asmatnit'iti chux yu tajunan mimpatronk'an yu wa anicha lakaat'un tat'ajun, jantu wa akxni tala'ts'inancha k'aja'asmatnit, para li wa oxicha katalhiwilan, xlisawalh la mijalhunutk'ani ch'unch'a k'a'ilht'ut, wa xliyu li k'iklak'a'iyat'it an Jamach'alhkat.
51003023	Chux yu ilht'uyat, chux la mijalhunutk'an sawalhi k'a'ilht'ut, tacha yu para an Jamach'alhkat, jantu wa para yu'uncha an lapanaknicha.
51003024	Mu k'ats'ayatcha li an Jamach'alhkat katalhi'o'xla'ts'inani kataxta'niyan yu jaxta'niy ixlapanakni. Uxitnan yucha an Jamach'alhkat Cristojo xma'tapatsanin.
51003025	Yu ka'ilhtuya yu ntu oxi wa x'akstucha kamapala ixlakata yu ntu oxi ilhtulh, chi aniy ntu katilasakxtukalh.
51004001	Uxitnani patronin, oxi chi wa tami k'ajaxt'a'nit amima'tapatsanink'an. K'ap'ast'akt'iti li uxitnan wach'u lhit'awnat'iti mimPatronk'an awint'i lakt'iyan.
51004002	Lhilhiji k'at'ap'aynit'it ch'i k'as'alaj ts'uk'ut'it ch'i k'axt'anit'iti lhimala'puchajun an Dios.
51004003	Wachu akilalhitapayniwi kitnan, para li an Jamach'alhkat akinta'a'tayjuni para li aklhichiwiniw an xchiwinti, para li ajkamak'atsaaniniwi an yu ntu k'atsakan yu najun an Cristo, yu iklhilaklhchajuy.
51004004	K'at'ap'aynit'it, para li ts'ajwi akmasulh tacha yu lhitask'iniy ak'ilhtulh.
51004005	Jantu wa paxkatcha k'a'ilht'ut'iti an panch'e'ex, laka jatapast'ak'ati k'ajat'a'aklats'uk'ut an yu ntu tajakiklaka'inin.
51004006	Lhi'acha lhilhij k'alakch'iwinint'it chi yu lhi'achaniti k'alakna'unt'it, para li k'ak'ats'at'iti tani k'aja'alht'aya'itcha atamjtamin an lapanakni.
51004007	An kint'ala'ajunk'an Tíquico, yu oxi tapatsani an Jamach'alhkat chi kint'ama'tapatsan li ikt'atapatsayaw an Jamach'alhkat, yucha oxi katajunan tani iklaycha.
51004008	Yuchacha ixlakata li iklalhimala'achaniyaw para li k'ak'ats'at'iti tani ikt'awnawcha, chi chuncha k'ap'ut'a'oximaj'ayat'itcha.
51004009	T'a'antachalh wachu an Onésimo, yu ikmapayniyaw chi yu muktaxtuy sawalh kint'ala'ajunk'an, yucha pumatam de uxitnan. Yu'uncha katajunan chux watuchicha tapasayachilh aniy.
51004010	An Aristarco, yu kint'alaklhchajuy tamak'aniyacha'ani jala'axa'alanti, chi an Marcos, ixprimo an Bernabé. Uxitnan lhimap'a'sik'ant'atcha ixlakata an Marcos, li katala'cha'anan oxi k'ala'a'it'it.
51004011	Wachu tala'axa'alayan an Jesús yu tajuniy ma Justo. Wa yu'uncha yu judiojnini yu kinta'a'tayjuy ixlakata an xlich'alhkat Dios. Chi sawalhcha ijkaputa'oximaj'ayay.
51004012	Tamak'aniyan jala'axa'alanti an Epafras pumatam xma'tsuku an Cristo Jesús, yucha pumatam de uxitnan chi yucha lhilhiji talhitapayniyan akxni tapayni, para li oxicha tukan sawalhi k'at'a'aklats'uk'ut an Dios, chi para li chuxi k'a'ilht'ut yu oxi lhiwilay an Dios.
51004013	Kit'in ijk'atsayi li an Epafras sawalhcha talhakapu'anani uxitnan chi an yu tawilananchalh la'acha'an Laodicea chi an la'acha'an Hierápolis.
51004014	An Lucas an yu sawalh oxi lhiwilakan jak'uch'unu tala'axa'alayan chi an Demas.
51004015	K'ajala'axa'alachi'it'iti an kijat'ala'awnink'an yu tawilananchalh Laodicea. Wach'u k'ala'axa'alat'iti an Ninfa chi an yu tata'ayxt'o'a an la ixcha'a'.
51004016	Akxni p'unaw'oyatcha ani karta, k'amala'ach'atcha an tan tata'ayxt'o'a an yu tajakiklaka'inin an la'acha'an Laodicea, para li wachucha kajapunawnikalhi ancha. Ch'i wach'u k'ap'una'unt'iti an karta yu ijkamala'achanilh an yu Laodicea tawilananchalh.
51004017	Ch'unch'uniya k'a'unit an Arquipo: K'alhak'ap'up'i li oxi k'amukt'axt'ut'i an tapatsat yu xta'nin an Jamach'alhkat.
51004018	Kit'in ikPablo la kimaka iklats'o'niyawi ani jala'axa'alanti. K'ap'ast'akt'iti li kit'in iklaklhchajuy. An Dios katamapaynin.
52001001	Kit'in ikPablo chi an Silvano chi an Timoteo iklala'axa'alayaw an yu k'iklak'a'iyat'it Dios an la'acha'an Tesalónica yu t'at'ala'xt'o'at an kimPayk'an Dios chi an Jamach'alhkat Jesús. Lhuw xjamapayninti chi oxi ixjatawlhnati kataxta'nin an Dios t'an t'awnat'it.
52001002	Lhilhiji ikxta'niyaw lhimala'puchajun an Dios milakatak'an minchuxk'an, iklapast'ak'awi la kintapaynitk'an.
52001003	Lhilhiji iklapast'ak'aw la x'ukxlakapu an kimPayk'an Dios ixlakata an tapatsat an yu ilht'ut'at wa xliyu li jak'iklak'a'ininat, chi ixlakata an tapatsat yu tama'ilhtuyan an mijamapaynintik'an chi ixlakata li lhilhiji t'aylhip'inat p'akxan'iyat'iti an Jamach'alhkat Jesús.
52001004	T'ala'awnin, an Dios tamapayniyan, ijk'atsayawi li yucha tasakxtutan,
52001005	mu akxni iklalhixa'alawcha an laj'oxi chiwinti, jantu wa laka chiwinticha iklajuniw, wachu laka alhp'asninti, kanajuw, an laka stalan'a Takuwin chi laka jakiklaka'inti sawalh. Uxitnan oxi k'ats'ayat li akxni ancha xaklat'a'aklat'awnacha'aw yu oxi para uxitnani ikpuxkajuw.
52001006	Uxitnan ch'unch'a lat'it tacha iklayaw chi tacha masuy an Jamach'alhkat, ch'i lhi'ach'a la'a'it an chiwinti yu an Stalan'a Takuwin taxta'nin masi lhuw lhima'alh'ajna xlit'awnat.
52001007	Chunchacha yu oxich'a jamasunit para li katala'ts'ixtun ixchuxk'an an yu takiklaka'iy Dios yu talakwilananchalh an xalakaat'un Macedonia chi Acaya.
52001008	Uxitnani yu p'u'a't'aynik'ant'it, an xchiwinti an Jamach'alhkat ta'a'pitsilhcha, jantu wa Macedoniajcha chi Acayajcha k'atsaakalh wanaj ta lakachux, chi k'atsaakani t'ach'a an k'iklak'a'iyat an Dios, pus tucha task'iniya li kitnan tu'u aknajuw.
52001009	Wa tanchuncha kawalh an lapanakni talaknajuni tani sawalhcha oxi kilala'a'iw, akxni iklala'cha'aw, ch'i li jamak'a'unt'itcha an yu xjala'ts'inat tacha midiosnink'an an yu wa lapanaknicha tala'la'oxiy, ch'i t'at'ap'ats'atcha an yu Dios sawalh, yu la'ajunta.
52001010	Uxitnan a't'aynitch'a p'akxan'iyat tani wanancha kachina an isTs'alh Dios yu kaminanta lakt'iyan, yucha an Jesús, yu an Dios mala'awnicho'olh yu akintama'alhtaxtuniyan an laka lhima'alh'ajna yu ka'alina'.
52002001	Kint'ala'awnin, uxitnan k'ats'ayat'iti li akxni iklakila'kilaw jantu wa paxkatcha walh.
52002002	Masi t'ach'a k'ats'ayatcha li xlip'ulhnaj wa xkayajcha kintajunkan chi kintala'lhitama'chapukancha an la'acha'an Filipos. An Dios kinta'a'tayjun para li la'jo'atni akjunwi aklamak'atsaaniw an laj'oxi xchiwinti, masi wanaj xluwk'ani yu wa xtalhitalh'aman.
52002003	Mu kitnan jantu wa xakta'elh'o'xcho'otawcha tacha an xaklhichiwinaw chi ntu xakchiwininaw wa xliyu li wa tu'ucha yu ntucha oxi xak'ilhtuputunaw, chi ntu wa xajka'o'xcho'onunawcha.
52002004	Yucha an Diosi kintasakxtun chi kintalhijunincha li ajkamak'atsaaniniw an laj'oxi chiwinti, chi chunchacha yu ikchiwiniw. Jantu wa yucha an lapanaknicha ijkama'an'achaputunaw, yucha an Dios, yu oxi lhakapu'an an kijalhunutk'an.
52002005	Tacha uxitnan k'ats'ayat'it, jantu a'tami sawalhcha oxi aklalhichiwiniw laka lajk'usi chiwinti chi li tu'ucha ak'ilhtuw para li wa aklamaxtuniwcha tumin. Dios oxi k'atsay.
52002006	Jantu ikpuxkawyaw li wa sawalhcha oxi kala'ts'inkalh xamati u uxitnan u ali'in.
52002007	Kitnan yu Cristo kintamala'achayan masi layi aklama'achapuw uxitnan, kitnan laka jamapayninti klala'ts'inaw. Tacha xamati xanati yu mats'ik'iy yu lakat'ikt'ika xjas'at'a chi an ali'in xjas'at'an jalhistakpalay.
52002008	Chuncha kitnan, wa xliyu klamapayniyaw, klaj'achanawi klat'alamasuniyaw an laj'oxi chiwinti chi ntu wa yucha an laj'oxicha chiwinti, wachu an kijatsukuntik'an, tachanu iklaxta'niyaw. ¡Sawalhcha iklamapayniyaw!
52002009	T'ala'awnin, uxitnan k'ats'ayat'iti tacha p'as iktapatsaw para li lay aktsuku. Ts'isi chi tunku xaktapatsayaw para li ntu xamati yu uxitnan aksk'iniw tu'u', chi kitnan xaklalhixa'alayawcha an laj'oxi ixchiwinti Dios.
52002010	Uxitnan k'ats'ayat'it, chi an Dios wachu li lakilakatijlak'an stalan'a klat'a'aklatsukutaw uxitnan, yu k'iklak'a'iyat an Dios, chi ts'awj chi tacha ntu xamati tu'u lay akintajunin.
52002011	Ch'i wach'u k'ats'ayat'iti tani iklaxa'alawcha chi tani iklama'oximaj'ayawcha atamjtamin uxitnan, tacha pumatam xapay yu jamap'a'siy an xjas'at'an.
52002012	Chi xaklajunawi li oxi k'ats'uk'ut tacha yu lhi'achani an Dios yu tat'asaniyancha la xlich'alhkat chi tan xlimj wilhchalh.
52002013	Xliyu kitnan jantu sa' ijkilhunaw, lhilhiji ikxta'niyaw lhimala'puchajun an Dios. Mu akxni asmatt'itcha an ixchiwinti Dios yu iklalhixa'alaw, k'iklak'a'it'iti tacha ixchiwinti Dios mu yucha sawalhi an ixchiwinti, jant'u k'iklak'a'it'it tacha wa xchiwinticha lapanak. Chi uxitnan yu k'iklak'a'iyatcha an xchiwinti an Dios la mijatsukuntichak'ani tapatsay.
52002014	T'ala'awnin, akxni uxitnan talhitama'chapun an yu wa mint'amacha'achak'an, wanajcha chuni p'ut'ap'asat tacha an taputapasalh an yu takiklaka'iy Dios yu tat'atala'xt'o'a an Cristo Jesús an xalakaat'un Judea, yu'uncha wachu jalhitama'chapukalh, wa yu'uncha an ixt'amacha'anchak'an yu judiojnin.
52002015	An ani judiojnin tala'ma'nilhi an yu xtalhichiwiniy ixchiwinti Dios ma'anchacha chi wachu tama'nilhi an Jamach'alhkat Jesús. Chi kintatamakxtun, jantu tama'an'achayi an Dios chi watichicha lapanak, jantu xamati tu'u ta'asmatniy.
52002016	Mu akxni ijkaxa'alaputunawi an yu ntu judiojnin, para li wachu katata'alhtaxtulh, jantu kintamakawniyan. Chunchacha ali ali talalhawat'ajun xtala'alhink'an masi talhit'ajuncha. Pero para li kajamak'akxakanacha, an ay ma'alh'ajnat yu xt'a'a an Dios kajala'cha'anacha.
52002017	T'ala'awnin, akxni iklat'alamakaju la'atam panch'e'ex, masi ntu xaklala'ts'inaw, lhilhiji xaklalhit'awnaw la kijalhunutk'an chi sawalhcha xajk'uxa'anacha'aw lala'ts'inin.
52002018	Ik'ilhtuwi xajk'uxa'anacha'aw; kit'in Pablo a'lhuwi ik'ilhtulh xajk'uxa'anachalh, pero an satanás jantu kintamakawnin.
52002019	Pus, ¿tisapiyu yu ikpakxan'iyawcha yu ki'achatchak'an chi yu aklhi'achanawcha la ix'ukxlakapu an kiJamach'alhkatk'an Jesús akxni kamincho'oyacha? Uxitnan, jantu tu'u atumpaj kawalh.
52002020	Chun, uxitnani yu ikputa'ayayaw chi iklhi'achanaw.
52003001	Pus, mu ntucha layi ali iklhitayaniyaw li klala'ts'imputunaw, ikpastakwi li aktamakajuwi wa ki'astuk'an an Atenas,
52003002	chi an kint'ala'ajunk'an Timoteo iklamala'achanicha'awcha. Yucha t'atapatsay an Dios chi kintat'atapatsayan li ikma'pitsiyaw an laj'oxi xchiwinti Cristo. Ikmak'ancha'aw para li katat'alamak'ut'ilin chi katat'alama'oximaj'ayani la mijakiklaka'intik'an,
52003003	para li ntu katamamakawnini amijakiklaka'intik'an aniy tanlhun lhima'alh'ajna. Mu uxitnan k'ats'ayat'itcha li kala'ma'alh'ajnanaw.
52003004	Atumpaj, akxni xakt'awnachalh t'an wilhchi'it uxitnan, iklajuniwi li kapula'pusawi tanlhun lhima'alh'ajna, chi chunchacha tapasalh, t'ach'a k'ats'ayatcha.
52003005	Xliyu kit'in, mu ntucha lay ali iklhitayanilh, ikmak'anchalhi an Timoteo para li ka'anchalh k'atsaana t'ani t'awnatcha la mijakiklaka'intik'an. Jantu junita katalhila'ts'intanuncha an jalhila'ts'intanunu chi katama'ilhtuncha yu ntu oxi chi an kintapatsatk'an wa paxkatcha kawalh.
52003006	Pero chaway an Timoteo tasp'itcho'ochalhcha Tesalónica, chi oxi chiwinti kintalhiminin ixlakata an mijakiklaka'intik'an chi an jamapayninti yu uxitnan lhit'awnat. Kintajunan li ma lhilhiji kilapast'ak'aw laka jamapayninti, chi ma sawalhcha kilala'ts'imputunaw tacha kitnank'an iklala'ts'imputunaw.
52003007	Xliyu'u t'ala'awnin, xtan'ajni chux tacha an tucha k'is oxi k'ak'atsa chi laka lhima'alh'ajna, uxitnan kilaxta'niwi ta'oximaj'ayat akxni ijk'atsaw li jak'iklak'a'ininat'it.
52003008	Li ijk'atsayawcha li uxitnan oxi t'a'aklat'awnat an Jamach'alhkat, kintama'oximaj'ayayan.
52003009	¿Tasucha lay aklhixta'niyaw yu sawalhcha lhuw lhimala'puchajun an Dios milakatak'an chi ixlakata an lhuw achat yu kilaxta'niyaw la x'ukxlakapu yucha?
52003010	Tunku chi ts'isi iklhitapaynisk'iniyaw li akintamakawnini aklala'ts'impalaw para li lay aklaxta'niw yu ts'an'aniy a mijakiklaka'intik'an.
52003011	Yucha an kimPayk'an Dios chi an kiJamach'alhkatchak'an Jesucristojo akinta'a'tayjun para li lay ak'ancha'aw lala'ts'inin.
52003012	Chi an Jamach'alhkat katala'ayanin chi katalalhawanini an jamapayninti yu k'alap'umap'aynip'axat'it chi yu chux lapanak k'ap'umap'aynit'it, tacha kitnan wachu iklamapayniyaw uxitnan.
52003013	Yucha katalak'ut'ilinin mijalhunutk'an, jantu tu'u katalhimuk'an li t'u'u lhits'an'ayat la x'ukxlakapu an kimPayk'an Dios, akxni kamincho'oya yucha an kiJamach'alhkatk'an Jesucristo ali chux an ixlapanakni. Chunchacha kawalh.
52004001	T'ala'awnin, chaway, iklatapaynisk'iniyaw chi klalhijunaw la xtalakask'i an Jamach'alhkat Jesús li ali k'at'aylhip'it'iti k'ats'uk'ut tacha iklamasuniw, para li k'ama'an'ach'at'iti an Dios, t'ach'a ilht'ut'awnatcha.
52004002	Uxitnan k'ats'ayatcha tani iklajuniwch'a k'alat ixlakata an Jamach'alhkat Jesús.
52004003	Mu an Dios yu lakask'in li la'stalan'ani k'ats'uk'ut, li nt'u k'at'at'amat'iti li yu nt'u t'at'awnat'it.
52004004	Atamj tamin de uxitnan ka k'atsaalhi tani kalhilhitsukulhcha stalan'a xt'iwi' chi tacha oxi kala'ts'inkalh.
52004005	Jant'u wa t'ani k'alat'itcha li sawalhch'a k'a'ilht'up'ut'ut tanlhun yu ntu laj'oxi la milakatunjk'an, tacha talay an yu ntu tamispay Dios.
52004006	Jantu xamati wa tani ka'ilhtulhcha chi wa ka'o'xcho'olhcha xamati yu wachu jakiklaka'inin, mu an Jamach'alhkat yucha chuxi kalhach'inin'oya yu yucha ixlakata, tacha iklajuntawcha.
52004007	Mu an Dios jantu kintat'asanin para li wa laklhits'isitnicha kajunwi, yucha kintat'asanin para li la'stalan'ani kajunwi.
52004008	Pus yu wa la'amaj'ani ani yu lhinawkan, jantu wa lapanaki la'amaj'an, yu la'amaj'an, Dios, yu taxta'niyan an Stalan'a Takuwin.
52004009	Xlakata li k'alamap'aynip'axat li lhit'ala'awnin, jant'u ma'lht'ask'iniyat'iti li aklats'o'niw, mu wanaj yucha an Diosi tamasunitan li k'alamap'aynip'axat.
52004010	Ch'i ch'unch'ach'a ilht'uyat jamap'ayniyat ixchuxk'an an kijat'ala'awnink'an yu tawilanalh ta xlijalhi'ay an xalakaat'un Macedonia. Pero iklatapaynisk'iniyawi kint'ala'awnin li ali ali k'alamap'aynip'axat.
52004011	K'alhip'uxk'awnit'iti tani ntucha xamati wa katat'ala'ajin, wa yu milhilhakapu'atchak'ani k'alaklhak'ap'up'it chi wa k'at'ap'ats'atcha la mimakak'an tacha klajuntawcha k'a'ilht'ut.
52004012	Para li katalhiwilani an yu ntu tajakiklaka'inin ch'i nt'u xamat'i k'ama'ach'ap'ut li ma'lht'ask'iniyat tu'u'.
52004013	T'ala'awnin, klakask'inaw li k'ak'ats'at'iti tani talaycha an yu talakniycha, para li uxitnan jant'u k'ala't'a'oxila'alhit'it tacha an ali'in yu an jantu tu'u tapakxan'iy.
52004014	Tacha kiklaka'iyawi li an Jesús nilh chi la'awcho'olh, wanajcha chuni an Dios kajat'alhimincho'oya an Jesús an lapanakni an yu tat'atala'xto'lhi chi talaknilhcha.
52004015	Yu chaway ani ijkamak'atsaanininaw xchiwinti an Jamach'alhkat: li yu la'la'awtawka katamakawnaw, sta akxni kamincho'oyacha an Jamach'alhkat, jantu katijatap'ulhniwi an yu talaknitacha.
52004016	Mu ka'alha'asmatkana an Jamach'alhkat Dios la xchiwinti yu puch'alhkatnan, kachiwina pumatam xa'ay angel chi la ixtrompeta an Dios p'asi kas'olhkana li ta'alhtajut'ajuncha an lakt'iyan an Jamach'lhkat. Chi an yu talaknitacha yu takiklaka'ilh an Cristo, p'ulhnajcha katala'awcho'oya'.
52004017	Xli'astan kitnan, yu la'la'awtawka yu tamakawtawka, akintat'alhi'ankanancha laka jataputs'i an yu katala'awcho'oyacha. Para li kala'cha'anawcha an Jamach'alhkat an laka un chi xpujun'alhincha kat'a'aklatsukuyaw an Jamach'alhkat.
52004018	Pus k'alama'oximaj'ayap'axatcha atamjtamin laka ani lakchiwinti.
52005001	T'ala'awnin yu ixlakata an fechas chi ixlakata an tanlhuncha ixpaku tu'u laktapasay jant'u ma'lht'ask'iniyat'iti li aklats'o'niw.
52005002	Mu uxitnan oxi k'ats'ayat li jantu xamati k'atsay an wilhchan yu kapumincho'oya an Jamach'alhkat, katapasaya tacha akxni chin an ja'alhawana akxni puts'ista.
52005003	Akxni an lapanakni katanawna: Chaway chuxcha oxi jun'olh, chaway oxicha sa' wilaw, akxnicha ka las jala'china xlinink'an, tacha an la'chin lhima'alh'ajna an yu ja'aynanta t'aku', chi ntu katitata'alhtaxtulh.
52005004	Pero uxitnani t'ala'awnin, jantu lakaaputs'isni t'awnat'it, xliyu anchunu wilhchan jantu katitala'chini tacha pumatam ja'alhawna'.
52005005	Mu chux uxitnan xjas'at'an jatapulhkunu chi xjas'at'an jatunkunu'; kitnan tu xjas'at'an jatats'isni chi ntu xjas'at'an tan s'oya' wilh.
52005006	Pus kitnan jantu kalaklhtatawi tacha an ali'in, kitnan kakujwi chi kinta'oxixtuk'ani katsuku.
52005007	Mu an ali'in tacha an yu talaklhtatanan akxni puts'ista chi tacha an yu tala't'a'ap'ay akxni puts'ista.
52005008	Pero kitnan, yu ixlapanakni an jatunkunu, kinta'oxixtuk'ani katsukuw. Kitnan kala'ch'iwi an jakiklaka'inti chi an jamapayninti tacha la'atam ts'asnat yu pamatanchanankan tan lasakan. Chi li pakxan'iyaw an ta'alhtaxtut tachanu la'patanumaw la'atam la'patanut yu ts'asnat yu pulasakan.
52005009	Mu an Dios yucha ntu kintalhimalakxtutan li kala'a'iw an lhima'alh'ajna, kitnan kintamakmin li kaputa'alhtaxtuwi an kiJamach'alhkatk'an Jesucristo.
52005010	Yucha nilhi kilakatak'an, para li masi li la'awtawka u nitawcha kat'atawlhcha'awi tan wilhchalh.
52005011	Pus xliyu k'alama'oximaj'ayap'axat'it chi k'alamach'ap'up'axat'iti atamjtamin tacha yu ilht'ut'awnatcha chaway.
52005012	T'ala'awnin, klatapaynisk'iniyaw li k'ajalhiwilat'iti an yu tatapatsay an t'an wilat, yu tajunan t'ani k'ats'uk'utcha li k'iklak'a'it'atcha an Jamach'alhkat Jesucristo chi yu tamap'a'siyan.
52005013	Sawalhcha talhitapalayi k'ajala'ts'int'it chi k'ajamap'aynit'it ixlakata an tapatsat an ta'ilhtuy. Wa oxicha k'alala'ts'imp'axat.
52005014	Wachu klalhijunawi t'ala'awnin, li k'ajalaj'aymat'iti an yu ntu tatapatsaputun, li k'ajama'oximaj'ayat'iti an yu wa t'iya'cha talay, li k'aja'a't'ay'ut'iti an yu ntucha lajk'ut'ilin chi li k'ajalhit'ayanit'iti ixchuxk'an.
52005015	K'alhak'ap'up'it'iti li ntu xamati'ini wa katalamapusp'itnicho'olhcha lhi'ay junita, yu si laj'oxi tanlhuni k'ala'ilht'unit uxitnan, chi ntu wa siya uxitnancha, ta lhichuxi oxi k'aja'ilht'unit tu'u'.
52005016	Lhilhiji k'alaj'ach'ant'it.
52005017	Lhilhiji k'at'ap'aynit'it.
52005018	Chux wa tuchicha ixlakata k'axt'a't'iti lhimala'puchajun, mu an Dios chuncha lakask'in li k'a'ilht'ut'it, li uxitnan k'iklak'a'it'atcha an Cristo Jesús.
52005019	Jant'u k'ala'amaj'ant'iti an yu ilhtuy an Takuwin.
52005020	Jant'u wa k'ala'amaj'ant'iti an lapanak yu najun ixchiwinti Dios.
52005021	Chuxi k'alhila'ts'int'anut'it ch'i k'ach'ap'aya'utcha yu oxi.
52005022	Chux watuchicha yu ntu oxi jant'u k'a'ilht'ut.
52005023	Wanaj yucha an Dios yu xt'a'a oxi jatawlhnati katalastalan'a'ojon. Chux mijatsukuntik'an, mintakuwink'an, chi milakatunajk'an stalan'a kama'alh para akxni kachinacha an kiJamach'alhkatk'an Jesucristo.
52005024	An yu kintat'asaniyan jantu wa maslakatinincha, yucha kamuktaxtu'oya sawalhi yu najun.
52005025	T'ala'awnin, wachu akilalhitapayniwi kitnan.
52005026	K'ajala'axa'alachi'it'iti ixchuxk'an an kint'ala'awnink'an laka stalan'a jala'xtikilhtastuknut.
52005027	Iklalhijunaw la x'ukxlakapu an Jamach'alhkat li k'ajap'unawnit'iti ani kartaj ixchuxk'an an kijat'ala'awnink'an.
52005028	An xjamapayninti an kiJamach'alhkatk'an Jesucristo katat'atamakajuncha. Chunchacha kajunlhi.
53001001	Kit'in ikPablo chi an Silvano chi an Timoteo iklala'axa'alayaw uxitnan yu k'iklak'a'iyat Dios yu wilhchi'it la'acha'an Tesalónica, yu t'at'ala'xt'o't'at an kimPayk'an Dios chi an Jamach'alhkat Jesucristo.
53001002	An kimPayk'an Dios chi an Jamach'alhkat Jesucristo kataxta'nini jamapayninti chi oxi jatawlhnat.
53001003	T'ala'awnin, lhilhiji akxta'niw lhimala'puchajun an Dios milakatak'an, tacha t'acha'an li ak'ilhtuw, mu amijakiklaka'intik'an uxitnan ta'ayat'ajun chi palay palaych'a lap'umap'aynip'axayat.
53001004	Masi kitnan, lhi'achacha iklalhichiwininaw an tan tala'ta'ayxt'o'a an yu takiklaka'iy Dios. Xlakata li lajk'ut'ilin ch'i li masuyat'iti li jak'iklak'a'ininat, masi xtan'ajni t'awnat chux tanlhun lalhitama'chapu chi ma'alh'ajnanat.
53001005	Ani tasuycha li ts'ajwi ch'alhkatnan an Dios chi masuycha li yucha ta'ilhtuyancha li t'ach'ip'inatcha li lay k'at'anuchi'it tan ch'alhkatnan yu lhima'alh'ajnant'awnat'it.
53001006	An Dios mu yucha ts'ajwi lats'awalay an tanlhun, yucha kajamama'alh'ajniya yu tamama'alh'ajniyan uxitnan.
53001007	Chi uxitnan, yu ma'alh'ajnanat'it, kataxta'niyani jastaknat chi kitnan. Chuncha katapasaya akxni an Jamach'alhkat Jesús chi an laktachapunin x'angelhnin katatalakasuyacha sta anu lakt'iyan, la xpujan jikmi yu lam lam anta.
53001008	Para li kajamama'alh'ajniyacha an yu ntu tamispay Dios chi ntu takiklaka'iy an laj'oxi xchiwinti an kiJamach'alhkatk'an Jesús.
53001009	Yu'uncha katama'alh'ajnana yu xpujun'alhincha jalakt'ilhinti, jantu katitala'ts'ilhi tan katayaya an Jamach'alhkat chi ntu katitala'ts'inilhi an xta'ayat xlich'alhkat.
53001010	Chuncha katapasaya anchunu wilhchan akxni an Jamach'alhkat kamincho'oyacha, para li an yu la'stalan'an ixlapanakni ayi katala'ts'ilh chi para li katalhi'a'nilhi ixchuxk'an an yu takiklaka'ilh. Mu uxitnan k'iklak'a'it'iti akxni klajuniw yu ijk'atsayaw.
53001011	An Dios tat'asanitan para li ixlapanakni k'a'unt'it, chi kitnan iktapaynisk'iniyaw para li kata'a'tayjuni k'ats'uk'ut tacha yucha lakask'in. Wachu iklhitapaynisk'iniyaw li kata'a'tayjuni para li layi k'a'ilht'u'o'ot chux yu laj'oxi yu tama'ilhtuyan mijalakpastaknatk'an chi amijakiklaka'intik'an.
53001012	Para li chuncha an ixta'a'ut an kiJamach'alhkatk'an Jesucristo ayi kala'ts'inkana milakatak'an. Chi uxitnan wachu laj'ajini k'ala'ts'ink'ana'it ixlakata an oxi xjamapayninti an kiDiosk'an chi an Jamach'alhkat Jesucristo.
53002001	Pero ixlakata akxni kamincho'oya an kiJamach'alhkatk'an Jesucristo chi li kat'ata'ayxt'o'awcha, iklatapaynisk'iniyawi t'ala'awnin
53002002	li ntu wa tacha tu'u wa las k'amap'axat mijatapast'ak'atk'an. Chi ntu xamati katala'me'e'swan yu katajunin li masunilhcha tu'u takuwin, u li tu'ucha masunikalh laka chiwinti u laka cartaj tan tacha kitnancha akts'o'wi, tan kanawlh li an wilhchan yu kapuchina an Jamach'alhkat chilhcha.
53002003	Jantu xamati tu'u katapu'o'xcho'on. Mu anchunu wilhchan jantuka' katichilhi li ntuka' tapasayi akxni kat'alaxtukukana an Dios, akxni katalakasuya an ayajk'atsan lapanak yu kaxta'nikana xma'alh'ajnat li kats'an'aya'.
53002004	Ani ayajk'atsan lapanak tanchay chi t'alaxtukuyi chux yu lhi'an xta'a'ut an Dios u tu'ucha yu ay la'ts'inkan, sta a'ch'apayi an xtajtan an Dios chi yuchacha najun li Dios.
53002005	¿Jant'u p'ast'ak'at'iti akxni xaklat'a'aklat'awnaw li kit'in xaklajunawi li chuncha katapasaya'?
53002006	Chi chaway uxitnan k'ats'ayat'iti tuchini yu tanchanicha para li ntuka' katalakasulhi li ntuka' ixpaku '.
53002007	Chun sawalh an yu ntu lay la'tsi'nkan, an lhi'ay junita, tapats'at'ajuncha; pero wa x'amancha ts'an'ay li kama'osukalhi an xtan'ajni yu chaway tanchaniy.
53002008	Wachuncha, katalakasuyacha anchunu ayajk'atsan, pero an Jamach'alhkat Jesús kama'niya', wa kasuna la xkilhni, chi kapulakt'ilhi'oya tacha an kaxlimj china'.
53002009	Yucha an Satanasi ka'a'tayjuya ani ayajk'atsan para li lay kachilh. Alhp'asi kachina', chi kalakmasuya tanlhun chi kalak'ilhtuya yu ntu wa lapanakcha lay lak'ilhtuy, yu wa xpa'o'xcho'oncha kajuna'.
53002010	Chi chux watuchicha yu ntu oxi kala'xa'a'i'oya para li lay kajalaj'o'xcho'olh an yu katats'an'aya', wa xliyu li ntu tala'a'ilh chi ntu tamapaynilhi an yu sawalh, para li kaxtata'alhtaxtulh.
53002011	Xliyu an Dios kajamak'aniya alhp'as ja'o'xcho'onti, para li katakiklaka'ilhi an maslakatinti.
53002012	Para li kajaxta'nikalhi lhima'alh'ajna ixchuxk'an an yu ntu takiklaka'ilh an yu sawalh, apalij ta'achanilhi an yu ntu laj'oxi tanlhun.
53002013	T'ala'awnin, an Jamach'alhkat tamapayniyan chi an Dios yucha p'ulhnaj tasakxtun uxitnan, para li katama'alhtaxtun. Xliyu kitnan lhilhiji ikxta'niyaw lhimala'puchajun an Dios milakatak'an. Uxitnan t'a'alht'axt'ut'atcha mu tamastalan'atancha an Takuwin chi ixlakata li k'iklak'a'iyatcha an yu sawalh.
53002014	Yucha aniya talhit'asanin an Dios an laka laj'oxi chiwinti yu kitnan ijkamak'atsaanininaw: para li k'at'at'ala'xt'o't'iti an Jesucristo akxni ay tukan kala'ts'inkana'.
53002015	T'ala'awnin, pus oxi k'ak'ut'iklh ts'uk'ut'it, ch'i nt'u k'ak'apt'iti tacha an klamasuniw wa laka chiwinti chi laka cartaj.
53002016	An kiJamach'alhkatk'an Jesucristo chi an kimPayk'an Dios yu'uncha kintamapaynin, chi la xjamapaynintik'an kintaxta'nini oxamixat yu xpujun'alhincha chi kintaxta'nini yu oxi pakxan'iyaw,
53002017	yu'uncha katama'oximaj'ayan chi katalak'ut'ilinin mijalhunutk'an, para li chuxi oxi k'a'ilht'ut wa tuchicha laka chiwinti u laka tapatsat.
53003001	Yu xli'astancha, t'ala'awnin, akilalhitapayniwi kitnan, para li an xchiwinti an Jamach'alhkat wa lasi kacha'alh wa tanchuncha kawalh chi oxi kala'a'ikalh, tacha uxitnan la'a'it.
53003002	Wach'u k'alhit'ap'aynit'iti para li akintama'alhtaxtukani la xmakak'an an lapanakni yu wa ay tajunita chi an yu wa tani tajatapastaknancha, mu ntu lhichuxi jakiklaka'ininkan.
53003003	Pero an Jamach'alhkat yu najun yucha muktaxtuy, yucha lajk'ut'ilini kata'ilhtuyan chi ntu katimakawlhi li ta kata'ilhtun an yu wa ay junita.
53003004	Yucha an Jamach'alhkati ikpukiklaka'iyaw li uxitnan ilht'uyat chi ali k'a'ilht'uya'it'iti tacha an iklalhijunaw k'a'ilht'ut.
53003005	An Jamach'alhkat kata'a'tayjuni k'ajamap'ayninint'it tacha Dios jamapayninin, ch'i k'alhit'ayanit'iti, tacha lhitayanilh an Cristo.
53003006	T'ala'awnin, la xtalakask'i an Jamach'alhkat Jesucristo iklajunaw li k'amak'a'unt'iti wa tichicha kint'ala'ajunk'an yu ntu tapatsaputun tacha kitnan klamasunitaw.
53003007	Uxitnan k'ats'ayat'iti tani klamasunitawcha k'ats'uk'ut. Kitnan xaktapatsayawi akxni xaklat'a'aklat'awnacha'aw.
53003008	Chi ntu xamati k'uniw tu'u li ntucha akmapalhniw. Tunku chi puts'ista kitnan p'asi iktapatsaw chi ntu ijkastaknaw para li ntu xamati yu uxitnan akma'achapuw.
53003009	Chi li chuncha ik'ilhtuw, jantu wa xliyu li ntucha xakt'acha'anawi li xakila'a'tayjuw, chuncha k'ilhtuw para li akilala'ts'ixtuw.
53003010	Mu akxni an t'an wilhchi'it xakt'awnacha'aw chunchuniya klajuniw: yu ntu tapatsaputun wachu ntu kawaylh.
53003011	Ijk'atsayaw li an t'an wilhchi'it ma ali'in yu uxitnan ma wa tani talaycha, ma ntu tatapatsay ma wa tanlhuncha tama'ch'axpatanuy yu ntu xkwentajk'an.
53003012	Anchunu lapanakni yu chuncha talay ijkajunaw la xtalakask'i an Jamach'alhkat Jesucristo li laksnicha katatapatsalh para li ka'alilhi yu kata'ulh.
53003013	T'ala'awnin, uxitnan jant'u k'ala'lho'ont'iti k'a'ilht'ut yu laj'oxi tanlhun.
53003014	Li xamati ntu asmat'a tacha an klajunaw lhamap'a'sin aniy laka cartaj k'alhak'ap'up'it'iti tichini yuchacha, ch'i nt'u k'at'at'ala'xt'o't'it, para li kamaxanalh.
53003015	Pero nt'u k'ala'ts'int'it tacha mint'alaxkayk'an wa k'amak'ats'aanit'iti li ntu oxi tani laycha tacha mint'ala'ajunk'an.
53003016	An xaJamach'alhkat oxi jatawlhnat yuchacha kataxta'nin oxi jatawlhnat lhilhij chi wa tuchicha panch'e'ex t'awnat'it. An Jamach'alhkat minchuxk'ani katat'a'aklatsukun.
53003017	Kit'in ikPablo, la kimaka chi la kijats'o'nuti iklats'o'niyaw ani jala'axa'alanti, aniy chunchacha putasuy yu kijats'o'nut chux an la kincarta; chuncha ijkats'o'nun kit'in.
53003018	An xjamapayninti an kiJamach'alhkatk'an Jesucristo minchuxk'ani k'alhits'uk'ut. Chunchacha kawalh.
54001001	Kit'in ikPablo, yu kimala'achalh an Cristo Jesús, yucha an Diosi chuncha kilhijuni yu kiJamach'alhkatk'an chi an Cristo Jesús, yu pakxan'iyaw.
54001002	Ikla'axa'alay an Timoteo, yu kints'alh sawalh an laka jakiklaka'inti. An kimPayk'an Dios chi an kiJamach'alhkatk'an Cristo Jesús kataxta'nini jamapayninti chi oxi jatawlhnat.
54001003	Akxni ik'alh xalakaat'un Macedonia iktapaynisk'inini li k'at'amak'awchi an la'acha'an Éfeso. Chi iklhijunin li k'aja'un tichi yu'uncha lapanakni li ntu katamasulhi yu ntu xasawalh lhamap'a'sin.
54001004	Chi li ntu katalhakapu'alhi yu wa cuentojcha chi wa tanlhuncha lakchiwinti yu ntu min'ojoy, ixlakatak'an an yu ta xtalhila'ts'in. Mu ixlakata aniy tanlhun yucha wa pulaxtukukancha, jantu ja'a'tayjununi li kataylhi'ankalhi an xtapatsat Dios yu laka jakiklaka'inti pu'ilhtukan. Chuncha iklhimap'a'siyan chaway.
54001005	Ch'unch'a k'a'ilht'u para li an jamapayninti tan stalan'a jalhunuti kaminchalh, tan laka oxi jatapast'ak'at chi tan laka sawalh jakiklaka'inti.
54001006	Ali'in lh'awitcha tach'axpataxtulhi ani chi tats'an'atacha, wa tan wa lalhikikxtukukancha yu ntu lhitapalay tanlhuni tat'ajun.
54001007	Ma xamaestrojnincha xlamap'a'sin Diosi tajumputun, masi yu'uncha ntu talhimacha'xayi yu tanajun chi masi yu lhitala'sicha tamasuy.
54001008	Pero k'atsayawi li an lhamap'a'sin oxi, li oxi putapatsakan.
54001009	Kapastakwi li an lhamap'a'sin jantu xta'kalh ixlakata an yu oxi t'ajun. Yucha lhtukalh ixlakatak'an an yu wa tani talaycha chi ntu taja'asmatnan, ixlakatak'an an yu wa ay tajunita chi ta'ilhtuy xtala'alhink'an, ixlakatak'an an yu ntu tu'u talhiwilay Dios chi ntu tu'u talhiwilay an jakiklaka'inti. Xlakatak'an an yu tama'ni xpayk'an u xnatik'an, chi para ixchuxk'an an jama'ninin.
54001010	Chi wachu ixlakatak'an an yu tat'atamay yu ntu tat'at'ajun, chi an yu wa t'akunin tak'atsan masi lapanakni, chi an yu ta'alhawst'ay lapanakni, chi an maslakatinin chi an yu tanajun tu'u li katamuktaxtuya walh chi ntu ta'ilhtuy. Xlakata yucha lhi'ilhtukalh an lhamap'a'sin para wa tichicha yu ntu la'ts'imputun an oxi chiwinti.
54001011	Aniy chiwinti yucha an oxi Diosi kilhijuni li akmasulh.
54001012	Ikxta'niy lhimala'puchajuni an yu kila'oximaj'ayay, an kiJamach'alhkatk'an Cristo Jesús. Mu yucha kila'ts'ilhi li ikmuktaxtuy sawalhi yu iknajun pus kixta'nilhi tapatsat.
54001013	Masi li kit'in wa aya xaklhichiwiniya xlip'ulhnaj, chi xakch'a'o'ayi li xaklhitama'chapuy chi xkayaj xajkuniy. Pero an Dios kimapaynilh kimak'akxanilh, mu kit'in tuka' xajkakiklaka'inin chi ntu xajk'atsay tuchi xak'ilhtuy.
54001014	Pero an xjamapayninti an kiJamach'alhkatk'an lhuw tukani kimakminilh la kijatsukunti chi kixta'nilhi an jakiklaka'inti chi an jamapayninti yu lhit'ajun an Cristo Jesús.
54001015	Aniy yucha chun sawalh, chi lhichuxi kakiklaka'ikalh: li an Cristo Jesús kilachilhi an lakamunulhpa para li kajama'alhtaxtulhi an ma'lhta'alhinin, chi de yu'uncha kit'in p'ulhnaj tukan.
54001016	Pero yuchacha ixlakata li kimak'akxanilhi an Dios, para li an Jesucristo kamasu'olh chuxi lakijatsukunti li kintalhitayaniyan. Ikpumasukalhcha tacha kajala'a'ikana yu katakiklaka'iya para li kajaxta'nilh jatsukunti yu ntu a'tam katimin'olh.
54001017	Pus xliyu an Rey yu katsuku'alhiya, yu ntu a'tam katinilh, yu ntu tasuy, yu wa yucha Dios, yucha yu kalhiwilaw chi ay kala'ts'iw, wa ta wanancha kuna'. Chunchacha kawalh.
54001018	Kints'alh, Timoteo, ikmakawniyani ani lhamap'a'sin mu iklhakapu'ani tacha an lhichiwinkalh xlip'ulhnaj amijatsukunti. Iklakask'in li anch'ach'a k'ap'u'ichi jatapast'ak'at k'alhilasat'i aniy oxi lasat.
54001019	K'ama'at'i an jakiklaka'inti chi an oxi jatapast'ak'at. Ali'in wa xliyu ntu p'ulhnaj talhakapu'alhi an xjatapast'ak'atk'an tamakawlhi an xjakiklaka'intik'an.
54001020	Chuncha taputapasalh an Himeneo chi an Alejandro, yu'uncha ijkama'axta'nilhcha an satanás para li katalanilhi jantu wa aya katajunilh an Dios.
54002001	Yu p'ulhnaj tukan iksk'in li ixchuxk'an an lapanakni kajalhitapaynikalh, kalhisk'inikalhi an Dios yu tama'lhtask'iniy an lapanakni para li an Dios kajamapaynilh. Wachu k'axt'a'nit'iti lhimala'puchajun an Dios ixlakata chux tacha an t'awkan.
54002002	Kajalhitapaynikalhi an yu tach'alhkatnan chi ixchuxk'an yu tapakxanta lhich'alhkat, para li wa ka sa'cha tawlaw chi wa oxicha katawlaw chux laka jamapayninti chi laka oxi lanti.
54002003	Ani yucha oxi chi oxi lhiwilay an Dios yu kintama'alhtaxtuyan
54002004	mu yucha lakask'in li chux lapanak kata'alhtaxtulh chi katamispalhi an yu sawalh.
54002005	Mu wa pumatami Dios chi wa pumatam lapanaki yu lay kapula'cha'ankana an Dios, wa yucha an Cristo Jesús.
54002006	Yucha ma'axta'lhi an xjatsukunti para li kinchuxk'an kata'alhtaxtu'ojo. Aniy chiwinti an Dios ixpaku tukani jamak'ats'aaninilh.
54002007	Xlakata aniy kit'ini kisakxtukalh chi kimala'achakan para li ajkamak'ats'aaninilh. Sawalhi ani yu iknajun, jantu wa ikmaslakatinin: An Dios yucha ki'ilhtulh xmaestrojk'an an yu ntu tajakiklaka'inin, para li ajkamasunilhi an yu jakiklaka'inti sawalh.
54002008	Pus iklakask'in li an lapanakni wa tanchuncha kawalh, katatapaynilh, katach'ixli la'stalan'a xmakak'an, jantu ka'alilhi talh'amti chi laxkay.
54002009	Wanajcha chun an t'akunin wa yu oxicha tasuy xla'ch'itk'ani katala'ch'ilh, wa tacha yu oxicha tasuyi kajala'ala'oxikalh chi katajakilhpatinijk'ats'aalh, jantu tani wa katitalhimo'slacho'olhcha la x'aktujukak'an, jantu katalhi'alhi oro chi perla chi yu xtapalh la'la'lhuw la'ch'it.
54002010	Yu katalaklakatayalh xlijunti apalij yucha an laj'oxi tanlhun lhi'ilhtut, tacha talay t'akunin yu tamasuy li tat'atapasay an Dios.
54002011	An t'aku wa sa' kakilhulhi li laklani tu'u', chux laka ja'asmatnat.
54002012	Jantu ikmakajun li an t'aku yuchacha kamasunilh an lapanak chi kach'alhkatnanilh, an t'aku wa sa' kakilhulh.
54002013	Mu an Dios yu p'ulhnaj ilhtulh yucha an Adán chi xli'astan yucha an Evajcha.
54002014	Chi an Adán jantu yu yu o'xcho'okalh, yucha an t'aku', chi akxni o'xcho'okalhcha, ilhtulhcha tala'alhin.
54002015	Pero an t'aku kata'alhtaxtuya li kajalhitsukuya xjas'at'an chi li kajakiklaka'inin'alhiya chi kajamapayninina chi stalan'a katsukuya'.
54003001	Aniy chiwinti yucha sawalh: li xamati jalhistakputun an yu takiklaka'iy Dios, oxi tapatsati lakask'in.
54003002	Pero task'iniy li an yu kajalhistaklhi an yu takiklaka'iy Dios tu tu'u kala'cha'aninikalh yu ntu oxi, wa pumatami kalhitsukulh xt'iwi', jantu wa kat'apala'pusli an tanlhun, kajalajk'atsanalh, yu kalhiwilakalh, kajaxta'nilhi tan katatamakawlh yu tala'cha'an la ixcha'a chi yu lay kajamasunilh an xt'alapanakni;
54003003	jantu kat'a'ap'alh chi ntu kalasalh, chi ntu ka'achanilhi tani kalhi'alhawlhajalhcha tumin, task'iniy oxi lapanaki kawalh yu oxi katalhiwilalh an xt'alapanakni.
54003004	Yu oxi kala'ts'ilhi'alh la ixcha'a', yu katakiklaka'ilh an xjas'at'an chux laka oxi lanti.
54003005	Pus mu yu ntu lay la'ts'ilhi'an la ixcha'a ¿tasucha lay kajalhist'ak'a an yu takiklaka'iy Diosi?
54003006	Yu wa kiklaka'ilhka a Dios jantu katilalh, jantu junita sawalhcha kalhi'ayajk'atsaalh chi wanajcha chuni kat'acha'alh laka lhima'alh'ajna tacha t'acha'alh laka lhima'alh'ajna an xapay makxkay un.
54003007	Wachu task'iniy li oxi katalhichiwinilh an yu ntu tajakiklaka'inin, para li ntu katamaxanilh chi ntu kama'alhilalhi an xapay makxkay un.
54003008	An diaconojnin wanajcha chun yu lapanakni yu kajalhiwilakalh, yu katamuktaxtulh xchiwintik'an, yu ntu katat'a'ap'alh yu ntu kata'achanilh tani katalhi'alhawlhajalhcha tumin.
54003009	Katalhitsukulhi an yu sawalh, yu chaway an Dios kintamasunitancha chi stalan'a katalhitsukulh xjatapast'ak'atk'an.
54003010	P'ulhnajcha kajalhila'ts'intanukalh xli'astan li ntu tu'u jala'cha'aninikan yu ntu oxi, katatapatsalhcha xlidiaconojk'an.
54003011	An t'akunin wanajcha chun, yu kajalhiwilakalh, jantu wa katamaslakatinilh, la'lhitala'sini katawalh chi katamuktaxtulh sawalhi chux tanlhun.
54003012	An diaconojnin wa pumatami katalhitsukulh xt'iwik'an chi oxi katala'ts'ilhi'alh xjas'at'anink'an chi ixcha'ak'an.
54003013	Mu yu oxi tatapatsay xlidiaconojk'an x'akstuchak'ani talhajaxtuy yu oxicha kajapula'ts'inkalh chi sawalhcha la'lhitala'sini tak'atsan an laka jakiklaka'inti yu xt'a'a an Cristo Jesús.
54003014	Masi li ikpakxan'iya li watukan ak'antacha'an la'ts'inin, ikts'o'niyani ani;
54003015	para li sna akta'a'ma'alh, k'ak'ats'at'i tani yu k'alhit'aylhip'ina'acha an la ixcha'a an Dios, an tan tata'ayxt'o'a an yu takiklaka'iy. Yu'uncha ixnawinin an Dios yu la'ajunta, yu'uncha xatiatsas chi alhp'asi talhist'ak'a an yu sawalh.
54003016	Jantu lhitala'a'o'xcho'o li ay sawalhi an yu ntu tasuy jamapayninti: An Cristo kitalakasuchilhi laka jakanit, an xTakuwin nawlhi li yucha sawalh, chi tala'ts'ilhi an angelhnin. Yucha jalhixa'alakalhi ta lakachux an laj'ay la'acha'anaxni. Kiklaka'ikani aniy lakamunulhpa'. La'a'ikalhi an talhman li yucha ay.
54004001	Pero an Takuwin ts'ajwi najun li akxni xalakti'astancha panch'e'ex ali'in katamakawnacha an jakiklaka'inti, wa lakmaslakatinij takuwincha katach'a'o'aya chi tanlhuncha jatapast'ak'at yu wa lakmakxkay'uncha xnawink'an.
54004002	Katakiklaka'iya lapanakni yu wa taja'o'xcho'onun, yu wa stakcha lakchamalata an xjatapast'ak'atk'an.
54004003	Aniy lapanakni katanawna li ntucha kalat'atsukukalh chi katanawna li ntucha ka'ukalhi tanlhun yu lhi'ut yu an Dios ilhtulh li kata'ulh an yu tajakiklaka'inin chi tamispay an yu sawalh akxni li taxt'a'acha lhimala'puchajun.
54004004	Mu chux tanlhun yu ilhtuta an Dios oxi, chi ntu tu'u yu wa kala'amaj'ankalhcha, li akxni jama'lhtayananaw xt'a'aw lhimala'puchajun.
54004005	Mu an xchiwinti an Dios chi an tapaynit yuchacha pustalan'an an tanlhun yu ukan.
54004006	Aniy tanlhun ch'unch'a k'ajamasunin an kijat'ala'awnink'an, walh lani oxi xt'atapatsan an Jesucristojo k'a'una'a. An yu pujakiklaka'ininkan chiwinti k'ut'ilhi k'ap'u'una'a chi an oxi jamap'a'sinti yu ch'a'o'at'a.
54004007	Jant'u k'a'asmatt'i wa tanlhuncha cuento talaknajun an lapanakni chi yu wa lhitontojcha. Yu k'alaklanin li p'asi k'ach'a'o'a an Dios.
54004008	Mu masi lhitapalaycha lanani li lay ilhtukan tachapun kilakatunajk'an, li p'as ch'a'o'akan an Dios, yucha para chux tanlhuni lhitapalay, mu yucha kintajunani li kalhitsukuyawi jatsukunti yu chaway chi yu mimpalhtachalh.
54004009	Ani yucha chun sawalh, chi lhichuxi kakiklaka'ikalh.
54004010	Xliyu iktapatsayaw chi ikt'ataxtuniyaw, mu yu ikpakxan'iyaw yucha an Dios yu la'ajunta, yucha chux lapanaki ma'alhtaxtuy, pero wa yu'uncha an yu takiklaka'i.
54004011	Aniy tanlhun yuch'a k'alhinaw ch'i k'amasut'i.
54004012	Jantu xamati kala'amaj'an wa xliyu li wa ts'alhkak'at'i, uxint'i katala'ts'ixtuni an yu tajakiklaka'inin, laka chiwinti chi laka lanti chi laka jamapayninti chi laka takuwin chi laka jakiklaka'inti chi laka stalan'anti.
54004013	Li kit'in tuka' ikcha'an, k'ajap'unawnini an lapanakni an ixchiwinti Dios, k'ajama'oximaj'ayat'i an kijat'ala'awnink'an ch'i k'ajamasunin.
54004014	Jant'u k'ak'apmaj'a an tapatsat yu Dios xta'nin, yu unk'a li ch'unch'a k'ala'a'iya'a akxni talakpach'apan an yu laktatanincha yu takiklaka'iy an Dios.
54004015	Yucha aniy tanlhuni k'alak'ilht'u, anch'a k'a sa' ts'uk'u'alhit'i, para li lhichuxi k'ala'ts'ink'a t'ach'a t'it'aylhip'in.
54004016	K'ajalajk'ats'ani la milanti ch'i an yu masuy, ch'unch'a k'at'aylhip'i ani laktanlhun. Mu li ch'unch'a k'a'ilht'uya'a k'at'a'alht'axt'uya'a chi wachu an yu kata'asmatniyan.
54005001	Jant'u p'asi k'ala'a'aymat'i yu tatacha, yucha tacha mimpayi k'axa'alat'i li t'u'u ump'ut'un yu ts'awj ka'ilhtulh; an yu palayka lakts'alanin tacha mijat'ala'awnini k'ajala'ts'i.
54005002	An yu laknananincha, tacha minatini k'ajala'ts'i. An yu lakjatsi'ininka tacha mint'alajamatsanani k'ajala'ts'i, chux laka laj'oxi jatapast'ak'at.
54005003	Li yu sawalhi li maticha ixt'apapak'an an t'akunin k'aja'a't'ay'ut'i.
54005004	Pero li xamati t'aku yu maticha xt'apapa li jalhit'ajuni xjas'at'an u xjapapanatni yu'unchacha p'ulhnaj katalanilh tani katalhila'ts'ilhi'alhcha an yu ta talhila'ts'in chi wachu katalhistaklhi xpaynink'an, mu chuncha yu oxi lhi'acha tasuy la x'ukxlakapu Dios.
54005005	Pero li yu sawalhi maticha xt'apapa an t'aku chi wa x'akstucha tamakajunta, wa Dioscha lhila'si. Chi ntu a'tami li ntucha katapaynilh, tunku chi ts'isi tapayni.
54005006	Pero li yu wa yucha an wa tanlhuncha yu ntu oxi jatapast'ak'at tama'axta'ni, masi t'ajun, nitalh.
54005007	Tacha ani laktanlhun wach'u k'ajalhi'uni li kata'ilhtulh, para li ntu tu'u kajajunikalh li ntu ts'awj ta'ilhtuy.
54005008	Mu li xamati jantu tu'u jaxta'niy yu tama'lhtask'iniy yu ta jalhila'ts'in chi masi yu la ixcha'a jat'awilh, ani lapanak samaj'ani an jakiklaka'inti, chi ntucha k'is oxi tacha an lay, pu'inita masi yu ntu jakiklaka'inin.
54005009	T'an k'ajats'o'ulaya'a an t'akunin yu maticha xt'apapak'an wa yu'uncha an yu palaycha de t'utump'uxam (60) k'ata talhit'ajun, chi yu wa pumatam xt'apapak'an talhits'ukulh.
54005010	Yu oxi lhichiwinkan li oxi tanlhuni yu lak'ilhtulh, li oxi jala'ayalh xjas'at'an, li yu oxi jala'a'iy yu tacha'an la ixcha'a', li yu jala'ch'anch'a'ata an yu takiklaka'iy Dios; li yu jalhi'a'tayjuta an yu tala'ma'alh'ajnan, li yu ilhtuta chux yu oxi tanlhun.
54005011	Pero an t'akunin yu maticha xt'apapak'an yu palayka lakjatsi'inin jant'u k'ajats'o'muk'a, mu akxni wa xliyu li tu'ucha tapast'ak'a, jantucha ta'asmatniya an Cristo, jat'atsukuputuncho'okancha.
54005012	Chunchacha pujun xkwentajk'an li ntucha ta'ilhtuyi yu tanajun li kata'ilhtuya'.
54005013	Atumpaj lakatamj lakatamjcha laka lakcha'a talajkilay, chi ntucha tatapatsay; chi li ntucha tatapatsay wachu wa talakmaslakatinincha, wa tanchuncha tama'ch'axpatanuy chi wa tanlhuncha tanajun yu ntu tu'u lhitapalay.
54005014	Xliyu iklhilakask'in li an yu nitacha xt'apapak'an li yu jats'i'ininka kajat'atsukukalh, katalhitsukulhi xjas'at'ank'an, katala'ts'ilhi'alhi ixcha'ak'an chi ntu katamakawnilhi tu'u wa aya kajalhichiwinilh an yu wa kintaxkayan.
54005015	Mu ali'in t'akunin tat'a'alhcha an satanás.
54005016	Li xamati lapanak u t'aku yu jakiklaka'inin jat'awilh t'akunin yu tanitacha xt'apapak'an, kaja'a'tayjulh. Walh laniy an yu tata'ayxt'o'a an yu tajakiklaka'inin layi kata'a'tayjulh an yu wa ix'akstuchak'an sawalh.
54005017	An yu laktatanincha yu oxi tala'ts'ilhi'an an yu tajakiklaka'inin wanaj katapu'a't'uyunulhi oxi kajala'ts'inkalh. Yu chuncha xlipu'a't'uy chuncha oxi kajamapalhnikalh, yu'uncha an yu talhichiwiniy an ixchiwinti Dios chi tamasuy.
54005018	Mu an tan ts'o'muk'akanta najun: "Jant'u k'ama'an'at'anut'i ixbusalh an xapay toroj an yu tapatsay chi an yu tapatsay t'acha'ani li kamapalhnikalh.
54005019	Jant'u k'alhak'ap'up'i li xamati yu tatacha tu'u talhimuk'ay, li ntu talhit'ajun pumat'uy u pumat'utu yu katanawlh li tala'ts'in.
54005020	An yu ali tataylhi'ani ta'ilhtuy xtala'alhink'an, k'ajalaj'aymat'i la ix'ukxlakapuk'an ixchuxk'an an ali'in, para li an ali'in katatalhanalh.
54005021	Chuncha iklhijunan la ix'ukxlakapu an Dios chi an Jesucristo chi an yu jasakxtukanta angelhnin, li k'at'aylhip'i ani lhamap'a'sin jant'u k'ala'amaj'a xamati chi ntu wa ka'alilhi yu oxi k'alhiwilat'i.
54005022	Jant'u xamat'i k'alakp'ach'ap'a li nt'u oxich'a p'ulhnaj p'ast'ak'a, para li nt'u k'ajat'alhit'awk'a xtala'alhink'an ali'in. Stalan'a k'a'aklats'uk'u.
54005023	Jant'uch'a k'a'ott'i wa xkancha, k'a'ott'icha lakats'uniya jamaskajanti xaxkan uvaj ixlakata amimpajan ch'i li wa p'akts'inch'a t'a'an'ay.
54005024	An xtala'alhink'an an ali'in oxicha tasuy chaway masi ntuka' tu'u ts'awalan, pero ali'in xli'astani jak'atsanikan.
54005025	Wanajcha chun, an yu laj'oxi tanlhun ilhtukan, tasuy, chi an yu ntu laj'oxi tanlhun jantu layi ntucha a'tam katik'atsakalh.
54006001	Ixchuxk'an an lapanakni yu wa japutapatsakancha katapastaklhi li t'acha'ani an xpatronk'an li katalhiwilalh, para li ntu wa aya kalhichiwinkalh an xta'a'ut Dios chi an yu masuyaw.
54006002	Chi an yu wa japutapatsakancha lapanakni li talhit'ajuni xpatronk'an yu takiklaka'iy Dios, jantu katala'ts'ilh li ntucha tukan tu'u katalhiwilalh wa xliyu li takiklaka'iy Diosi an patronin. Apalij yu'uncha palay oxi katat'atapatsalh, mu an yu tala'a'it'ajun an oxi xtapatsatk'an yu'uncha takiklaka'iy Dios chi t'ala'awnin. Tacha aniy yuch'a yu k'amasut'i ch'i k'aja'un.
54006003	Li xamati tu'u yu tumpaj masuy, chi ntu lhimamayi an laj'oxi xchiwinti kiJamach'alhkatk'an Jesucristo chi an lhamap'a'sin yu masuy jamapayninti,
54006004	yucha wa ayajk'atsaycha chi ntu tu'u k'atsay. Yucha li lalhixtukuycha an tu'u tachanu lhit'ajun tu'u ta'an'at; chi anchacha minachalh li kalaxkaykalh li kalama'talh'amankalh li kaxkayaj lajunikalh li ntu tu'u kalakiklaka'ikalh
54006005	chi li ntu a'tam kasa' tawlakalhi kalasakalh, aniy ancha tan tat'ajun lapanakni yu ntu oxi tajalakpastaknan chi ntu tamispay an yu sawalh. Yu'uncha tala'ts'in an jamapayninti tacha tu'u yu pulhaja; yu chuncha talay, k'ajamak'aw.
54006006	Pero ay talhaja an jamapayninti yu t'aminta achat.
54006007	Mu ntu tu'u lhimiw aniy lakamunulhpa, pus tulay tu'u katilhi'aw.
54006008	Pus li lhit'awnawi yu uyaw chi yu la'ch'iyaw, kalhi'achawcha.
54006009	Mu an yu tajamatuminimputun taputala'ch'icha li sawalhcha talhitsukuputun, chi lhuwcha tanlhun ali task'unla'ts'in, chi li chuncha, jalakt'ilhinin. Yucha wa jasaaknuycha an lapanakni li katatat'ilhilh chi li katats'an'alh.
54006010	Mu ixjataxiyak chux an tanlhun yu ntu laj'oxi li sawalhcha achanikan an tumin, chi ta'alini wa xliyu task'unla'ts'ini an tumin, tamakajuncha an xjakiklaka'intik'an chi lhuw yu laj'alhp'as lhima'alh'ajna jalhimini.
54006011	Pero uxint'i ixlapanak Dios, k'alaj'ost'i aniy tanlhun. Yu oxi jatsukunti k'alhip'i, yu oxi lanti, yu jakiklaka'inti, yu jamapayninti, yu xlitayanika ma'alh'ajnat, yu jakilhpatinijk'atsat.
54006012	K'alhilasat'i an oxi lasat ixlakata an jakiklaka'inti; jant'u k'ama'ats'an'at'i an jatsukunti yu ntu a'tam min'ojoy, mu yucha lhit'asanin an Dios chi xliyu oxi lhimalak'asut'i amijakiklaka'inti la ix'ukxlakapuk'an xluwk'an lapanakni.
54006013	Chaway, la ix'ukxlakapu an Dios, yu xta'niy jatsukunti watuchicha yu alin, chi la ix'ukxlakapu an Jesucristo yu xta'lhi laj'oxi chiwinti la ix'ukxlakapu an Poncio Pilato,
54006014	iklhijunan, li k'a'ilht'u an lhamap'a'sin, oxi k'alhist'akt'i mijatsukunti, tacha ntu xamati kamamaxanin sta akxni kachinacha an kiJamach'alhkatk'an Jesucristo.
54006015	Akxni kachinacha xpanch'e'ex an Dios ka'ilhtuyacha ani, mu yucha yu tukancha chi yucha ay tukan, yucha ixRejk'an rejnin chi xJamach'alhkatk'an jamach'alhkatni.
54006016	Yucha wa yucha yu ntu lay niy, yu wilh laka la'atam jatapulhkunu tan tu lay xamati kicha'an. Jantu xamati lapanaki la'ts'inta chi ntu lay katila'ts'inkalh. ¡Yucha xpujun'alhincha x'anun an ta'ayat chi an alhp'asninti! Chunchacha kawalh.
54006017	K'aja'un an yu talhit'ajun xtumink'an yu aniy lakaamunulhpa li ntu katapu'ayajk'atsaalh chi ntu yu katalhila'silh an xlaktanlhunk'an yu la'la'lhuw, mu an laktanlhun yu laj'oxi alin aniy, jantu lhitala'si. Yucha an Diosi katalhila'silh, mu yucha lhuw kintaxta'niyan chux an tanlhun, para li kalhi'achawcha.
54006018	K'aja'un li yu oxi kata'ilhtulh, ricojnini katajunlhi wa xliyu li lhuwcha tanlhuni kata'ilhtulh yu laj'oxi chi li tu'u kataxta'lhi, yu talhit'ajun katat'alaxta'nilhi an ali'in.
54006019	Chunchacha yu katalhitsukuya lhuw tanlhun yu laj'oxi yu lhitala'si kataputsukuya yu wa mintachalhka', chi katala'cha'ana an yu sawalh jatsukunti.
54006020	Timoteo, ¡oxi k'alhist'akt'i ani yu malhist'aknik'an! Jant'u k'a'asmatt'i yu ntu oxi lakchiwinti, yu ntu tu'u lhitapalay chi an tanlhuncha yu lhichiwiniy yu ntu sawalh oxi jatapast'ak'at.
54006021	Mu ali'in yu yuchacha jatapast'ak'at tach'a'o'ay, tach'axpataxtulhcha an la xjakiklaka'intik'an. An xjamapayninti Dios kala'cha'an. Chunchacha kawalh.
55001001	Kit'in ikPablo, yu kimala'achay an Cristo Jesús la xtalakask'i an Dios, ani jatsukunti iklhit'ajun yucha yu kaxta'nin an Cristo Jesús.
55001002	Ikla'axa'alayani kints'alh Timoteo. An kimPayk'an Dios chi an kiJamach'alhkatk'an Cristo Jesús kataxta'nini xjamapaynintik'an chi oxi jatawlhnat.
55001003	Ikpast'ak'ani tunku chi ts'isi akxni iktapayniy chi o'sliyani iklhixta'niy lhimala'puchajun milakata an Dios, yu laka stalan'a jatapast'ak'at ikt'atapatsay, tacha ta'ilhtulh an yu ta xajkalhila'ts'in.
55001004	Chi akxni ikpast'ak'a ami'alhut sawalhcha ikla'ts'imputunan para li sawalhcha ak'achalh.
55001005	Ikpast'ak'a li jak'iklak'a'inin sawalh, tacha aminana Loida chi aminati Eunice yu p'ulhnaj tajakiklaka'inilh. Chi ijk'atsayi li uxint'i wach'u ch'uni jak'iklak'a'inin.
55001006	Xliyu iklhimap'a'siyan li ali amak'ilhnut'i an xajikmi tapatsat yu xta'nin an Dios akxni ikmuk'anin an kimaka la mi'uktan.
55001007	Mu an Dios tu kintaxta'nin takuwin yu wa talhanan, yucha kintaxta'nin takuwin yu alhp'as, yu jamapayninin chi li lay ka'ilhtuw an tanlhun yu laj'oxi.
55001008	Pus t'u k'alhimaxani li lhich'iwini ixlakata an kiJamach'alhkatk'an, ch'i wach'u nt'u ak'int'amaxan, mu kit'in yucha kima'alhilata. Apalij uxint'i wachu an la ix'alhp'asninti Dios k'alhit'ayanini an la'lhima'alh'ajna tanlhun ixlakata an laj'oxi chiwinti.
55001009	Mu an Dios kintama'alhtaxtuncha chi kintalhi'ancha laka stalan'a jatsukunti, chi ntu wa xliyu li tanlhuncha tu'u lak'ilhtu, wa xliyu li kintamapaynin chi yuchacha chuncha nawlh. Ani jamapayninti yucha an Cristo Jesusi chuncha kintapuxta'nin akxni ntuka' x'a'tayni an panch'e'ex.
55001010	Chi chaway an jamapayninti tasuycha li kilachilhcha an kiJama'alhtaxtunuk'an Cristo Jesús, yu laklhajalh an lhinin chi yucha an laj'oxicha chiwinti pumalakasulh tan putunku an jatsukunti yu ntu lay niy.
55001011	An Dios kihijunilhi li ajkamak'atsaaninilhi aniy chiwinti chi kimala'achaycha ak'alh lhichiwiniy chi li maestrojcha akjunlhi.
55001012	Chi ani yuchacha ixlakata li tanlhuncha la'lhima'alh'ajna iklhitsukuy. Pero ntu ikmaxanan, mu ijk'atsayi tichini ijkiklaka'itacha chi ijk'atsay li lhitala'si li yucha layi ma'ay yu kimalhistaknita sta akxni kachinacha wilhchan.
55001013	Laka an jakiklaka'inti chi laka an jamapayninti yu pula'a'iw an Cristo Jesús, yuch'a k'ap'u'ilht'u an laj'oxi jatapast'ak'at yu kit'in ikmasunin.
55001014	La ix'alhp'asninti an yu kintaput'awnan Stalan'a Takuwini k'ap'ulhist'akt'i an laj'oxi jatapast'ak'at yu malhist'aknik'ant'a.
55001015	K'ats'aycha li ixchuxk'an an yu tawilanalh la xalakaat'un Asia kintamakaw'olh, sta an Figelo chi an Hermógenes.
55001016	An xfamiliaj an Onesíforo kajalhi'a'tayjulhi an Jamach'alhkat, mu yucha wanaj a'lhuwi kima'oximaj'ayalh chi ntu kint'amaxanalhi akxni xakimalaklhchawkanta chi xakimakch'ikanta laka kadenaj.
55001017	Yucha apalij, akxni cha'alhcha Roma stak kimpuxkawlhitsukulh sta kila'cha'alh.
55001018	An Jamach'alhkat kamakawnilhi kala'cha'alh xjamapayninti akxni kachinacha anchunu wilhchan. Uxint'i oxi k'ats'ay tacha stak kinta'a'tayjun an Onesíforo an la'acha'an Éfeso.
55002001	Pus uxint'i kints'alh k'ap'ut'a'oximaj'ayat'i an jamapayninti yu lhit'ajun an Cristo Jesús.
55002002	Chi kit'in k'i'alha'asmatt'a kinchinwinti yu wa tacha tanawlh an ali'in lapanakni. Yuch'a k'ajalhi'un an lapanakni yu tamuktaxtuy sawalh li katat'alamasuniya wachu an ali'in.
55002003	Akilat'ama'alh'ajnaw tacha oxi issoldado an Jesucristo.
55002004	Jantu xamati soldado lhima'ats'an'ay xpanch'e'ex wa sawalhcha kapastaklhi tanlhun yu tapasay laka xajatsukunti yu ntu pusoldado. Yucha wa yuchacha past'ak'a tani kalhima'an'achayacha ixkapitán.
55002005	Chi wanajcha chun yu inta ma'lalhajay tu'u amanti jantu tu'u katilhajaxtulh li ntu ts'ajwi ilhtuy tani kalalhcha.
55002006	Yu tapatsay lakakuxtu t'acha'ani li yucha yu p'ulhnaj kala'a'ilh yu x'anuncha kuna yu alilh.
55002007	K'asa' p'ast'akt'i an yu iknajun, chi an Jamach'alhkat ka'a'tayjuyani li p'alay oxi k'alhimach'a'xat'i chux aniy.
55002008	K'ap'ast'akt'i an Jesucristo, yu taa lhila'ts'in an David yu la'awcho'olh tacha najun an laj'oxi chiwinti yu iklhichiwiniy.
55002009	Chi ixlakata aniy, iklhima'alh'ajnan, asta kilhimalaklhchawkan tacha ma'lhta'alhini'. Pero an ixchiwinti Dios jantu laklhchajuy.
55002010	Xliyu kit'in chuxi ilhitayani'ojoy ixlakata li ijkamapayniya an yu Dios jasakxtuta, para li wachu katalhitsukulhi an ay ta'alhtaxtut yu xpujun'alhincha yu pula'cha'ankan an Jesús.
55002011	Aniy chiwinti yucha sawalh: Li kat'aniyaw, wachu kat'ala'awnaw.
55002012	Li ma'alh'ajnanaw, wachu kat'ach'alhkatnanawi yucha. Li nawnawi li ntu mispayaw, yucha wachu kanawna li ntu kintamispayan.
55002013	Li ntu katimuktaxtuwi yu kintalhijunan, yucha ntu chuni lay, yucha muktaxtuyi yu najun, mu yucha ntu layi ntucha katimuktaxtunikalh x'akstu yu najun li ka'ilhtuya'.
55002014	K'ajamap'ast'ak'anit'i aniy. K'aja'uni la ix'ukxlakapu an Dios li ntu katalalhikikxtukulhi tanlhun yu ntu tu'u lhitapalay, mu yucha wa taputs'an'aycha an yu ta'asmat'a.
55002015	K'at'at'axt'unini para li oxi k'ach'ip'i la ix'ukxlakapu Dios, tacha ma'tapatsan yu ntu tu'u lhimaxanan, yu oxi putapatsay an chiwinti yu sawalh.
55002016	Jant'u k'anawi xkayaj chiwinti chi yu ntu tu'u lhitapalay, mu yu chuncha talakchiwiniy wa palay palaycha tapu'an tan tu oxi.
55002017	Chi an xchiwintik'an ta'a'pitsi tacha jakanit yu ali ali p'uch'i'an. Chuncha tatapasay an Himeneo chi an Fileto,
55002018	yu'uncha tach'axpataxtulhcha an tan sawalh, yu'uncha tanajun li ma tapasalhcha li kala'awcho'okana', chunchacha tapulakt'ilhini an xjakiklaka'intik'an an ali'in.
55002019	Pero an Dios yucha oxi ilhtuta tan oxi putasuy, tan ts'o'muk'akanta: "An Jamach'alhkat jamispayi yu xnawin", chi "Ixchuxk'an yu ta'a'atant'asay an xta'a'ut an Jamach'alhkat katamakawlhcha yu ntu oxi tanlhun."
55002020	Lakatam laka cha'a jantu wa vasojcha yu de oro chi de plataja alin, wachu alini yu wa de k'iw chi de t'un, an ali yu palay sawalh lhitapalay tu'u pu'ilhtukan chi an ali yu wa tanlhuncha ajnik'a lakats'uniya pu'ilhtukan.
55002021	Li xamati yu stalan'a katsuku'alhiya, kacha'ana kajuna vaso yu lhitapalay, yu stalan'a, yu kalhitapalhniya an Jamach'alhkat. Chi la'asijtacha watuchicha yu oxi tu'u kapu'ilhtukana'.
55002022	K'amak'aw wachu an tacha sawalhcha tak'atsan an yu wa tala'ta'ayat'ajunka', yucha an yu oxi tanlhuni k'ach'a'o'a, an jakiklaka'inti, an jamapayninti chi an oxi jatawlhnat ali an yu laka stalan'a xjalhunutk'an ta'a'atant'asay an Jamach'lhkat.
55002023	Jant'u k'ama'lhak'ap'up'i yu wa tanlhuncha la lhikikxtukut yu ntu tu'u lhitapalay, yuch'a k'ats'aycha li wa ilhtuycha li kala'aykalh.
55002024	Mu yu ixma'tsuku an Jamach'alhkat jantu wa kala'aytsukulhcha. Yucha chux lapanaki oxi kajat'alalhi'alh. Yucha kalanilhi kamasulh chi ntu wa lascha katalh'amalh.
55002025	Chi kajamap'a'silhi an yu ntu k'is taja'asmatnan, laka jakilhpatinijk'atsat, para li sna an Dios kaja'ilhtulhi li katamakawlhcha yu ntu oxi jatsukunti, para li katamispalh an yu sawalh.
55002026	Chi kata'oslicha an tan jama'alhilata an xapay makxkay un, an tan jamalaklhchajuta, mu yucha chunchacha yu oxi lhiwilay.
55003001	Wach'u k'ak'ats'at'i aniy: Li an xalakti'astancha wilhchan kamina yu la'lhima'anxkay panch'e'ex.
55003002	An lapanakni wa ka'akstujamapaynikanacha, an ali'in xt'alapanaknik'an jantu katitat'alamapaynilh, wa yucha an tumincha sawalh katamapayniya'. Katalaj'ayajk'atsaya chi wa tanlhuncha kata'achaniya kata'ilhtuya masi yu ntu lhitapalay.
55003003	Jantucha xamati oxi katitala'ts'ilh chi katitamapaynilh, wa katamaslakatininacha. Jantucha layi katitalaklhajalh tacha an wa tanlhuncha katapast'ak'a kata'ilhtuputuna'. Jantucha k'is oxi sawalhi tacha an katitalalh chi ntucha k'is katitala'ts'imputulhi chux an tanlhun yu laj'oxi.
55003004	Wa kataja'o'xcho'onunacha chi katatapujuya kata'ilhtuya an tanlhun. Wa yucha an tanlhuncha yu ntu tu'u laklhitapalayi sawalhcha kata'ilhtuputuna'. Chi wa yucha an yu oxicha talhik'atsan tapast'ak'a kata'ilhtuya', jantucha katitapuxkawlhi an Dios.
55003005	Katalaya li ma tajamapayninin, pero tacha an katalaya la ixlakatijlak'an chunchacha katapumasuya li ntu talhit'ajuni an ix'alhp'asninti an jamapayninti. Anchunu lapanakni nt'u t'u'u k'ajat'a'ilht'u.
55003006	Mu yu'unchaa an yu talaktanuy laka lakcha'a chi talaj'o'xcho'oycha an t'akunin yu wa stakcha talhit'ajun xtala'alhink'an, yu wa stakcha talhit'ajun tipaspit jatapast'ak'at yu ntu oxi.
55003007	Yu'uncha lhilhiji talaklanit'ajun an tanlhun, pero ntu a'tami lay tacha'an tamispay an yu sawalh.
55003008	Chi tacha an Janes chi an Jambres jantu ta'asmatnilhi an Moisés, wanajcha chuni talay yu'uncha, jantu ta'asmatputuni an yu sawalh. Aniy lapanakni tatalakt'ilhinitacha xjatapast'ak'atk'an, tamakawlhcha an jakiklaka'inti.
55003009	Pero ntu ma'ati katitat'a'alh, mu chux an lapanakni katalhakapu'ana li wa ntu tajalakpastaknan, tacha taputapasalh anchunu xt'uyunk'an yu ntu ta'asmatniputulh an Moisés.
55003010	Pero uxint'i oxi t'aylhip'int'a tacha an ikmasuy. Tacha ikt'ajun, tuchini chunchacha iklhilay, an kijakiklaka'inti, li iklhitayani an tanlhun, an kijamapayninti chi an kintachaput li iklhitayaniy.
55003011	Ch'i k'int'ala'ts'int'a li kinch'a'o'akan kilhituma'chapuputunkan chi an kima'alh'ajnat. Tacha an iklhitsukulh ma'alh'ajnat chi iklhitayanilh an la'acha'an Antioquía, chi Iconio chi Listra. ¡Ikma'alh'ajnalhi li xakinch'a'o'akan! Pero an Jamach'alhkat kila'ma'alhtaxtu'olh.
55003012	Chi ixchuxk'an an yu wachu oxi tat'a'aklatsukuputun an Cristo Jesús kajalhitama'chapukana'.
55003013	Pero an yu wa ay tajunita lapanakni chi an yu wa taja'o'xcho'onun wa palay palay kata'ana tan tu oxi, kataja'o'xcho'onuna chi kaja'o'xcho'okana'.
55003014	Pero uxint'i wa k'at'aylhip'i an yu laklanit'acha, ch'i yu k'iklak'a'it'acha. Uxint'i k'ats'aycha tichini yu'unchacha tamasunin.
55003015	Chi wa mintajas'at'ati k'ats'at'a an ixchiwinti Dios, yucha yu lay kaxta'niyan jatapast'ak'at para li k'at'a'alht'axt'u, ixlakata li k'iklak'a'iy an Cristo Jesús.
55003016	Chux an tan ts'o'muk'akanta an ixchiwinti Dios yucha an Diosi chuncha chiwininta. Yucha pumasukan an tanlhun chi pujamap'a'sininkan chi pula'oxinikan xjatapast'ak'at yu wa lhits'an'ay. Pujamatalanininkan para li oxi jatsukunti kalhitsukukalh,
55003017	para li an ixlapanak Dios oxi tukani kajalakpastaknalh chi oxi tukani kalanilh lay kalak'ilhtulh chux yu laj'oxi tanlhun.
55004001	La ix'ukxlakapu an Dios chi an Cristo Jesús yu kamina la xlich'alhkat chi yu kajajuna li oxi u jantu xtat'ajun an yu tat'ajunka chi an yu talaknitacha, iklhijunani aniy:
55004002	li k'alhich'iwini an ixchiwinti Dios, k'ajamak'ats'aanini akxni ixpaku chi masi akxni ntu ixpaku '. K'ajamat'anunin, k'ajamap'a'sin, xlak'anti k'ajama'oximaj'ayan ch'i k'amasut'i.
55004003	Mu kachina panch'e'ex akxni ntucha katita'asmatputulh an yu laj'oxi lhamap'a'sin. Chi mu wa xliyu wa ixjatapast'ak'atchak'ani ta'ilhtuputun, wa lhuwcha maestrojnini katalakask'ina para li wa yu oxicha talhiwilay kajajunikalh.
55004004	Katamakawnacha an yu sawalh chi wa la'stucha kuentojo kata'asmat'a'.
55004005	Pero uxint'i oxi k'asa' ts'uk'u la mijatapast'ak'at, k'alaklhit'ayanini an la'lhima'alh'ajna tanlhun. Wa yuch'ach'a k'ajamak'ats'aanin an laj'oxi chiwinti, oxi k'amukt'axt'ut'i amintapatsat.
55004006	Kit'in akima'axta'kanacha tacha la'atam lha'ulan li akima'nikanacha, chi chint'ajuncha an panch'e'ex li ak'anacha.
55004007	Iklasalhcha an oxi lasat, ikmuktaxtulhcha an kintapatsat, chi ntu a'tami iktaticho'olh, ikmuktaxtulh sawalh.
55004008	Chaway kimpakxan'icha an yu ikt'acha'an akla'a'ilh, an corona, yu an Jamach'alhkat yu ts'awj muktaxtuy xlijuez akixta'niya akxni kachinacha wilhchan. Chi ntu wa kit'incha akintixta'nilh, wachu kajaxta'niya ixchuxk'an yu an laka jamapayninti tapakxan'iy akxni kaxlimj mina'.
55004009	K'alhip'uxk'awnini li lay watukan ak'int'at'i la'ts'ini',
55004010	mu an Demas kimakawlhcha, yucha, wa yucha aniy lakamunulhpacha oxi lhiwilay, chi alhcha Tesalónica. An Crescente alh Galacia, chi an Tito alh Dalmacia.
55004011	Wayucha an Lucascha kint'atamakajunta. K'ap'uxk'awchi an Marcos chi k'at'at'at'i, mu akilhitapalhniya an laka tapatsat.
55004012	An Tíquico ikmala'achalh Éfeso.
55004013	Akxni k'at'ana'a, k'alhit'ana'a an ikpupula'axt'a'kan yu ikmakawchalh an Troas la ixcha'a an Carpo. Chi k'alhit'an'ot'achi an libro, yu palay ikma'lhtask'iniy yucha an yu libro de jaxta'an.
55004014	An Alejandro an yu la'slaman tsasnat, tu k'is oxi tacha an kint'alay. Yucha an Jamach'alhkatcha kamamapalhniya tacha an lay.
55004015	Uxint'i wach'u k'ajalajk'ats'aananin, mu ani lapanak tu k'is la'ts'imputuni an kinchiwintik'an.
55004016	Akxni p'ulhnajcha ikchiwinilh para li ntu ta aki'ilhtukalh jantu xamati kilhi'a'tayjulh. Ixchuxk'ani kintamakawlh, jantu kajalhakapu'aninikalh.
55004017	Pero an Jamach'alhkat ancha xakint'ayalh, chi kixta'nilhi tachaput, pus layi iknawlh an chiwinti yu puta'alhtaxtukan chi chuncha lay ta'asmatlhi an yu ntu takiklaka'iy Dios. Chuncha ikma'alhtaxtukalh la ixkilhni an león.
55004018	Chi an Jamach'alhkat akima'osuni'oya chux yu ntu oxi, akima'alhtaxtuya para li akilhi'alh tan ch'alhkatnanachalh lakt'iyan. Yucha ay xpujun'alhincha. Chunchacha kawalh.
55004019	K'ala'axa'alachi an Prisca chi an Aquila, chi an yu ta jalhila'ts'in an Onesíforo.
55004020	An Erasto tamakawchalh la'acha'an Corinto, chi an Trófimo wa ta'an'ay, ikmakawlh la'acha'an Mileto.
55004021	K'alhip'uxk'awnini li lay k'at'at'i akxni ntuka' chin ixpaku lhik'asnin. An Eubulo la'axa'alayan chi an Pudente chi an Lino chi an Claudia chi ixchuxk'an an kijat'ala'awnink'an.
55004022	An Jamach'alhkat Jesucristo kat'a'aklatsukulhi amintakuwin. An jamapayninti katat'a'aklatsukun. Chunchacha kawalh.
56001001	Kit'in ikPablo, ixma'tsuku an Dios chi yucha an Jesucristojo kimala'achay. Kimala'achay an Jesucristo para li an yu jasakxtutacha an Dios katacha'alhi katamispalh an yu sawalh chi katamuktaxtulh.
56001002	Yu'uncha tapakxan'iy an jatsukunti yu ntu a'tam min'ojoy. Akxni ntuka' tu'u ix'ilhtukan chunchacha ixnajunta an Dios li kaxt'a'a', chi yucha ntu maslakatinin.
56001003	Chaway, akxni ts'awjcha ixpaku tukan, yucha ilhtuycha an yu najun li ka'ilhtuya', yuchacha pumuktaxtut'ajun li iklhichiwiniycha yu najun, yucha an kiJama'alhtaxtunuk'an Diosi chuncha kilhijuniy.
56001004	Uxint'i Tito, wach'u k'iklak'a'i sawalhi an yu kiklaka'itaw, tachanu kints'alhk'at'i. An kimPayk'an Dios chi an kiJamach'alhkatk'an Jesucristo kataxta'nini jamapayninti chi oxi jatawlhnat.
56001005	Ikmakajun an tan junkan Creta, para li k'alats'awalat'i yu xtamakajuntaka kalats'awalakalh, chi para li lakatamin la'acha'an k'ajamak'aw yu katala'ts'ilhi'alh an tan tata'ayxt'o'a an yu takiklaka'iy Dios tacha iklhijunin k'a'ilht'u.
56001006	An yu kajalhistaklhi'alh an yu takiklaka'iy Dios, xamati lapanak yu ntu tu'u kalhitawk'alh tala'alhin. Wa pumatam xt'iwi kalhitsukulh chi an xjas'at'an katakiklaka'ilh Dios, chi ntu kajajunkalh li wa tani talaycha chi li ntu k'is taja'asmatnan.
56001007	Mu an yu jalhistaklhi'an yu takiklaka'iy Dios, yucha ntu ka'ilhtulhi yu ntu oxi, yucha t'atapatsay Dios. Jantu ka'ayajk'atsaalh, jantu katalh'amalh, jantu kat'a'ap'alh, jantu kalasalh, chi ntu kask'unla'ts'ilhi li kapulhajalhi tu'u yu ntu oxi.
56001008	Yucha, kajaxta'nilhi tan katatamakawlh yu tala'cha'an la ixcha'a', yu oxi tanlhuni ka'achanilh. Stalan'a kajalakpastaknalh, oxi lapanaki kawalh, stalan'a lapanaki kajunlhi chi oxi lanti kalhitsukulh.
56001009	Kamuktaxtulhi an chiwinti yu lhitala'si tacha yu kalaks masunikalh, para li wachu layi kajamap'a'silh ali'in an laka laj'oxi chiwinti chi kajamakiklaka'inilhi an yu wa ta'alhapu'iyajuy an chiwinti.
56001010	Mu wanaj lhuwi tat'ajun an yu ntu k'is taja'asmatnan, an yu wa tani talakchiwiniycha, yu ntu tu'u lhitapalay, chi wa taja'o'xcho'onuncha, an judionin yu'uncha yu palay wachu chuncha talay.
56001011	Aniy lapanakni oxi kawalh kajalajkikchutkalh, mu wa talakmalokojlaycha ixchuxk'an yu tawilanalh lakatamin laka cha'a', wa tanlhuncha tamasuy yu ntu katamasulh para li katapu'o'xcho'olhajalhcha.
56001012	Masi pumatam yu yu'uncha, yu ixnajun yu wa katapasayaka, nawlh: "An jamacha'an Creta, sawalh tamaslakatinin, yu'uncha lakmakxkay jatapakxat, wa sawalhcha tawajin chi ntu tatapatsay."
56001013	Tacha aniy nawlh an lapanak, sawalh. Pus chaway alhp'asi k'ajalaj'aymat'i para li la'stalan'ani katawalh la ixjakiklaka'intik'an,
56001014	para li ntu wa yuchacha katalhakapu'alh yu wa tala'la'oxitacha xcuentojk'an an judiojnin chi yu talhinajun an yu wa tamakawpalaycha an yu sawalh.
56001015	An yu la'stalan'an, chux an tanlhun para yu'uncha, la'stalan'a; pero para an yu la'smala'an chi ntu tala'a'iya an jakiklaka'inti, jantu tu'u alin yu stalan'a, mu yu'uncha la'smala'a talhit'ajun an xjatapast'ak'atk'an.
56001016	Tanajun li tamispayi Dios, pero la ixlakatijlak'an chunchacha tapunajun li ntu tamispay, jantu k'is jalhila'ts'imputu chi ntu k'is taja'asmatnan, jantu lay tu'u ta'ilhtuy yu laj'oxi.
56002001	Pero uxint'i k'alhich'iwin yu yucha lhichiwiniy an oxi lhamap'a'sin.
56002002	An yu laktatanincha stalan'a katajalakpastaknalh, sawalhi yu katanawlh, katajalajk'atsaanalh, stalan'a la ixjakiklaka'intik'an kawalh chi la xjamapaynintik'an chi li talhitayani an lhima'alh'ajnat.
56002003	An yu laknananincha wanajcha chun tacha yu kajapulhiwilakalh xlakatijlak'ani katalhitsukulh, jantu katalakmaslakatinilh chi ntu katala't'a'ap'alh. Katamasulhi yu oxi
56002004	chi katamasunilhi an yu lakjatsi'ininka li katamapaynilhi xt'apapak'an chi xjas'at'ank'an,
56002005	katajalajk'atsaanalh chi la'stalan'ani katawalh, katalhistaklhi ixcha'ak'an, oxi lapanakni katawalh chi kata'asmatnilhi xt'apapak'an, para li an ixchiwinti Dios tu wa aya kalhichiwinkalh.
56002006	Wanajcha chun, k'ajamat'anunit'i an yu lakts'alaninka li katajalajk'atsaanalh.
56002007	Uxint'i k'ajat'ap'ulhnin k'ajamasunin chux an tanlhun yu laj'oxi. Akxni jamasuni u jamap'a'si laka stalan'a lakatijla k'a'ilht'u chi xlisawalh.
56002008	Chi yu stalan'a chiwinti k'anaw yu ntu xamati kanawlh li ntu oxi. Chuncha watichicha yu tam kanawputuna tacha an nawnaw, kamaxanana'. Mu ntu layi tu'u wa aya akintitalhichiwinin.
56002009	An ma'tsukunin k'aja'uni li kata'asmatnilhi xpatronk'an. Watuchicha chuxi katalhima'an'achalh, jantu kataja'alhtaystuknulh.
56002010	Jantu kataja'alhawanalh, katamasulhi li yu'uncha la'lhitala'sin lapanakni yu ntu taja'alhawanan, para li chux an laka laktanlhun katapumasulhi li ayi an tacha masuy an Dios yu kintama'alhtaxtuyan.
56002011	Mu an Dios yucha masutacha xjamapayninti akxni ja'alhtasunilh an ta'alhtaxtut ixchuxk'an an lapanakni.
56002012	An xjamapayninti Dios kintamasuniyan li kamakajucha an yu ntu oxi chi an yu wa tanlhuncha past'ak'aw ka'ilhtuw aniy lakaamunulhpa', chi yu oxicha jatsukunti kalhi'aw yu chaway ani panch'e'ex t'awnaw, yu ts'awj chi yu jamapayninin.
56002013	Chuncha katsuku li ntuka' chini an yu lhi'acha pakxan'iyaw: akxni kaxlimjcha chincho'oya an ay kiDiosk'an chi an Jesucristo yu kintama'alhtaxtuyan.
56002014	Yucha tama'axta'lhi laka lhinin kilakatak'an para li akintama'alhtaxtuni chux tan alin yu ntu oxi, chi stalajcha akintach'a'a'ojon. Chi kitnan xjas'at'ancha kajunwi, yu wa yu laj'oxicha tanlhun ka'ilhtuw.
56002015	Yucha aniya yu k'amasut'i, k'ajamat'anunin chi alhp'asi k'ajamap'a'sin. Jantu xamati kanawlh li nt'u t'u'u lhit'ap'alay.
56003001	K'ajamap'ast'ak'anit'i ixchuxk'an li kata'asmatnilhi an jamach'alhkatni, kata'ilhtulhi chux yu laj'oxi tanlhun.
56003002	Jantu xamati wa aya katalhichiwinilh, jantu laj'ayajk'atsanin lapanakni katawalh, laj'oxi lapanakni katawalh, ixchuxk'an an lapanakni katamasunilhi jakilhpatinijk'atsat chux la ixjalhunutk'an.
56003003	Mu kitnan la'atam panch'e'ex xjuntachalh wachu ntu k'is ixjalakpastaknanaw chi ntu xja'asmatnanaw; ists'an'ataw chi yuchacha xakintalaklhilat'awnan chux an tanlhun yu ntu oxi jatapast'ak'at chi tanlhuncha yu ntu oxi k'atsat. Tan tu oxi ixt'awnaw chi tan laxkaykan, xakintaxkaykanan chi xlaxkaypaxayaw.
56003004	Pero an Dios yu kintama'alhtaxtuyan masulhi ixta'alh'oxinti chi ixjamapayninti kilakatak'an chux yu t'awnaw.
56003005	Chi masi li kitnan jantu wa xliyu li tu'ucha yu laj'oxi tanlhun ilhtuw, wa la xjamapayninticha kintama'alhtaxtun, kintach'a'an chi kintamapaxan. Chi sast'icha jatsukunti kintapuxta'nicho'on an Stalan'a Takuwin.
56003006	Pus yucha an Jesucristo yu kintama'alhtaxtuyani kintapuxta'nin lhuw an Stalan'a Takuwin,
56003007	para li xli'astan akxni li oxicha kintapu'ilhtutan an xjamapayninti, laycha kapakxan'iyaw li kala'a'iyaw yu an Dios nawlh sawalh li akintaxta'niyan, yucha ntu a'tam min'ojoy.
56003008	Aniy chiwinti yucha sawalh, chi klakask'in li sawalhch'a k'anawi yucha chi lhitala'si k'anaw, para li an yu takiklaka'iy Dios yucha kata'ilhtulh an yu oxi tanlhun. Aniy tanlhun yucha laj'oxi chi talhitapalhniya an lapanakni.
56003009	Pero an wa tanlhuncha la lhikikxtukut chiwinti yu wa lhitontojcha yuch'a k'amak'aw. Chi an ixlakapu'anka li t'anch'unch'a a'p'unt'anch'i, ch'i nt'u k'ala'ay, chi ixlakata an ixlamap'a'sin Moisés wach'u nt'u k'alalhik'ikxt'uk'u; mu yucha ntu tu'u lhitapalay chi ntu tu'u yu oxi kamakawnin.
56003010	An lapanak yu wa ilhtuy li kala'aykalh u katala'apitsikalh, li a't'uych'a un li ntu oxi tacha lay, k'at'amakxt'ucha.
56003011	Yuch'a k'ats'aycha li anchunu lapanak tucha oxi t'ajun, chi ilhtuycha tala'alhin chi kamama'alh'ajnikana xli'akstu wa xliyu tacha an lay.
56003012	Akxni akmala'achaniyan an Artemas u an Tíquico, watukan k'aso'ot'achi ak'ila't'ana'a la'acha'an Nicópolis, mu ancha aktamakawna akxni ixpaku cha lhik'asnin.
56003013	An Zenas yu la'Fmispay lhamap'a'sin chi an Apolos k'ajalhi'a't'ay'uchi laka laktanlhun chux yu lay. K'ajaxt'a'nini yu katama'lhtask'iniya para li ntu tu'u katats'an'atayanilh para li katataylhi'alh ixtijk'an.
56003014	Chi an kilapanaknik'an katalanilh, wachu kata'ilhtulh an yu oxi, chi kataja'a'tayjunulhi akxni tu'u task'iniy, para li an xjatsukuntik'an kalhitapalalh.
56003015	Ixchuxk'an an yu ani tat'ájun tan ani ikt'awnachilh tamak'aniyan jala'axa'alanti. K'ajala'axa'alachi an yu kintat'alamapayniyan laka jakiklaka'inti. Katat'a'aklatsukuni an jamapayninti minchuxk'an. Chunchacha kawalh.
57001001	Filemón, oxi kint'atapatsank'an, kit'in ikPablo, iklaklhchajuy ixlakata an xchiwinti Jesucristo, chaway ikts'o'niyan ani kartaj ali an kint'ala'ajunk'an Timoteo yu wachu kiklaka'iy an ixchiwinti Dios. Ani karta para uxint'i Filemón,
57001002	chi para ixchuxk'an an yu tata'ayxt'o'a la mincha'a yu takiklaka'iy an ixchiwinti Dios, chi para an kint'alajamatsank'an Apia chi an Arquipo yu wachu p'as kintat'alhakapu'anan li lhilasayaw an ixchiwinti Dios.
57001003	Yucha an kimPayk'ancha Dios chi an Jamach'alhkat Jesucristojcha kataxta'nin xjamapaynintik'an chi oxi jatawlhnat.
57001004	Akxni iktapayni, lhilhiji ikpast'ak'an chi ikxta'niya lhimala'puchajun an Dios milakata,
57001005	mu ik'asmat'a tanajun li k'iklak'a'iya an Jesucristo ch'i li jat'alamap'ayniya an yu wachu takiklaka'iy.
57001006	Chi mu uxint'i jalhixa'alayi an lapanakni tichini kiklaka'itawcha, iklhisk'iniya an Dios li k'alhimach'a'xa'o chux an laj'oxi tanlhun yu kintaxta'niyan an Jesucristo.
57001007	Sawalhcha oxi iklhiwilay chi kima'oximaj'ayayi an mijamapayninti kint'ala'ajun Filemón, mu uxint'iy taputa'oximaj'ayan an kijat'ala'awnink'an.
57001008	Xliyu chaway masi kit'in yucha an Jesucristo kimala'achatachalh chi ikt'acha'ani aklhijunin t'uch'ini k'a'ilht'ucha,
57001009	pero wa laka lamapaynini ijkunan yu k'a'ilht'u, mu kit'in ikPablo chaway iktatacha, chi atumpaj chaway iklhilaklhchajuyi ixlakata an xchiwinti Jesucristo.
57001010	Iksk'iniyan lamapaynin ixlakata an Onésimo, mu chaway tachanu kints'alhcha walh aniy laka pulach'in, mu kiklaka'ilhcha an ixchiwinti Dios,
57001011	masi minchalhcha wilhchan jantu tu'u xlitapalhniyan xna'un, pero chaway uxint'i chi kit'in kintalhitapalhniyancha.
57001012	Chaway ikmala'achanicho'oyancha chi tachanu kit'ini k'ala'a'it'i.
57001013	Kit'in xaknajun li wa laycha li xakint'atamakawlhcha aniy, para li xaki'a'tayjulhcha yucha tacha uxint'i xak'i'a't'ay'ut'i, li chaway kit'in iklaklhchajuyka aniy laka pulach'in ixlakata an ixchiwinti Dios.
57001014	Pero ntu chuni iklhi'achani kit'in li uxint'i nt'u t'u'u k'ats'ay. Para li ntu wa asi akmatanunincha li k'amak'awnin akint'atamakawlh, kit'in oxi iklhiwilay li yu minta'achanin.
57001015	Kit'in iknajun an Onésimo ka xliyu lhilaj'osni tam panch'e'ex para li chaway ixpujun'alhincha k'ala'a'it'i,
57001016	chi k'ala'a'it'i tacha xamati yu sawalh map'ayni, tacha mint'ala'ajun yu map'ayni sawalh, jantucha tacha wa mimputapatsancha. Kit'in ikmapayni sawalh, pero uxint'i p'alaych'a k'amap'aynit'i, mu lapanak chi wachucha kiklaka'ilhi an ixchiwinti Dios.
57001017	Chaway ijkunan, mu kint'atapatsank'at'i tachanu kit'ini k'ala'a'it'i an Onésimo.
57001018	Li tu'u tala'alhini ilhtunitan u li lhi'aniyan, kit'incha ak'ilhich'it'i.
57001019	Chi para li ntu ajkunini li wach'u k'ilhip'iniya mijatsukunti, mu kit'ini ikmasunin la xtij an Jesucristo, chaway kit'in ikPablo la kimaka ikts'o't'ajun ani jalhiki tan ikpujunan li kit'ini akmapalhniyan.
57001020	Kint'ala'ajun Filemón, la xtalakask'i an Dios iksk'iniyan lamapaynin ak'ila'oximaj'ayat'i, mu uxint'i misp'aycha an Dios wachu'.
57001021	Ikts'o'niyan mu ijk'atsayi li k'a'asmat'a'a an tacha ijkunan, chi ijk'atsayi li tacha an ijkunan k'a'ilht'u uxint'i, k'alhimo'slaya'ilht'uya'a.
57001022	Atumpaj wachu ijkunan li ak'imala'sijnininka lakatam tan lay akcha'alh, mu ikpakxan'iya li amintapaynitk'an ka'asmat'anta an Dios, para li lay aklala'cha'aw.
57001023	Wachu tala'axa'alayan an Epafras yu wachu kint'amalaklhchawkanta ixlakata an xchiwinti Jesucristo,
57001024	chi an Marcos chi an Aristarco chi an Demas chi an Lucas, wachu tala'axa'alayan, yu'uncha wachu kintat'atapatsay la xchiwinti an Dios.
57001025	An xjamapayninti Jamach'alhkat Jesús la mintakuwinchak'ani katsukulh.
58001001	Yu ma'anchacha xjuntachalh an Dios wanaj a'lhuwi jaxa'alalh an yu ta ixjalhila'ts'inaw chi tamj tamjcha ixjaxa'alay yucha an yu ixtalhichiwiniy ixchiwinti Diosi ixjapuxa'alay.
58001002	Yu chaway anicha xati'astan panch'e'ex, yucha an isTs'alhcha kintapuxa'alayan, yu pu'ilhtulh an lakaamunulhpa chi yu ma'axta'ni'olh chux an tanlhun.
58001003	Yucha ixmakalip'at an ixta'ayat an Dios, yucha ixtasut an Dios chi yucha sa' lakch'apayaw'ojota chux an tanlhun an laka alhp'asni xchiwinti. Akxni kintaxakamaj'anincha kintala'alhink'an, tawilhcha an lakt'iyan tan ch'alhkatnan an Dios tan oxi ixpa'xti tawlhnilh,
58001004	chi palay xa'ayi walh, an angelhnin jantu, mu yucha la'a'ilh la'atam ta'a'ut yu palay oxi, an angelhnin jantu.
58001005	Mu an Dios jantu a'tam junilh xamati angelh: "Uxint'i kinTs'alhk'at'i; kit'ini ikxta'nin jatsukunti." Chi ntu xamati angelhi kapastakpalh kanawlh: "Kit'in ixPayi ajkuna', chi yucha kints'alhi kajuna'."
58001006	Chi lakatam najun akxni lhimilhcha an la'atamij isTs'alh aniy lakaamunulhpa: "Ixchuxk'an an ix'angelhnin an Dios ayi katala'ts'ilh."
58001007	La ixchiwinti Dios najun: Yucha ja'ilhtuyi an ix'angelhnin tacha un chi an yu tat'atapatsay tacha lam lam an jikmi ja'ilhtuy.
58001008	An Dios juniy an isTs'alh: "Uxint'i Diosk'at'i amilhich'alhkat xpujun'alhincha. Amink'iw yu p'uch'alhk'atnan wa tami k'ap'uxt'a'a'a.
58001009	Uxint'i yucha an yu laj'oxi tanlhuni ach'ani, jant'u la'ts'imp'ut'uni an yu ntu laj'oxi tanlhun, xliyu lhisakxtun an Dios, minDios chi palay xta'nini achat an mint'alhtanan jantu."
58001010	Chi nawpalay: "Uxint'i Jamach'alhkat, xlip'ulhnaj ilht'ucha tan katawilh an lakaat'un. Chi an lakt'iyan la mimaka ilht'u.
58001011	Yu'uncha katats'an'acho'oya', pero uxint'i k'ats'uk'u'alhiya'a. Chi chux yu'uncha katalaj'at'ilina tacha la'atam la'ch'it.
58001012	Uxint'i k'ajats'ipsa'a tacha ts'ipskan alhtam la'ch'it chi k'ajamap'axaya'a tacha mapaxakan la'ch'it. Pero uxint'i watachacha uxint'i k'a'una'a, amink'ata jantu a'tam katimin'olh."
58001013	An Dios tu a'tam junilh xamati angelh tacha junilh an isTs'alh: "Tan oxicha kimpa'xti k'at'a'ulh sta li an yu wa taxkayan ajka'ilhtuyacha li k'ajap'ut'ach'at'acha."
58001014	Mu ixchuxk'an an angelhnin yu'uncha takuwinin yu tat'atapatsay an Dios, yu'uncha jamala'achakanta para li kata'a'tayjulh an yu katata'alhtaxtuya'.
58002001	Pus xliyu li lhitask'iniya li oxicha palayi kalhakapu'aw an chiwinti yu asmattawcha, para li ntu kach'axpataxtuwi an laka tij.
58002002	An Dios japuxta'lhi ixlamap'a'sin an angelhnin yu tawananchacha xjuntachalh, chi alhp'asi ixjunita, chi yu ta'ilhtulhi xtala'alhink'an chi yu wa ta'asmatmaj'alhi an lhamap'a'sin jaxta'nikalhi lhima'alh'ajna tacha yu xtat'acha'ancha.
58002003	¿Tasucha kalhita'alhtaxtuyaw kitnan li ntu katilhistakwi an la'atam ay ta'alhtaxtuti? Yucha an Jamach'alhkati yu p'ulhnaj jamak'atsaaninilh ani ta'alhtaxtut, xli'astan kintamak'atsaanincha an yu ta'asmatlhi aniy chiwinti.
58002004	Atumpaj an Dios yucha pumasuycha laka laktanlhun yu la'lhi'a'nin chi tanlhuncha yu ntu wa xamaticha lapanak lay ilhtuy chi mala'pitsicha an stalan'a xTakuwin tacha yu yuchacha oxi lhiwilay.
58002005	An Dios jantu la xmaknik'an an angelhnini jamakawnita an lakaamunulhpa yu lhichiwint'awnaw yu wa ka'alinaka'.
58002006	Pero tichiyucha najun tanchun: ¿Tisu xlijunticha an lapanak para li ap'ast'akt'icha, u tisu xlijunticha an wa ists'alhcha lapanak para li ala'p'ixiyalhnacha?
58002007	An lapanak yucha palay wa lakat'ikt'i ilht'u, an angelhnin jantu, walh ch'i xt'a'nini ixcorona yu kaputa'ayalh chi kalhiwilakalh.
58002008	Chux an tanlhun ilht'u li la xjach'aja an lapanaki katamakawlh. Pus mu li ilhtulhi an Dios li chux an tanlhun la xjach'aja an lapanaki katamakaw'olh, pus tu tu'u yu ntucha yu kala'ts'ilhi'alh walh chi chaway la'ts'inaw li ntuka' chuxi yu yuchacha kala'ts'ilhi'an'olh.
58002009	Pero la'ts'inawi li an Jesús yu an Dios ilhtulh tam panch'e'ex li palay wa xalakat'ikt'i kawalh chi an angelhnin palay xalaj'ajin, li yucha xta'nikalhi ixcorona para li ayi kala'ts'inkalh chi kalhila'sikalh ixlakata li yucha nilh. An Dios la xjamapayninti lakask'ilhi li kama'k'atsalhi an lhinin kilakatak'an kinchuxk'an.
58002010	Chux an tanlhun ixlakata an Diosi li lak'alin chi yucha lak'ilhtuta, yucha lakask'in li ixchuxk'an an xjas'at'an katacha'alhi tan ch'alhkatnan. Xliyu an Dios laka lhima'alh'ajna ilhtulhi li ntu tu'u kats'an'anilh an Jesucristo, yu ixjama'alhtaxtunuk'an an xjas'at'an.
58002011	Mu ixchuxk'an wa pumatami xPayk'an: tacha an yu jamastalan'anan chi an yu jamastalan'anikan. Xliyu an isTs'alh Dios jantu maxanani li kintajunan li ixjat'ala'awnin juntaw.
58002012	Chuncha nawlh an tan ts'o'muk'akanta: "Ajkalhixa'alaya milakata an kijat'ala'awnin, chi akmilhpaniyani milhpat xtan'ajni tan ikta'ayxt'o'aw."
58002013	Chi nawpalay: "Yucha ajkiklaka'iya'." Chi nawpalay: "Aniya ijkat'ayalh an kijas'at'an yu an Dios kijaxta'nilh."
58002014	Ixjas'at'an pumatam lapanak wachu chuni ixjakanitk'an chi ixjak'alhnik'an, wanajcha chuni an Jesús lhitsukulhi ixjakanit chi ixjak'alhni, para li an xlinin kapulaklhajalhi an yu lay ixjama'ninin, an xapay makxkay un.
58002015	Chunchacha japuma'alhtaxtunilh ixchuxk'an an yu wa xliyu li xtatalhamni an lhinin wa xja'a'ch'apa'alhitacha xtat'ajun.
58002016	Mu yucha kilachilh jantu para li kaja'a'tayjulh an angelhnin, yu'uncha an yu tapu'a'p'unminchalh an Abrami ja'a'tayjulh.
58002017	Chi chuncha xlitask'iniy li wanaj tacha an ixjat'ala'awnini kijunchilh para li lay yu xa'ay tukan sacerdote kijunchilh, yu jalakmapayni chi t'atapatsay an Dios. Chi nilh para li lay kajamala'mixinilh xtala'alhink'an an lapanakni.
58002018	Chi mu wanaj yucha ma'alh'ajnalh akxni lhila'ts'intanukalh, pus yucha layi kajalhi'a'tayjuya an yu jalhila'ts'intanukan.
58003001	Pus chawayi kint'ala'awnin, uxitnan yu wach'u t'asanik'anat an lakt'iyan, k'alhak'ap'up'it'iti an Cristo Jesús, an mala'achalh Dios chi yu ay tukan sacerdote, mu ixlakata yucha li tacha ani jakiklaka'ininaw.
58003002	Yucha muktaxtuni sawalhi an Dios, yu lhka'ulalh li ka'ilhtulh ani tapatsat, tacha an Moisés yu wachu muktaxtu'olhi xtapatsat an la ixcha'a an Dios.
58003003	Pero an Jesús palay lhitapalayi la'ts'inkan, an Moisés jantu, tacha an yu yajuy a'atam cha'a yucha yu palay lhitapalay, jantu yu an cha'a'.
58003004	Wa tanyuchacha cha'a si alini tichini la'oxilhcha, pero chux an tanlhun yu lak'alin'ojoy yucha an Diosi lak'ilhtulh.
58003005	Pus chunchacha, an Moisés tacha ma'tapatsan muktaxtulh sawalhi chux an la ixcha'a Dios, chi nawlhi an yu Dios ka xnawlh xli'astan.
58003006	Chi an Cristo, isTs'alh Dios yucha lhist'ak'a sawalhi an ixcha'a Dios, chi an cha'a yucha kitnan, li sa' lhitsuku'alhiyawi an kijakiklaka'intik'an chi tacha an laj'achanaw li pakxan'iyaw.
58003007	Xliyu tacha an lhinajun an Stalan'a Takuwin an tan ts'o'muk'akanta: Li asmat'at'iti uxitnan chaway yu iknajun,
58003008	jant'u k'at'ak'alh ilht'ut'iti mijalhunutk'an tacha an yu ntu kintakiklaka'ilh chi kintalhila'ts'intanulhi an tan wa lakaaxixnicha.
58003009	Ancha kintalhila'ts'intanulhi an yu t'a xjalhila'ts'inat masi xtala'ts'intacha t'up'uxam k'ata tacha an klak'ilhtuy tanlhun,
58003010	xliyu kintalhima'talh'amalh anchunu lapanakni yu ma'anchacha xtat'ajun, chi iknawlh: ‘Wa lhilhijcha tats'an'ata la xjalhunutk'an, jantu tamispata an kin tij.’
58003011	Xliyu iklhitalh'amajnawlh, iknawlh: Jantu katitatanuchalhi tan ijkastaknan.
58003012	K'alhak'ap'up'it'iti t'ala'awnin, li ntu xamati yu uxitnan kalhitsukulh jalhunut yu ntu oxi, yu ntu jakiklaka'inin, yu kamala'xtinulh la x'ukxlakapu an yu la'ajuntu Dios.
58003013	Apalij k'alamach'ap'ut'iti atamjtamin yu uxitnan tamin wilhchan, li nawkanka: "Chaway", para li ntu xamati yu uxitnan ka t'ak'alh lalh ixlakata an xja'o'xcho'onti an tala'alhin.
58003014	Mu kitnan kinta'ilhtukantan li kat'atala'xto'wi an Cristo, para li oxi katsuku'alhiw sta xpu'uktaxtun an laka jakiklaka'inti yu xlit'awnaw xlip'ulhnaj.
58003015	Xliyu lhinajunta: Li chaway asmat'at'iti uxitnan yu an Dios najun, jant'u k'at'ak'alh ilht'ut'iti amijalhunutk'an tacha an yu wa tala'amaj'alh an Dios.
58003016	¿Chi tisiyu'unchacha an yu xta'asmattacha an ixchiwinti Dios chi wa tala'amaj'alhi? Ixchuxk'an yu an jamaxtuchalh xalakaat'un Egipto an Moisés.
58003017	¿Chi tisi yu'unchacha yu jatalh'amnilh an Dios t'up'uxam k'ata? Yu'uncha an yu ta'ilhtulh xtala'alhink'an, yu'uncha tala'ta'a'atalh chi talaknilhi an tan wa jaxixnintacha lakaat'un.
58003018	¿Chi tisi yu'unchacha yu jajurarlanikalh chi jantu katitatanuchalhi tan jastaknani? Yu'uncha an yu ntu ta'asmatnilh an xchiwinti.
58003019	Pus la'ts'inawcha li ntu layi tatanuchalh wa xliyu li ntu tajakiklaka'inilh.
58004001	Pus xliyu li ixpaku ka an tan kintajunan li layi katanucha'aw tan jastaknan an Dios, kajalajk'atsanaw, jantu junita xamati de uxitnan jantu katanuchalh.
58004002	Mu kitnan wachu kintamak'atsaanikantani an laj'oxi chiwinti tacha yu'uncha; pero yu'uncha jantu tu'u talhitapalhnilh masi ta'asmatlhi, mu ntu takiklaka'ilhi an chiwinti .
58004003	Pero kitnan yu kiklaka'iyaw, katanutacha'awi tan jastaknan an Dios, an tan najunta: "Xliyu iklhitalh'amajjurarlalh iknawlh li ntu katitatanuchalhi tan ikjastaknan." Masi an xlaktapatsat xlak'ilhtu'ojotacha sta akxni ilhtuchalh an lakaamunulhpa'.
58004004	Mu an tanchun lhichiwininta chunchuni yu xlila'atujuncha wilhchan: "Chi an Dios jastaknalhcha akxni lak'ilhtu'olhcha an xtapatsat xlila'atujuncha wilhchan."
58004005	Chi nawpalata an tan ts'o'muk'akanta: "Jantu katitatanuchalhi tan ijkastaknanta."
58004006	Walh chi ts'an'ayka li ali'in katatanuchalhi an tan jastaknankan, mu an yu p'ulhnaj jamak'atsaanikalh an laj'oxi chiwinti jantu tatanuchalh wa xliyu jantu takiklaka'ilh.
58004007	Xliyu an Dios a'tam makawpalay la'atam wilhchan, la'atam sast'i "chaway". Yucha an Daviti ma'ancha puchiwinilh, tan an nawkalh: "Li asmat'at'iti uxitnan chaway yu najun an Dios, jant'u k'at'ak'alh ilht'ut'iti mijalhunutk'an."
58004008	Mu li an Josué kaxjaxta'nilhcha jastaknat an israelitajnin, an Dios jantucha tu'u atumpaj wilhchani kaxlichiwinilh.
58004009	Pus chaway alinka la'atam jastaknat para an yu takiklaka'iy Dios.
58004010	Mu yu tanuyachalhi an la xjastaknat Dios, wachucha jastaknani la xtapatsat, tacha an Dios jastaknantacha la xtapatsat.
58004011	Pus kat'ataxtuniwi para li katanucha'aw anchunu tan jastaknankan, para li ntu xamati ali kataylhi'alh tacha an yu ntu tajakiklaka'inilh.
58004012	Mu an ixchiwinti Dios yucha la'ajunta chi alhp'as, chi palay jach'uk'unun, walh jantu masi watuchicha espada yu ta'ukxput'uy makikxtukanta, chi yucha layi ta'aknuy sta ch'uk'uy an tak'atsan chi an takuwin, ta'aknuyi sta xpulaknicha tukan an lapanak, layi k'atsay tani jatapastaknankancha chi tuchini ilhtuputuncha an jalhunut.
58004013	Jantu tu'u an yu alin ani yu ntucha lay kala'ts'ilh, chuxi la'ts'in'ojoy la xla'chulh anchunu yu kajun'oyaw tani xt'awnawcha.
58004014	Pus li lhit'awnawi yu xa'ay tukan sacerdote, an Jesús, an isTs'alh Dios, yu pala'puschalh an lakt'iyan, kakiklaka'i'alhiwcha yu kiklaka'itaw.
58004015	Mu ani lhit'awnaw xa'ay tukan sacerdote layi akintamak'akxaniyan li tu'u' ilhtuyaw yu ntu lay lhitayaniw. Yucha wachu lhila'ts'intanukalhi chux laka laktanlhun tacha kitnan, pero yucha ntu tu'u ilhtulh xtala'alhin.
58004016	Pus kakiklaka'iwcha, kastalhcha awi an tan wilh xputawlan yu puch'alhkatnan an kiDiosk'an, yu jamapayninin, para li akintamak'akxanin chi an la xjamapayninti akintalhi'a'tayjuni akxni ma'lhtask'iniyaw.
58005001	Mu chux yu xa'ay tukan sacerdote an tan tat'ajun lapanakni, sakxtukan, chi lhka'ulakancha para li yuchacha kat'achiwinilh Dios ixlakatak'an an lapanakni, chi para li kama'axta'lhicha lha'ulan chi kajama'nilhcha jatapakxat ixlakata tala'alhin.
58005002	Chi mu an sacerdote wachu k'atsayi li lhima'anxkayi li ak'ilhtulh yu lhinajun an Dios, pus layi jalakmapayni an yu ntu tu'u tak'atsay chi an yu wa tats'an'ata,
58005003	chi ixlakata li wachu lhima'anxkayi lhiwilay li ka'ilhtulh yu lhinajun Dios, pus kajama'niya jatapakxat chi kaja'ulanana', yu ixlakata xtala'alhin yucha chi yu ixlakata xtala'alhink'an an lapanakni.
58005004	Jantu xamati lay katilhitsukulh ani tapatsat wanajcha wa xjatalaputut, yucha an Diosi kaxta'niya yu chuncha katapatsaya', tacha ixjunita an Aarón.
58005005	Wanajcha chun, an Cristo jantu wa x'akstucha lhka'ulakalh xa'ay tukan sacerdote, yucha an Diosi xta'nilh ta'ayat akxni junilh: "Uxint'i kinTs'alhk'at'i, kit'ini ikxta'nin jatsukunti."
58005006	Chi tanchun ts'o'muk'apalhkanta an la ixchiwinti Dios jumpalay: "Uxint'i xpujun'alhincha sacerdote tacha an Melquisedec."
58005007	An Cristo akxni ixt'ajunka aniy lakamunulhpa, tapayninilh chi sk'inilhi laka p'as chiwinti chi alhut an yu lay kaxma'alhtaxtulh laka lhinin, chi mu wa xliyu jakiklaka'inin, pus an Dios asmatnilh.
58005008	Pus an Cristo masi yucha isTs'alh Dios, mu ma'alh'ajnalh, pus laklanilhi tanyuchacha yu ja'asmatnat,
58005009	chi chaway li ts'awjcha tukani tsukulh, yuchacha walh li kataputa'alhtaxtu'olh yu xpujun'alhincha ixchuxk'an an yu takiklaka'i.
58005010	Chi an Dios ilhtulhcha li xa'ay tukan sacerdoteje kajunlhi tacha an Melquisedec.
58005011	Yu ixlakata aniy wanaj lhuwi yu aknaju, pero lhima'anxkayi li aklhichiwinilh, mu uxitnan sawalhcha xlak'anti lhimach'a'xayat'it.
58005012	Tacha ani ma'anchacha la'pusta panch'e'ex, uxitnan jamatalanininch'a k'ax'unt'it, walh chi apalij wa ma'lht'ask'inip'alat li a'tam wa k'a'ump'alhk'ant'iti an tanlhun yu ntu la'lhima'anxkay, yu masuy Dios, t'ach'anu t'ach'ip'int'at'iti li yu p'as tu'u ukan jant'uk'a' lay uyat'it wa ts'ik'ikk'a ot'at'it.
58005013	Chi yu wa ts'ik'iyka jantuka' k'atsayi an oxi chiwinti, mu jas'at'aka'.
58005014	Pero yu p'ascha lakts'ak'akan ukan para yu'uncha an yu laj'ajincha, yu wa xliyu tajatapastaknancha pus la's'alalancha, tak'atsaycha tanyuchacha yu oxi chi yu ntu oxi.
58006001	Pus kataylhi'awcha sta li kat'acha'awcha li laj'ajincha kajunwi. Jantu wa x'amancha kalhakapu'aw an yu p'ulhnajcha laklaniw yu masuy Cristo: akxni an makajucha yu ntu laj'oxi chi an tanlhun yu kalhi'an laka lhinin, chi li kiklaka'iwcha an Dios,
58006002	chi li laklaniwcha li a'paxkan, chi li jalak'uktach'apakan an yu tajakiklaka'inin, chi li katala'awcho'oya an yu talaknitacha chi yu xpujun'alhincha kanawkana li oxi u jantu tani xt'awnawcha.
58006003	Chuncha aktaylhi'anaw akmasuyaw li Dios kintamakawniyan.
58006004	Ali'in jantucha takiklaka'in. Tala'a'ilhcha an jatapulhkunu chi takilhk'atsalhcha yu an Dios jaxta'niy tuchini yu katalhitapalacha, chi tama'la'a'ilhcha an Stalan'a Takuwin.
58006005	Chi wanajcha chun takilhk'atsalhcha an oxi ixchiwinti Dios, chi an ix'alhp'asninti an yu wa ka'alinaka lakaamunulhpa.
58006006	Pero li yu'uncha a'tam tata'a'tapalay, jantucha layi wanaj a'tam xlisast'i katijamach'a'o'apalakalh Dios, mu chuncha tachanu a'tam tamakxtukmuk'apalayi an isTs'alh Dios, chi tamamaxanicha tan lhilhuw.
58006007	Akxni an lakaat'un ot'acha an xkan yu wa paktsincha ancha tamayachalh, chi oxicha jama'axta'niy yu tach'an an lapanakni, an Dios najun oxi kawalh an t'un.,
58006008	Pero an lakaat'un tan wa lakalhtukuncha, jantu tu'u lhitapalay, an Dios kajuna li ntu oxi, chi kala'xawakana'.
58006009	Pero masi chuncha ikchiwinawi t'ala'awnin, ijk'atsayawi li uxitnan yu oxi tu'u k'ala'a'iya'it, kanaju, yu yucha an ta'alhtaxtut.
58006010	Mu an Dios yucha ts'ajwi lak'ilhtuy an tanlhun, jantu katikaplhi yu uxitnan lak'ilht'ut'at chi an mijamapaynintik'an yu masunit'at li ja'a't'ay'uyat an yu tajakiklaka'inin, t'ach'a t'aylhip'int'at masi chaway.
58006011	Pero iklakask'inaw li atamjtamin uxitnan k'at'aylhip'it'iti k'amasut sta wa xpu'ukla'ojoncha t'ach'a an t'at'axt'uniyat'it, para li k'alhits'uk'utcha sawalhi yu p'akxan'iyat.
58006012	Jant'u wa k'ala'malhe'nint'it, k'ajala'ts'ixt'ut'iti an yu la xjakiklaka'intik'an chi li talhitayani, tala'a'iya yu jaxta'niy Dios yu jajunkan li kajaxta'nikana'.
58006013	Akxni an Dios junilhi tuchini kaxta'niyacha an Abram, an Dios wa x'akstucha punawkalh, mu ntu xamati alin yu palay ay, yu kapunawnkalh,
58006014	najun: "Kit'in sawalh, aknawna' li oxi k'a'unt'i chi lhuwi ajkaxta'niyan yu katapu'a'p'un'anan."
58006015	Chi lhitayanilhi pakxan'ilh, chi la'a'ilhi an Abram yu an Dios ixjunita li kaxta'niya'.
58006016	An lapanakni akxni tanajun li kata'ilthuya' tu'u', yu palay ay xamati tapunajun, chi akxni tanajuncha li chuncha sawalhi li tu'u, jantucha ali lay tu'u lalhikikxtukukan.
58006017	Pus an Dios oxicha sawalhi jamasuniputulh an yu jajuniy li kajaxta'niya yu laj'oxi, jajuniy li kajaxta'niya sawalh chi li ntu tu'u yu tamcha katinawpalh, xliyu lhinawlh li ka'ilhtuya' para li kak'atsakalhi li sawalhi yu najun.
58006018	Akxni jajunilh li kajaxta'niya sawalhi yu ja'alhtasuni chi jaxta'nilh an ixchiwinti, jajunilh la'at'uy chiwinti yu ntu lay katitapaxalh, chi an Dios tu lay katipumaslakatinilh. Yucha pula'a'iyaw yu sawalh oxi kintama'oxamixiyan yu an puxkawyaw ixja'a'tayjunti Dios chi yu kiklaka'iyaw tacha an kintajunan li kapakxan'iw.
58006019	Tacha aniy pakxan'iyaw lhitala'si chi k'ut'ilhi kinta'ilhtuniyan kintak'atsank'an, tacha an barco lhitala'si sa' putawlay an tsasnat yu puch'i'ulakan. Tacha ani pakxan'iyaw la'pustachalhi sta la x'a'lhch'a an st'ak'ak'a la'ch'it an uk'alh an laka tajtan awint'i lakt'iyan,
58006020	tan an Jesús tanuchalh, para li akintatap'ulhnin chi junlhicha yu xa'ay tukan sacerdote yu xpujun'alhincha tacha an melquisedec.
58007001	An Melquisedec xarey la'acha'an Salem chi isacerdote an Dios yu wilhchalh lakt'iyani ixjunita. Akxni an Abram chincho'olhcha li jakit'alasalh an rejnin chi jalhajalh, an Melquisedec kilakatastuklhi chi lhitapaynisk'inkalhcha an Abraham li Diosi ka'a'tayjulh.
58007002	Tacha an la'akawincha ixkilhajaxtuta an tanlhun an tan kilasalh an Abram xta'nilhcha la'atamini an Melquisedec. An ta'a'ut Melquisedec yu p'ulhnaj nawputun: xajamach'alhkat yu oxi laklats'awalay tanlhun, chi wachu xajamach'alhkat la'acha'an Salemiji ixjunita. Chi Salem nawputun: xajamach'alhkat oxi jatawlhnat.
58007003	An Melquisedec jantu tu'u lhit'ajun xpay chi xnati chi ntu xamati'ini yu ta kajalhila'ts'ilh, jantu k'atsakani tawanancha tsukulh chi tawanancha nilh, wa xt'atami tacha an isTs'alh Dios, xpujun'alhincha sacerdoteje junita.
58007004	K'alhak'ap'up'it'iti li ay lapanak sawalhi ixjunita an Melquisedec mu masi an Abram yu kimpayk'an xlila'ts'inaw xta'nilhi décima parte an yu xkilaklhajaxtuta tanlhun tan kilasalh.
58007005	An la xlamap'a'sin Moisés najunta li an sacerdotejnin yu tapu'a'p'unmintachalh an Leví, talhit'ajuni lhamap'a'sin li katach'ilhi décima parte yu talhajay an lapanakni, masi an lapanakni chi an sacerdotejnin wachu yucha an Abrami tapu'a'p'unmintachalh.
58007006	Pero an Melquisedec masi ntu yu xpu'a'p'unmintachalh an Leví, ma'lhtaylhi an décima parte yu ilhajata an Abram chi an Melquisedec sk'inilhi an Dios li oxi katawilh an Abram yu ixjunita an Dios li tuchini kaxta'niyacha.
58007007	Chi yu palay ay yucha an yu sk'in an Dios li oxi katawilh yu palay xalakat'ikt'i, jantu lay xamati katinawlh li ntu chun.
58007008	Ani chun sawalh an diezmo wa lapanaknicha yu talakniya tajama'lhtayanan, pero an lakatam ancha jama'lhtayanan pumatam yu lhichiwinkan li t'ajunka'.
58007009	Chi layi kanaju li an Leví, yu jama'lhtayanan an diezmo chaway, yucha an Abramcha pujamapalanalh wachu',
58007010	mu an Melquisedec akxni alhcha lakatastuknu an Abram, an Abram ixjalhit'ajuncha la ixlakatunaj an yu katapu'a'p'un'ana'.
58007011	Li an lapanakni laycha yu'uncha ts'awj kaxtaputsukulh an sacerdotejnin yu ta xjalhila'ts'in an Leví, (mu yu'unchacha yu japuxta'nikalh lhamap'a'sin an lapanakni), oxicha kaxtaputsukulh, pero mu ntu layi oxi taputsukulh pus task'inipalh li katsukupalh pumatam sacerdote yu tacha an Melquisedec jantucha yu tacha an Arón.
58007012	Mu akxni mapaxakani tani tapatsaycha pumatam sacerdote wachu tapaxayi an lhamap'a'sin,
58007013	chi ani Jesús yu tacha ani lhichiwinkan yucha tumpaj lapanakni japu'a'p'unminchalh, yu yu'uncha jantu xamati tapatsalh tan ixma'axta'kan lha'ulan.
58007014	Mu oxi k'atsakan li an kiJamach'alhkatk'an yucha an Judaja japu'a'p'unminchalh, walh an Moisés tu tu'u jalhichiwinilh akxni lhichiwinilh ixlakata an pusacerdote.
58007015	Chi aniy palaycha oxi tukan putasuy, li an sast'i sacerdote yu talakasulh tacha an Melquisedec.
58007016	Yucha jantu wa lapanaknicha ta'ilhtulh sacerdote, yucha pujunlhi sacerdote an la x'alhp'asninti xjatsukunti yu ntu a'tam katinilh.
58007017	Yucha alini tan lhichiwininta an Dios, tan najun: "Uxint'i mimpujun'alhincha milhisacerdote tacha an Melquisedec."
58007018	Pus an yu p'ulhnajcha lhamap'a'sin mala'mixikalhcha, mu ntu alhp'asi ixjunita chi ntu tu'u xlitapalay,
58007019	pus an xlamap'a'sin Moisés jantu tu'u yu oxicha ka'ilhtulh, chi yu xli'o'lhtapaxancha yucha palay lhitala'si, yucha stalh pula'anawi an Dios.
58007020	Chi aniy yucha jurarlanikalh. An ali'in sacerdotejnin akxni jalhka'ulakalh jantu jajurarlanikalh,
58007021	pero yu ixlakata aniy yucha jurarlanikalhi akxni nawlh an yu junilh: An Jamach'alhkat jurarlalh, chi ntu astan katinawlh: Uxint'i xpujun'alhincha sacerdote tacha an Melquisedec.
58007022	Ani nawputun li yucha an Jesuscha yu lhitala'sicha japut'atamakajun an ixlapanakni an Dios.
58007023	An ali'in sacerdotejnin wanajcha xluwk'ani tawalh wa xliyu li akxni ixtanicha jantucha lay ali xtataylhi'an.
58007024	pero an Jesús mu yucha jantu a'tam katinilh, pus an xpusacerdote jantu a'tam katitapaxalh.
58007025	Xliyu yucha layi jama'alhtaxtuy yu xpujun'alhincha yu yucha tapula'cha'an an Dios, mu yucha xpujun'alhincha li t'ajun para li kajalhitapayninilhi an Dios ixlakatak'an.
58007026	Pus an Jesús yucha xa'ay tukan sacerdote yu xma'lhtask'iniyaw. Yucha Stalan'a, jantu tu'u ilhtuy yu ntu oxi, yucha jantu lhkiliki, yucha jantu jat'atala'xt'o'a an yu ta'ilhtuy xtala'alhink'an yucha palay awint'i lakt'iyani ulakantachalh.
58007027	Yucha jantu tacha an ali'in xalaj'ajin sacerdotejnin, yu tama'lhtask'iniy tamin wilhchan katama'nilh jatapakxat, yu p'ulhnajcha tama'niy jatapakxat ixlakata xtala'alhink'an chi xli'astan ixlakatachak'an an lapanakni, yucha wa a'tami ilhtulh yu xpujun'alhincha, wanaj xjatsukunti yucha ma'axta'lhi.
58007028	An xlamap'a'sin Moisés wa lapanaknicha yu lay ta'ilhtuy xtala'alhink'ani jalhka'ulay, pero an yu nawlh an Dios li sawalh, yu xli'astancha lhamap'a'sin ilhtukalh, yucha lhka'ulay an isTs'alh, yu ntu tu'u xtala'alhin chi yu xpujun'alhincha.
58008001	Yucha aniya an yu tukancha lhilakchiwint'awnaw: an xa'ay tukan kisacerdotejk'an sa'cha wilhchalhi an lakt'iyan tan lhi'oxi la xpa'xti an tan wilh xputawlan an Dios yu puch'alhkatnan.
58008002	Yucha la'ts'ilhi'an an tan xasawalh ixtajtan Dios, yu yucha an Dios la'oxilh yu ntu wa lapanakcha la'oxilh.
58008003	Mu ixchuxk'an an xalaj'ajin sacerdotejnin jalhka'ulakani li katama'ninilhi jatapakxat an Dios chi li kataja'ulananilh, pus an Jesucristo wachu task'iniya li tu'u kama'axta'lhi.
58008004	Li aniy lakaat'uni kax'aklatsukulh yucha jantu kaxjunlhi sacerdote, mu aniy ta'alincha sacerdotejnin yu tama'axt'a'a lha'ulan tacha lhinajun an xlamap'a'sin Moisés.
58008005	Ani sacerdotejnin yu'uncha wa yucha an ixma'stele'k'an yu lak'alinachalh sawalh anu lakt'iyani taputapatsay, tacha an junikalh an Moisés akxni mala'oxinikalh an Tabernáculo tan xchin an ix'alhp'asninti Dios, akxni junkan: "Oxi k'alhak'ap'up'i, chux an tanlhun ch'unch'a k'a'ilht'u, t'ach'a an masunik'a an a'stitawk'a."
58008006	Pero an xa'ay tukan kisacerdotejk'an, yu la'a'ita ixpusacerdote yu palay oxi, yucha yu palay oxi lakchiwinti kintaput'atamakawnan, mu yu palay laj'oxi tanlhun yu akintaxta'nikanani pupastakchalh.
58008007	Li an yu p'ulhnaj lakchiwinti yu kintaput'atamakawkan jantu inta kaxlits'an'alh, pus tucha tu'u kaxlitask'inilh li kax'alimpalh yu xlipu'a'tuycha xakintaput'atamakawkan.
58008008	Pero an Dios la'cha'alhi tan tu oxi xtat'ajun an lapanakni chi nawlh: "An Jamach'alhkat Dios najun: kamina wilhchan akxni tumpaj ajkat'atamakawcho'oya an xla'acha'an an Israel chi an ixla'acha'an Judá.
58008009	Ani lakchiwinti yu ajkaput'atamakawcho'oya jantu yu tacha an ik'ilhtulh ali an yu t'a ixjalhila'ts'inat'it, akxni ijkala'ma'ch'apachalh para li ajkamaxtuchalh Egipto; chi mu yu'uncha jantu tamuktaxtulhi tacha an ijkajunilh, kit'in ijkamakawlh, najuni an Jamach'alhkat.
58008010	An lakchiwinti yu ajkaput'atamakawna an la'acha'an Israel xli'astan yucha aniy, najuni an Jamach'alhkat: An la ixjatapast'ak'atk'ani ak'ilhtuya li katalhitsukulh an kilhamap'a'sin chi la ixjalhunutk'ani ajkats'o'muk'aniya'. Kit'ini ixDiosk'an ajkuna chi yu'uncha kilapanakni katajuna'.
58008011	Chi ntucha xamati katit'alamasunilh ixt'alapanak chi kamasunilh xamati ixt'ala'ajun, kajunilh: k'amisp'at'icha an Jamach'alhkat. Mu ixchuxk'ani akintamispaya', sta yu wa lakt'ikt'in chi yu laj'ajin.
58008012	Ajkamala'mixiniya tanlhun yu ntu oxi ta'ilhtuta, chi ntucha a'tam aktijapastaknilhi ixtala'alhink'an."
58008013	Li lhichiwiniya an Dios yu sast'icha chiwinti putamakawcho'okan, an yu p'ulhnaj at'ilhcha ilhtulh, chi yu at'ilhcha chi yu ntucha xa'a'ikan wa k'ischa ts'an'aniy li kala'mixacha.
58009001	Chaway oxicha, an chiwinti yu Dios p'ulhnajcha jat'atamakawlh ixlapanakni, yucha lhinawlh yu ixma'lhtask'iniy para li katakiklaka'lhi an Dios. Wachu lhinawlh li kata'ilhtulh la'atam cha'a yu wa de anicha lakaat'un tan ixputapayninikan.
58009002	An cha'a yu xputapaynikan chunchuniya ixjunita: tan yu p'ulhnajcha pulaktam tan ixjunkan xnawin Dios, ancha ixlaktanun yu pumach'atakan maklhku, chi mesa chi an pan yu yucha an Dios ixma'axta'nikan.
58009003	Ix'a'lhch'acha an ixli'a'xt'uycha st'ak'ak'a la'ch'it an laka cha'a, ixjunkan yu wa lhilakatijtamcha xnawin Dios.
58009004	Ancha ixtanun la'atam altar de oro tan ixawakan pum chi ancha ixtanun an caja yu xmasuy li jat'atala'xto'lhi an ixlapanakni Dios. An caja wanaj si orojo xpulakmuk'a'okanta chi x'aymuk'akanta, chi ancha xtajun la'atam xaluj de oro xputajun maná, chi an xk'iw an Aarón yu alhala'awlh chi an la'lht'a'alhcha chiwx tan ists'o'ulakanta an la'akaw lhamap'a'sin yu japut'atamakawlh an ixlapanakni an Dios.
58009005	An caja ixta'ukxyanalhcha xt'uyunk'an tacha lapanakni xtala'pa'achujlata, yu'uncha xtamasuy an ix'alhp'asninti Dios, an tan mala'mixikan tala'alhin. Pero yu chaway yu yucha ixlakata aniy tanlhun jantu lay yucha oxi katilhichiwinkalh.
58009006	Chi li chunchacha ixlak'ilhtukanta aniy tanlhun, an tan p'ulhnajcha pulaktam ani cha'a wa paktsincha xtatanuy an sacerdotejnin xtat'achiwiniycha an Dios.
58009007	Pero an tan xlipulakt'uycha an laka cha'a wa yucha an yu xa'ay tukan sacerdoteje lay ixtanuy, wa a'tami tam k'ata, chi akxni ixtanuy ixli'an jak'alhni, ixma'axt'a'acha ixlakata yucha chi ixlakatak'an an lapanakni yu wa o'palajcha xta'ilhtuta xtala'alhink'an.
58009008	Chunchacha an stalan'a Takuwin ixpumasuy li laklhchajuyi an tan xwilh Dios wa xliyu li an yu p'ulhnaj pulaktam laka cha'a ix'alinka'.
58009009	Chux tacha ani wa kintapumasunikanancha yu ani panch'e'ex, li an lha'ulan chi an tacha jama'nikan jatapakxat yu anchacha jama'axta'nikan an Dios jantu tu'u lhitapalay para li oxicha katajalakpastaknalh an yu chuncha ta'ilhtuy.
58009010	Mu ancha ajnik'acha wa waytcha chi wa yu laycha otkan tu'u tama'axt'a'a, chi tanlhuncha ta'ilhtuy yu laycha katapustalan'alh, chi tanlhuncha lhamap'a'sin ixlakata an jakanit, yucha lhitapalay wa sta akxni an Dios kamapaxacho'oyacha an tanlhun.
58009011	Pero an Cristo kilachilhcha, chi an tanlhuncha yu laj'oxi ka'alina chaway yucha an Cristojcha yu tukancha xa'ay sacerdote. An laka stalan'a cha'a tan tapatsay xlisacerdote palay oxi junita. Yu jantu wa lapanaknicha tala'oxita, yucha ntu xanawin aniy lakamunulhpa'.
58009012	An Cristo wa a'tami tanulh an tan wilh Dios, jantu wa xliyu li kama'axta'pala xjak'alhnik'an chivo chi jas'at'a torojnin, yucha, ma'axta'lhi xjak'alhni, xpujun'alhincha tanulh, chi xpujun'alhincha li kintama'alhtaxtun.
58009013	Mu li an xak'alhnik'an an toroj chi an xapaynin cabra chi an xalhk'ak'acha becerra yu lax lax jala'muk'akan an yu ntu la'stalan'an tat'ajun, li tapustalan'ancha la ixlakatunajk'an,
58009014	¿Tasucha jantu palaycha katapustalan'ana an xak'alhni Cristojo? An laka Takuwin yu ntu a'tam niy, yucha putama'axta'nilh ix'akstu an Cristo an Dios, yucha lha'ulan yu ntu k'is lhkiliki, chi an xak'alhni kintastalan'aniyani an kijatapast'ak'atk'an tacha an tanlhuncha yu xlak'ilhtutaw yu wa kintalhi'anan laka lhinin, para li lay kat'atapatsaw an Dios yu la'ajunta.
58009015	An Cristo yucha yu sast'icha kintat'aputamakawcho'on an Dios, mu akxni an nilh jama'alhtaxtulhi an lapanakni la xtala'alhink'an yu xta'ilhtuta akxni ix'alinka an yu p'ulhnajcha ixjaput'atamakajunta, chi ilhtuyi li yu yucha an Dios jat'asanita katala'a'ilhi yu kajaxta'niya yu ntu a'tam min'ojoy yu yucha an Dios jajunita li kajaxta'niya'.
58009016	Akxni xamati lapanak niy makajun la'atam jalhiki, pero para li katapasalh, task'iniya li kamasukalhi li an yu la'oxilh an jalhiki nitacha.
58009017	Pus Anchunu jalhiki jantu tu'u lhitapalay li an yu la'oxita t'ajunka', lhitapalay akxni nitacha.
58009018	Wanajcha chun an yu p'ulhnajcha japut'atamakawlh chiwinti an ixlapanakni an Dios wachu lhimaj'ankalhi jak'alhni para li kalhitapalalh.
58009019	An Moisés jamak'atsani'olhi chux tacha an najunta an lhamap'a'sin chux an lapanakni; xli'astan xa'a'ilhcha slapulh xla'ach'awt jatapakxat chi xax'oy hisopo, chi lhilaj'awalhcha an xjak'alhnik'an an becerrojnin chi an chivojnin, xliyajutacha xkan, chi lax laxcha la'maka'alhi an jalhiki yu xpuwilh an lhamap'a'sin chi ixchuxk'an an lapanakni wachucha jala'maka'alh.
58009020	Wachuncha jajuniy: "Ani jak'alhni yucha yu taput'atamakawnan an Dios yu talhijunan li k'amukt'axt'ut."
58009021	An Moisés wachu lax lax la'maka'alhi an jak'alhni an cha'a tan xputapayninikan an Dios chi chux an laktanlhun yu ancha xputapatsakan.
58009022	An lhamap'a'sin ixnajun li lanan wanaj chuxi kamastalan'akalh laka jak'alhni; chi li ntu tu'u maj'ankan jak'alhni jantu tu'u mala'mixikan tala'alhin.
58009023	Pus chuncha ixtask'iniy li anchunu laktanlhun yu tacha xla'ma'stele' an yu lak'alinachalh lakt'iyan chuncha yu lay kamastalan'akalh; pero aniy tanlhun yu lak'alinachalh an lakt'iyan yu palay oxi lha'ulani ma'lhtask'ini, jantu yu wa tacha aniy.
58009024	Mu an Cristo jantu tanulh laka stalan'a cha'a yu wa lapanaknicha tala'oxita, tan wa la'ts'ixtukantacha tani junitacha an yu stalan'a cha'a sawalh, yucha wanaj an lakt'iyani tanuchalh para li la x'ukxlakapucha Diosi chaway katayachalh kilakatak'an.
58009025	Chi ntu para li wa a'lhuj a'lhujcha kama'axta'kalh, tacha lay an xa'ay sacerdote tamin k'ata, yucha tanuycha an laka cha'a yu xnawin Dios chi lhi'ancha jak'alhni yu ntu xjak'alhni.
58009026	Pero an Cristo wa a'tami tanulh an tan wilh Dios, li a'lhuw xtanulh a'lhuwi xnilh sta akxni ilhtukanchalh an lakaamunulhpa'. Pero chaway, yu pula'ojoycha an panch'e'ex, an Cristo wa a'tami talakasulh chi xpujun'alhincha, chi ix'akstu tama'axta'lhi ma'nikalh para li kama'osulh an tala'alhin.
58009027	Chi tacha an ilhtukanta li an lapanakni wa a'tami katanilh, chi xli'astan kajajunkanacha li oxi xtat'ajun u jantu,
58009028	wanajcha chuni an Cristo wa a'tami ma'axta'kalh para li kajalhi'anilhi xtala'alhink'an xluwk'an an lapanakni, chi katalakasupala yu xlipu'a't'uycha. Pero ntucha yu an tala'alhini katila'milh, yucha wa kaminacha jama'alhtaxtunu an yu tapakxan'iy.
58010001	Mu an xlamap'a'sin Moisés yucha wa xma'stele'cha an tanlhun yu laj'oxi yu wa ka'alinaka', jantu yu an yu sawalhcha. Xliyu an xlamap'a'sin Moisés jantu a'tami lay yu oxicha sawalh katija'ilhtulh an lapanakni, yu tamin k'ata tala'an an Dios, para li a'tamcha katama'axta'nipalh lha'ulan wa yu laycha tama'axta'ni.
58010002	Mu li an lhamap'a'sin laycha sawalhi kaxjama'osunilh xtala'alhink'an, jantucha kaxtapastaklhi li talhit'ajuni xtala'alhink'an, chi ntucha ali kaxtama'nilhi jatapakxat yu kaxtalha'ulanalh.
58010003	Pero tacha ani jama'nikan jatapakxat yu lha'ulanankan wa tamincha k'ata pastakkan an tala'alhin.
58010004	Mu an xjak'alhnik'an an toroj chi an xjak'alhnik'an an yu xajo'atnin cabra jantu lay mala'mixi an tala'alhin.
58010005	Pus xliyu akxni tanuchilhcha an lakamunulhpa an Cristo juniy an ixPay: "Uxint'i nt'u yu oxi lhiwilay yu jama'nikan jatapakxat chi lha'ulan; apalij k'ixt'a'nin kilakatunaj.
58010006	Yu jala'xawakan jatapakxat chi lha'ulan yu pumala'mixikan tala'alhin jant'u oxi lhiwilat'i.
58010007	Wachuncha iknajun: Anicha ikyalh, tacha kalaks kilhits'o'muk'akanta an laka jalhiki, para li ak'ilhtulhcha tacha yu uxint'i oxi lhiwilayi Dios."
58010008	P'ulhnaj najun, ixma'nika jatapakxat chi lha'ulan chi yu ixla'xawa'oka jatapakxat chi lha'ulan yu pumala'mixikan tala'alhin jant'u la'a'it'i, ch'i nt'u oxi lhiwilat'i (aniy tanlhun chuncha ma'axta'kan mu chuncha lhinajun an lhamap'a'sin).
58010009	Chi xli'astan najun: Dios, anicha ikyalh para li ak'ilhtulhcha yu uxint'i oxi lhiwilay, ma'osulhi an tacha p'ulhnajcha ixjala'ma'nikan jatapakxat yu ixla'ulanankan chi yu sast'icha ilhtucho'olh.
58010010	Xlakata tacha an yu yuchacha oxi lhiwilalh an Dios chunchacha yu kintapustalan'akan, mu an Jesucristo ma'axta'lhi an ixlakatunaj para li kalha'ulanankalhcha, wa a'tam chi xpujun'alhincha.
58010011	Chux sacerdote lhilhiji tamin wilhchan tapatsay chi wa yuchacha a'lhuw a'lhuw ma'axt'a'a an tacha jama'nikan jatapakxat, yucha ntu a'tam lay mala'mixiy an tala'alhin.
58010012	Pero an Jesucristo wa a'tami lhinilh an tala'alhin yu xpujun'alhincha, chi xli'astan tawilhcha tan oxi la ixpa'xti an Dios.
58010013	Chaway anchacha pakxan'ita sta li an Dios la xjach'ajacha kajamama'olh an yu wa taxkaji para li kajaputach'atalhcha.
58010014	Mu yucha wa laka la'atam lha'ulani ja'ilhtulh li xpujun'alhincha oxi katatsukulh an yu la'stalan'ancha.
58010015	Chi an Stalan'a Takuwin kintajunan, akxni nawlh:
58010016	Yucha aniya yu ajkat'atamakawna yu'uncha, xli'astancha akxni kala'pusacha anchunu wilhchan, najuni an Jamach'alhkat: An la xjalhunutk'ani akmakawna an kilhamap'a'sin chi an la xjatapast'ak'atk'ani akts'o'muk'aya'.
58010017	Chi nawpalay: Chi ntucha ali aktijapastaknilhi xtala'alhink'an chi tanlhuncha yu ntu oxi ta'ilhtuta.
58010018	Pus tan mala'mixikancha tala'alhin, jantucha ali task'iniya kaja'ulanankalh ixlakata an tala'alhin.
58010019	T'ala'awnin, chaway jantucha lhima'anxkayi tanuyacha'aw an tan wilh Dios ixlakata an xjak'alhni Jesucristo.
58010020	An sast'i tij yu pulhitsukuyaw jatsukunti yucha kintamati'anin an tan ix'uk'alh la'ch'it, akxni xta'lhi an ixlakatunaj xliyucha lay tanuyaw.
58010021	Lhit'awnaw pumatam yu ay sacerdote yu kintatap'ulhniyan an yu kiklaka'iyaw Dios.
58010022	Pus kala'awcha an Dios la kijalhunutk'an yu xlisawalh jantu katalhanaw, la kijalhunutk'an kamakajucha yu ntu oxi jatapast'ak'at, chi kach'a'awcha kilakatunajk'an laka stalan'a xkan.
58010023	Lhitala'sicha kalhitsuku an yu pakxan'iyaw, an yu kiklaka'itaw, jantucha wa tamj tamj kapastakkwi mu an yu najun li akintaxta'niyani an yu pakxan'iyaw ka'ilhtuya sawalh.
58010024	Kala'a'tayjupaxawcha para li kalamatanuniw ali kalhitsuku an jamapayninti chi li ka'ilhtuwi tanlhun yu laj'oxi.
58010025	Jantu kamakajuwi li ta'ayxt'o'aw, tacha talay ali'in, kitnan kalama'oximaj'ayapaxaw chi palaycha li la'ts'inawcha li an wilhchan wanicha minta.
58010026	Li a'tam ilhtupalawi kintala'alhink'an yu wa lhile'eyajcha chi li mispayawcha an yu sawalh jatapast'ak'at, jantucha xamati ali akintitalhinin para li akintamala'mixinikan kintala'alhink'an,
58010027	wa la'atamcha yu ay tukan lhima'alh'ajna pakxan'iyaw chi tan lam lam anta jikmi yu wanaj kajat'olo'oya an yu ntu taja'asmatnan.
58010028	Yu ntu muktaxtuyi an xlamap'a'sin Moisés, li tanajuni xt'uyunk'an u xt'utunk'an li chuncha sawalhi lay watukan niy, jantu k'is mak'akxanikan.
58010029	Pus ¿jant'u lhiwilayat'iti li palay ay lhima'alh'ajna katala'a'iya an yu wa taputayaycha an isTs'alh Dios, chi ntu tu'u talhiwilay an xjak'alhni yu ixtapustalan'antacha chi wa talhila'ts'incha an Takuwin yu jamapayninin?
58010030	Pero mispayawi an Jamacha'alhkat yu nawlh: "Kit'ini aklhach'inina', kit'ini akmapala'." Chi nawpalay: "An Jamach'alhkat yucha kajajuna an yu takiklaka'iy li oxi u jantu yu ta'ilhtulh."
58010031	¡Ay tukan lhima'anxkayi li la xmaka an Dios yu la'ajunta aktamachalh!
58010032	Pero k'ap'ast'akt'i anchunu panch'e'ex yu la'pustacha, akxni map'ulhk'unik'ant'itcha, xli'astan lhit'ayanit la'atam alhp'as chi lhima'alh'ajna lasat;
58010033	chun sawalh wachu mamaxanik'ant'it ch'i ma'alh'ajnant'it wa st'akch'a lhi'a'nik'ant'it chi a tumpaj ja'ilht'ut'iti mincompañerojk'an an yu wachu tacha uxitnan ixtama'alh'ajnant'ajun.
58010034	Mu an yu xtalaklhchawnan uxitnan oxi jala'ts'int'it, ch'i an t'ach'a lakmaxt'unik'ant'it milaktanlhunk'an masi ma'alh'ajnant'it laj'ach'ant'it, mu k'ats'ayat'iti li uxitnan lhit'awnat'iti yu k'ajama'lht'ayanana'it yu palay oxi chi yu ntu min'ojoy an lakt'iyan.
58010035	Pus, jant'u k'ama'ats'an'at'iti an mijakiklaka'intik'an, yu k'ap'ujama'lht'ayanana'it yu k'alhajaxt'uya'it.
58010036	Mu lhitask'iniya li k'alhit'ayanit'it, para li akxni mukt'axt'utitcha an yu lhinajun Dios, k'ajama'lht'ayanana'itcha an yu unk'anat li k'axt'anik'ana'it.
58010037	Mu ts'an'ayka lakats'uni, chi an yu kamina kaminacha, chi ntu katita'a'ma'alh.
58010038	Pero an yu ntu ilhtuy xtala'alhin yucha an ixjakiklaka'inticha kaputsukuya'; chi li katala'asp'itcho'oya jantu oxi aktilhiwilalh.
58010039	Pero kitnan jantu yucha an yu wa tatala'asp'itcho'oy chi tats'an'aycha, kitnan jakiklaka'ininawcha para li kalhitsukuw kijatsukuntik'an.
58011001	An jakiklaka'inti, yuch'a li na'un sawalhi li kajuna yu p'akxan'iy, yuch'a li na'un li lhit'a'uncha sawalhi masi yu nt'uka' la'ts'in.
58011002	Yu ma'anchacha xtat'ajun oxi jala'ts'inkalh mu xtajakiklaka'inin.
58011003	Yucha an jakiklaka'inti pulhimacha'xayaw li an lakamunulhpa yucha an ixchiwinti Diosi pu'ilhtukalh, an yu tasuy tan an yu ntu tasuyi minchalh.
58011004	An Abelh yucha an jakiklaka'inti palay oxi puma'axta'nilh lha'ulan an Dios, pero an Caín jantu, pus xliyu lhichiwinkan li yucha oxi lapanaki ixjunita, yucha an Dioscha lhichiwiniy ixlakata an xla'ulan; chi masi nitacha chiwinika'.
58011005	An xjakiklaka'inti an Enoc kalaks pulhi'ankalhi para li ntu kala'ts'ilhi lhinin, chi ntucha inta la'cha'ancho'okalh, mu yucha an Diosi lhi'alh; chi akxni ntuka' xli'ankan, k'atsakalhi li an Dios oxi xliwilay an Enoc.
58011006	Pero li ntu jakiklaka'ininkan an Dios jantu lay oxi akintitalhiwilan, mu lhitask'iniya li yu stalhcha la'ani an Dios kakiklaka'ilhi li yucha t'ajun chi an yu tapuxkajuy jaxta'niya yu laj'oxi tu'u'.
58011007	Akxni an Dios mak'atsaanilh an Noé tanlhun yu ntuka' xtasuy, kiklaka'ilh xliyu mala'asijnilh an ay caja tan tata'alhtaxtulh an yu ta jalhila'ts'in, chi laka anchunu jakiklaka'inti xta'niy lhima'alh'ajna an lakamunulhpa', chi yucha xta'nikalhi yu an Dios jaxta'niy ixlapanakni para li oxi kajala'ts'inkalh.
58011008	An Abram, akxni t'asanikalh, kiklaka'ilhi li kataxtulhi para li ka'alh tan kajama'lhtayanana yu Dios kaxta'niya'; chi taxtunilhcha masi ntu xk'atsay tanchuncha xti'an.
58011009	Xlakata an xjakiklaka'inti li tawilh an Abram tacha yu ntu an jamacha an lakaat'un tan junkan li kaxta'nikana', alicha an Isaac chi an Jacobi ixjat'atawlay laka cha'a yu wa las yawkan, yu'uncha wachu katajama'lhtayanana an yu junkan li kaxta'nikana an Abram.
58011010	Mu an Abram yucha ixpakxan'i an la'acha'an yu oxi ch'an'aknuy, tan yu wanaj yucha an Dios najun tani kawalhcha chi yu yucha la'oxita.
58011011	Wanajcha chun laka jakiklaka'inti an Sara, masi ntu lay xjamas'at'anan, la'a'ilhi tachaput para li kaja'aynalh, chi lhitsukulhi xjas'at'a masi ntucha ixpaku ', mu yucha kiklaka'ilhi li ka'ilhtuya sawalhi an yu junilh li kaxta'niya'.
58011012	Wanajcha chun an Abraham yu wanajcha xnit'ajun, lhuwi tapu'a'p'unminchalh tacha an st'aku yu ta'alin an lakt'iyan, tacha an kukuj yu ntu lay put'e'ekan yu alin an la xkilhtu alamalh.
58011013	La xjakiklaka'intik'ani talakni'olh ixchuxk'an ani lapanakni, jantuka' tala'a'ilhi an yu jajunkan li kajaxta'nikana', wa ma'atka tala'ts'ilh, takiklaka'ilh chi tala'axa'alalh, chi tanawlhi li yu'uncha jantu aniy lakamunulhpa xla'acha'ank'an chi li wa katala'pusa'.
58011014	Yu chuncha tanajun, ts'awjcha tanajun li tapuxkajuy la'atam la'acha'an,
58011015	li wa yuchacha kaxtapastaklhitsukulh an tan tataxtuchalh, layi kaxta'ancho'olh.
58011016	Pero yu'uncha xtak'uxa'an tan palay oxi, tan talhman juntachalh; pus an Dios yucha ntu maxanani li xDiosk'an tajuni, mu yucha jamala'asijninita la'atam la'acha'an.
58011017	An Abram jakiklaka'inilh xliyu akxni lhila'ts'intanukalh, ma'axta'lhi tacha lha'ulan an Isaac. An yu ixla'a'ita tuchini yu kaxta'nikanacha ixma'axt'a'acha an ists'alh masi wa pumatam,
58011018	masi li ixjunkanta: "Yucha an Isaaki yu k'ap'u'a'p'ump'ina'a,
58011019	mu an Abram ixk'atsayi li an Dios yucha layi sakcho'oy xamati tan tamanalh janinin, aniy chaway nawputun, an Abram jama'lhtayanancho'olhi an Isaac.
58011020	An Isaac kiklaka'ilhi an Dios xliyu lhitapayninilh li kaja'a'tayjulhi an Jacob chi an Esaú, ixlakata an tanlhun yu wa ka'alinaka'.
58011021	An Jacob kiklaka'ilhi an Dios xliyu akxni ntucha ma'an kaniya, tapayninilhi para li kaja'a'tayjulhi an ixjas'at'an José, chi aycha la'ts'ilh an Dios, la ixpaliki xjama'anch'apaxnanta para li lay kasa' tayalh.
58011022	An José kiklaka'ilhi an Dios xliyu akxni kaniyacha, lhichiwinilhi li katataxtuya an Israelitajnin Egipto chi jajunilhi tani kata'ilhtuyacha an ixjalukut.
58011023	An xpaynin Moisés ixtakiklaka'iya an Dios xliyu akxni tsukulh tamats'e'lhi la'at'utu malhkuyu', mu tala'ts'ilh li k'usi jas'at'a ixjunita chi ntu tatalhamnilhi an xlamap'a'sin an rey.
58011024	An Moisés kiklaka'ilhi an Dios xliyu akxni ta'ayalhcha, jantu la'a'ilhi li ists'alh an istsi faraón kajunikalh.
58011025	Apalij la'a'ilh li kajat'alhitama'chapukalh an ixlapanakni Dios, jantu la'a'ilhi li kama'an'achalhi an tanlhuncha yu wa la'pusa tala'alhin.
58011026	Palay oxi lhiwilalh li ntu oxi la'ts'inkan an Cristo, jantu la'a'ilhi an tanlhuncha yu laj'oxi ixlhit'ajun an Egipto, mu yucha xlakapu'anta yu an Dios kaxt'a'a'.
58011027	An Moisés jakiklaka'inilh xliyu lhitaxtulh an Egipto, jantu talhamnilhi an rey masi xtalh'aman, mu yucha lhitala'si ixk'atsan tachanu ixla'ts'ini an yu ntu tasuy Dios.
58011028	Xlakata an xjakiklaka'inti li an Moisés ilhtulhi an Paxku chi li kala'la'muk'akalhi jak'alhni an laka lakmalhticha para li an yu jama'ni'ojoy an yu xlima'sast'i jas'at'an yu'uncha jantu kajama'nilh.
58011029	An israelitajnin takiklaka'ilhi an Dios xliyuw tala'pusli an laka slapulh alamalh tachanu tan wa jaxixninta lakaat'un, chi an jamacha'an Egipto wachucha chuni ta'ilhtuputulh walh yu'uncha wanaj talaj'aksk'anj'u'olh.
58011030	An israelitajnin takiklaka'ilhi an Dios xliyuw an axi yu ixla'acho'oni'ojoy an la'acha'an Jericó tatist'a'olhi akxni xli'a'tujuncha tatala'asp'itni'olh an israelitajnin.
58011031	An Rahab yu wa aya ixlay t'aku kiklaka'ilhi an Dios xliyu li jantu nilh tacha tanilh an yu ntu xtajakiklaka'inin, mu yucha oxi jala'a'ilh an yu takilaka'alh.
58011032	¿Chi tisu alicha ali aknawlhi? Xapanch'e'exi task'iniy para li aklhichiwinilh an Gedeón, chi an Barac, chi an Sansón chi an Jefté, chi an David, chi tacha an Samuel chi an yu xtalhichiwiniy ixchiwinti Dios yu wa katapasayaka'.
58011033	Ixchuxk'an yu'uncha takiklaka'ilhi an Dios xliyu la'alhuw lhich'alhkat talhajalh, chi tanawlhi tanyucha yu oxi chi yu jantu, tala'a'ilhi yu jajunkan li kajaxta'nikana', tala'ma'e'sto'lhi la'a'lhuw lión.
58011034	Talakmamixilhi laj'ay lhitalhamnit jikmi, jantu jama'nikalhi laka espada yu lajkikxtuy, ta'ilhi xtachaputk'an masi ntucha lajk'ut'ilin xtajunita, lajk'ut'ilini tawalh laka lasat, tala'ma'ats'alalhi yu kilhmaktam soldadojnin.
58011035	Ta'alilhi t'akunin yu tala'awcho'olhi xjaninik'an chi tala'a'icho'olh, pero ali'in stakcha jamama'alh'ajnikalh, jantu tala'a'ilhi li kajama'alhtaxtukalh, para li katalhitsukulhi yu palay oxi jatsukunti akxni kala'awcho'okana'.
58011036	Ali'in stakcha jamamaxanikalh chi jala'na'makalh chi sta xjalakch'i'ulakanta laka kadena chi xjamalaklhchawkanta.
58011037	Jalakt'alhmakalh laka chiwx, japuch'uk'ukalh, jalhila'ts'intanukalh, japuma'nikalhi yu lajkikxtuy espada. Wa tanlayjcha xtalak'aklat'ajun wa ixjaxt'a'anchak'an jatapakxati ixjapula'axt'a'kan, wa xtalajkilhpaticha, tucha k'is oxi xtak'atsan, stakcha xjalhitama'chapukan.
58011038	An lakamunulhpa jantu xt'acha'ani li kaxjalhitsukulh ani lapanakni, wa tanchuncha ixtalak'aklat'ajuni an tan wa xixtacha lakaat'un chi lakaak'iwin, chi tan la'tan'apilho'o'o a'stitawk'a chi tan la'jalho'o'o lakaat'un.
58011039	Pero ntu xamati yu'uncha la'a'ilh yu najun an Dios li kaxt'a'a', masi oxi jalhichiwinkalh an la xjakiklaka'intik'an,
58011040	mu an Dios ixpaxkama'ata yu palay oxi para kitnan, para li wa ayxtamcha ali yu'uncha akinta'ilhtukan li ntucha tu'u kintats'an'aniyan.
58012001	Pus xliyu li kitnan kintala'acho'oni'oyani lhuw yu tala'ts'ilh an x'alhp'asninti Dios, kamakaw'ojocha chux yu wa kintamama'tijlayancha, chi an tala'alhin yu wa las kintamats'antijlayan, chi lhitala'sicha kajats'alaw an jats'alat yu lhit'awnaw laki'ukxlakapuk'an.
58012002	Yucha an Jesuscha kasa' la'ts'iw, mu yucha puminachalh an kijakiklaka'intik'an chi yucha yu oxicha tukan kinta'ilhtuniyan an kijakiklaka'intik'an. An Jesús lhitayanilhi an laka cruz, jantu lhakapu'alhi anchunu lhimaxan lhinin, mu yucha ixk'atsayi li xli'astan ka'achana', chi tawilhcha tan oxi la xpa'xti an tan wilh xputawlan yu puch'alhkatnan an Dios.
58012003	K'alhak'ap'up'it'iti anchunu yu ma'alh'ajnalh, yu wa tat'atasp'itlhi an yu wa xtala'alhinchak'an ta'ilhtuy, para li tacha an laj'oximaj'ay unt'at jant'u wa k'alho'ont'it chi k'ala't'a'a't'atcha.
58012004	Mu uxitnan t'uk'a' st'a anch'a lhit'ayaniyat li wanajch'a k'alhimaj'ant'it mijak'alhnik'ani li t'alasayat an tala'alhin.
58012005	Walh ch'i k'apt'atcha t'ach'a an unk'anat tacha uxitnan xajas'at'an, tan nawkan: Kijas'at'a, jant'u k'ala'amaj'a an ixjamalakpast'ak'anti an Jamach'alhkat Dios, ch'i nt'u k'at'a'oxila'alhit'i akxni la'a'aymayan.
58012006	Mu an Jamach'alhkat yu mapayniy, malakpast'ak'aniy, chi ixchuxk'an yu jala'a'iy tacha ixjas'at'an, jatina'a.
58012007	Li lhit'ayaniyat'iti an ixjamalakpast'ak'anti Dios, tacha ixjas'at'ancha kata'ilhtuyan, ¿chu sna xamati lapanaki katsukulh yu ntucha kamalakpast'ak'anilh ixjas'at'a?
58012008	Pero li an Dios uxitnan jantu tamalakpast'ak'aniyani tacha jamalakpast'ak'aniy ixchuxk'an an yu ixjas'at'an sawalh, pus uxitnan jantu sawalh ixjas'at'an.
58012009	Atumpaj jalhitsukuwi yu wa anicha lakaat'un kilakpaynink'an yu xakintamalakpast'ak'aniyan, chi ixjakiklaka'iyawcha. ¿Tasu li ntu palaycha kakiklaka'iyaw an kimPayk'an yu wilhchalh lakt'iyan para li katsukuwi?
58012010	Anchunu kilakpaynink'an jantu ma'ani kintamalakpast'ak'anin chi yu'uncha wa tacha yu oxicha xtalhiwilay ajnik'a kintamalakpast'ak'anin, pero an Dios oxi para kitnani li kintamalakpast'ak'aniyan, para li wachucha la'stalan'ani kajunwi tacha yucha.
58012011	Chun sawalh akxni wa kintamalakpast'ak'anit'awkananka, jantu achaniyau, kintaxkaniyan u lhita'oxila'alhiyaw, pero xli'astan oxicha xajachalh. Akxni laj'achanawcha chi oxicha tsukuyaw.
58012012	Lajk'ut'ilinch'a k'a'unch'o'ot'it, mu wa la't'iya'anch'a lak'unt'at'it.
58012013	Oxi k'alhak'ap'up'it t'anch'unch'a p'alht'ananat para li nt'u k'ap'uts'an'at'iti t'ach'a an wa t'iya'ch'a layat; walh ch'unch'a k'at'a'alht'axt'uya'it.
58012014	Oxi k'ajat'alalhip'it chux an lapanakni chi la'stalan'ani k'ats'uk'ut, mu yu ntu stalan'a katitsukulh jantu katila'ts'ilhi an Jamach'alhkat Dios.
58012015	K'ajalajk'ats'anant'it, jantu junita xamati jantu kajama'lhtayanalh yu an Dios xta'niputun; jantu junita kala'awlh la'atam xajataxiyak talh'amti chi katamama'tijlancha chi xluchak'ani kajamatsamalh;
58012016	jantu xamati wa aya kalalh chi yu ntucha ka'asmatniputulh an Dios, tacha lalh an Esaú, mu yucha wa la'atam wayt lhist'amaj'alhi li yucha xa'ay.
58012017	Ch'i k'ats'ayatcha li masi xli'astan lakask'ilhi li an ixpay kask'inicho'olhi an Dios yu ixt'acha'an kaxlitsukulh, jantucha lhakapu'ankalh, chi masi astan nawlh jantucha tani lhila'alh, masi lhi'alhulh.
58012018	Uxitnan jantu ani ch'ip'int'at an tan wilh a'stitawk'a yu lay xlakach'apakan, chi ixma'taji laka jikmi, tan s'oya' junita, tan ts'ite's wilh chi tan lhima'anxkay.
58012019	Jant'u asmatt'iti tacha an is'oli kikst'ililh s'olh, chi tacha an p'as ixchiwinkan, tan ma'anchacha ta'asmatlhi an judiojnin. Tatapaynisk'inlhi li ntucha ali kajaxa'alakalh,
58012020	mu ntu xtalhitayaniya tacha ani yu ixjalhijunkan tan jajunkalh: Li xamati kakitach'ataya ani a'stitawk'a kalakat'alhmakalh sta kama'nilalh u kama'nikalh laka patipni chi masi wa la'atamcha jatapakxat kakitayalh ani a'stitawk'a, wanajcha chun.
58012021	Chi sawalhcha lhitalhamnit tuchichuni an yu xtasuy, sta an Moisés nawlh: Ijkaxk'ip'ip'itnincha la kintalhanti.
58012022	Uxitnan ch'it'ant'at an tan junkan a'stitawk'a Sión, la xla'acha'an an Dios yu la'ajunta, an la'acha'an Jerusalen yu lakt'iyan alinachalh, tan la'alhuw millón angelhnin tat'awilanalh,
58012023	tan ta'ayxto'nun an ixjas'at'an Dios yu jats'o'ulakanta an lakt'iyan, tan wilh an Dios yu kinchuxk'an kiJuezk'an, tan tat'ajun an ixtakuwink'an yu oxi xtat'ajun yu ja'ilhtukalh li ntucha tu'u xtala'alhink'an katalhitsukulh,
58012024	tan wilh an Jesús, yu sast'icha kintaput'atamakawcho'on an Dios, chi tan alin an jak'alhni yu lax lax jala'muk'anankalh yu palay oxi kintaxa'alayan, walh jantu an ixjak'alhni Abel.
58012025	K'ajalajk'ats'anant'iti li nt'u wa k'ala'amaj'ant'iti an yu chiwiniy, mu li ntu tata'alhtaxtulhi an yu wa tala'amaj'alh an yu jalaj'aymalh aniy lakaat'un, palaycha kitnan, li wa la'amaj'anawi an yu kintalaj'aymalakaminan sta anu lakt'iyan.
58012026	Anchunu panch'e'ex akxni chiwinilh an Dios malaklalhi an lakaat'un, pero chaway najun: "A'tam akmalaklapala', chi ntucha wa yu an lakaat'un wachu an lakt'iyan."
58012027	Chi li najun a'tam akmalaklapala, nawputun li kama'osukana an yu wa lak'ilhtukanta, an yu lay malaklakan, para li wa yuchacha katamakawlh an yu ntu lay malaklakan.
58012028	Pus kitnan, mu la'a'it'awnawcha lhich'alhkat yu ntu lay lak'anukan, kaxta'wicha lhimala'puchajun, chi yuchacha kaput'atapatsaw an Dios kama'an'achawcha laka jakiklaka'inti chi laka jalhiwilanti;
58012029	mu an kiDiosk'an jikmi yu jala'xawanan.
58013001	Xpujun'alhincha chuncha kajunlhi li lamap'aynip'axayat li lhit'ala'awnin.
58013002	Jant'u k'ak'apt'iti li oxi k'ajala'a'it'it yu tala'cha'anan la mincha'ak'an, mu chuncha ali'in masi ntu xtak'atsay, angelhnini ixtala'a'iy la ixcha'ak'an.
58013003	K'ajap'ast'akt'iti an yu talaklhchawnan, tachanu jat'alaklhch'awyat'it; chi an yu wa jala'lhitama'chapukan, tachanu an la ixlakatunajk'ani t'awnat'it.
58013004	Minchuxk'an yu lakt'at'awk'anat oxi k'ats'uk'ut mint'uyunk'an, stalan'a k'ats'uk'ut li lat'at'awnat'it, mu an yu wa aya talay chi an yu tat'atamapalay xamati yu ntu yu tat'at'ajun, an Dios kajaxta'niya lhima'alh'ajna.
58013005	Jantu wa tumincha sawalhch'a k'axo'ulat'it, k'at'alaj'ach'ant'itcha yu lhit'awnatcha chaway; mu an Dios najun: Jantu a'tam aktikapmaj'an chi ntu at'am aktimakajun.
58013006	Pus lhitala'si lay nawnaw: "An Jamach'alhkat Dios yucha ki'a'tayjuy; jantu aktitalhamnilhi tani laycha aki'ilhtulh an wa lapanakcha."
58013007	K'ajap'ast'akt'iti an xalaj'ajin, yu talhixa'alan an ixchiwinti Dios; k'alhak'ap'up'it'iti tani t'axajachalhcha ixjatsukuntik'an, ch'i k'ala'ts'ixt'unitcha an xjakiklaka'inti.
58013008	An Jesucristo wanajcha yu yu kutanchacha xjuntachalh, chi yu chaway, chi wa xpujun'alhincha kajuna'.
58013009	Jant'u k'ak'iklak'a'it'iti wa tanlhuncha tipaspit lhamap'a'sin yu ntu lhitala'si. Palay oxi li an kijalhunutk'an k'ut'ilhi kawalh la xjamapayninti an Dios, walh jantu li wa xalhamap'a'sincha wayt; mu yu yucha lhamap'a'sin jantu a'tam tu'u lhitapalay.
58013010	Kitnan lhit'awnaw la'atam tan ma'axta'kan lha'ulan tan tu tat'acha'an lay kata'ulh yu ma'axta'kan lha'ulan an yu tatapatsay an laka cha'a tan ixt'ajun ix'alhp'asninti Dios,
58013011	mu an ixlakatunajk'an an jatapakxat, an yu jatamaknuni ixjak'alhnik'an an laka cha'a yu sawalh stalan'a an sacerdote ixlakata an tala'alhin, ma'spa an laka campamentojo ankan la'xawaka.
58013012	Pus xliyu wachu an Jesús, para li kajamastalan'anilhi la xjak'alhni an yu takiklaka'i, xlima'spa an la'acha'an nilh.
58013013	Pus kataxtuwcha tan tawilanalh an lapanakni kala'awcha xlima'spa an campamento, chi kama'alh'ajnawcha wachu tacha yucha ntu tu'u talhiwilalh,
58013014	mu aniy jantu tu'u la'acha'ani yu ka'alin'alhiya', kitnan puxkawyaw la'acha'an yu ka'alin'alhiya' yu wa ka'alinaka'.
58013015	Pus lhilhiji yucha an Jesucristo kapuma'axta'niw milhpat an Dios tacha kilha'ulank'an, la kinkilhnik'an kapumapa'a'uwi an ixta'a'ut.
58013016	Jant'u k'ak'apt'iti uxitnan li k'a'ilht'ut'iti yu laj'oxi tanlhun chi li k'ala'a't'ay'up'axat'it; mu an Dios yu chuncha lha'ulani achani.
58013017	K'aja'asmatnit'iti yu tajunan amimpastornink'an ch'i k'ajak'iklak'a'it'it; mu yu'uncha talhistakta amintakuwink'an chi mu yu'uncha kajalhisakmikana t'ani xt'awnatcha, p'us k'ajak'iklak'a'it'it, para li lhi'acha katatapatsalh chi ntu junita katanawlh li lhima'anxkaycha talhiwilay, mu li chuncha, jantu tu'u yu oxi talhiminiyan.
58013018	Akilalhitapayniw, mu iklhiwilayawi li oxi ijkalakpastaknanaw, chi oxi iktaylhi'amputunaw chux an tanlhun.
58013019	Chi palaycha iklalhitapaynisk'iniyaw kit'in li k'at'ap'aynit'it, para li akimakawnikalhi watukan aklala'ampalhcha'aw.
58013020	An Dios yu xt'a'a oxi jatawlhnat, yu mala'awnicho'olh an kiJamach'alhkatk'an Jesucristo, an ay lapanak yu jalhist'ak'a ixborregojnin, an laka jak'alhni yu xpujun'alhincha putamakawkalh.
58013021	Yuchacha katapu'ilhtun li layi k'amukt'axt'ut chux tanlhun yu laj'oxi, para li yu yuchacha chuncha oxi lhiwilayi k'a'ilht'ut, chi an Dios yucha an Jesucristojcha akintapu'ilhtun kitnan tani yu lhi'achanicha. ¡Yucha an Jesucristojo yu ay chi xpujun'alhincha! Chunchacha kawalh.
58013022	T'ala'awnin, iklatapaynisk'iniyaw li k'alhit'ayanit'iti ani kinchiwinti, mu wa lakats'uniya ani klats'o'nitaw.
58013023	K'ak'ats'at'it an kint'alajunk'an Timoteo makawcho'okalhcha li xmalaklhchawkanta, li wa tukan kamina akt'a'antachalhi li aklala'antacha'aw.
58013024	K'ajala'axa'alachi'it'iti ixchuxk'an an mimpastornink'an, chi ixchuxk'an an yu takiklaka'iy Dios. An xalakaat'un Italia tala'axa'alayan.
58013025	An Dios minchuxchak'ani kataxta'nin an xjamapayninti. Chunchacha kawalh.
59001001	Kit'in Santiago, ixma'tapatsan an Dios chi an Jamach'alhkat Jesucristo, ijkala'axa'alay an kilhmakkawt'uy ixlapanak Dios yu ta'a'pitsinin ta xlijalhi'ay an lakaamunulhpa'.
59001002	Kint'ala'awnin, uxitnan sawalhch'a k'alaj'ach'ant'iti akxni tanlhuncha tu'u yu lhima'anxkay p'ula'p'ust'awnat'it.
59001003	Mu k'ats'ayatcha li akxni lhila'ts'int'anuk'anat'it ixlakata an mijakiklaka'intik'an, p'alay laklaniyat'iti lhit'ayaniyat an ma'alh'ajnat.
59001004	Pero li lhit'ayaniyat k'alhip'uxk'awnit'iti para li oxicha k'ats'uk'ut, k'a k'at'atcha sawalh, jantucha tu'u katats'an'anin.
59001005	Li xamati yu uxitnan ts'an'ani jatapast'ak'at, kask'inilh an Dios, chi an Dios kaxta'niya', mu an Dios ixchuxk'ani lhuw jaxta'niy yu task'iniy chi ntu xamati yu wa la'amaj'an.
59001006	Pero yu sk'in, kakiklaka'ilh sawalhi li kaxta'nikana'. Jantu kanawlh li sna kalaya u jantu. Mu yu ntu lhiwilay yucha wa tacha an milh milhcha lay alamalh, watanlayjcha lhilhi'an an un.
59001007	Yu chuncha lay, jantu kapastaklhi li tu'u kala'a'iya la xmakni an Dios,
59001008	mu chaway tami past'ak'a chi lhiy tamcha pastakpalay, chux yu ilhtuy jantu lhitala'si, wa tamj tamj jatapastaknan.
59001009	Yu wa kilhpati kint'ala'ajunk'an kalhi'achalhi li an Dios juniya li yucha lhitapalay;
59001010	chi an yu jamatumin wachu ka'achalhi akxni ntucha lhitapalay la'ts'inkan mu yucha wa tacha an xaxanti an jach'itini katapasaya'.
59001011	Akxni xajachilhcha an wilhchan chi sawalhcha p'asi jask'unun, an jach'itin xixacha chi patajunicha an xaxanti chi ntucha k'usi jun. Chuncha katapasaya an yu jamatumin, wa kat'anicho'oyacha tuchini wa tilak'ilhtuycha.
59001012	Wa lhi'o'slaya oxicha para yucha an lapanak yu lhitayani akxni lhila'ts'intanukan. Mu akxni li kalhajayantacha, kala'a'iyacha an xakorona jatsukunti, yu an Dios najun li kajaxta'niya an yu tamapayni.
59001013	Li akxni xamati lhila'ts'intanukan li ka'ilhtulh tu'u yu ntu oxi, jantu kapastaklhi li Diosi chuncha ilhtuy. Mu an Dios jantu k'is past'ak'a li ka'ilhtuputulh yu ntu oxi tu'u', chi an Dios jantu xamati lhila'ts'intanuy para li kama'ilhtuputulh yu ntu oxi.
59001014	An lapanak yucha an lajk'atsancha tanlhun yu ntu laj'oxi, yucha yu lhila'ts'intanuy, chi li lhakapu'ancha, pus ma'ilhtuycha yu ntu oxi.
59001015	Yucha anicha yu ntu laj'oxi tanlhuni yu pup'a'a an tala'alhin, chi akxni an lapanak ilhtutacha sawalhi an tala'alhin, la'chincha an lhinin.
59001016	Kint'ala'awnin yu iklamapayniyaw, jant'u k'at'a'o'xch'o'ot'it:
59001017	Chux yu oxi tu'u kintaxta'nikanan chi yu ntu k'is inta tu'u ts'an'ani, talhmani minachalh, yucha an xaPay jatapulhkunu makminachalh, yu ntu tapaxay chi ntu laklay tacha an ma'stele'.
59001018	Yucha mu chuncha lakask'ilh, kintaxta'nini jatsukunti an laka chiwinti yu sawalh, para li kitnancha p'ulhnaj kajunwi tacha an jamala'awnininta.
59001019	Kint'ala'awnin yu klamapayniyaw, k'alhak'ap'up'it'iti ani yu klajunaw: minchuxk'ani wa las k'a'asmatt'it yu unk'anat'it, pero ntu wa lasi k'ach'iwinint'it chi ntu wa lasi k'at'alh'amant'it.
59001020	Mu an lapanak yu wa talh'aman jantu lay ilhtuy yu oxi lhiwilay an Dios.
59001021	Pus uxitnan k'amak'aw'o'ot'itcha chux yu ntu oxi chi tacha an wa stakcha alin yu wa lhi'ay junita, chi laka jakilhpatinijk'atsatcha k'ala'a'it an chiwinti yu xt'a'nik'anat. Mu aniy chiwinti layi katama'alhtaxtuyan.
59001022	Jantu wa lhilakatijtamcha k'a'asmatt'iti aniy chiwinti, yucha k'amukt'axt'utcha, mu li jantu, wa mi'akstuchak'ani o'xcho'ok'anat'it.
59001023	Yu wa asmat'acha ajnik'a an chiwinti, chi ntu muktaxtuy, tachanu xamati lapanak yu la'pula'ts'inkancha laka spejo,
59001024	la'pula'ts'inkancha ix'akstu, pero akxni tala'asp'itcho'oycha kappalaycha tani tasuycha.
59001025	Pero yu ntucha k'ap'a yu asmat'a, chi oxicha lhakapu'an an yu ts'awj lhamap'a'sin, yu jama'alhtaxtunun, chi yuchacha pu'aklatsuku'alhiy chi ilhtuycha tacha najun, yucha lhi'acha kak'atsana tuchini yu ilhtuycha.
59001026	Li xamati k'atsan li sawalhcha kiklaka'iya tuchini kiklaka'itacha, pero li ntu lay lhist'ak'a an isima'at, wa ix'akstucha o'xcho'okan chi ntu tu'u lhitapalay tuchini yu kiklaka'itacha.
59001027	Yu stalan'a jakiklaka'inti chi yu ntu lhkiliki la x'ukxlakapu an Dios, yu xaPay, yucha aniy: Kaja'a'tay'ut'i la xma'alh'ajnatk'an an yu maticha ixpayk'an chi an yu maticha xt'apapak'an an t'akunin, ch'i nt'u k'alhk'iliki an laka laktanlhun yu ntu laj'oxi aniy lakaamunulhpa'.
59002001	Kint'ala'awnin, uxitnan yu k'iklak'a'iyat an ay kiJamach'alhkatk'an Jesucristo, jantu wa kata'alilhi yu oxi k'ajalhiwilat.
59002002	Mu li t'an t'a'ayxt'o'at'it katanuchalh xamati lapanak yu maktanun ix'anillo de oro chi sawalhcha oxi ixla'ch'it, chi wachu katanuchalh pumatam yu wa kilhpatiy, yu wa at'ilhcha ixla'ch'it,
59002003	chi wa yucha an yu sawalhcha oxi mala'ch'ininta yu oxi k'ala'ts'int'it ch'i k'a'unit: "Anich'a k'at'a'ulh tan oxi"; chi an yu wa kilhpatiy k'a'unit: "Uxint'i anch'unuch'a k'asa' t'ayachi u anicha lakaat'uni k'at'a'ulh".
59002004	Wa siya uxitnancha, wa lasakxt'uyatcha yu oxi lhiwilayat chi yu jantu, tachanu juesninch'a unat laka yu ntu oxi jatapast'ak'at.
59002005	Kint'ala'awnin, uxitnan iklamapayniyaw, k'a'asmatt'iti aniy: An Dios yuchaa jasakxtuta an yu wa takilhpati aniy lakaamunulhpa', para li sawalhcha katajakiklaka'inilh chi para li katajama'lhtayanalhi an lhich'alhkat, yu yucha an Dios jajunita li kajaxta'niya an yu tamapayni;
59002006	uxitnan apalij wa nt'u t'u'u jalhiwilayat'it. ¿Chu ntu yu an jamatuminini yu sawalhcha talhitama'chapuyan chi taxa'alhi'anancha la x'ukxlakapuk'an an jamach'alhkatni?
59002007	¿Jantu yu'uncha yu xkayaj talhichiwiniy an oxi xta'a'ut an yu p'ut'asanik'ant'it?
59002008	Uxitnan oxich'a li ch'unch'a layat li mukt'axt'uyat sawalhi an yu ay tukan lhamap'a'sin, tacha najunta an tan ts'o'muk'akanta: "K'amap'aynit'i mint'alapanak t'ach'a akst'u map'aynik'an".
59002009	Pero li wa ta'alini yu oxi jalhiwilayat chi ali'in jantu, tala'alhinch'a ilht'uyat, chi an xlamap'a'sin Dios kanawna li minkwentajk'an.
59002010	Mu watichicha yu muktaxtu'ojoycha chux an lhamap'a'sin, pero li inta la'atam lhamap'a'sin jantu ka'ilhtulh, chuxcha jantucha muktaxtu'ojoy.
59002011	Mu an Dios nawlh: "Jant'u k'at'at'amat'i yu ntu mint'iwi'", chi nawpalay: "Jant'u k'ajama'nin". Pus chaway, li xamati jantu t'atamayi yu jantu xt'iwi, pero li jama'ninin, jantucha muktaxtuyi an lhamap'a'sin.
59002012	Uxitnan k'ach'iwinint'it ch'i k'alat'it tacha yu yucha an lhamap'a'sin yu akintama'alhtaxtuyan akintapujunkanan li oxi u jantu xlayaw.
59002013	Mu yu ntu k'is tamapaynilhi ali'in, wanajcha chuni kaja'ilhtukana akxni kajajunkana li yu'uncha ixkwentajk'an. Chi an yu tajamapayninin yu'uncha oxi katat'axajanta, tan kanawkana li oxi u jantu yu ilhtuta atamj.
59002014	Kint'ala'awnin, ¿tisu lhitapalhnicha xamati li kanawlh li jakiklaka'inini, li ntu tu'u ilhtuy yu kaputasulhcha? ¿laycha kaputa'alhtaxtuya wa laka jakiklaka'inti?
59002015	Kanajuw li xamati kint'ala'ajunk'an u kint'alajamatsank'an tats'an'atayani ixla'ch'itk'an chi tats'an'atayani yu lhilhij kata'ulh,
59002016	chi xamati yu uxitnan kajajunilh: Oxich'a k'ap'it, k'amala'ch'inint'itcha ch'i k'alaj'o'ats'atcha; pero li ntu jaxta'niya yu tama'lhtask'iniy la ixlakatunajk'an, ¿tisu talhitapalhnicha?
59002017	Wanajcha chuni tapasay an laka jakiklaka'inti, li ntu tu'u k'ilhtuy yu kaputasulhcha, jantu tu'u lhitapalay.
59002018	Pero xamati layi kanawlh: "Uxint'i jak'iklak'a'inin chi kit'in tanlhuncha iklak'ilhtuy. Kit'in iknajun li jant'u lay ak'int'imasunini li jak'iklak'a'inin li nt'u ilht'uyi yu lhinawkan. Chi kit'in chunchacha akpumasuniyan kijakiklaka'inti tacha an iklak'ilhtuycha tanlhun."
59002019	Uxint'i k'iklak'a'iya li wa pumatami Dios, oxich'a li ch'unch'a lay, pero an lakmakxkay'un wachu takiklaka'iy chi tajaxk'ip'ip'itnin.
59002020	Jantu wa tontojo k'a'unt'i, ch'i k'ak'ats'at'i li na'uni li jakiklaka'inin pero li nt'u ilht'uyi yu laj'oxi tanlhun, jantu tu'u lhitapalay.
59002021	An Dios la'a'ilhi an Abraham tacha oxi lapanak, yu tacha kimpayk'an xlila'ts'inaw, wa xliyu an Abraham lha'ulanalhi an ists'alh yu junkan Isaac, lha'ulananilhi an Dios.
59002022	Ch'away la'ts'incha an la xjatsukunti an Abraham li xjakiklaka'inin, pero wachu ixlak'ilhtuyi tanlhun tan ixputasuy, chi xliyu tacha an xlak'ilhtuycha, pus an ixjakiklaka'inti oxicha sawalhi walh.
59002023	Chunchacha sawalhi tapasalh an tan ts'o'muk'akanta tan najunta: "An Abraham kiklaka'ilhi an Dios, pus an Dios oxi lhiwilalh tacha an lalh an Abraham." "Chi an Abraham ix'amigojcha an Diosi junikalh."
59002024	Pus chaway uxitnan la'ts'inatcha li an Dios oxi lapanaki juniy li yu ilhtuyi tanlhun yu laj'oxi, jantu wa xliyu li jakiklaka'inincha.
59002025	Wanajcha chuni putapasalh an t'aku yu ixjunkan Rahab, yu wa aya ixlay. An Dios tacha yu oxicha aklat'ajun t'aku la'a'ilh wa xliyu li ilhtulhi yu oxi. Mu ani t'aku jaxta'nilhi tan katatawilh an yu xta'anta jalaklakawanin. Chi ja'a'tayjulhi li lakatamcha laka tiji katapu'ancho'olh.
59002026	Mu tacha an lakatunaj li ntu lhit'ajuni takuwin, nita, wanajcha chuni an jakiklaka'inti li ntu ilhtukaniy tanlhun yu laj'oxi, jantu tu'u lhitapalay.
59003001	Kint'ala'awnin, jantu wanajcha milhuk'ani k'a'unt'it yu k'ajamat'alaninint'it, mu k'ats'ayatcha li yu ijkamatalanininaw palay akintamama'alh'ajnikanani li ntu oxi ikmasuyaw.
59003002	Kinchuxk'ani lhuw ilhtuyaw tu'u yu ntu oxi, li xamati jantu k'is wa aya najun u ta'elh'o'xcho'oy akxni chiwiniy, yucha lapanakcha yu ts'awj sawalh t'ajun, chi yu chuncha, wachu layi lhistak'ojoy chux an ixlakatunaj para li ntu tu'u yu ntucha oxi ka'ilhtulh.
59003003	Akxni jamakilhtanuyaw ixfrenojk'an an kawayojnin para li lay kajamalhtanaw, chux an ixlakatunajk'an ilhtuyawi tani ilhtuputunawcha.
59003004	Ch'i k'alhak'ap'up'it wachu an barco; masi yucha wanaj laj'ay chi tacha an jatisamaj'an an un masi yu k'ut'ilh, pero an yu tamalhtanay talhi'ani watanchuncha talhik'uxa'an, walh chi wa lakat'ikt'i an yu tapumalhtanay.
59003005	Wanajcha chuni an sima'at yucha wa lakat'ikt'i, pero layi lak'ilhtuy laj'ay tanlhun. ¡La'atam lakat'ikt'i jikmi layi la'xaway ay lakaak'iwin!
59003006	Chi an sima'at yucha tacha jikmi, ancha minachalh ta tipachux yu alin tala'alhin an lakamunulhpa'. An sima'at la kilakatunajk'ani kintat'amala'xto'nikantan, pus kintalhkiliki'oyani chux la kilakatunajk'an. Chi an sima'at yucha an la'nini putakilhnuy chi makilhnu'ojoycha ta xlilhman an jatsukunti.
59003007	An lapanak layi ja'ilhtuy tani ja'ilhtuputuncha chux an xajatapakxat lakamunulhpa', yu tala'pa'achujlata chi an ts'apulin chi an yu tatajumanalh alamalh. Layi jamamansojlay an lapanak,
59003008	pero ntu xamati lay mamansojlay an sima'at. Yucha la'atam tu'u yu ntu oxi, yu ntu lhitamakajun li kamamansojlakalh chi wa stakcha lhit'ajuni yu lhinikan.
59003009	Lakisima'atk'an oxi lhichiwininaw an Dios, yu kimPayk'an, chi wanajcha yu xkayaj japujunaw an lapanakni yu yucha an Dios ja'ilhtulh tacha yucha junita.
59003010	Wa la'atam kinkilhnik'ani tan putaxtuy laj'oxi chiwinti chi xkayaj chiwinti. Kint'ala'awnin, jantu chun.
59003011	¿Chu sna layi tan taxtuy xkan kataxtulh yu sa'si chi kataxtupalh yu sun?
59003012	Tacha a'atam xak'iw higo jantu layi katitawk'anilh aceituna chi alhtam xasiwik uva jantu layi katitawk'anilh higo. Pus wanajcha chuni kint'ala'awnin, tan taxtuy xkan yu s'o'o jantu layi katitaxtulh yu sa'si.
59003013	Li xamati yu uxitnan jalakpastaknan chi lhimacha'xayi an tanlhun, laka oxicha ixlakatijla kamasulh, laka jakilhpatinij k'atsat.
59003014	Pero li uxitnan mak'awniyat'iti an xkayajk'atsat amijalhunutk'an, chi li an tanlhun wa pulaxkaycha ilht'uyat'it chuncha ntu layi k'at'ina'unt'it li tu'ucha yu sawalhcha oxi ilht'ut'awnat'it chi nt'uch'a ilht'uyat'iti an yu sawalh.
59003015	Mu ani jatapast'ak'at jantu yu, yu makmin Dios, an yu ilht'uyat wa xajatapast'ak'atcha aniy lakamunulhpa', ixjatapast'ak'at an lapanak chi an xapay makxkay un.
59003016	Tan alini laxkayt chi la'ayt, wachu talaktilhkanta chi alin'ojoyi chux yu ntu oxi tanlhun.
59003017	Pero yu talhit'ajun an jatapast'ak'at yu yucha an Dios makmin yu'uncha wa tanchun kawalhcha talhit'ajuni an jatsukunti yu stalan'a, chi ntu tala'aji chi oxi lapanakni chi oxi tachiwiniy chi sawalh tajamapayninin chi oxi tanlhuni ta'ilhtuy chi xlisawalhi yu ta'ilhtuy, jantu wa talaycha.
59003018	Chi an yu wa oxicha talakask'in katawlakalh wa laka lhi'oxi lapanaki tach'an an oxi jatawlhnat, para li katama'alalh an oxi lanti.
59004001	¿Tanischa minachalh an lasat chi an la'ayt yu wa siya uxitnancha? Ancha minachalh tacha an lhilhij k'ats'anat ilht'up'ut'unat yu ntu laj'oxi tanlhun, yu lhilhij t'alaxt'uk'uyat la mimpulaknik'an.
59004002	Uxitnan ach'aniyat'iti tu'u, ch'i nt'u lhits'uk'uyat'it; jama'nininat'it, lhaxk'ayananat'iti tu'u', chi mu nt'u lay lhits'uk'uyat'iti yu lhaxk'ayananat'it, pus la'ayatcha ch'i lasayatcha. Jant'u lay lhits'uk'uyat'iti yu ach'aniyat mu nt'u sk'iniyat'iti an Dios;
59004003	ch'i li sk'iniyat'it, jantu taxta'niyan mu nt'u oxi sk'iniyat, mu uxitnan yucha an wa tanlhunch'a lakp'ast'ak'at'iti lakp'u'ilht'up'ut'unat'it.
59004004	¡Uxitnan mak'awnat'iti an Dios! Jant'u k'ats'ayat'iti li oxi t'alalhi'ankan an lakaamunulhpa ixt'alaxkaycha an Diosi junkan? Watichicha yu oxi t'alalhi'amputun an lakamunulhpa, ixt'alaxkaycha an Diosi jun.
59004005	Sawalh lhitapalayi an tan ts'o'kanta ixchiwinti Dios tan najun: An Takuwin an yu kintaxta'nitan Dios mapayni, chi yucha lakask'in li ntu kamakajuw.
59004006	Pero an Dios ali kintamapayniyan, mu an tan ts'o'muk'akanta najunta: An Dios jatanchaniya an yu wa talaj'ayajk'atsay, pero an yu tajakilhpatinijk'atsay jamapayni.
59004007	Pus yucha an Diosch'a k'a'asmatnit'it, k'alhit'ayanit, jant'u k'ak'iklak'a'it'iti an xapay makxkay un, walh lani chuncha katalaj'osan.
59004008	K'ast'alhch'a la'p'it'iti an Dios, chi yucha kastalhcha tala'anan. ¡K'alakmakxak'atcha la'ma'lhta'alhinin! ¡Uxitnan yu map'aynip'ut'unat an Dios chi a'tam map'aynip'ut'ump'alat wachu an lakamunulhpa, k'ast'alan'atcha mijalhunutk'an!
59004009	¡K'alakt'axap'aatcha chi k'ala't'a'oxila'alhitcha chi k'alaj'alhunt'itcha! ¡T'ach'a an lakts'i'inat mi'alhutchak'ani kawalh chi ami'achatk'an minta'oxila'alhitchak'an!
59004010	La x'ukxlakapu an Dios k'amasut'iti li ntu tu'u milhijuntik'an chi yucha kata'ilhtuyani li k'alhit'ap'alat.
59004011	T'ala'awnin, jant'u wa aya k'alalhich'iwinp'axat. Yu wa aya lhichiwiniy ixt'ala'ajun u junicha tani laycha, wa aya lhichiwiniycha an xlamap'a'sin Dios chi ntucha tu'u lhiwilay. Ch'i li nt'uch'a t'u'u lhiwilay an lhamap'a'sin apalijcha ixjuezi un an lhamap'a'sin ch'i nt'uch'a ilht'uy apaliji yu najun.
59004012	Wa pumatami yu xta'lhi an lhamap'a'sin, yucha Juez, yucha layi jama'alhtaxtunun chi wachu layi jama'ninin. Pero uxint'i ¿tisu milhijunticha para li k'anawcha tani laycha mint'alapanaki?
59004013	Chaway k'a'asmatt'iti yu ch'unch'uni nawnat : "Chaway u lhiy ka'anaw tanchun la'acha'an chi anchacha katawlhtacha'aw tam k'ata, ka'ilhtutacha'awcha kintapatsatk'an chi kalhajayaw tumin".
59004014	¡Masi nt'u k'ats'ayat'iti tani katatapasaniyancha la mijatsukuntik'an lhi! Uxitnan wa tacha an jataputs'i, talakasuycha tam pants'ik'is, chi pants'ik'ischa jun, la'mixcho'oycha.
59004015	Yu lay k'ana'unt'it: "li chuncha najun Dios katsukuyaw chi ka'ilhtuyawi aniy u tu'u atumpaj".
59004016	Pero uxitnan ali t'aylhip'inat'iti laj'ayajk'ats'ajch'iwininat; chi chux tacha ani ayajk'ats'at jantu oxi.
59004017	Yu layi ilhtuy yu oxi chi ntu ilhtuy, ilhtuycha tala'alhin.
59005001	¡Uxitnani jamatuminin k'a'asmatt'iti aniy! ¡k'alaj'alhunt'it ch'i k'alakt'asat'it, ixlakata an tanlhun yu ntu laj'oxi k'ap'uma'alh'ajnana'it!
59005002	An mintumink'an lakp'uch'ita; an mila'ch'itk'an lak'utacha an xatsapulh.
59005003	An mi'orojk'an chi a mimplatajk'an laj'alhuntacha, chi anchunu ix'alhut k'ap'ulhila'ts'int'anuk'ana'it chi tacha jikmi katama'niyan. Wa st'akch'a lalhawat'at'iti laj'oxi mintanlhunk'an chaway yu k'ap'ulhila'ts'int'anuk'ana'it yu xalak'astancha wilhchan.
59005004	Jant'u jaxt'a'nit'iti xtalhajak'an an lapanakni yu tatapatsalh an la mintapatsatk'an. Ta'alhtasuyan chi an Dios yu lay ilhtu'ojoy wa tuchicha, asmat'acha tacha an tachiwiniy an yu tatapatsalh.
59005005	Ani lakaat'un uxitnan sawalhcha oxi jatsukunti lhit'awnat. Ch'i ma'an'ach'ayatcha milakatunajk'an, wa tacha wa jatapakxatch'a laj'ont'at'it. ¡Chi chint'ajuncha wilhchan akxni k'ala'ma'nik'ana'it!
59005006	Uxitnani lhimuk'ayat ch'i ma'niyat an yu ntu ta lay, chi masi chuncha, yucha jantu k'is ta'alhtayst'uk'an.
59005007	Pero uxitnani t'ala'awnin, xlak'anti k'ap'akxan'it sta akxni kamina an Jamach'alhkat Jesús. K'ala'ts'int'iti tacha lay an yu tapatsay la xkuxtu, yucha xlak'anti pakxan'iy akxni katamatachilhcha an xkan, para li laycha kamach'ixtamilh akxni ma'alaycha yu ch'an.
59005008	Uxitnan wachu xlak'anti k'ap'akxan'it ch'i k'ajak'iklak'a'inint'it sawalh, mu wa k'ischa ts'an'ay kaminacha an Jamach'alhkat Jesús.
59005009	T'ala'awnin, jant'u wa k'alalhich'iwimp'axat, para li nt'u k'amuk'anikant'iti mintala'alhink'an, mu an Juez la xlakapucha an malhticha yalh.
59005010	Kint'ala'awnin, k'ajala'ts'ixt'ut'iti an yu xtalhichiwiniy ixchiwinti Dios la xtalakask'i, yu'uncha xlak'anti talhitayanilh yu lhima'alh'ajna.
59005011	Kitnan nawnaw li oxi para yu'uncha an yu tama'alh'ajnan. Asmatt'atcha li an Job xlak'anti lhitayanilh ixma'alh'ajnat ch'i la'ts'inatcha tacha ilhtulh an Dios xli'astan, mu an Jamach'alhkat Dios sawalh oxi lapanak chi sawalh jamapayninin.
59005012	Pero klajunawi kint'ala'awnin, jant'u k'ap'ujurarnant'iti an lakt'iyan chi an lakaat'un chi watuchicha tu'u atumpaj. Akxni nawnat li chun, wa k'ana'unt'it chun, chi akxni nawnat li jantu, wa k'ana'unt'it, li jantu, para li an Dios jantu katamama'alh'ajnin.
59005013	Li xamati yu uxitnan wa ta'oxila'alhiy, katapayninilhi an Dios. Li xamati uxitnan achan, kamilhpanilhi an Dios.
59005014	Li xamati wa ta'an'ay, kajat'asanilhi an yu laktatanincha an yu takiklaka'iy Dios para li katalhitapaynilh chi la xtalakask'i an Dios kata'ukmuk'alhcha lakats'uni aceite.
59005015	Chi an tapaynit yu laka jakiklaka'inti sawalh ilhtukan kama'alhtaxtuya an ta'an'an, chi an Jamach'alhkat Dios kama'ostayanicho'oya an yu wa ixta'an'ay, chi li tu'u ixlak'ilhtuta ixtala'alhin kamala'mixini'okana'.
59005016	Xliyu k'ala'ump'axat'iti t'uch'ini ilht'ut'atcha mintala'alhink'an chi k'alat'at'ap'aynip'axatcha para li an Dios katak'uch'un. An ixtapaynit an yu oxi t'ajun la xtij Dios, sawalh alhp'as, chi asmatniya an Dios.
59005017	An Elías yu xlichiwiniy ixchiwinti Dios wa tacha kitnancha wachu lapanaki ixjunita, walh chi akxni alhp'as tapaynisk'inlhi li ntu kamilh xkan, la'at'utu k'ata apaytati jantu lalh xkan.
59005018	Xli'astan akxni a'tam tapaynipalh mincho'olhcha xkan chi an lakaat'un tanlhuncha ma'alacho'olh.
59005019	Kint'ala'awnin, li xamati yu uxitnan jantucha yu an yu sawalhi ch'a'o'apalay chi li xamati apumatam kakilhyawcho'olhi an tan sawalh,
59005020	k'ak'ats'at'iti li wa tichicha yu kilhyawcho'oyi tan oxi tij an yu wa ixma'lhta'alhinincha, ma'alhtaxtuyi laka lhinin chi lhuw tala'alhini tanchaniy.
60001001	Kit'in Pedro yucha an Jesucristojo kimala'achay. Iklats'o'niyaw uxitnan yu wa t'ilhch'a a'p'its'iyat yu ntucha la milakaat'unk'an wilat yu xalakaat'uncha Ponto wilat chi Galacia chi Capadocia chi Asia chi Bitinia,
60001002	uxitnan yucha an Dios kimPayk'ani tasakxtun xlip'ulhnaj chi tamastalan'anini an laka Stalan'a Takuwin para li k'ak'iklak'a'it'it, chi tamastalan'anini an la xjak'alhni Jesucristo. Lhuw jamapayninti k'ala'a'it chi oxi jatawlhnat.
60001003	Ayi kala'ts'iw an Dios chi xPay an kiJamach'alhkatk'an Jesucristo, mu yucha laka ay ixjamapayninti kintamala'awnicho'on, yucha an Jesucristojo chuncha kintapu'ilhtun akxni an la'awcho'olh. Chunchacha kintapu'ilhtun li kapakxan'iwi
60001004	li kala'a'iyaw an laj'oxi tanlhun yu xt'a'a an Dios, yu japaxkama'anita an ixjas'at'an an lakt'iyan. Aniy laj'oxi tanlhun jantu laktalakt'ilhi chi ntu laklhkilikin chi ntu la'xlo'a.
60001005	Chi mu uxitnan k'iklak'a'iyat'iti an Dios, pus an la x'alhp'asninti talhist'ak'an para li k'alhits'uk'ut'iti an ta'alhtaxtut yu mala'asijnita, chi kamasuya akxni xati'astancha panch'e'ex.
60001006	Xliyu chaway uxitnan sawalhch'a laj'ach'anat'it, masi li task'iniya li k'ala'ma'alh'ajnant'it tam panch'e'ex tipaspit lhima'alh'ajna.
60001007	Mu uxitnan an mijakiklaka'intik'an tacha an oro, kamala'pusukana laka jikmi para li kala'ts'inkalhi li jak'iklak'a'ininat sawalh. An jakiklaka'inti yu lhitayani akxni lhila'ts'intanukan yucha palay lhitapalay, an oro jantu, mu yucha wa min'ojoy. An mijakiklaka'intik'an uxitnan akxni chunchacha kalhila'ts'intanukana, kanawkanacha li lhajachalhcha, chi kala'ayakana chi kalhitapala'. Chuncha katapasaya akxni katalakasuyacha an Jesucristo.
60001008	Uxitnan map'ayniyat'iti an Jesucristo masi nt'u la'ts'int'at'it; ch'i li k'iklak'a'iyat'iti masi nt'u la'ts'inat'it, laj'ach'anat'iti an laka aya achat, yu nt'u lay nawnat laka chiwinti,
60001009	amijakiklaka'intik'an oxicha xajt'awnachalh, mu la'ch'ip'itcha yu puta'alhtaxtuy an mijatsukuntik'an.
60001010	An yu xtalhichiwiniy ixchiwinti Dios xlak'anti talhatalaninilh para li oxi katak'atsaalh ixlakata an ta'alhtaxtut, chi tanawlhi yu an Dios kataxta'niyan uxitnan la xjamapayninti.
60001011	An xTakuwin an Cristo p'ulhnajcha xjamak'atsaaniya an yu xtalhichiwiniy ixchiwinti Dios tuchi lhima'alh'ajnacha kalhitsukuya an Cristo chi tacha an ay kala'ts'inkana xli'astan; chi yu'uncha xtalhipuxkawnicha xtak'atsaaputun tichini yuchacha anchunu lapanak, chi tani wanancha chuncha katapasaya tacha an xjamasuni an Takuwin.
60001012	Pero an Dios jamak'atsaanilhi li an yu yu'uncha xtalhichiwiniy jantu wa para yu'unchacha, para kitnan. Atumpaj an lapanakni yu talhixa'alan uxitnan anchunu laj'oxi chiwinti an laka Stalan'a Takuwini tapumasunin yu makminkanchalh lakt'iyan. Aniy tanlhun an angelhnin wachu tala'ts'inputun.
60001013	Pus xliyu oxi k'ap'ast'akt'it t'uch'ini k'a'ilht'uya'itcha, chi oxi k'ats'uk'ut'it. K'ap'akxan'it'iti yu Dios kataxta'niyan la xjamapayninti akxni katalakasuyacha an Jesucristo.
60001014	Tacha yu taja'asmatnancha jas'at'ani k'a'unt'it uxitnan, jant'uch'a ch'uni k'ats'uk'ut t'ach'a xt'awnat akxni nt'uk'a' xmisp'ayat Dios.
60001015	Chaway, la mijatsukuntik'an la'stalan'ancha k'ats'uk'ut, mu an Dios yu tat'asanin, yucha stalan'a;
60001016	chi an tan ts'o'muk'akanta ixchiwinti Dios najun: "La'stalan'ani k'a'unt'it, mu kit'in ikstalan'a."
60001017	Li t'ach'iwinat'iti an Dios tacha mimpayk'an uxitnan, yu ta lhichux kintajunan tani t'a'unawcha la kijatsukuntik'an, k'ak'iklak'a'it'iti sta wa tani xlima'ancha k'atsuk'uya'it aniy lakamunulhpa'.
60001018	Mu an Dios yucha tama'alhtaxtunitancha amijatsukuntik'an yu ntu tu'u xlitapalay yu ixtaxta'nitan an yu t'a xjalhila'ts'inat'it. Chi uxitnan oxi k'ats'ayat li yu p'ut'a'alht'axt'ut jantu wa tuchicha yu wa min'ojoy, tacha an oro u an plataj,
60001019	yucha an k'usi xak'alhni an Cristojo pumapalakalh, yucha ma'axta'kalh chi ma'nikalh tacha la'atam borrego yu ntu k'is inta ta juninita chi yu ntu lhkiliki.
60001020	An Cristo chunchacha xlipaxkakanta sta akxni jantuka' x'ilhtukan an lakamunulhpa', pero sta chaway yu xati'astancha ani panch'e'exi malakasukalh, oxi para uxitnan.
60001021	Yucha an Cristojo p'uk'iklak'a'iyat an Dios. An Dios mala'awnicho'olhi an Cristo chi ilhtulhi li ayi kala'ts'inkalh, pus uxitnan k'iklak'a'iyat ch'i p'akxan'iyat'iti yu ka'ilhtuya an Dios.
60001022	Chaway uxitnan, li k'iklak'a'iyatcha an chiwinti yu sawalh, la'stalan'ancha, para li k'ajamap'aynitcha xasawalhi amijat'ala'awnink'an. Pus k'alamap'aynip'axatcha chux la mijalhunutk'an chi chux la mintachaputk'an.
60001023	Mu uxitnan t'ump'ajch'a la'awch'o'ot'at, chaway jantucha wa yu p'ula'awt'at milakpaynink'an yu wa talakniy, yucha an xchiwinticha Diosi p'ula'awt'at, yu la'ajunta chi yu ntu a'tam niy.
60001024	Mu an tan ts'o'muk'akanta ixchiwinti Dios najun: Ta kilhmakchux lapanak tacha an t'awkan wa tacha an jach'itin, chi an tanlhuncha an yu talhita'ayay wa tacha an xaxanticha an jach'itin. An jach'itin xixa chi an xaxanti patajuni.
60001025	Pero an xchiwinti an Jamach'alhkat Dios yucha ntu a'tam katila'mixli. Chi aniy chiwinti yucha yu puta'alhtaxtukan yu uxitnan unk'ant'at'itcha.
60002001	Pus k'amaj'ant'itcha chux tanlhun yu ntu oxi, chux la'o'xcho'o, maslakatinti, jaxkayanti, chi chux lalhi'o'xchiwinti.
60002002	Tacha yu wa tatsukuyka jas'at'an ch'unch'a p'as k'ap'uxk'a'ut an leche yu wa takuwin yu ntu lhkiliki, para li yuch'ach'a k'ap'ut'a'ayat ch'i k'at'a'alht'axt'ut,
60002003	mu li sawalhch'a li k'ats'atcha li an Jamach'alhkat Jesucristo oxi lapanak.
60002004	K'ast'alhch'a la'p'it'iti an Jamach'alhkat, tacha la'atam chiwx yu la'ajunta. An lapanakni wa tala'amaj'alh, pero an Dios yucha la'ts'in tacha la'atam chiwx yu sakxtukanta chi sawalh lhitapalay.
60002005	Uxitnan wachu tacha chiwx yu tala'ajunta, uxitnani katapu'ilhtuyan ixcha'a an Dios tan katawla an xTakuwin, uxitnan sacerdotejnincha yu la'stalan'ani kata'ilhtuyan, para li k'ama'axt'a't'itcha amijatsukuntik'an tacha lha'ulan yu la'a'iy an Dios ixlakata yu ki'ilhtuchilh an Jesucristo.
60002006	Xliyu wachu najunta an tan ts'o'muk'akanta an ixchiwinti Dios: An la'acha'an Sión kit'in k'ulay pumatam yu yuchacha tukan xachiwx an ay cha'a', chiwx yu jasakxtunti chi sawalh lhitapalay; yu yucha kiklaka'iy, jantu katitamaxanilh.
60002007	Uxitnan yu k'iklak'a'iyat'it anchunu chiwx sawalhcha lhitapalay; pero an yu ntu takiklaka'iy, tapasaycha tacha an najunta an tan ts'o'muk'akanta an ixchiwinti Dios: An chiwx an yu wa tala'amaj'alh an ixyawnan cha'a, yuchacha apaliji yu lhitapalay tukan.
60002008	Chi wachu tapasapalayi an tan najunta: Yucha la'atam chiwx yu ja'ayst'uk'unun chi wachu la'atam chiwx yu jama'tanan. Mu yu'uncha ja'ayst'uk'ukalhi li ntu takiklaka'ilh an chiwinti; chuncha nawlh an Dios li kataputapasalh.
60002009	Pero uxitnan kilhmaktam lapanakni yu sakxt'uk'ant'at'it, kilhmaktam sacerdotejnin yu t'at'ap'ats'ayat an rey. Uxitnan kilhmaktam lapanakni yu la'stalan'an chi ixlapanakni an Dios, para li k'ajamak'ats'aaninint'iti an tanlhun yu la'lhi'a'nin ilhtuy an Dios. Mu yucha tat'asanin para li k'at'axt'ut'iti an tan lakaaputs'isni ch'i k'at'anuchi'itcha an tan sawalhcha lhi'a'nin xjatapulhkunu'.
60002010	Uxitnan xlip'ulhnaj jantu ixlapanakni Diosi x'unt'at'it, pero chaway ixlapanaknicha, xlip'ulhnaj jantu xamati xtamapayniyan, pero chaway an Dios tamapayniyancha.
60002011	Uxitnan klamapayniyaw, kitnan jantu aniy lakaat'uni kila'acha'ank'an wa kala'pusaw, klatapaynisk'iniyaw li nt'u k'a'ilht'ut'iti an tanlhun yu ntu laj'oxi mu yucha wa t'alasay an mijatsukuntik'an.
60002012	Oxi jatsukunti k'alhip'it an tan tat'ajun an lapanakni yu ntu takiklaka'iy Dios, walh lani chuncha masi yu'uncha wa aya talhichiwinan, katala'ts'ina li uxitnan oxi t'awnat'it chi katanawna li an Dios yucha ayi akxni kachina wilhchan akintala'chinan.
60002013	Xlakata li chuncha lhinajun an Jamach'alhkat Jesucristo k'ajak'iklak'a'it'iti chux jamach'alhkatni yu an wa lapanakni talhka'ulata; tacha an rey, wa xliyu yucha yu palay xa'ay,
60002014	wachu an gobernadorjnin yu an rey jamala'achata para li kajamama'alh'ajnilhi an yu tala'ma'lhta'alhinin chi oxi kajalhichiwinilh an yu oxi ta'ilhtuy tanlhun.
60002015	Mu an Dios yucha lakask'in li uxitnan, yu oxi k'a'ilht'ut, para li k'asa' jamak'ilhunit'iti an yu ntu tu'u tak'atsay yu wa aya talakchiwiniy.
60002016	Tacha yu ntu xamati tach'i'ulatani lay k'a'ilht'ut yu ilht'up'ut'unat, pero ntu xliyu wachu li k'a'ilht'ut'it yu ntu oxi. Tacha yu tat'atapatsay an Diosi k'ats'uk'ut'it.
60002017	Ixchuxk'ani k'ajalhiwilat an lapanakni. K'ajamap'aynit'iti an ixlapanakni Dios, k'at'alhamnit'iti an Dios, k'ak'iklak'a'it'iti an rey.
60002018	Ma'tapatsanin, k'aja'asmatnit'iti an mimpatronk'an, chi ntu wa yu oxicha lapanak u yu talhimacha'xaniyan patroni kaja'asmatnit, wach'u k'aja'asmatnit'iti an yu wa ay tajunita.
60002019	Mu oxi li xamati lhitayani ma'alh'ajnat yu ntu xt'acha'an li kaxlima'alh'ajnalh, pero lhitayaniy wa xliyu li yucha an Diosi yu kiklaka'iy.
60002020	Li uxitnan ilht'uyat tu'u yu ntu oxi chi xliyuchacha li mama'alh'ajnik'anat, ¿tasu lhila'ancha masi xlak'anti k'alhit'ayanit'iti? Pero li ma'alh'ajnanat wa xliyu ilht'ut tu'u yu oxi, chi li xlak'anti lhit'ayaniyat an ma'alh'ajnat, yucha oxi lhiwilay an Dios.
60002021	Mu para yuchacha ixlakata li an Dios tat'asanin, mu an Cristo talhima'alh'ajnan, tamasunincha t'ani k'alatcha, para li k'acha'o'atcha tan tach'atay.
60002022	Yucha jantu k'is tu'u ilhtulh xtala'alhin, chi ntu a'tam o'xcho'olh xamati';
60002023	akxni xkayaj xtajuni, yucha ntu xkayaj xja'alhtaji; akxni xtamama'alh'ajni, yucha ntu tu'u xjapume'e'sway, yucha yucha an Diosi ixmakawni'ojoy, mu yucha oxi lats'awalay an tanlhun.
60002024	An Cristo yucha lhi'alhcha an kintala'alhink'an la ixlakatunaj an laka cruz, para li kitnan jantucha akintala'chini an tala'alhin chi yu oxicha jatsukunti katsukuw. Yucha mak'atsanikalh para li uxitnan k'at'ak'uch'ut.
60002025	Uxitnan wa tacha wa borregojnincha yu wa xtats'an'atacha x'unt'at'it, pero chaway la'ch'ip'inch'o'otcha an Cristo, yu talhist'ak'an tacha yu jalhist'ak'a xborregojnin chi yucha talhistakniyan mintakuwink'an.
60003001	Wanajcha chuni uxitnani t'akunin yu lhit'awnat mint'apapak'an, k'aja'asmatnit'iti yu tajunan, para li xamati'in t'akunin yu wachu talhit'ajun xt'apapak'an yu ntu takiklaka'iy an Dios, wachu katakiklaka'ilh, masi ntu tu'u laka chiwinti k'aja'unit'it, wa xliyu li katala'ts'ilhcha t'ani t'awnatcha,
60003002	wa xliyu li kala'ts'ilhcha li oxi sawalhi t'awnat'it ch'i li jalakp'ast'aknanat.
60003003	Jantu yu wa milhima'spachak'ani yu sawalhcha oxi k'alakmalht'ak'at'it, tacha an ja'aktujunti yu wa lhimo'slakantacha u k'alaklak'at'awlat tu'u yu de oro u la'lach'it yu sawalhcha laj'oxi.
60003004	La xpulakni an mijalhunutk'ani tan k'usi k'amalht'ak'achi'it, yu ntu talakt'ilhi jamalht'ak'anti. Oxi lapanakni k'a'unt'it chi watichicha oxi k'ala'ts'int'it, yucha yu sawalh oxi lhiwilay an Dios.
60003005	Mu yu ma'anchacha ixjuntachalh chuncha wachu yu xjamalht'ak'antik'an xtalhit'ajun an t'akunin yu la'stalan'an xtat'ajun; yu'uncha xtakiklaka'iya an Dios chi xta'asmatniya xt'apapak'an.
60003006	An Sara, wachu chuni ixt'ajun, ix'asmatniya yu ixjuniy an Abraham chi "kijamach'alhkat", junilh. Uxitnan wach'u ch'uni k'a'una'it li k'a'ilht'uya'i'titi an yu oxi, ch'i li nt'u t'u'u k'at'it'alhamnit'it.
60003007	Wanajcha chuni uxitnani lapanakni yu lakt'at'awk'anat, k'ajalhimach'a'xanit'iti amint'iwik'an, k'ajalhiwilat'it, mu yu'uncha palay tu lajk'ut'ilin, chi yu'uncha katat'ala'a'iyani an jatsukunti yu kataxta'niyan an Dios. Ch'unch'a k'a'ilht'ut para li ntu tu'u kamama'tijlalh akxni t'ap'ayniyat.
60003008	Yu kanajuw, chux uxitnan wa tami k'ak'ats'aat'it, k'alamak'akxanip'axat, k'alamap'aynip'axat tacha lhit'ala'awnin, chi k'ajak'ilhp'at'inijk'ats'at.
60003009	Li xamati ta'ilhtuniyan yu ntu oxi tu'u, uxitnan nt'uch'a ch'uni k'a'ilht'ut. Chi li xamati tamamaxaniyan, uxitnan t'uch'a k'amamaxanit. Uxitnan yu oxi tu'u k'amap'usp'itt'it, mu an Dios tat'asanin li k'ala'a'it yu oxi tu'u'.
60003010	Mu: Yu mapayniputuni an jatsukunti chi lhi'acha la'ts'imputun la'alhuw wilhchan, kalhistaklhi li an isima'at jantu wa aya kachiwinilh chi li an ixkilhni jantu wa kamaslakatinilh.
60003011	Kamakawlhcha an yu ntu oxi chi ka'ilhtulhcha an yu oxi, kapuxkawlhcha an oxi jatawlhnat chi kach'a'o'alhcha.
60003012	Mu an Jamach'alhkat Dios jalhist'ak'a an yu oxi lapanakni chi ja'asmatniya an ixtapaynitk'an, pero an yu wa tanlhuncha ta'ilhtuy yu ntu laj'oxi yu'uncha jantu jala'ts'imputun.
60003013	¿Tisiyuchacha ta kata'ilhtuyan li uxitnan lhilhiji ilht'uyat yu oxi?
60003014	Pero masi k'alhima'alh'ajnant'iti la mijatsukuntik'an wa xliyu li ilht'uyat'iti yu oxi, k'alaj'ach'ana'it. Jant'u xamat'i k'at'alhamnit, ch'i nt'u k'alakt'alhanant'it,
60003015	apalij k'alhiwilati an Jamach'alhkat Dios la mijalhunutk'an. Lhilhiji k'ala'asijt'it para li wa tichicha yu talhisakmiyan t'uch'ini lhik'iklak'a'iyatcha yu p'akxan'iyat, k'a'alht'a'it'it, pero laka jakilhpatinijk'atsati k'a'ilht'ut.
60003016	Oxi k'ats'uk'ut'it para li an mijatapast'ak'atk'an stalan'a k'alhits'uk'ut, para li an yu wa aya talhichiwiniy ixlakata li oxi milantik'an, uxitnan li k'iklak'a'iyat an Cristo, katalhimaxanalhi tacha an wa aya tachiwiniy.
60003017	Palay oxi lhima'alh'ajnankan li yu oxi tu'u ilhtukan, yu chuncha lhinajun an Dios, walh jantu li aklhima'alh'ajnalh wa ixlakata li yu ntu oxi.
60003018	Mu an Cristo yucha lhinilhi ixlakata an kintala'alhink'an, wa a'tami lhinilh. Yucha oxi lapanaki ixjunita, pero kintalhima'alh'ajnani kitnan yu wa ay juntaw, para li akintalhi'an tan wilhchalh Dios. Yucha nilhi la ixlakatunaj, pero yucha la'awcho'olhi la ixtakuwin,
60003019	chi japukila'kilalhi la ixtakuwin an yu talaklhchawnan takuwinin.
60003020	Aniy takuwinin jantu taja'asmatnalhi yu ma'anchacha xjuntachalh, akxni ixt'ajun an Noé, akxni an Dios xlak'anti pakxan'ilh li ixla'oxit'awkanka an arca, tan wa lakats'uni lapanakni jama'alhtaxtukalh laka xkan, wa xpumatsajink'ani jama'alhtaxtukalh.
60003021	Anchunu xkan yucha nawputun tacha an yu pu'a'paxkancha xkan chaway, yu puta'alhtaxtuyawcha chaway. Li a'paxkancha jantu nawputun li wa ch'a'akancha an kilakatunajk'an, yu juniy li sk'inikancha an Dios la'atam oxi jatapast'ak'at; chi kintapuma'alhtaxtuyancha an Jesucristo mu yucha la'awcho'olh.
60003022	Yucha li alhcha an lakt'iyan chaway piktuwilhchalhcha an Dios tan lhi'oxi ixpa'xti', chi an ángelhnin chi an yu talhit'ajun lhich'alhkat chi an yu talhit'ajun tachaput, ta'asmatniy.
60004001	Pus xliyu tacha ma'alh'ajnalhi la ixlakatunaj an Cristo, uxitnan wach'u k'alak'ap'ap'it'iti k'ama'alh'ajnant'it. Mu yu ma'alh'ajnan la ixlakatunaj laklhajalhcha an tala'alhin,
60004002	para li tacha yu lakask'incha an Diosi katsuku'alhilh chi ntucha wa xjatapast'ak'ati kati'ilhtulh.
60004003	Lhuwch'a ilht'ut yu awint'i panch'e'ex xjuntachalh yu ta'achani an yu ntu takiklaka'iy Dios. Akxni wa t'anisch'a xlayat, t'ani yu xp'ast'ak'atcha sich'a x'ilhtu'yat, xla't'a'ap'ayatcha chi ists'uk'uyatcha tan wa ayacha lakan, wa xlimo'slaya laj'ot'atcha chi tacha midioschak'ani ixja'ilht'uyat an wa tanlhuncha yu wa laklhits'isitcha.
60004004	Yu'uncha ntucha oxi tala'ts'in li uxitnan t'uch'a ch'uni jat'alayat tacha an wa tani talaycha yu ntu oxi jatsukunti, chi xliyuchacha li wa ayacha talhichiwinan.
60004005	Yu'uncha, yuchacha katajuna tani xtalaycha, an yu la'asijtacha li kajat'alats'awalaya tani xtat'ajuncha an yu tala'ajunta chi an yu talaknitacha.
60004006	Mu an yu talaknitacha jalhixa'alakalhi an laj'oxi chiwinti, chuncha masi an la ixlakatunajk'an kajalhimuk'akalhi tala'alhin, la ixtakuwink'an layi katatsukuya tacha t'ajun Dios.
60004007	Chux an tanlhun wanicha minta xpanch'e'ex li ka'ukla'oyacha. Xliyu, uxitnan oxich'a k'ajalakp'ast'aknant'it chi xlisawalhch'a li k'at'ap'aynit'it.
60004008	Yu lhitapalay sawalh, li sawalhch'a k'alamap'aynip'axat, mu an jamapayninti wanaj lhuw tala'alhini mala'mixiy.
60004009	K'alaxt'a'nip'axat'iti t'an k'at'amak'a'unt'it li akxni xamati ntu inta tamakajun, ch'i nt'u xamat'i k'alhich'iwinint'it.
60004010	Atamj atamj chunchacha kajatapatsanilh an ali'in tuchi tapatsatcha xta'nikalh, oxi k'ap'ut'ap'ats'at'it an tipaspit laj'oxi tapatsat yu xt'a'a an Dios.
60004011	Li xamati yu oxi chiwiniy, kalhichiwinilh an ixchiwinti Dios. Li xamati ja'ilhtuni tu'u tapatsat an ali'in, chunchacha xli'alhp'as ka'ilhtulh tacha alhp'as xta'niy an Dios, para li watuchicha yu ilhtukan yucha an Diosi ay kapula'ts'inkalh ixlakata an Jesucristo, yu x'anu an ta'ayat chi an lhich'alhkat yu xpujun'alhincha. Chunchacha kawalh.
60004012	T'ala'awnin, jant'u k'alhit'a'oxila'alhit'iti an la'lhima'anxkay tanlhun yu p'ut'ap'asayat'it, masi li chaway tachanu laka jikmi lhila'ts'int'anut'awk'anat'it.
60004013	Apalij k'alaj'ach'ant'iti li wach'u t'ama'alh'ajnant'awnat'iti an Cristo, para li wachu sawalhch'a k'alaj'ach'ant'iti akxni k'ala'ts'ina'itcha alhp'as kamina'.
60004014	Li lhimamaxanik'anat'iti ixlakata an Cristo, laj'ach'anat'iti uxitnan; mu an ay ixTakuwin an Dios uxitnani tapujastaknanan. Yu'uncha wa aya talhichiwiniy, pero uxitnan ayi la'ts'inat'it.
60004015	Li xamati yu uxitnan ma'alh'ajnan, jantu wa xliyu li wa jama'ninicha, u wa ja'alhawnacha kawalh, u wa xliyu li wa tanlhuncha kalak'ilhtulh tanlhun yu ntu oxi, u wa xliyu li wa tanlhuncha kama'patanulh tan tu la ixmakni.
60004016	Li xamati ma'alh'ajnan wa xliyu li xt'alhtanacha an Cristo junkan, jantu kamaxanalh, apalij kanawlhi li an Dios yucha ay, xliyuchacha li lhimapa'a'ukancha li xt'alhtana'.
60004017	Chilhcha panch'e'ex li an yu takiklaka'iy Dios kajaxta'nikanacha lhima'alh'ajna, yu'uncha kajapu'a'taynikana'. Chi li an lhima'alh'ajna kitnancha kintapu'a'tayt'awnan, ¿tasucha wa tijunita yu katapu'ukla'oya an yu ntu takiklaka'iy an ixchiwinti Diosi?
60004018	Chi li an yu oxi lapanak lhima'anxkayi ta'alhtaxtuy ¿Tasucha kaputapasaya an yu ntu ja'asmatnan chi an yu ilhtuy xtala'alhini?
60004019	Yu talhima'alh'ajnani ixlakata tacha an oxi lhiwilay an Dios, ali kata'ilhtulhi yu laj'oxi tanlhun chi an ixtakuwink'an la xmakacha an Diosi katama'axta'nilh, mu yucha ja'ilhtulh, mu yucha muktaxtuy sawalhi yu najun.
60005001	Kit'in yu iktatacha yu ikla'ts'ilh an ixma'alh'ajnat an Cristo wachu akma'la'a'iya an ta'ayat yu katalakasuya xli'astan. Klatapaynisk'iniyaw an yu laktatanincha t'an la't'a'ayxt'o'achi'it
60005002	k'ajalhist'akt'iti an xborregojnin Dios yu jamalhist'aknik'ant'at'it. Minta'achanink'ani k'a'ilht'ut'it, tacha Dios lakask'in, jant'u wa k'a'asi ilht'ut'itcha u wa xliyu wa sawalhch'a k'alhajap'ut'ut tumin. Minta'achanink'ani k'a'ilht'ut amintapatsatk'an,
60005003	jant'u k'alat li minawink'ani an yu wa jamalhist'aknik'ant'at'it, uxitnanch'a k'ajat'ap'ulhnit'it an yu wa jamalhist'aknik'ant'at'it.
60005004	Walh lani akxni katalakasuyacha an xa'ay xlistakna borrego, uxitnan k'alhi'o'xla'ts'ink'ana'it la'atam corona yu ntu a'tam talakt'ilhi.
60005005	Uxitnan yu lakts'alanka chi yu lakjatsi'inka wanajcha chun, k'ajak'iklak'a'it'iti an yu laktatanincha. Chi minchuxk'an k'alak'iklak'a'ip'axat'it laka jakilhpatinijk'atsat, mu: An Dios jatanchaniya an yu wa talaj'ayajk'atsay, pero an yu tajakilhpatinijk'atsay ja'a'tayjuyi la xjamapayninti.
60005006	K'ajak'ilhp'at'inijk'ats'at'iti la x'alhp'asniyamaka an Dios, para li yucha kata'ilhtun li ayi k'ala'ts'ink'ant'it akxni xpanch'e'ex.
60005007	Chux yu sawalhch'a lhat'ap'ast'aknanat'it, la xmakni an Diosi k'amak'awnit'it, mu yucha talhist'ak'an.
60005008	K'ajalajk'ats'anant'it ch'i k'as'alaj ts'uk'ut'it; mu amint'alaxkayk'an makxkay un tacha wa ma'tilicha t'asajt'ajun, puxkawlhit'ajuni tichini ka'ulhcha.
60005009	K'alhit'ayanit'it, lajk'ut'ilini k'ats'uk'ut la mijakiklaka'intik'an, k'ap'ast'akt'iti li amijat'ala'awnink'an ta xlijalhi'ay an lakamunulhpa wanajcha chuni tama'alh'ajnant'ajun.
60005010	Pero xli'astan li akxni uxitnan ma'alh'ajnant'atcha lakats'uni panch'e'ex, an Dios oxicha lapanakni kata'ilhtuyan, chi lajk'ut'ilincha k'a'una'it chi la'lhitala'sincha. Yucha an Diosi yu kintamapayniyan chi yucha kintat'asanitan para li kala'a'iw an ixta'ayat yu ntu a'tam min'ojoy para li kat'atala'xto'wicha an Jesucristo.
60005011	Yucha yu ay tukan chi xnawini an alhp'asninti yu xpujun'alhincha. Chunchacha kawalh.
60005012	An Silvano yu ikla'ts'in li kint'ala'ajunk'an sawalh, ikmats'o'nilh lakats'uniya aniy chiwinti. Tan klamap'a'siyaw chi klajunaw li sawalhi li kintamapayniyani an Dios. K'alhits'uk'u'alhit'itcha an xjamapayninti.
60005013	An yu takiklaka'iy Dios an la'acha'an Babilonia, yu wachu yucha an Dios jasakxtuta tacha uxitnan, tamak'aniyan jala'axa'alanti, chi an kints'alh Marcos wachu'.
60005014	K'alala'axa'alap'axachi'it laka la'atam jala'xtikilhtastuknut, laka jamapayninti. Oxich'a k'at'awlat chux uxitnan yu t'a'aklat'awnat an Jesucristo. Chunchacha kawalh.
61001001	Kit'in, ikSimón Pedro, ikt'atapatsay an Jesucristo chi yucha kimala'achay, klats'o'niyaw ani carta uxitnan yu wach'uch'a lhit'awnat'it an yu sawalh lhitapalay jakiklaka'inti tacha an iklhit'awnaw. Mu an Jesucristo kiDiosk'an chi yu kintama'alhtaxtuyan yucha ts'awjwi lak'ilhtuy an tanlhun.
61001002	Lhuwch'a k'ala'a'it an jamapayninti chi oxi jatawlhnat, li misp'ayatcha an Dios chi an kiJamach'alhkatk'an Jesús.
61001003	An Dios la x'alhp'asninti kintaxta'niyani chux yu ma'lhtask'iniyaw aniy laka jatsukunti para li wa yuchacha kat'atapatsaw. Chuxcha lhit'aw'oyaw, mu mispayawcha an yu kintat'asanin la x'alhp'asninti chi an yu lak'ilhtuy tanlhun laj'oxi.
61001004	Chunchacha an Dios kintaxta'nin yu laj'ay tanlhun chi yu lhitapalay yu kintajunan li akintaxta'niyan. Xliyu uxitnan layi k'at'a'alht'axt'uya'it an lakamunulhpa yu kalakt'ilhikana', ixlakata li wa xjatapast'ak'atchak'an ta'ilhtuy an lapanakni, chi layi k'at'at'ala'xt'o'a'it an Dios.
61001005	Pus xliyu k'at'at'axt'unit'itcha chaway para li palaycha oxi kawalh mijakiklaka'intik'an: an mijakiklaka'intik'an, k'ala'mak'ap'itcha oxi lanti. An oxi lanti, k'ala'mak'ap'itcha jatapast'ak'at.
61001006	An jatapast'ak'at, k'ala'mak'ap'itcha li layi k'a'akst'u xa'ayawk'ant'it tan tu oxi. Li nt'ucha ilht'uyat'iti yu ntu oxi, k'ala'mak'ap'itcha li k'alhit'ayanit. Li lhit'ayaniyatcha, k'ala'mak'ap'itcha k'at'at'ap'ats'at an Dios.
61001007	Li t'at'ap'ats'ayatcha an Dios, kala'mak'ap'itcha li oxi k'ajala'ts'int'it an mijat'ala'awnink'an yu takiklaka'iy Cristo. Ch'i li oxich'a jala'ts'ininat'it, k'ala'mak'ap'itcha an jamapayninti.
61001008	Li chux aniy tanlhun lhit'awnat'iti la mijatsukuntik'an ch'i li ali lhits'uk'uyat'it, jantu wa katiwalhcha amijatsukuntik'an chi ntu wa paxkatcha katiwalhi li misp'ayat an kiJamach'alhkatk'an Jesucristo.
61001009	Li xamati la'ts'an'aniy aniy tanlhun, jantu lay oxi jalakawanan, wa la'lhtuluw chi kapta li an xtala'alhin mala'mixinikalhcha.
61001010	T'ala'awnin, an Dios tat'asanin chi tasakxtun. K'at'at'axt'unit'iti para li katasulhi an la mijatsukuntik'an ch'i ch'unch'a nt'u a't'am k'at'it'a'a't'at'it,
61001011	apalij oxi tukani k'ala'a'ik'ana'it'it laka achat an tan tu a'tam katimin'olh xlich'alhkat an kiJamach'alhkatk'an chi yu kintama'alhtaxtuyan Jesucristo.
61001012	Uxitnan k'ats'a'oyatcha chux aniy chi laj'oximaj'aych'a t'awnat an tan sawalh, yu masunik'ant'it. Pero masi chuncha, kit'in akla'a'tayjuyaw, lhilhiji aklamapast'ak'aniyaw.
61001013	Iklhiwilay li oxi li chuncha k'ilhtuy li klamapast'ak'aniyaw aniy li ikt'ajunka aniy lakaat'un, mu
61001014	an kiJamach'alhkatk'an Jesucristo kimak'atsaanitacha li watukancha akmakawna ani jatsukunti.
61001015	Xliyu chux yu kalaya ak'ilhtuya', para li lhitala'sicha ajk'atsalh li k'ap'ast'akts'uk'u'alhiya'it'iti masi li akxni kit'in ik'antacha.
61001016	Jantu wa kwentojcha xaklajunt'awnaw akxni an klajunaw li an kiJamach'alhkatk'an Jesucristo kamina chi kamasuya an ix'alhp'asninti. Kitnan ikla'ts'iwi li ayi an Jesús la kila'chulhk'an.
61001017	Yucha ilhtukalhi li kalhiwilakalh chi ayi kala'ts'inkalh akxni chiwinilh an Dios yu ixPay, yu ay, najun: Aniy yucha yu ikmapayniy kinTs'alh, sawalhcha ikt'a'achani yucha.
61001018	Kitnan ik'asmatwi akxni chiwinkalh an lakt'iyan akxni xakt'awnaw ali an Jesús an tan stalan'a a'stitawk'a.
61001019	Xliyu oxi tukani li kiklaka'iyaw an yu tanawlh an yu xtalhichiwiniy ixchiwinti Dios chi sawalhcha oxi li uxitnan oxi k'ach'a'o'at anu chiwinti. Chuncha tacha wa la'atamcha pumaklhku kajuna yu mapulhkuy tan puts'ista sta li katunkunlhicha. Tacha an st'aku yu tawlay akxni wa ts'isinka, chuncha katalhiminiyan yu sast'i jatapulhkunu la mijalhunutk'an.
61001020	Task'iniy li k'ak'ats'at'iti li ntu xamati wa x'akstucha lay katilhi'ilhtulh tani yu nawputuncha an ixchiwinti Dios yu ma'anchacha ts'o'kanta.
61001021	Tacha an najunta ixchiwinti Dios jantu tu'u yu wa yucha an lapanakcha chuncha kanawputulh. Chunchuniya yu tapasalh, an yu xtalhichiwiniy ixchiwinti Dios yucha an Diosi jajunilh tani katanawlhcha, yucha an Stalan'a Takuwini jamachiwinilh.
61002001	Yu ma'anchacha xjuntachalh ta'alilhi yu ntu sawalh yucha an ixchiwinti Dios xtamasuy an la'acha'an Israel, chuncha wachu kata'alina an t'an t'awnat'it. Jant'u k'at'ik'ats'at'iti uxitnan, yu'uncha yu ntucha sawalhi katitamasunin, wa katalakt'ilhiyancha. Sta layi katamakawna an Jamach'alhkat Jesús, yu mapalalh li k'at'a'alht'axt'ut. Pero li chuncha talay yu'uncha wa palaycha wa las tat'asa'iy li kajalakt'ilhikalhcha.
61002002	Xluwk'ani yu katach'a'o'aya tacha an wa tani talaycha. Chi xkwentajk'an yu'uncha li kata'alina yu wa aya katalhichiwininacha an xatij an yu sawalh.
61002003	Yu talakask'in ani yu ntu sawalh maestrojnin wa katamaxtuniyancha mintumink'an laka ja'o'xcho'onti. Pero an Dios ma'anchacha jamala'asijninita la'atam lhima'alh'ajna chi kajalakt'ilhiya'.
61002004	An Dios jantu jamak'akxanilhi an angelhnin an yu ta'ilhtulh xtala'alhink'an, jamala'achalhi la'nin chi jama'axta'lhi li kajama'anukalhi tan wa s'oya'cha junita, sta li kachinacha ixpaku li kalats'awalakanacha.
61002005	Wachu ntu jamak'akxanilhi an yu ma'anchacha xtat'ajun lakamunulhpa', ay a'muxtuti jamakminilh. Wa yucha an Noeje ma'alhtaxtulh, yu xjamak'atsaaninin tani yu oxicha tsukukan, chi xpumatujunk'an ali lapanakni.
61002006	An Dios wachu jamama'alh'ajnilhi an la'acha'an Sodoma chi an la'acha'an Gomorra wanaj lhk'ak'a ja'ilhtu'olh. Ani la'acha'anaxni pumasukancha tani kaja'ilhtukanacha an yu ntu tala'ts'imputun an Dios.
61002007	Pero an Dios la xpujan ani la'acha'anaxni ma'alhtaxtulhi an Lot, pumatam yu oxi lapanak yu ntucha wanaj oxi xtama'ank'atsay an tacha wa tani xtalaycha an lapanakni.
61002008	An Lot oxi lapanaki ixjunita, pero an xjalhunut jantucha k'is oxi xk'atsan. Wa xliyu tacha an xjala'ts'incha xtalay chi tacha an xja'alha'asmat'acha lhilhij an lapanakni an yu wa tani xtalaycha.
61002009	Ani anchacha putasuy li an Dios layi jama'alhtaxtuy laka tanlhun yu la'lhima'anxkay an yu tama'axta'niy sawalh xjatsukuntik'an. Pero wachu k'atsayi tani jalhimama'alh'ajnicha an yu wa tani talaycha li chaway wa tapakxan'iyka akxni kachinacha yu xpujun'alhincha xlima'alh'ajnatk'an.
61002010	An Dios palay kajamama'alh'ajniya ixchuxk'an an yu wa yuchacha talhakapu'an tani k'atsancha ixlakatunajk'an chi tala'amaj'ancha an xlich'alhkat Dios. Yu'uncha sawalhcha tajunita chi ntucha k'is tala'acha'an, jantucha tatalhanani wa aya tajuniy an yu tach'alhkatnan talhman.
61002011	An angelhnin yu'uncha palay laj'k'ut'ilin chi laj'alhp'asnin, an yu ntu sawalh li maestrojnin yu'uncha jantu. Walh chi an angelhnin yu'uncha ntu tu'u wa ayacha katalhimuk'alh la x'ukxlakapu an Dios an yu tach'alhkatnan talhman.
61002012	Ani yu tanajun li maestrojnin wa aya tajuniya li yu ntu talhimacha'xay. Wa tacha wa jatapakxatcha talay jantu tajatapastaknan, wa tacha wa tatsukuycha para li wa kajama'alhilakalhcha chi kajama'nikalhcha, chi chuncha katat'axajtachalh tacha an jatapakxat.
61002013	Yu'uncha ta'ilhtuniya yu ntu oxi an ali'in chi wanajcha chuni kajamapalhnicho'okana yu'uncha. Sawalhcha talhi'achani ta'ilhtuy wa tuchicha tapast'ak'a tan lhichux jala'ts'inkan; akxni tat'alakwaynan, yu'uncha mu tajasmala'anan pus tamamaxaniyan, mu talhismanitacha wa tani talaycha wanaj tapulakt'ilhi'ojoyi chux an tanlhun.
61002014	Jantu lay wa sa' tala'ts'ini xamati t'aku li ntu kata'alhalhalhi la xjalakawantik'an, ali ali ta'ilhtuyi xtala'alhink'an. Tama'ilhtuyi li kata'ilhtulhi xtala'alhink'an an lapanakni yu ntu oxi takiklaka'ita Dios, wa sawalhcha talhitsukuputun an tanlhun, yu'uncha katala'a'iya an lhima'alh'ajna.
61002015	Tamakawlhi an yu oxi tij chi lh'awitcha tach'axpatanulhi an tan pu'alh an Balaam, ists'alh Bosor, yu sawalhcha ix'achani li xmapalhnikan li tu'u x'ilhtuy yu ntu oxi.
61002016	An Balaam la'a'aymakalhi ixlakata an xtala'alhin. Masi an burrojnin jantu tachiwiniy, la'atam janatiburro xa'alalh tacha chiwiniy pumatam lapanak chi juniy li ntucha oxi tacha xlat'ajun. Chunchacha jantucha ali ilhtulh yu wa xlilokojcha an Balaam.
61002017	Ani yu ntu sawalh ixchiwinti Dios xtalhichiwiniy, wa tacha wa la'x'atijnincha yu ntu tu'u tapujats'alata xkan chi wa tacha wa jataputs'icha yu wa jasunmaj'an an un. An Dios jamala'asijninita tan wa s'oya'cha wilh chi xpujun'alhincha.
61002018	Talhipuxkawniya tani katalhima'an'a'nilhcha la xchiwintik'an an lapanakni, yucha ntu tu'u lhitapalay. Chi ta'o'xcho'oycha an yu xtakikla'icha sawalh an Dios para li wachucha kata'ilhtulhi yu wa ixlakatunajchak'an sawalh ilhtuputun.
61002019	Chi tajunicha li katamakawtijlayacha yu ntu laj'oxi tanlhun, walh yu'uncha ntu lay tamakawtijlay. Mu tuchicha yu laklhajayan yucha yu nt'ulay k'amak'awt'ijla.
61002020	Yu'uncha tamispalhcha an kiJamach'alhkatk'an Jesucristo. Chuncha xtamakawtijlatacha tacha an wa stakcha alin tanlhun yu ntu laj'oxi aniy lakamunulhpa'. Pero li a'tam jama'alhilapalay chi a'tam jalaklhajapalayi an tanlhun yu ntu laj'oxi, palaycha wa tani katalayacha. Walh jantu akxni wa xlip'ulhnajka'.
61002021	Palay oxi ntu a'tam kaxtamispalh an yu oxi tij, mu chaway li tamispalhcha, chi tamakawpalayi an la'stalan'a lhamap'a'sin yu tala'a'ilh.
61002022	Aniy lapanakni taputapasaycha sawalhi tacha an najunta an jatapast'ak'at: "An x'oy yu p'at'an, upalayi an ixp'at'at," chi "An p'axni masi yu sp'uyjcha paxakan ampalay tajunu an laka pux'otu."
61003001	T'ala'awnin, ani yucha yu xli'a'xt'uycha kartaj iklats'o'niyaw. Ani a'xt'uy kartaj klats'o'niw, para li an la kijamap'a'sinti oxi k'ap'ujalakp'ast'aknant'it.
61003002	Iklakask'in li k'ap'ast'akt'iti yu tanawlh an la'stalan'an lapanakni yu xtalhichiwiniy ixchiwinti Dios yu ma'anchacha. K'ap'ast'akt'iti yu kintalhijunin an kiJamach'alhkatk'an chi kiJama'alhtaxtunuk'an la xkilhnik'an an yu jamala'achachalh yu xtalhichiwiniy xchiwinti.
61003003	Lhitask'iniya li k'ak'ats'at'iti tuchini katapasayacha akxni lakxati'astancha wilhchan kajuna': kata'alina yu wa tanlhuncha yu ntu laj'oxi sawalh kata'ilhtuputuna'. Chi kata'ilhtuya', chi wa katajamamaxanininacha,
61003004	katanawna: "Yucha nawlh li kamincho'oya', pero, ¿tisuncha tapasay chawayi? Jantucha a'tam mincho'oy. An kilakpaynink'an talaknilhcha chi an lakamunulhpa wachunchacha taylhi'anta sta akxni ilhtukalh."
61003005	Aniy lapanakni jantu talhakapu'amputuni li sta yu ma'anchacha tukan xjuntachalh ix'alincha an lakt'iyan chi an lakaat'un. La xchiwinti an Diosi makxajnichilh an lakaat'un an lakxkan chi xtan'ajnicha an lakxkani sa' ulata.
61003006	Wachu yu ma'anchacha x'alimpalay lakaamunulhpa laka ay a'muxtuti lakt'ilhikalh.
61003007	Chi chaway wanajcha yu an ixchiwinti Diosi japuma'akanta an lakt'iyan chi an lakaat'un, wa jama'akantacha para li akxni kachinacha wilhchan li kalats'awalayacha an tanlhun an Dios, kajamak'anacha laka jikmi, chi an yu ntu takiklaka'iy Dios wanajcha chuni kaja'ilhtukana'.
61003008	T'ala'awnin, aniy jant'u k'ak'apmaj'ant'it: an Jamach'alhkat, tam wilhchan, yucha tacha tam milh k'ata la'ts'in, chi tam milh k'ata, tacha tam wilhchan.
61003009	Jantu wa xliyu an Jamach'alhkat sawalhcha kata'a'ma'alhi kamuktaxtulh yu najun li ka'ilhtuya', tacha past'ak'a an lapanak. Yu tapasay wa xliyu an Dios sawalhcha kintama'ach'ixniyan, mu ntu la'a'iy li xamati kats'an'alh chi lakask'in li ixchuxk'ani katamapaxalh an xjalhunutk'an chi katamakawlhcha xtala'alhink'an.
61003010	Tuchi wilhchancha kamincho'oya an Jamach'alhkat jantu xamati k'atsay, tacha akxni min xamati ja'alhawna'. An lakt'iyan kala'mixa'. Akxni chunchacha katapasaya wanaj p'asi kamakat'awnanta, lhitalhan, chi chux yu ancha alinachalh kala'xawa'okana'. Chi an lakaat'un wanaj kala'xawa'okana chi chux yu ancha lak'alin.
61003011	Mu li chux aniy tanlhun kalakt'ilhi'okana, pus sawalhcha la'stalan'ani k'ats'uk'ut chi oxicha sawalhi k'at'ajalht'anant'it an Dios.
61003012	K'ap'akxan'it'iti akxni kachinacha xwilhchan an Dios, chi li wa laycha k'alhip'uxk'awnit'iti tani lascha kalhimilh. Anchunu wilhchan an lakt'iyan kala'xawakana chi an yu ancha lak'alin wanaj kala'pupu'oya la x'alhp'asninti an jikmi.
61003013	Pero kitnan pakxan'iyaw yu sast'icha lakt'iyan chi yu sast'icha lakaat'un, tacha an Dios kintajunin tan wa sicha yu laj'oxi tanlhun ka'alina'.
61003014	T'ala'awnin, pus li p'akxan'it'at'iti akxni chunchacha katapasaya, lhitala'si k'alhits'uk'ut amijatsukuntik'an, li nt'uch'a t'u'u k'alhits'uk'ut mintala'alhink'an chi wa oxicha k'at'a'aklats'uk'ut an Dios.
61003015	K'alhak'ap'up'it'iti li tacha an sawalh tima'ach'ixa an kiJamach'alhkatk'an wa xliyu kata'alhtaxtuw. Wanajcha chun wachu', tats'o'nitani an kint'ala'ajunk'an Pablo tacha yu xta'nilhcha jatapast'ak'at an Dios.
61003016	Chux an la xkartaj an Pablo yucha aniy laktanlhuni talhixa'alayan, masi an ali la'lhima'anxkayi lhimacha'xakan. Xliyu an yu ntu tak'atsay chi an yu ntu oxi takiklaka'iy wa tani talhimacha'xaycha yu ntu chun, chi chuncha tat'alapalay an ali ixchiwinti Dios, wa akstu japulakt'ilhikancha.
61003017	Xliyu'u t'ala'awnin, mu uxitnan k'ats'ayatcha ani laktanlhun, k'ajalajk'ats'anant'it, para li ntu katapuxa'alhi'ani la xmaslakatintik'an an yu ntu oxi tat'ajun chi katamamakawnincha li oxich'a k'iklak'a'it'at Dios.
61003018	Apalij wa palay ali oxi k'amisp'at an kiJamach'alhkatk'an chi yu kintama'alhtaxtutan Jesucristo chi palay katasulhi an xjamapayninti Dios la mijatsukuntik'an. ¡Yucha ayi kala'ts'inkalh chaway chi wa ta wanancha! Chunchacha kawalh.
62001001	Yu ixjunitacha xlip'ulhnaj, yu ik'alha'asmattawcha, yu kla'ts'intawcha la kila'chulhk'an, yu sa'cha kla'ts'iw chi la kimakachak'ani ikch'apacha'aw, yucha an chiwinti yu xt'a'a jatsukunti.
62001002	Ani jatsukunti talakasulh, kitnan ikla'ts'iw chi iklhichiwininawi yu yucha ixlakata, chi klamak'atsaaniyawi uxitnan ani jatsukunti yu ntu min'ojoy, yu ixt'awilhchalh an ixPay chi kintatalakasunincha.
62001003	Pus, klamak'atsaaniyawi yu ikla'ts'intaw chi ik'asmattaw, para li uxitnan akilat'atala'xto'wicha, tacha kitnan ikt'atala'xto'taw an kimPayk'an Dios chi an Jesucristo, isTs'alh.
62001004	Iklats'o'niyawi aniy tanlhun, para li an ki'achatk'an a'tsayi kawalh.
62001005	Yucha aniy chiwinti yu ik'alha'asmattaw an Jesucristo, chi chaway uxitnancha iklamak'atsaaniyaw. Yucha najun: An Dios yucha jatapulhkunu', yucha ntu k'is tu'u lhit'ajun jatats'isni.
62001006	Li nawnawi li yucha t'atala'xt'o'aw, chi tan lakaaputs'isni t'awnaw, wa maslakatininawcha, chi ntu ilhtuyawi an yu sawalh,
62001007	pero li laka jatapulhkunu t'awnaw, tacha yucha laka jatapulhkunu t'ajun, wanaj tala'xto'otaw. Chi an xjak'alhni an Jesucristo, an sTs'alh Dios, kintamala'mixini'oyani chux kintala'alhink'an.
62001008	Li nawnaw li ntu tu'u lhit'awnaw kintala'alhink'an, wa ki'akstuchak'ani o'xcho'okanaw, chi an yu sawalh tu lhit'awnaw.
62001009	Li alhtasuyawi kintala'alhink'an, mu an Dios yucha layi kakiklaka'iw chi sawalhi yu najun, akintamala'mixiniyani kintala'alhink'an chi akintamala'mixiniyani chux yu ntu oxi.
62001010	Li nawnawi li ntu tu'u ilhtutaw kintala'alhink'an, an Dios tachanu wa maslakatinicha ilhtuyaw, chi an xchiwinti jantu tu'u lhit'awnaw.
62002001	Aniy tanlhun klats'o'niyaw, ixlakata li nt'u k'a'ilht'ut'iti mintala'alhink'ani kijas'at'an, chi li xamati ilhtuy xtala'alhin lhit'awnawi yu akintalhi'a'tayjuyan x'ukxlakapu an kimPayk'an, yucha an Cristo, yucha oxi lapanak.
62002002	An Jesucristo ma'nikalh para li akintamala'mixinikani kintala'alhink'an, chi ntu wa yucha an kintala'alhinchak'ani lhinilh, wachu an xtala'alhink'an an ali'in lapanakni ta xlijalhi'ay aniy lakaamunulhpa'.
62002003	Li asmatniyawi an xlamap'a'sin an Dios chunchacha yu laycha kanawnaw li mispayawcha an Dios.
62002004	Yu najun: kit'in ikmispay, pero li ntu ma'ayi an xlamap'a'sin, yucha wa maslakatinincha chi an yu sawalh jantu lhit'ajun.
62002005	Pero yu ma'ayi an ixchiwinti Dios, yucha sawalhcha li oxicha pujun la xjatsukunti an xjamapayninti Dios. Chi chunchacha ikpuk'atsaayaw li t'atala'xto'tawcha an Dios.
62002006	Yu najuni li t'atala'xto'tacha an Dios, tacha ixt'ajuncha an Jesucristojo katsukulh.
62002007	T'ala'awnin, ani klats'o'niyaw lhamap'a'sin jantu wa sast'ika', wanajcha yu yu p'ulhch'a la'a'it ma'anchacha. Ani yu ma'anchacha lhamap'a'sin yucha yu asmatt'atcha chiwinti.
62002008	Atumpaj ani klats'o'nit'awnaw yucha sast'i lhamap'a'sin chi yucha yu sawalh, tasuyi la xjatsukunti an Cristo chi la mijatsukuntik'an, mu an jatats'isni la'mixt'ajuncha, chi mapulhkuycha an yu sawalh jatapulhkunu'.
62002009	Yu najuni li lakaapulhkunu t'ajun, pero li xkajiya xt'ala'ajun, lakaaputs'isnika t'ajun.
62002010	Yu mapayniya xt'ala'ajun, tan pulhkuyi tsuku'alhiy chi la xjatsukunti jantu tu'u lay katipu'ayst'uk'ukalh.
62002011	Pero yu xkajiya xt'ala'ajun lakaaputs'isni aklat'ajun chi yucha put'ajun, chi ntu k'atsay tanchuncha ti'an, mu an jatats'isni mala'lhtululata.
62002012	Kijas'at'an, uxitnani klats'o'niyaw, mu an Dios, lhimala'puchajuncha an Jesucristo, tamala'mixinincha mintala'alhink'an.
62002013	Xalakpaynin, uxitnan klats'o'niyaw, mu uxitnan misp'ayatcha an yu ixt'ajuncha ma'anchacha. Uxitnani ts'alan, iklats'o'niyaw, mu lhajat'atcha an yu wa ay junita.
62002014	Kijas'at'an, uxitnan klats'o'nitawcha, mu misp'ayatcha an mimPayk'an. Uxitnani xalakpaynin, iklats'o'nitaw mu uxitnan misp'ayatcha an yu p'ulhnaj tukan t'ajun ma'anchacha. Chi uxitnani ts'alan, wachu iklats'o'nitaw, mu uxitnan lajk'ut'ilin ch'i la'a'it'iti an ixchiwinti Dios la mijalhunutk'an ch'i lhajat'iti an yu wa ay junita.
62002015	Jant'u k'amap'aynit'iti an lakaamunulhpa', chi an tanlhuncha an yu ancha lak'alin. Li xamati mapayniya an lakamunulhpa, jantu lhit'ajuni an xjamapayninti kimPayk'an,
62002016	mu chux yu alin an lakamunulhpa, tacha an wa tanlhuncha lakpastakkan ilhtuputunkan chi tacha an achanicha an la'chulh chi an tanlhuncha yu pu'ayaj k'atsakan, jantu yu an kimPayk'ani xt'a'a, wa yucha an lakamunulhpacha xt'a'a.
62002017	Chi an lakamunulhpa yucha wa la'pusa chi chux tacha an tanlhuncha yu ntu oxi lakask'in aniy lakaamunulhpa', pero yu ilhtuyi tacha an yu oxi lhiwilay an Dios, katsuku'alhiya'.
62002018	Kijas'at'an, chaway yucha yu xati'astancha panch'e'ex. Uxitnan asmatt'atcha li kamina an yu ntu cristo sawalh, pus chaway chun, lhuwcha yu ntu sawalh cristojnin tatalakasuta. Xliyuchacha lhik'atsayaw li ani panch'e'ex xati'astancha.
62002019	Yu'uncha tan t'awnawi tataxtulh, pero yu'uncha ntu sawalhi li yu tacha kitnan, mu li sawalhi li tacha kitnan kaxtawalh, xakintat'atamakajun. Li tataxtulh yu'uncha wa xliyu li katasulhi li ntu ixchuxk'ani yu de kitnan sawalh.
62002020	Pero uxitnan, Cristojo tataxta'nitan an Takuwin, ch'i misp'a'oyat'iti chux an laktanlhun.
62002021	Ani klats'o'niyaw jantu wa xliyu li nt'uch'a misp'ayat'iti an yu sawalh, klats'o'niyaw wa xliyu misp'ayat, ch'i k'ats'ayat'iti li ntu tu'u maslakatinti katiminchalh tan sawalh.
62002022	¿Tisiyucha yu wa maslakatinini? Yucha an yu najun li an Jesús jantu yu Cristo. Yucha an yu ntu cristo sawalhi chuncha najun, mu yucha najuni li ntu tu'u t'ajun an Dios chi an isTs'alh.
62002023	Watichicha yu najuni li ntu tu'u t'ajun an isTs'alh Dios wachu ntu tu'u lhit'ajun an ixPay; pero yu najuni li t'ajuni an isTs'alh Dios wachu lhit'ajuni an ixPay.
62002024	Xliyu uxitnan k'ama'at'iti la mijalhunutk'an an chiwinti yu asmatt'it sta akxni a'taynichalh; ch'i li ma'ayat'iti la mijalhunutk'an yu asmatt'it sta akxni a'taynichalh, uxitnan wach'u k'at'at'ala'xt'o'alhiya'it'iti an isTs'alh Dios chi an ixPay.
62002025	An yu kintajunan li akintaxta'niyan an Jesucristo, yucha an jatsukunti yu ntu a'tam min'ojoy.
62002026	Iklats'o'nit'awnaw ixlakata an yu wa ta'o'xcho'oputunan.
62002027	Pero uxitnan lhit'awnat'iti an Stalan'a Takuwin yu an Jesucristo tapustalan'atan, ch'i nt'u ma'lht'ask'iniyat'iti li xamati katamasunin, mu an Takuwin an yu yucha taxta'nitan tamasuniyani ixlakata chux an laktanlhun, chi tacha an lakmasuy sawalh, jantu wa maslakatinti. Wa k'at'at'ala'xt'o'alhit'itcha an Cristo, tacha yu tamasunitancha an Takuwin.
62002028	Chawayi kijas'at'an wa k'at'at'ala'xt'o'alhitcha an Cristo, walh lani akxni katalakasuyacha lhi'acha ka'anaw la x'ukxlakapu', jantu kati'oswi la kimaxantik'an akxni kamina'.
62002029	Chaway li k'ats'ayatcha uxitnan li an Jesucristo yucha ntu tu'u xtala'alhin wach'u k'ak'ats'at'iti li ixchuxk'an an yu oxi tanlhun ta'ilhtuy la xjatsukuntik'an, xjas'at'an Dios.
62003001	K'alhak'ap'up'it'iti tacha wa kintitamapayniyancha an kimPayk'an Dios, para li lay akintajunkan xjas'at'an Dios, xliyu an lakaamunulhpa ntu kintamispayan, mu an lakaamunulhpa ntu mispayi an Dios.
62003002	T'ala'awnin, chaway kitnan xjas'at'ancha Dios. Chi masi ntuka' tasuyi tani kajunawcha xli'astan, k'atsaayawi li akxni an Jesucristo katalakasuyacha, kitnan wachucha chuni kajunaw tacha yucha, mu kala'ts'inawcha tani yu junita yucha.
62003003	Chi chux yu pakxan'iya an Cristo, x'akstucha stalan'an, tacha an Jesucristo stalan'a.
62003004	Chux yu ilhtuyi tala'alhin, ilhtuyi yu ntu oxi; mu an tala'alhin yucha yu ntu oxi.
62003005	Uxitnan k'ats'ayatcha li an Jesucristo kilachilh aniy lakaamunulhpa para li akintama'osunini kintala'alhink'an, chi yucha ntu tu'u lhit'ajun xtala'alhin.
62003006	Chux yu t'a'aklatsuku'alhi, jantucha ali taylhi'ani xtala'alhin; chux yu ilhtuyi tala'alhin, jantu la'ts'inta chi ntu mispay.
62003007	Kijas'at'an, jantu xamati kata'o'xcho'on, yu ilhtuyi yu laj'oxi tanlhun oxi t'ajun, tacha an Jesucristo oxi t'ajun.
62003008	Yu taylhi'ani ilhtuy tala'alhin yucha t'a'an an xapay makxkay un; mu an xapay makxkay un yucha yu ilhtulh tala'alhin akxni a'taynichalh. Xliyu lhikilachilh an isTs'alh Dios, para li kalakt'ilhinilhi an tanlhuncha lak'ilhtuy an xapay makxkay un.
62003009	Jantu xamati yu xjas'at'a Dios ali taylhi'an xtala'alhin, mu lhit'ajuni an xjatsukunti Dios, pus tu lay ali katitaylhi'alhi xtala'alhin mu xjas'at'acha Dios.
62003010	K'atsakani tichini yu'unchacha ixjas'at'an an Dios chi tichini yu'unchacha ixjas'at'an an xapay makxkay un, mu watichicha yu ntu ilhtuyi yu oxi u ntu mapayniya xt'ala'ajun, jantu Diosi t'a'an.
62003011	Yucha aniy chiwinti yu asmatt'at sta akxni a'taynichalh: li kalamapaynipaxaw.
62003012	Jantu kajunwi tacha an Caín, yucha xapay makxkay un xt'a'an pus ma'nilhi an xt'ala'ajun. ¿Chi tasu'u li ma'nilhcha? Wa xliyu li an tanlhuncha xlak'ilhtuy an Caín jantu laj'oxi, chi an yu xlak'ilhtuy an xt'ala'ajun yucha chun.
62003013	Kint'ala'awnin, jant'u k'alhi'a'nit'iti li an yu wa lakamunulhpa tat'ajun taxkayan.
62003014	Kitnan la'pustawcha laka lhinin, cha'antawcha laka jatsukunti, chi k'atsayaw, mu jamapayniyawi an kijat'ala'awnink'an. Yu ntu jamapayninin, nitaka'.
62003015	Chux yu xkaji xt'ala'ajun, jama'nini', chi uxitnan k'ats'ayat'iti li ntu xamati jama'niniy katilhitsukulh an jatsukunti yu ntu a'tam min'ojoy.
62003016	Mispayawi tanyucha jamapayninti, mu an Jesucristo xta'lhi xjatsukunti kilakatak'an, pus wanajcha chun, kitnan kaxta'wi kijatsukuntik'an ixlakatak'an an kijat'ala'awnink'an.
62003017	Li xamati lhit'ajun xtumin chi la'ts'ini xt'ala'ajun li ma'lhtask'iniya la'a'tayjun chi li ntu tu'u lhi'a'tayjuy ¿tasicha lay kalhitsukuya xjamapayninti Dios la xjalhunuti?
62003018	Kijas'at'an, jantu wa laka chiwinti kawalh an kijamapaynintik'an, laka tanlhuncha yu tasuyi ka'ilhtuw.
62003019	Chunchacha kapuk'atsayaw li kitnan t'alhtanantaw an yu sawalh, chi la x'ukxlakapu an Dios lhitala'si kak'atsanaw,
62003020	pus mu li an kijalhunutk'an tu'u kinta'alhtasuyan, an Dios yucha palay ay chi yucha k'atsa'ojoy, an kijalhunutk'an jantu.
62003021	T'ala'awnin, li an kijalhunutk'an jantu tu'u kintalhi'alhtasuyan, lhitala'si k'atsanaw la x'ukxlakapu Dios;
62003022	chi yucha akintaxta'niyani chux yu kask'iniyaw, mu kiklaka'iyawi an xlamap'a'sin chi ilhtuyawi yu oxi lhiwilay.
62003023	Chi an xlamap'a'sin najun li kakiklaka'iwi an isTs'alh, yu junkan Jesucristo, chi li kalamapaynipaxaw tacha yucha kintalhijunin.
62003024	Yu ta'asmatniya an xlamap'a'sin Dios, yuchaa an Diosi taput'ajun. Chi yucha, yuchaa japut'ajun. Chi chunchunicha puk'atsayaw li yucha kintaput'awnan: ixlakata an xTakuwin an yu kintaxta'nitan.
62004001	T'ala'awnin klamapayniyaw, jantu chux takuwini k'ajak'iklak'a'it'it, k'ajalhila'ts'int'anut'iti an takuwinin li Dios sawalhi xnawinin, mu lhuwi tat'ajun aniy lakamunulhpa yu ntu sawalh ixchiwinti Dios talhichiwiniy.
62004002	Chunchuniya k'ap'uk'ats'aya'it tichini yu xTakuwincha Dios lhit'ajun: Chux yu najuni li an Jesucristo kijunchilh sawalhi lapanak, yucha lhit'ajuni an xTakuwin Dios.
62004003	Yu najuni li ntu sawalhi li chuncha kilachilh an Jesús, jantu lhit'ajuni an xTakuwin Dios, yucha lhit'ajun ixtakuwin an yu ntu cristo sawalh. Uxitnan asmatt'atcha li ani takuwin kamina', chaway anicha lakamunulhpa t'ajun.
62004004	Kijas'at'an, uxitnan xnawin Dios chi jalhajat'atcha an yu wa tamaslakatinin, mu an yu tat'a'aklat'awnan palay alhp'as walh jantu an yu t'ajun lakamunulhpa'.
62004005	Yu'uncha wa de lakamunulhpa'; xliyu yu wa de aniy lakamunulhpa talhichiwiniy, chi an yu wa de lakamunulhpacha yu'uncha ta'asmatni.
62004006	Kitnan xnawinin Dios, yu mispayi an Dios kinta'asmatniyan, pero yu ntu xnawin an Dios jantu kinta'asmatniyan. Chunchacha yu lay puk'atsayaw tichini yu lhit'ajuncha an Takuwin yu sawalh chi tichini yu lhit'ajuncha an takuwin yu wa ja'o'xcho'onun.
62004007	T'ala'awnin, kalamapaynipaxaw, mu an jamapayninti xnawin Dios. Chux yu jamapayninin yucha xjas'at'a Dios chi mispayi Dios.
62004008	Yu ntu jamapayninin jantu mispayi Dios, mu an Dios yucha jamapayninti.
62004009	An Dios masulhi xjamapayninti kilakatak'an akxni mala'achachalh aniy lakamunulhpa an isTs'alh masi wa ix'akstu para li kapulhitsukuwi jatsukunti yu ntu a'tam min'ojoy.
62004010	An jamapayninti chunchunicha nawputun: Jantu wa xliyu kitnancha mapayniw an Dios, yucha yu kintamapaynin kitnan, chi mala'achachalhi an isTs'alh para li kalha'ulanankalh chi ma'nikalhcha para li an kintala'alhink'an akintamala'mixinikan.
62004011	Kint'ala'awnin, li Dios chuncha kintamapayniyan, kitnan wanajcha chun, kalamapaynipaxaw.
62004012	Jantu xamati a'tam la'ts'inta Dios. Li lamapaynipaxayaw an Dios kintat'a'aklat'awnan chi an xjamapayninti kintaputasuyancha sawalh.
62004013	Tan putasuyi li kitnan pu'aklat'awnawi an Dios chi yucha kintaput'awnani kitnan, wa xliyu kintaxta'nitan an xTakuwin.
62004014	Chi kitnani la'ts'inaw chi nawnaw li an xaPay mala'achachalhi an isTs'alh para li kama'alhtaxtulhi an lakamunulhpa'.
62004015	Watichicha yu najuni li an Jesús yucha isTs'alh Dios, t'a'aklat'ajuni an Dios chi an Dios wachu t'a'aklat'ajuni yucha.
62004016	Chi kitnan mispayaw chi kiklaka'iyawi an xjamapayninti an Dios yu kintaxta'niyan. An Dios yucha jamapayninti chi yu t'a'aklatsuku'alhiya an jamapayninti, t'a'aklatsuku'alhiya an Dios, chi an Dios wachu t'a'aklatsuku'alhiya an lapanak.
62004017	An jamapayninti chunchacha yu wanajcha kintaputasuyan sawalh kitnan, para li akxni kajasakxtununacha an Dios lhitala'si kak'atsaw, mu kitnan aniy lakamunulhpa tacha an Jesucristojo juntaw.
62004018	Tan alini jamapayninti jantu alini talhanti, an oxi jamapayninti tamakxtuyi an talhanti. Yu talhanan pakxan'i ma'alh'ajnat, wa xliyu ntuka' oxi lhitsukuy an jamapayninti.
62004019	Kitnan mapayniyawi an Dios, mu yucha p'ulhnaj kintamapaynin.
62004020	Li xamati najun: "kit'in ikmapayniya an Dios", pero li xkajiya ixt'ala'ajun, wa maslakatinincha. Mu li ntu mapayniya ixt'ala'ajun yu lay la'ts'in, jantu layi katimapaynilh an Dios yu ntu lay la'ts'in.
62004021	An Jesucristo kintaxta'nin ani lhamap'a'sin: Yu mapayniya Dios wachu kamapaynilhi ixt'ala'ajun.
62005001	Chux yu kiklaka'iya li an Jesús yucha Cristo, yucha ixjas'at'a Dios. Chi yu mapayniya pumatam xapay wachu jamapayniniya an ixjas'at'an.
62005002	Akxni mapayniyawi Dios chi ilhtuyawi yu lhinajun, k'atsaayawi li wachu jamapayniyawi an ixjas'at'an an Dios.
62005003	Li mapaynikan Dios nawputun li kakiklaka'inikalhi an xlamap'a'sin; chi an xlamap'a'sin jantu lhima'anxkayi muktaxtukan,
62005004	mu chux yu xjas'at'a Dios laklhajayi an lakamunulhpa'. Chi an kijakiklaka'intik'an kinta'ilhtuyancha li kalhajawi an lakamunulhpa'.
62005005	Yu kiklaka'iya li an Jesús yucha isTs'alh Dios, laklhajayi an lakamunulhpa'.
62005006	Aniy yucha Jesucristo, yu pukilachilh xkan chi jak'alhni, jantu wa xkancha pukilachilh, xkan chi jak'alhni pukilachilh. An Takuwin yucha la'ts'ilh chi najuni yu ani ixlakata, chi yu najun ani Takuwin yucha sawalh.
62005007	Xt'utunk'ani awint'i lakt'iyan tala'ts'ilh. Yucha an xaPay chi an Chiwinti chi an Stalan'a Takuwin. Chi ani xt'utunk'an wa pumatam.
62005008	Chi an lakaat'un xt'utunk'an wachu tamasuy yu sawalh: Yucha an Takuwin chi an xkan chi an jak'alhni, chi ani xt'utunk'an wa tami tak'atsay.
62005009	Li la'a'iyawi an yu tanajun tu'u yu tak'atsay an lapanakni, pus an yu najun Dios, palaycha lhitapalay, mu aniy chiwinti yu najun an Dios yucha yu lhichiwiniy ixlakata an isTs'alh.
62005010	Yu kiklaka'iya an isTs'alh Dios, lhit'ajuni aniy chiwinti, yu ntu kiklaka'iya an Dios, wa maslakatinicha ilhtuy an Dios, mu ntu kiklaka'iya an Dios tacha an lhichiwiniy an isTs'alh.
62005011	Yucha aniya an yu jamak'atsaanininkan: Li an Dios kintaxta'nitani jatsukunti yu ntu a'tam in'ojoy chi ani jatsukunti yucha an isTs'alhi lhit'ajun.
62005012	Yu lhit'ajuni an isTs'alh Dios, lhit'ajuni an jatsukunti, yu ntu lhit'ajuni an isTs'alh Dios jantu lhit'ajuni an jatsukunti.
62005013	Uxitnani klats'o'niyaw yu k'iklak'a'iyat an isTs'alh Dios, para li k'ak'ats'at'iti li lhit'awnat'iti jatsukunti yu ntu a'tam katimin'olh.
62005014	Lhila'siyawi an Dios, mu k'atsayawi li tu'u sk'iniyaw tacha yu yucha lakask'in, kinta'asmatniyan.
62005015	Chi tacha k'atsayawi li an Dios asmat'a kintapaynitk'an, wachu k'atsayawi li lhit'awnawcha yu sk'initaw.
62005016	Li xamati la'ts'in xt'ala'ajun li ilhtut'ajuni tu'u xtala'alhin yu ntu kalhi'an laka lhinin, kalhitapaynilh. Chi an Dios kaxta'niya jatsukunti an yu lhitapaynikan, yucha li an tala'alhin jantu yu yu kalhi'an laka lhinin. Alini tala'alhin yu kalhi'an laka lhinin, yu yucha ani tala'alhin jantu iknajuni li kalhitapaynikalh.
62005017	Chux yu ntu oxi yucha tala'alhin, pero alini tala'alhin yu ntu kalhi'an laka lhinin.
62005018	K'atsayawi li yu Diosi put'ajun, jantucha ali ilhtuyi ixtala'alhin, mu an isTs'alh Dios lhistakta, pus an yu wa ay junita jantu lay ch'apayachalh.
62005019	K'atsayawi li kitnan xnawinin Dios, chi li chux an lakaamunulhpa yucha an yu wa ay junita a'ch'apata.
62005020	Chi wachu k'atsayawi li an isTs'alh Dios kilachilh chi kinta'ilhtuni li kalhimacha'xawi tichini yu Dioscha sawalh. Kitnan t'atala'xto'tawcha an yu sawalh, kanaju an isTs'alh an Dios, an Jesucristo. Yucha aniya yu Dios sawalh chi yucha yu jatsukunti yu ntu a'tam katimin'olh.
62005021	Kijas'at'an, k'ajalajk'ats'anant'iti ixlakatak'an an yu tacha xdiosninchak'an tala'ts'in an lapanakni.
63001001	Kit'in iktata Juan ikla'axa'alayani uxint'i t'aku', yu sakxtutan an Dios chi amijas'at'an yu klamapayniyaw sawalh. Chi ntu wa kit'ini iklamapayniyaw, wachu ixchuxk'an an yu tamispaycha an yu sawalh.
63001002	Iklamapayniyawi uxitnan, ixlakata li lhit'awnawcha an la kijalhunutk'an an yu sawalh chi akintat'a'aklatsuku'alhiyancha.
63001003	An Dios yu xaPay chi an Jesucristo yu isTs'alh kataxta'nini lhuw jamapayninti, chi katamak'akxanin chi kataxta'nini oxi jatawlhnat. xlisawalh chi laka jamapayninti. K'alhits'uk'ut'iti an yu sawalh chi an jamapayninti.
63001004	Sawalhcha ik'achalhi akxni ijkala'cha'alh ali'in amijas'at'an ixlakata li tapu'aklat'ajuni an yu sawalh, tacha an la'a'iw xlamap'a'sin an kimPayk'an.
63001005	Chaway, iklatapaynisk'iniyaw li kalalakmapaynipaxaw. Ani klats'o'niyaw jantu sast'i lhamap'a'sin, yucha an yu la'a'iwcha sta akxni a'taynichalh.
63001006	An jamapayninti yucha li kaputsukukalh an xlamap'a'sin Dios. Chi an lhamap'a'sin, li k'ats'ut'iti laka jamapayninti, tacha yu asmatt'atcha uxitnan sta akxni a'taynichalh.
63001007	Mu lhuw yu wa taja'o'xcho'onuni tat'ajun aniy lakamunulhpa', yu'uncha ntu tanajuni li an Jesucristo kijunchilhi lapanak sawalh. Yu chuncha lay, yuchacha yu an wa ja'o'xcho'onun chi yuchacha yu ntu Cristo sawalh.
63001008	Uxitnan k'ajalajk'ats'anant'it, para li nt'u k'ama'ats'an'at'iti an xajatawk'at an kintapatsatk'an, para li a'tsayi k'ala'a'it yu k'axt'a'nik'ana'it.
63001009	Watichicha yu ts'an'ay chi ntu aklatsuku'alhiya an la xlamap'a'sin an Cristo, jantu lhit'ajuni an Dios; yu aklatsuku'alhiya an la xlamap'a'sin an Cristo, yucha lhit'ajuni an Dios chi an isTs'alh.
63001010	Li xamati tala'cha'anan, chi ntu yu ani lhamap'a'sini talhi'aniyan, jant'u k'ala'a'it'iti la mincha'ak'an ch'i nt'u k'a'unit'iti li oxicha li tala'cha'ancha.
63001011	Mu yu kajuna: ¡Oxich'a li ch'it'acha! T'a'ilhtut'ajuncha yu ntu oxi lak'ilhtuy.
63001012	Wanaj lhuwi yu klats'o'niputunaw, pero ntu klats'o'niputunawi wa laka jalhiki chi laka pats'o'nu. Ikpast'ak'a ak'antacha'aw lala'ts'inin chi wanaj aklat'achiwininaw, para li chuncha a'tsayi kawalh ki'achatk'an.
63001013	An yu lakatamcha tawilananchilh, yu tacha mint'alajamatsank'an uxitnan, yu wachu yucha an Dios jasakxtuta, sawalhcha tala'axa'alayan.
64001001	Kit'in iktata Juan ikla'axa'alayani Gayo, ikmapayniyan sawalh.
64001002	Kint'ala'ajun, iklhisk'iniya an Dios li t'ach'a oxi t'a'un la mintakuwin, wanajcha chuni oxi kawalh watuchicha la mijatsukunti ch'i nt'u k'at'a'an'at'i.
64001003	Sawalhcha ik'achalhi akxni tichi yu'uncha kint'ala'awnink'an takilachilh chi kintajunilhi li xlisawalhi t'aylhip'int'a an tan sawalh.
64001004	Li ik'asmat'a li an kijas'at'an tan sawalhi tajalhtananta, yucha sawalhcha iklhi'achan, atumpaj tu'u jantu.
64001005	Kint'ala'ajun, xlisawalhi t'ach'a an lay, li tu'ucha yu oxi ja'ilht'uniy an ali'in kijat'ala'awnink'an, yu alakatam talakminachalh.
64001006	La x'ukxlakapuk'an an tan tata'ayxt'o'a an yu tajakiklaka'inincha ancha tanajun tacha sawalhch'a jamap'ayniy. Lamapaynin, k'ajalhi'a't'ay'ut'i tuchini tama'lhtask'inicha, para li katataylhi'alhi xjalhtantik'an, tacha yu oxi lhiwilay an Dios.
64001007	Mu yu'uncha tataxtulh li tatapatsani an Jesucristo, pero ntu tu'u tala'a'i xja'a'tayjuntik'an an yu ntu tajakiklaka'inin.
64001008	Xliyu kitnani kajalhakapu'aw yu'uncha, para li kaja'a'tayjuwi li talhichiwiniy an yu sawalh.
64001009	Kit'in ikts'o'lhi a'xtam jalhiki chi ijkamak'anilhi an tan tata'ayxt'o'a an yu tajakiklaka'inincha, pero an Diótrefes jantu la'a'iya tacha an iknawnaw, mu ancha, yu yu'uncha, yucha yu sawalhcha lhinawputun.
64001010	Xliyu li akxni ak'ananta ajkuna li ntu oxi tacha an lay, mu yucha kilhunt'ajuncha maslakatinti, kintalhichiwinancha; chi ntu wa yu najuni tacha ani lay, jantu jala'a'iya an kijat'ala'awnink'an yu tacha'an, chi yu tala'a'iputun jantu jamakawni chi jatamakxtuycha an tan tata'ayxt'o'a an yu tajakiklaka'inin.
64001011	Kint'ala'ajun, uxint'i jant'u k'ala'ts'ixt'u yu ntu oxi, yu oxi k'a'ilht'u. Yu ilhtuyi yu oxi yucha ixnawin Dios, pero yu ilhtuyi yu ntu oxi, jantu mispayi Dios.
64001012	Ta lhichuxi oxi lhichiwinkan an Demetrio, yu muktaxtuy sawalh tacha an najunta ixchiwinti Dios, chi kitnan wachu oxi iklhichiwinaw, chi k'ats'ayi li tacha an iknawnaw sawalh.
64001013	Wanaj lhuwi yu xajkunin, pero ntu wa ikts'o'putun,
64001014	mu ikpast'ak'a li watukan akla'antacha'an chi wanaj akt'achiwinan.
64001015	Oxicha k'ats'uk'uchi'. An yu oxi jat'alalhip'in sawalhcha tala'axa'alayan. Lamapaynin, k'ajala'axa'alachika atamjtamin an yu oxi jat'alalhi'anaw.
65001001	Kit'in ikJudas ixma'tsuku an Jesucristo, kit'in ixt'ala'ajun an Santiago, iklala'axa'alayawi uxitnan yu tamapayniyan chi tat'asanitan an kimPayk'an Dios, uxitnan yucha an Jesucristojo talhistaktan.
65001002	Lhuw jamapayninti chi oxi jatawlhnati k'ala'a'it'it.
65001003	T'ala'awnin, sawalhcha iklats'o'niputunawi ixlakata an ta'alhtaxtut yu lhit'awnaw kitnan; pero chaway ikla'ts'in li sawalhcha lhitask'iniya li aklajuniw li nt'u k'amak'a'unt'iti li k'amaxt'unik'ant an jakiklaka'inti yu xpujun'alhincha jaxta'nikalh an ixlapanakni Dios.
65001004	Mu ali'in lapanakni tatanumananchalhi an t'an t'awnat'it yu ntu takiklaka'iy an Dios, wa la'asa'. Yu'uncha ma'anchacha jalhisakxtukanta para li kajamama'alh'ajnikana', yu'uncha ntu k'is taja'asmatnan, yu'uncha wa tani tapulaycha an xjamapayninti kiDiosk'an chi tanajuni li ntu sawalhi an yu wa yuchacha kimPayk'an chi kiJamach'alhkatk'an Jesucristo.
65001005	Iklamapast'ak'aniputunaw yu k'ats'ayatcha uxitnan: li an Jamach'alhkat jama'alhtaxtulhi an ixlapanakni an xalakaat'un Egipto pero xli'astan jama'nilhi an yu ntu takiklaka'ilh.
65001006	K'ajap'ast'akt'it wachu an angelhnin yu xtalhit'ajun lhich'alhkat pero ntu talhistaklhi. Yu'uncha tamakawlhi tan xtat'ajun chi chaway tan wa s'oya'cha wilhi jalhit'ajun an Dios. Xpujun'alhincha jach'i'ulakanta laka kadenaj wa tapakxan'icha an wilhchan akxni kajaxta'nikana lhima'alh'ajna.
65001007	K'ap'ast'akt'it wachu an la'acha'an Sodoma chi Gomorra chi yu wa nicha la'acha'anaxni xlaklhitamakajun. An Dios jala'xawalh laka jikmi yu ntu a'tam mixa, mu wa tani talalhcha yu ntucha oxi chi wa ayacha xtalay, chunchacha yu'uncha kintapumak'atsaanikanan.
65001008	Pero masi chunchacha, ani lapanakni wachu talhkilikiya an ixlakatunajk'an. Wa tanlhuncha talakpast'ak'a, jantu tala'ts'imputuni an xlich'alhkat an Jamach'alhkat chi xkayaj tajuniya an yu tach'alhkatnan an lakt'iyan.
65001009	Walh chi masi akxni an arcángelh Miguel xt'alakikxtukut'ajun an xapay makxkay'un akxni xmaxtuniputun an ixlakatunaj Moisés yucha jantu xkayaj junilh, wa juniy: "Yucha an Jamach'alhkatcha Diosi kala'a'ayman".
65001010	Pero aniy lapanakni xkayaj talhichiwiniya yu ntu talhimacha'xay, chi wa tacha jatapakxatcha tajalakpastaknan wa ta'ilhtuycha li kataputalakt'ilhilh.
65001011	¡Payni'incha anchunu lapanakni! Wanajcha yu tiji taxa'a'ilh yu xa'a'ilh an Caín. Wa xliyu li talhitsukuputuni tumin tan tu yu tiji tapu'an, tacha an Balaam chi tacha an Coré, chunchacha tapulakniy wa xliyu ntu taja'asmatnan.
65001012	Aniy lapanakni lhima'anxkayi para uxitnan li wachu ancha tat'ajun an t'an t'a'ayxt'o'at'it, yu wa la'stu ixlapanak an Dios. Yu'uncha wa tamincha lakwaynin chi wa tamincha laj'amanin, jantu tu'u talhiwilay an Dios. Yu'uncha wa tacha wa jataputs'icha yu ntu tu'u lhi'anta xkan yu wa jasunmaj'an an un chi tacha wa k'iwcha yu kataxta'lhicha xjatawk'atk'an pero ntu taxt'a'a. Yu'uncha wanajcha a't'uyi talaknita, jap'ulhumaj'ankantacha chux xjataxiyakk'an.
65001013	Yu'uncha wa tacha akxni an p'ascha milh milh lay ix'ukxni alamalh yu sawalhcha pupuy. An xpuputk'an yu'uncha tapumalakasuycha an yu lhimaxan talay. Tacha wa st'akunincha yu ntu tak'atsay tanchuncha tita'an, yu'uncha jamala'asijninikantacha yu xpujun'alhincha tan wa s'oya'cha wilh.
65001014	An Enoc yu xlipu'a'tujuncha pu'a'p'unmintachalh an Adán, jalhichiwinilhi ani lapanakni najun: "¡K'alhak'ap'up'it'it an Jamach'alhkat! La'alhuw milhi kajat'amina an la'stalan'a ix'angelhnin.
65001015	Kalats'awalaya chi kamama'alh'ajniya watichicha yu ntu oxi tu'u tanlhun lak'ilhtuta yu taxkajiy an Dios chi watichicha yu ntu oxi lhichiwininta an Dios."
65001016	Aniy lapanakni wa tachalayjcha talaknajun chi lhilhiji talhichiwiniy an ali'in lapanakni, pero yu'uncha lhilhiji ta'ilhtuy yu wa xjatapast'ak'atchakan. Sawalhcha talaj'ayajk'atsay, chi wa oxicha taxa'alay an ali'in lapanakni para li kata'o'xcho'oxtunilhcha yu talhitsukuputun
65001017	Pero uxitnani t'ala'awnin, k'ap'ast'akt'iti an chiwinti yu tanawlh an yu xjamala'achatachalh an kiJamach'alhkatk'an Jesucristo.
65001018	Yu'uncha xtajunan li akxni xalakti'astancha wilhchan kajuna, kata'alina yu ntu oxi katitalhichiwinilh an Dios chi wa xjatapast'ak'atchak'ani kataputsukuya'.
65001019	Yu'uncha yu wa katamala'apitsiyacha an t'an t'a'ayxt'o'at'it. Yu'uncha wa xjatapast'ak'atchak'ani ta'ilhtuy chi yu'uncha ntu talhit'ajuni an Stalan'a Takuwin.
65001020	Pero uxitnani t'ala'awnin, k'alalak'ut'ilip'axatcha an laka stalan'a mijakiklaka'intik'an. Yucha an Stalan'a Takuwini k'ap'ut'ap'aynit'it.
65001021	Jant'u k'amak'a'unt'iti an xjamapayninti Dios. K'ap'akxan'it'iti para li k'ala'a'it an xjamapayninti an kiJamach'alhkatk'an Jesucristo sta li kataxta'niyancha an jatsukunti yu ntu a'tam min'ojoy.
65001022	K'ajamak'iklak'a'init'iti an yu ntu lay oxi tajakiklaka'inin an yu wa tamj tamj tapast'ak'a.
65001023	An ali'in k'ajama'alht'axt'ut ch'i k'ajaxa'ak'ut'ut'iti an laka jikmi; chi an ali'in k'ajamap'aynit'it, pero k'ajalajk'ats'anant'it, mu masi an wa xla'ch'itchak'an tasmala'atalh, tacha an wa tani talaycha yu ntu oxi.
65001024	An yu wa yucha Dios, an kiJamach'alhkatk'an, layi tama'ayan para li nt'u k'at'a'a't'at'it, chi stalan'ani tamalakasuyan tan ch'alhkatnan chi laka ay achat.
65001025	An yu wa yucha Dios chi jalakpastaknan, yu kintama'alhtaxtun, ixlakata yu ilhtulh an kiJamach'alhkatk'an Jesucristo, yuchacha ay kala'ts'inkalh, akxni a'taynichalh chi chaway chi xpujun'alhincha. chunchacha kawalh.
66001001	Yucha aniya yu an Dios masunilh an Jesucristo, para li yucha kajamasunilhi an yu tat'atapatsay tuchini yu katapasayacha watukan. An Jesucristo mala'achalhi an ix'angelh para li ka'alh mak'atsaanini an Juan yu t'atapatsay an Jesucristo tuchini yu katapasayacha.
66001002	Chi yucha laknawlhcha tani najuncha an ixchiwinti Dios chi tani najuncha an Jesucristo chi chux an tanlhun yu la'ts'ilh.
66001003	Sawalhcha oxi para yucha yu punajun chi yu ta'asmat'a aniy chiwinti yu najun yu katapasaya', chi yu takiklaka'iya yu ani ts'o'muk'akanta, mu chint'ajuncha an panch'e'ex.
66001004	Kit'in ikJuan, ijkala'axa'alayi an lakatujun tan tata'ayxt'o'a an yu tajakiklaka'inin, an xalakaat'un Asia. Kataxta'nincha an jamapayninti chi an oxi jatawlhnat an yu yucha ixjunita chi kamina', chi yu tamala'achaniyan an la'atujun Takuwin yu tat'ajun la x'ukxlakapu tan wilh,
66001005	wachu katamapaynini an Jesucristo. Yucha sawalhi yu najun, yu p'ulhnaj la'awcho'olh yu ntucha nicho'oy chi yu jach'alhkatnaniya an rejnin aniy lakaat'un. An Cristo kintamapayniyan chi kintama'alhtaxtuni lakintala'alhink'an la xjak'alhni.
66001006	Chi kinta'ilhtuni rejnin chi li isacerdotejnin an Diosi kajunwi, an ixPay. An ta'ayat chi an alhp'asninti ixnawincha yucha kajun'alhilh. Chunchacha kawalh.
66001007	An Cristo an laka jataputs'i kamina', chi ta lhichuxi kala'ts'inkana'. An yu tapajalhto'olh wachu katala'ts'ina', chi ta lakachux alin la'acha'an aniy lakaamunulhpa katalhita'oxila'alhiya'. Chuncha kajuna'.
66001008	An Jamach'alhkat Dios yu lay ilhtu'ojoy watuchicha, najun: Kit'ini yu p'ulhnaj chi yu astan, kit'ini yu chaway, chi kit'ini yu xajkunita, chi kit'ini yu kamina'.
66001009	Kit'in ijJuan mint'ala'ajunk'an chi mint'alhtanak'an mu an Jesús wachu ki'ilhtuyi li aklhitayanilhi an laka lhima'alh'ajna chi an laka lhich'alhkat. An tan wanaj la'atanchanu'ojota xkan lakaat'uni xakt'ajun, tan junkan Patmos, ixlakata an ixchiwinti Dios chi an tacha najun an Jesucristo.
66001010	Akxni ixwilhchan an Jamach'alhkat Dios, an Takuwin kila'chilh chi wanaj kila'tanu'olh chi p'asi chiwinkalh ik'asmatlhi an ki'a'lhcha', tacha makat'ajun la'atam s'olh.
66001011	Najun: "Kit'ini yu p'ulhnaj chi astan. K'ats'o'muk'acha laka librojo an t'ach'a la'ts'in ch'i k'amala'ach'at'icha an lakatujun la'acha'an tan tata'ayxt'o'a an yu tajakiklaka'inin, an xalakaat'un Asia: an la'acha'an Éfeso, chi Esmirna, chi Pérgamo, chi Tiatira, chi Sardis, chi Filadelfia chi Laodisea."
66001012	Chi iklaka'ampalh para li akla'ts'ilhcha tichini an xakint'achiwinicha, ma'atujun yu de oro pula'ma'tajiy maklhku ikla'ts'ilh,
66001013	chi xtan'ajni an ma'atujun de oro yu pula'ma'taji jikmi ikla'ts'in pumatam wa tacha ists'alh lapanak, an ixla'ch'it wanaj lhman, wanaj la xch'aja ixcha'anini chi an la xtankilhakni p'a'xcha ixtankilhak'anta a'xtam cinturón de oro.
66001014	An ix'ay wa la'sut'ut'ucha tacha wa ixla'ach'awtcha borrego u tacha wa nievejcha, chi an ixla'chulh wa tacha wa ma'tajitacha jikmi.
66001015	An ixch'aja wa tacha wa broncejcha yu jasp'uyulanti slimj ixtasuy, tacha tasuy akxni maskakakan laka horno. Chi an xchiwinti p'asi ixmakat'ajun tacha makat'ajun tan xt'ajyalh xkan.
66001016	An la xmaka yu oxi ixjach'apata la'atujun st'aku chi an la xkilhni ixkilhtaxtuy ma'atam espada yu ta'ukxput'uy kikxtuy, chi an ix'ukxpu wa tacha an wilhchancha akxni an p'as tukan makalip'a.
66001017	Akxni ikla'ts'ilh, ikta'a'talh wa tacha wa iknitacha iktamachalh la xjach'aja', pero yucha kimpu'aych'apachalhi an yu oxi ixmaka chi kijuniy: Jant'u k'at'alhan, kit'ini yu p'ulhnaj chi yu astan,
66001018	chi ikt'ajun. Xaknitalh, pero chaway ixpujun'alhincha li ikt'ajun. Kit'in iklhit'ajuni an xayave lhinin chi an xayave tan alin ma'alh'ajnat, laka la'nin.
66001019	K'ats'o'muk'acha an tanlhun t'ach'a an la'ts'i, yu chaway laktapasat'ajun chi yu astan kalaktapasaya'.
66001020	Jantu xamati k'atsay, an la'atujun st'aku an k'ijama'la'ts'in tan oxi kimaka yu'uncha an pumatujun angelhnin yu tat'ajun lakatamin an tan tata'ayxt'o'a an yu tajakiklaka'inin.
66002001	K'ats'o'nini an xa'angelh an tan tata'ayxt'o'a an yu tajakiklaka'nin an la'acha'an Efeso: Chunchuniya najun an yu jach'apata la'atujun st'aku laka oxi ixmaka', an yu aklat'ajun xtan'ajni an ma'atujun yu de oro pula'ma'tajiy maklhku. Najun:
66002002	Kit'in ijk'atsa'ojoyi t'uchini ilht'uycha, ch'i li p'asi t'ap'ats'ay ch'i li lhit'ayaniy, chi ijk'atsayi li jant'u jala'ts'imp'ut'uni an yu wa ay tajunita. Wachu ijk'atsayi li jalhila'ts'int'anuyi an yu tanajun li Diosi jamala'achay chi ntu sawalh, chi jak'ats'anicha li wa tamaslakatinincha.
66002003	Uxint'i lhit'ayaniy ch'i ma'alh'ajnani kilakata ch'i nt'u k'imak'a'un, alhp'asi t'ap'ats'ay mu k'imap'ayniy.
66002004	Pero ajkunani yu nt'u oxi ilht'uy, li jant'uch'a lamap'ayniyat'iti chaway tacha xlip'ulhnaj.
66002005	Xliyu iklhijunan chaway k'ap'ast'akt'icha t'anch'unch'a ixt'a'un, k'ach'a'o'ach'o'ocha an Dios chi k'a'ilht'uch'o'ocha yu ix'ilht'uy xlip'ulhnaj. Li jant'u k'at'i'ilht'u, li jant'uch'a k'at'ich'a'o'a Dios akla'antacha'an chi akma'osuniyani amimpumaklhku an tan uk'alh.
66002006	Pero yu oxich'a t'ach'a an lay li xk'a'iya an tanlhun yu ta'ilhtuy an nikolaytajnin, kit'in wachu ntu oxi iklhiwilay.
66002007	Yu lhit'ajuni ixpa'asmatna ka'asmatlhicha yu jajuniy an Takuwin an tan tata'ayxt'o'a an yu tajakiklaka'inin. Yu kalhajayanta akxta'niya para li ka'unilhi xajatawk'at an k'iw yu xt'a'a jatsukunti, yu yalh ixtan'ajni an la xjardin Dios.
66002008	Chi k'ats'o'nin wachu an xa'angelh an tan tata'ayxt'o'a an yu tajakiklaka'inin an la'acha'an Esmirna: Chunchuniya najun an yu p'ulhnaj chi yu xati'astan, an yu nilh chi la'awcho'olh.
66002009	Kit'in ijk'atsaniyani mi ma'alh'ajnat chi minkilhpatit (masi lhit'aw'u'oyi yu ma'lht'ask'iniy). Chi ijk'atsayi tacha wa aya talhichiwinan an yu tanajun li judiojnin, pero yu'uncha wa yucha an satanascha tat'ata'ayxt'o'a.
66002010	Jant'u k'at'alhani masi t'uch'ini k'ama'alh'ajnana'acha, mu an xapay makxkay'un kajatamaknuya lakapulach'in ali'in yu de uxitnan, para li chux uxitnan k'alhila'ts'int'anuk'ant'it, chi la'akaw wilhchani k'ama'alh'ajnana'it'it. K'alhit'ayanini ak'int'a'aklats'uk'u, sta wa akxni k'aniya'acha, walh lani akxta'niyani an jatsukunti.
66002011	¡Yu lhit'ajuni ixpa'asmatna, ka'asmatlhicha yu jajuniy an Takuwin an tan tala'ta'ayxt'o'a an yu tajakiklaka'inin! Yu katalhajayanta jantu k'is tani katija'ilhtukalh an tan ixlila'at'uycha lhinin.
66002012	Wach'u k'ats'o'nini an xa'angelh an tan tata'ayxt'o'a an yu tajakiklaka'inin an la'acha'an Pérgamo: Chunchuniya najun an yu lhit'ajun espada yu ta'ukxput'uy kikxtuy:
66002013	Kit'in ijk'atsayi li t'an an wilht'i ancha wilh an satanás, tan ch'alhkatnan, pero masi chuncha jant'u k'imak'a'unt'a ch'i na'uni li k'ink'iklak'a'i, jant'u k'imak'awi masi akxni an ma'nikalh an Antipas yu oxi xakilhichiwiniy. An la'acha'an an tan wilh an satanasi ma'nikalh.
66002014	Pero alin lakats'uni tanlhuni yu ilht'uy yu ntu oxi, li anch'a jalhit'a'un ali'in yu ntu tamakawputun tacha an masuy an Balaam, mu an Balaam masunilhi an Balak li kajama'ilhtulhi tala'alhin an israelitajnin, jama'ilhtulhi li kata'ulhi tanlhun yu ixja'ulanikantacha an yu tacha ixdiosninchak'an tala'ts'in an lapanakni chi li wa aya katalalhcha.
66002015	Wach'u jalhit'a'un ali'ini yu ntu tamakawputun tacha an tamasuy an nikolaytajnin.
66002016	Xliyu k'amak'awcha mintala'alhin ch'i k'ach'a'o'ach'o'ocha an Dios, li jantu, watukan akla'antacha'an, chi an laka espada an yu ijkilhtaxtuy ajkaput'alasaya'.
66002017	¡Yu lhit'ajuni ixpa'asmatna ka'asmatlhicha yu jajuniy an Takuwin an tan tala'ta'ayxt'o'a an yu tajakiklaka'inin. Yu katalhajayanta ajkaxta'niya li kata'ulhi an maná yu patajulh lakt'iyan, yu tats'e'ta. Chi wachu ajkaxta'niya la'atam lakat'ikt'i sut'ut'u chiwx yu puwilh la'atam sast'i ta'a'ut yu ntu xamati mispay, wa yucha an yu jamalh'tayanani kamispaya'.
66002018	Wach'u k'ats'o'nini an xa'angelh an tan tata'ayxt'o'a an yu tajakiklaka'inin an la'acha'an Tiatira: Chunchuniya najun an isTs'alh Dios, an yu lhit'ajun ixla'chulh yu wa tacha wa malh'tajitacha jikmi chi lhit'ajun ixch'aja yu wa tacha wa sp'uyulakantacha.
66002019	Najun: Kit'in ijk'atsa'ojoyi yu ilht'uy tanlhun, ikmispaniyani mijamapayninti chi mijakiklaka'inti chi mintapatsat ch'i li lhit'ayani, chi ijk'atsayi li t'ach'a an ixlak'ilht'uy tanlhun ixlip'ulhnaj chaway palaych'a lak'ilht'uy.
66002020	Pero ajkunani t'an t'u oxi lay, li laych'a mak'awniy tacha an masuy an t'aku yu junkan Jezabel, yu najun li ixchiwinti Dios lhichiwiniy, para li lay kajapu'o'xcho'olh an yu kintat'atapatsay. Mu yucha wa jamatanunicha li wa aya katalalhcha chi li kata'ulhcha tanlhun yu ixja'ulanikantacha an yu tacha ixdiosninchak'an tala'ts'in an lapanakni.
66002021	Kit'in ikxta'niya panch'e'ex para li astancha kanawlh chi kamakawlhcha tacha an lay, pero yucha ntu makawputun chi ntu makajuni li wa aya.
66002022	Xliyu chaway ak'ilhtuya li katamachalhi la xputamat, chi ajkaxta'niya ay lhima'alh'ajna an yu wa aya tat'alay li ntu astancha tanajun chi li ntu tamakajuncha an tacha jama'ilhtuy an Jezabel.
66002023	Chi an ixlapanakni ajkama'niniya', chi ta lakachux an tacha tata'ayxt'o'a an yu tajakiklaka'inin, katak'atsaya li kit'in oxi ikmispani ixjatapast'ak'at a lapanak chi an ixjalhunut. Chi tuchini yu ilhtutacha atamj atamj uxitnan chunchacha akxta'niya wachu'.
66002024	Pero uxitnan chi an ali'in yu tat'ajun an la'acha'an Tiatira yu nt'u yu ch'a'o'ayat an tacha masuy Jezabel ch'i nt'u misp'ayat'iti yu tajuniy yu'uncha li laj'ay ixjatapast'ak'at satanás, kit'in iklajunaw: Jantucha tu'u ali aktilajuniw yu k'a'ilht'ut.
66002025	Pero yu lhit'awnatcha wa sa'cha k'alhits'uk'ut sta akxni akmina'.
66002026	Yu kalhajayanta chi sta wa ixpu'uktaxtuncha chuncha ka'ilhtuya tacha kit'in iknajun, ak'ilhtuya li kajach'alhkatnanilhi an laj'ay la'acha'anaxni,
66002027	chi alhp'asni kajach'alhkatnaniya laka ma'atam tsasnat, kajala'p'a'x'ulaya tacha la'atam xaluj yu wa de t'un, tacha kit'in kixta'nita lhich'alhkat an kimPay.
66002028	Chi wachu akxta'niya an xast'aku jatunkunu'.
66002029	Yu lhit'ajuni ixpa'asmatna ka'asmatlhicha yu jajuniy an Takuwin an tan tala'ta'ayxt'o'a an yu tajakiklaka'inin.
66003001	Wach'u k'ats'o'nini an xa'angelh an tan tata'ayxt'o'a an yu tajakiklaka'inin an la'acha'an Sardis: Chunchuniya najun an yu lhit'ajun la'atujun ixtakuwin Dios chi la'atujun st'aku jalhit'ajun: Kit'in ijk'atsa'ojoyi t'uch'ini ilht'uycha chi ijk'atsayi li masi sawalhch'a lhimisp'ak'an li la'a'unt'a, nit'a.
66003002	K'ak'ujt'icha, k'ala'alhp'asnit'icha yu laj'oxi tanlhun la mijatsukunti para li ntu kats'an'a'olh, mu an yu lak'ilht'uy tanlhun jantu laj'oxicha la x'ukxlakapu an Dios.
66003003	P'us k'ap'ast'akt'icha t'uch'ini la'a'it'acha ch'i t'uch'ini asmatt'acha; ch'i k'a'ilht'ucha k'ach'a'o'ach'o'ocha an Dios. Li jant'u k'at'ik'ujt'i, tacha an lay ja'alhawana akla'cha'anan, akxni jant'u s'alaj wilht'i.
66003004	Pero jalhit'a'un lakats'uniya an la'acha'an Sardis yu oxi tat'ajun yu tachanu ntu talhkilikita an ixla'ch'itk'an, yu'uncha akintat'a'aklatsukuya laka la'sut'ut'u ixla'ch'itk'an, mu yu'uncha tat'acha'an.
66003005	Yu kalhajayanta, laka sut'ut'u ixla'ch'iti kamala'ch'inina chi ntu aktimala'mixilhi an ixta'a'ut an laka libro, an tan tasuy yu kaxta'nikana jatsukunti, chi aknawna ixta'a'ut la x'ukxlakapu an kimPay chi la x'ukxlakapuk'an an angelhnin.
66003006	Yu lhit'ajuni ixpa'asmatna, ka'asmatlhicha yu jajuniy an Takuwin an tan tala'ta'ayxt'o'a an yu takiklaka'iy Dios.
66003007	Wach'u k'ats'o'nini an xa'angelh an tan tata'ayxt'o'a an yu takiklaka'iy Dios an la'acha'an Filadelfia: Chunchuniya najun an yu Stalan'a chi an yu Sawalh, an yu lhit'ajun an xyave an ay jamach'alhkat David, an yu akxni malhti'ay tucha xamati lay malaklhchajuy chi akxni malaklhchajuy tucha xamati lay malhti'ay.
66003008	Yucha najun: Kit'in ijk'atsa'ojoyi t'uch'ini ilht'uycha, la milakapu ikyawlh la'atam malhticha yu lhti'ay, jantu lay xamati katimalaklhchawlh, mu masi wa lakats'uniya lhit'a'un mintachaput, pero ilht'uyi an kinchiwinti ch'i nt'u a't'am na'unt'a li ntu kilapanakk'at'i.
66003009	An yu jama'ayxt'o'a an satanás, an yu wa tamaslakatinin tanajun li judiojnin, walh chi ntu sawalh, ajka'ilhtuya li kata'an tatso'ottaninini la mijach'aja', para li katak'atsalhi li kit'in ikmapayniyan.
66003010	Mu uxint'i k'iklak'a'iya an kinchiwinti li kalhitayanikalh, pus kit'in wachu akma'ayani akxni kachina ixpanch'e'ex lalhila'ts'intanut ta xlijalhi'ay an lakaamunulhpa', para li kajalhila'ts'intanukalhcha an yu tawilanalh aniy lakaat'un.
66003011	Kit'in watukancha akmina', k'asa'ch'a lhits'uk'u yu lhit'a'un, para li ntu xamati kamaxtunin an minkorona.
66003012	Yu katalhajayanta ajka'ilhtuya li yuchaa xatiatsas katawalh an la xtemplo an kiDios. Chi ntucha a'tam katitataxtulhi ancha, chi yu'uncha ajkaputs'o'muk'aya an ixta'a'ut an kiDios chi an ixta'a'ut an ixla'acha'an an kiDios, yu junkan sast'i Jerusalén, yu lakt'iyan mintachalh, yu yucha an kiDios makmintachalh. Chi wachu ajkaputs'o'ulaya an sast'i kinta'a'ut.
66003013	Yu lhit'ajuni ixpa'asmatna, ka'asmatlhicha yu jajuniy an Takuwin an tan tala'ta'ayxt'o'a an yu takiklaka'iy Dios.
66003014	Wach'u k'ats'o'nini an xa'angelh an tan tata'ayxt'o'a an yu takiklaka'iy Dios an la'acha'an Laodicea: Chunchuniya najun an yu junkan Amén, an yu sawalh yu najun yu lhitala'si, yu pu'alilh chux an tanlhun, yu an Dios ilhtulh:
66003015	Kit'in ijk'atsa'ojoyi chux yu ilht'uy. Ijk'atsayi li ntu ts'uk'unk'uk'at'i chi ntu skakatak'at'i. ¡Apalijcha ts'uk'unk'u u skakata k'a'unt'i!
66003016	Pero mu wa pax'onk'at'i jantu ts'uk'unk'uk'at'i chi ntu skakatak'at'i, akp'at'akilhtaxtuyani la kinkilhni.
66003017	Mu uxint'i na'un: Kit'in ikjamatumin lhuwcha iklaklhit'ajun kintanlhun chi ntucha tu'u ikma'lhtask'ini; pero nt'u k'ats'ay li uxint'i jant'u ach'an, jant'u t'u'u lhit'a'un, wa k'ilhp'at'i, wa la'lhtuluk'at'i chi wa alhalhak'at'i.
66003018	Xliyu kit'in iklhimap'a'siyan li kit'ini akint'amawnin oro yu oxicha ts'utkanta laka jikmi, para li k'alhits'uk'ut'iti yu Dios xt'a'a; chi kit'ini ak'int'amawnin sut'ut'u mila'ch'it para li k'amala'ch'in chi chuncha ntu katasulhi an lhit'amaxan mi'alhalhanti, chi kit'ini ak'int'amawnin lhak'uch'un yu k'alakp'ut'awk'a para li k'ajalak'awan.
66003019	Kit'in ixchuxk'an yu ijkamapayni ijkamap'a'siy chi ijkalaj'aymay, pus chaway jo'at'i k'anaw k'ach'a'o'ach'o'ocha Dios.
66003020	Kit'in laka malhticha ikyalh chi ikchiwini; li xamati ki'asmatniy chi malhti'ayi an malhticha, aktanuya chi akt'alakwayna chi yucha akint'alakwayna'.
66003021	Yu kalhajayanta akmakawniya li akint'alaktawlanta tan akch'alhkatnana'. Tacha kit'in iklhajachalh, chi chaway ikt'alakwilhcha an kimPay la xputawlan tan ch'alhkatnan.
66003022	Yu lhit'ajuni ixpa'asmatna, ka'asmatlhicha yu an Takuwin jajuniy an tan tala'ta'ayxt'o'a an yu takiklaka'iy Dios.
66004001	Xli'astan akxni chunchacha ikla'ts'in'olh ijkalakawanalh ikla'ts'in la'atam malhticha yu lhti'ay, an lakt'iyan; chi yu p'ulhcha chiwinti ik'asmatlhi wa tacha wa pus'olhkalhcha kikst'ilhilh s'olh, kijuniy: Anicha k'at'awk'ach'it'a, walh lani akmasuniyancha an tanlhun yu wa kalaktapasayaka.
66004002	Wa akxni la xmakni an Takuwincha iktsukulh chi ikla'ts'ilhcha la'atam putawlan yu puch'alhkatnankan an lakt'iyan, chi ancha sa'cha ixpuwilh tichiyucha.
66004003	Chi an yu ancha sa' ixwilh wa tacha an tasuycha jaspeje ixtasuy u tacha an tasuy an rubí, chi ixtuntala'acho'o an putawlan yu puch'alhkatnankan ixyalhcha la'atam ixkulhmakchat wa xlimjcha ixtasuy tacha la'atam esmeralda.
66004004	Chi ixtuntala'acho'o an putawlan yu puch'alhkatnankan a'ap'uxamt'at'i putawlan yu puch'alhkatnankan wachu ixla'acho'owilhnilh; chi ijkala'ts'in an tan lakwilhcha putawlan yu puch'alhkatnankan sa'cha ixtalakwilanalh pumap'uxamt'at'i tatanin wa la'sut'ut'ucha an ixla'ch'itk'an chi talaj'a'tanumanalhcha ixkoronajk'an de oro.
66004005	Chi an tan wilhcha an putawlan yu puch'alhkatnankan ixtaxtuyachilhcha jamakalipni chi xt'asaycha xalapanak xkan chi ixchiwinkan; chi lhilaxlakapu an tan wilh an yu puch'alhkatnankan ma'atujun k'iw yu lajkinkama'tajita ixtamapulhkuy, yu'uncha yucha an la'atujun xTakuwin Dios.
66004006	Chi lhilaxlakapu an putawlan yu puch'alhkatnankan ikla'ts'in wa tacha wa la'atamcha alamalh de vidrio, wa tacha de cristalhcha; chi wani an tan wilh an putawlan yu puch'alhkatnankan chi ixtuntala'acho'o, ixtawilanalh ixt'at'ink'an yu tala'ajunta, wa stakcha talhit'ajun ixla'chulhk'an la xlakapuk'an chi la x'a'lhch'ak'an.
66004007	An p'ulhnajcha tuchichun yu la'ajunta wa tacha la'atam lión, an xlila'at'uycha wa tacha wa la'atam becerro, an xlila'at'utucha wa tacha ix'ukxpu lapanaki lhit'ajun, chi an xlila'at'at'icha wa tacha wa la'atamcha ats'o'o yu jalht'ilitninta.
66004008	Chi la'atamincha an la'at'at'i tuchichun yu tala'ajunta talaklhit'ajun la'achaxanan ixpa'achujk'an, chi ixtuntala'acho'o chi ixlipulakni an ixpa'achujk'an wa stakcha lakwilhnilh la'chulh chi ntu sa' ixtakilhuni tunku chi puts'ista. Ixtanajun: Stalan'a, stalan'a, stalan'a an Jamach'alhkat Dios, yu lay ilhtu'u'ojoy chux an tanlhun. Yucha ixjunita, chi yu yucha chaway chi yu kaminaka'.
66004009	Chi an la'at'at'i tuchichun yu tala'ajunta, a'tamin a'tamin ixtanajuni li ayi an yu sa' xwilh la xpuch'alhkatna an yu ixpujun'alhincha li t'ajun chi yu'uncha xtalhiwilay chi xtaxta'niy lhimala'puchajun.
66004010	Akxni chuncha ixta'ilhtuy, an ixpumap'uxamt'at'ik'an tatanin ixtatatso'ottanicha la x'ukxlakapu an yu sa' xwilh laka putawlan yu puch'alhkatnankan, chi ixtala'ts'incha li yucha ayi an yu ixpujun'alhincha li t'ajun, chi ixtamaka'ancha an ixkoronajk'an la xlakapu an putawlan yu puch'alhkatnankan. Chi ixtanajun:
66004011	Jamach'alhkat, uxint'i t'ach'ip'ini li ayi k'ala'ts'ink'a ch'i li k'alhiwilak'a ch'i li k'ach'alhk'atna, mu uxint'iy yu lak'ilht'u chux an tanlhun chi la mintalakask'i li lak'alin chi li ilhtukalh.
66005001	Chi an yu sa'cha ixwilh laka putawlan yu puch'alhkatnankan ikma'la'ts'in an tan lhi'oxi ixmaka ixch'apata la'atam libro, ta'ukxput'uyi ts'o'kanta chi lakatujuni oxi ixch'axpach'ikanta an libro.
66005002	Chi ikla'ts'ilh pumatam angelh yu k'ut'ilh yu p'as ixnajun: "¿Tisiyuchacha yu t'acha'an li lay kapux'otlhi an libro chi li kach'axpax'otmaj'alh an la'atujun yu puch'axpach'ikanta?"
66005003	Pero nin an lakt'iyan nin an lakaat'un nin an ixtan'api an lakaat'un, jantu xamati lay ixpux'ot'a an libro chi ntu layi masi wa katala'ts'ilhcha.
66005004	Chi kit'in sawalhcha xak'alhun, mu ntu xamati ixla'cha'ankan yu t'acha'an kapux'otlhi an libro chi li lay kapunawlh chi li lay kala'ts'ilh.
66005005	Pero xapumatam an tatanin kijuniy: "Jant'u k'a'alhu, mu an lión yu minchalh la xt'alalhila'ts'inin an Judá, yu ixjataxiyak an David, yucha lhajatachalhcha, para li lay kapux'otlhi an libro chi li lay kala'ch'axpax'otmaj'alh an la'atujun yu puch'axpach'ikanta."
66005006	Wachuncha ijkalakawanalh chi ikla'ts'in ixtan'ajnichak'an an putawlan yu puch'alhkatnankan, chi an ixt'at'ink'an tuchichun yu tala'ajunta, chi an laktatanin, ixyalh la'atam jas'at'a borrego, tacha wa ixma'nikantacha ixtasuy. Chi la'atujun ix'a'alo'oti ixlhit'ajun chi la'atujun ixla'chulh, yucha nawputun an la'atujun takuwin yu ixnawin an Dios yu jamala'achakanta ta ixlijalhi'ay an lakaat'un.
66005007	An borrego stalh la'alhi an yu sa' ixwilh laka putawlan yu puch'alhkatnankan chi ma'lhtaylhcha an libro an yu sa' ixch'apata tan lhi'oxi ixmaka'.
66005008	Chi akxni jama'lhtayanalhcha an libro, an ixt'at'ink'an tuchichun yu tala'ajunta chi an ixpumap'uxamt'at'ik'an tatanin tatatso'ottalhcha la xlakapu an borrego. Si ixtalaklhit'ajun x'arpajk'an chi si ixtalaklhi'anta copa de oro ixlaj'a'tsamanta cencia, yucha jumputun an ixtapaynitk'an an yu takiklaka'iy Dios,
66005009	chi ixtalakmilhpaycha la'atam sast'i milhpat. Ixtanajun: Uxint'i t'ach'ip'ini li k'ajama'lht'ayani an libro. Ch'i li k'ala'x'otnini an yu puch'axpach'ikanta. Mu uxint'i ma'nik'a chi an la mijak'alhni jama'alht'axt'ut'i an lapanakni para li ixnawin Diosi katawalh, ta kilhmakchux ta'alin an lapanakni, ta kilhmakchux chiwinti, ta kilhmakchux la'acha'an chi ta kilhmakchux lhich'alhkat.
66005010	Ja'ilht'u li ixrejnin an kiDiosk'ani katawalh chi isacerdotejnin chi li katach'alhkatnalhi ani ix'ukxni lakaat'un.
66005011	Chi iklaka'ampalh, wanaj lhuw angelhnini ijka'alha'asmatlhi, xtuntala'acho'ochak'an an putawlan yu puch'alhkatnankan chi an tuchichun yu tala'ajunta chi an laktatanincha ixtayanalh. Lhuw tukani ixtayanalh, wanaj la'alhuw millón.
66005012	Chi p'asi ixtachiwiniy ixtanajun: ¡An borrego an yu ma'nikalh t'acha'ani li kala'a'ilhi an lhich'alhkat, chi an tanlhun yu laj'oxi, chi an jatapast'ak'at, chi an tachaput, chi li kalhila'sikalh, chi li ayi kala'ts'inkalh chi kamilhpanikalh!
66005013	Chi chux yu ilhtukanta yu alinachalh an lakt'iyan, chi ix'ukxni an lakaat'un, chi ixtan'api an lakaat'un, chi an alamalh, chi chux yu ancha lak'alin, ik'asmat'a ixtanajun: ¡An yu wilh laka putawlan yu puch'alhkatnankan, chi an jas'at'a borrego, kajamilhpanikalh, kajalhila'sikalh, chi ayi kajala'ts'inkalh chi ixpujun'alhincha katach'alhkatnalh!
66005014	An ixt'at'ink'an tuchichun yu tala'ajunta ixtanajun: "Chunchacha kawalh". Chi an ixpumap'uxamt'at'ik'an tatanin tatatso'ottanilhcha chi tatamuntitanilhcha, chi tala'ts'ilhcha li yucha ayi an yu ixpujun'alhincha li t'ajun.
66006001	Ikla'ts'ini akxni an jas'at'a Borrego exnilhcha ma'atami an ma'atujun yu puch'axpach'ikanta an libro, chi xapumatam an ixt'at'ink'an an tuchichun yu tala'ajunta ik'asmat'a tacha wa t'asaycha xalapanak xkan, najun: ¡K'at'at'i chi k'ala'ts'i!
66006002	Sa'cha ikla'ts'in, ikla'ts'in la'atam sut'ut'u kawayo, an yu ixpu'uk'alh ixli'anta la'atam pulhk'awilh ixpatipni, chi xta'nikalhcha la'atam corona, lhajatachalhcha taxtunilh para li alicha kalhajachalh.
66006003	Akxni exnilhcha yu xlima'at'uycha an yu puch'axpach'ikanta libro an jas'at'a Borrego, ik'alha'asmat'a an yu xlipumat'uycha tuchichun yu tala'ajunta, najun: "¡K'at'at'icha chi k'ala'ts'icha!"
66006004	A'tam ikla'ts'impalh la'atam kawayo, slapulh, chi an yu ixpu'uk'alh xta'nikalh lhich'alhkat para li layi kama'osulh an oxi jatawlhnat an lakaat'un chi li katalama'nipaxalhi an lapanakni, chi xta'nikalhcha ma'atam lhman espada.
66006005	Akxni xlima'at'utucha exnilh an jas'at'a Borrego an yu puch'axpach'ikanta libro, ik'alha'asmat'a an yu xlipumat'utuchak'an an tuchichun yu tala'ajunta, najun: "¡K'at'at'icha chi k'ala'ts'icha!" Pus sa'cha iklaka'an chi ikla'ts'ilhcha la'atam ts'iti kawayo, an yu ixpu'uk'alh ixch'apata la'atam pama'ch'ixni.
66006006	Chi ixtan'ajnik'an an ixt'at'ink'an tuchichun yu tala'ajunta ik'asmat'a nawkan: "Tam kilo trigo tamcha wilhchan xatapatsat, chi la'at'utu kilo cebada tamcha wilhchan xatapatsat; pero an aceite chi an jamaskajanti xaxkan uva jantu kamin'olh."
66006007	Akxni xlima'at'at'icha exli an yu puch'axpach'ikanta libro an jas'at'a Borrego ik'alha'asmat'a an yu xlipumat'at'ichak'an tuchichun yu tala'ajunta, najun: "¡K'at'at'icha chi k'ala'ts'icha!"
66006008	Sa'cha ikla'ts'in, ikla'ts'in la'atam x'awaw kawayo chi an yu ixpu'uk'alh, lhinin ixjunkan, chi an la'nin ixch'a'o'atacha, chi jamakawnikalhcha para li an cuarta parte tacha an wilakalh an lakaat'un katajama'ninilh laka espada chi laka chawan chi laka ta'an'at chi laka an ma'tilin yu ta'alin an lakaat'un.
66006009	Akxni an jas'at'a Borrego exlicha an yu xlima'akisicha yu puch'axpach'ikanta an libro, an ixtan'api an tan ja'ulanankan ijkala'ts'incha an ixtakuwink'an an yu jalhima'nikanta an ixchiwinti Dios chi ixlakata li sawalhi tacha an ixtanajun.
66006010	P'ascha ixtachiwiniy ixtanajun: "Jamach'alhkat, yu stalan'a, chi yu sawalh, ¿sta tasu wanancha wa k'at'ip'akxaniya'a para li k'aja'uncha li oxi u jantu tani talaycha an yu tawilanalh an lakaat'un ch'i k'ajalhich'it'icha an kijak'alhnik'ani?"
66006011	Wachuncha jala'xta'nikalhcha la'sut'ut'u ixla'ch'itk'an chi jajunkan li katapakxampalhka lakats'uni panch'e'ex, sta li katata'a'tsalhcha an ixt'ala'ajunk'an yu wachu chun kajalhima'nikana tacha yu'uncha jalhima'nikalh ixlakata li tat'atapatsay an Dios.
66006012	Akxni an jas'at'a Borrego exlicha an ixlima'achaxancha yu puch'axpach'ikanta an libro, ikla'ts'in p'as tukani laklalh an lakaat'un, an wilhchan wa ts'iticha walh, tacha wa la'ch'itcha yu pu'ankan tan nikanta, chi an malhkuyu wa slapulhcha walh, tacha wa jak'alhnicha.
66006013	Chi an st'akunin tapatajulhcha an lakt'iyan, an lakaat'uncha tatamachalh, tacha akxni an tapatajuy an higo yu la'st'a'awka la xak'iw, akxni p'as lak'anuy an un.
66006014	An lakt'iyan la'mixlicha, tacha akxni a'xtam jalhiki pasmilhkan, chi chux an a'stitawk'a chi chux an lakaat'un yu la'atanchanu'ojota xkan tatalaklakapaxatawilhi an tan ixtawilanalh.
66006015	Chi an xarejnin aniy lakaat'un chi an xalaj'ajin lapanakni, chi an yu jamatuminin chi an xalaj'ajin soldadojnin chi an yu wa talhinajuncha an lapanakni aniy lakaamunulhpa chi chux yu wa ma'tsukucha chi yu jantu, tala'tats'e'lhicha an tan la'tan'apilho'o'o lakaat'un chi tan lakpujawilh laj'ay chiwx an laj'a'stitawk'a.
66006016	Chi ixtajunicha an laj'a'stitawk'a chi an laj'ay chiwx: "Akila'a'lhtants'iwcha chi akilamats'e'wicha, para li ntucha akintala'ts'ini an yu wilh tan ch'alhkatnan chi ntucha akla'ts'iwi ixtalh'amti an jas'at'a Borrego.
66006017	Mu chaway chilhcha an ay wilhchan yu pujamama'alh'ajninin; ¿tisiyuchacha lay kalhitayaniya'a?"
66007001	Xli'astan ijkala'ts'ilhcha ixt'at'ink'an angelhnin sa'cha ixtayanalh an tama'ats'astut'at'i lakaat'un, ixtasast'uk'acha an la'at'at'i un yu alin aniy lakaat'un, para li ntu k'is kalalhi un an la x'ukxni lakaat'un chi an la x'ukxni alamalh chi masi wa a'atamcha k'iw kasunulh.
66007002	Chi wachu ikla'ts'impalh pumatam angelh yu tach'ixchalh an tan akxajachilh wilhchan, chi ixlit'ajuncha an iseyo an Dios yu la'ajunta. Chi p'ascha jaxa'alalh an ixt'at'ink'an angelhnin, an yu ixjaxta'nikantacha lhich'alhkat li layi katalakt'ilhilh an lakaat'un chi an alamalh.
66007003	Jajuniy: "Jant'uk'a' k'alhit'ama'ch'ap'ut'iti an lakaat'un chi an alamalh chi an lakaak'iwin, sta akxni kajamuntiseyojla'oyawcha an yu tat'atapatsay kiDiosk'an."
66007004	Chi ik'asmatlhicha tani ixpumachuxchak'ani an yu jaseyojlakalh: 144.000 yu jaseyojlakalh, ta kilhmakchux an ixjas'at'an an Israelhi jasakxtukalh.
66007005	An yu yucha an Judá tapu'a'p'unminchalh, la'akawt'uycha milh lapanakni jaseyojlakalh. An yu yucha an Rubén tapu'a'p'unminchalh la'akawt'uycha milh lapanakni jaseyojlakalh. An yu Gad, tapu'a'p'unminchalh la'akawt'uy milh lapanaknicha jaseyojlakalh.
66007006	An yu Aser, tapu'a'p'unminchalh la'akawt'uy milh lapanakni jaseyojlakalh. An yu Neftalí, tapu'a'p'unminchalh la'akawt'uycha milh lapanakni jaseyojlakalh. An yu Manasés, tapu'a'p'unminchalh la'akawt'uycha milh lapanakni jaseyojlakalh.
66007007	An yu Siméon, tapu'a'p'unminchalh la'akawt'uycha milh lapanakni jaseyojlakalh. An yu Leví, tapu'a'p'unminchalh la'akawt'uycha milh lapanakni jaseyojlakalh. An yu Isacar, tapu'a'p'unminchalh la'akawt'uycha milh lapanakni jaseyojlakalh.
66007008	An yu Zabulón, tapu'a'p'unminchalh la'akawt'uycha milh lapanakni jaseyojlakalh. An yu José, tapu'a'p'unminchalh la'akawt'uycha milh lapanakni jaseyojlakalh chi an yu Benjamín, tapu'a'p'unminchalh la'akawt'uycha milh lapanakni jaseyojlakalh.
66007009	Chunchacha ikla'ts'in'olh, xli'astan ikla'ts'in wanaj lhilhuw sawalhi lakyakalh, yu ntu xamati lay put'e'e, tan ixtalakmintachalh an lapanakni ta lakachux laj'ay la'acha'anaxni, chi ta kilhmakchux an lapanakni ta'alin, chi chux la'acha'anaxni chi ta kilhmakchux chiwinti alin, an la xlakapucha an putawlan yu puch'alhkatnankani ixtayanalh chi tan an ixyalh an jas'at'a Borrego, wa la'sut'ut'ucha ixtala'mala'ch'ininta, chi ixtalakch'apatacha jap'ach'i.
66007010	Chi p'ascha ixtalaknajun: An Dios, yu wilh laka putawlan yu puch'alhkatnankan chi an Jas'at'aa Borrego, yu'uncha kintama'alhtaxtuyan.
66007011	Chi ixchuxk'an an angelhnin ixtalakyanalhcha ixtuntala'acho'o an tan ixwilh putawlan yu puch'alhkatnankan, chi an tan ixtalakwilanalh tatanin chi an tan ixtawilanalh an ixt'at'ink'an tuchichun yu tala'ajunta; chi tatatso'o'talhcha la xlakapu an tan wilh putawlan yu puch'alhkatnankan chi tatamuntitachalhcha lakaat'un, ayi tala'ts'ilh an Dios.
66007012	Ixtalaknajun: Chunchacha kawalh. An tanlhuncha an yu laj'oxi xt'a'a an Dios chi an ta'ayaxtu chi an jatapast'ak'at chi an lhimala'puchajun chi an jalhila'sinti chi an lhich'alhkat chi an alhp'asninti ix'anucha an kiDiosk'ani kawalh yu ixpujun'alhincha. Chunchacha kawalh.
66007013	Wachuncha xapumatam an tatanin chiwinilh, kijuniy: "Aniy yu tala'la'ch'ita la'sut'ut'u ixla'ch'itk'an ¿tisi yu'unchacha chi tanischa talakmintachalhi?"
66007014	Kit'in ijkuniy: "Uxint'i k'atsay, kit'in tu ijk'atsay." Yucha kijuniy: "Aniy yu'uncha yu taminchalh laka ay lhima'alh'ajna, chi tach'a'atacha ixla'ch'itk'an chi talasut'ut'utacha la ixjak'alhni an jas'at'a Borrego."
66007015	Xliyuchacha li la ixlakapucha an tan wilh putawlan yu puch'alhkatnan Diosi tat'ajun, chi tunku chi ts'isi tatapatsanicha an la xtajtan; chi an yu wilh an laka putawlan yu puch'alhkatnankan kajalhi'a'tayjuya mu ancha t'ajun.
66007016	Jantucha katitama'alh'ajnalhi laka chawan chi laka kikxixat. Chi ntucha ali katita'ichilhi laka wilhchan chi ntucha ali katitalhakalh.
66007017	Mu an jas'at'a Borrego an yu wilh laka puch'alhkatna yuchacha kajalhist'ak'a chi kajalhi'ana tan taxtuta xkan yu xt'a'a jatsukunti; chi an Dios kajalakpuxakamaj'an'oya chux ix'alhutk'an yu'uncha.
66008001	Akxni exnilhcha an jas'at'a Borrego yu xlima'atujuncha xpuch'axpach'ikanta an libro, wanaj sa' jun'olhi an lakt'iyan, katacha paytat hora,
66008002	Chi ijkala'ts'in an ixpumatujunk'an angelhnin yu ixtayanalh la ix'ukxlakapu an Dios jaxta'nikalhcha ma'atujun s'olh.
66008003	Wachuncha mimpalh pumatam angelh chi tayalhcha la xlakapu an tan ma'axtakan lha'ulan, ixch'apata la'atam pamala'ap'uwan de oro, chi wanajcha lhuw cenciaja xta'nikalh para li kat'ala'maka'alhcha an ixtapaynitk'an ixchuxk'an an yu takiklaka'iy Dios, la xlakapucha an yu de oro tan ma'axta'kan lha'ulan yu ixyalh an tan wilh putawlan yu puch'alhkatnankan.
66008004	La xmakacha an angelhi tach'ixli an xajin an cencia la x'ukxlakapucha an Diosi alh, t'a'antacha wachu an ixtapaynitk'an an yu takiklaka'iy Dios.
66008005	Chi an angelh xa'a'ilhi an pamala'ap'uwan, chi la'tsamalhcha jikmi, xajikmi an tan ma'axta'kan lha'ulan, chi warrarracha maka'alhi an lakaat'un; chi stakcha t'asalh xalapanak xkan, chi stakcha ixlakt'asakan chi stakcha jamakalipnilh chi laklalhcha an lakaat'un.
66008006	Wachuncha an xpumatujunk'an angelhnin an yu ixtalhit'ajun ma'atujun s'olh tala'asijlhicha para li katas'olacha.
66008007	Pus an yu p'ulhnajcha angelh pus'olilhcha an s'olh, walh maka'ankalhcha an lakaat'un wa tacha chaj'it chi jikmi yu lhiyawkanta jak'alhni, chi an tercera parte tacha an lakyalh an k'iw wanaj la'xaw'olh chi chux an la'st'a'aw jach'itin.
66008008	Xlipumat'uycha an angelh s'olilh an la'is'olh, wa tacha wa la'atamcha ay a'stitawk'a yu ma'tajita laka jikmi maka'ankalh an alamalh, chi an tercera parte an alamalh jak'alhnicha walh.
66008009	Chi tanilhi an tercera parte yu ancha tala'ajunta an alamalh, chi tercera parte tacha an alin barco wanaj lakt'ilhi'okalh wachu'.
66008010	Akxni xlipumat'at'icha an angelh s'olilh an laka s'olh, patajuchalh an lakt'iyan la'atam aya st'aku, wa lamamacha ixma'tajita tacha wa kinkama'tajitacha ma'atam k'iw, chi tajuchalhcha tercera parte tacha an lak'alin ayxkan chi tan an laktaxtuta xkan.
66008011	An st'aku ixjunkan suninti, pus an tercera parte an xkan wanaj suni jun'olh, pus wanaj lhuw lapanakni talhinilh an sun xkan.
66008012	Akxni an xlipumat'at'icha angelh s'olilh an la is'olh, an tercera parte an wilhchan taputs'isilhcha, chi an tercera parte an malhkuyu', chi an tercera parte tacha an alin an st'aku, para li ntucha ka'alilhi jatapulhkunu tercera parte akxni tunku chi akxni puts'ista.
66008013	Chi iklaka'an, ik'asmat'acha jalht'ilitnin la'atam ats'o'o la xtan'ajni an lakt'iyan, p'asi ixnajun: "¡Payni'incha, payni'incha, payni'incha an yu tawilanalh lakaat'un, ixlakata an ali yu katas'olaka laka s'olh an xt'utunk'an angelhnin!"
66009001	An xlipumakisicha angelh pus'olilhcha an s'olh, chi ikla'ts'in an lakt'iyan patajulh la'atam st'aku, an lakaat'uncha tamachilh, chi xta'nikalhcha an xayave an xamalhticha an tan tu inta kimaktay xliputalhman.
66009002	Chi mati'alhcha an tan tu inta kimaktay xliputalhman, walh ancha takutchilhcha jin tacha lakatam laka aya horno; pus an xajin wanaj maputs'isi'olhi an wilhchan chi an un.
66009003	Chi an laka jin tataxtuchilhcha wa tacha sele', lakaat'uncha tatayachilh, chi ja'ilhtukalhcha li tacha an kululhcha yu ta'alin aniy lakaat'uni xlilaj'alhp'as katawalh.
66009004	Jajunkan li ntu tani kata'ilhtulh an jach'itin chi an k'iw yu alin aniy lakaat'un, chi watuchicha yu st'a'aw, jajunkan li wa yucha an lapanakni katalhitama'chapulh yu an tu tu'u tamuntiwilanalh an iseyo Dios.
66009005	Chi jajunkan li ntu katama'nilhi an lapanakni, jajunkan li wa lhilakatijtamcha katamama'alh'ajnilh, la'akisi malhkuyu', an ixmakxkayaxtuk'an tacha an tajats'ak'anan an kululh.
66009006	Chi anchunu panch'e'ex an lapanakni katapuxkawya an lhinin, pero ntu katitala'cha'alh, akxni katalakniputuna', pero an lhinin kajalaj'osa'.
66009007	An sele'nin wa tacha kawayojnincha yu jala'mala'asijnikantacha para li ka'ankanacha japulasaka laka guerraja ixtatasuy. An la xlaj'a'tsulhk'an ixtalaklhi'anta wa tacha corona yu de oro. Chi an ix'ukxpuk'an wa tacha wa ix'ukxpuchak'an lapanakni xtatasuy,
66009008	an ix'ayk'an wa tacha wa ix'aycha t'aku ixtalhit'ajun, chi an ixtatsalatk'an wa tacha ixtatsalatcha lioni ixtalhit'ajun,
66009009	an la ixlakatunajk'an ixtalaklakatanumanalhcha yu ixtapamatanchanan, wa tacha de tsasnat; an ixpa'achujk'an wa tacha wa lhuwcha kawayo yu jalaktich'imuk'akanta karretaj yu talakats'alaj'ancha tan katalasayacha ixmakat'ajun.
66009010	An ix'istajk'an wa tacha wa ix'istajchak'an kululhi ixtasuy chi ixtalhit'ajun ixpats'ak'ank'an, an la x'istajchak'ani ixtapulhitama'chapuy an lapanakni la'akisi malhkuyu'.
66009011	Yu ixrejchak'an ani tacha sele'nin, yucha an xa'angelh tan tu inta kimaktay xliputalhman, lhihebreo junkan Abadón chi lhigriego Apolión.
66009012	La'puslicha yu p'ulhnaj lhima'alh'ajna, pero ts'an'apalayka la'at'uy.
66009013	An xlipumachaxancha angelh s'olilhcha an la'is'olh, chi ik'asmatlhi chiwinkalhcha an tan lakyanilh la'at'at'i ix'a'alo'ot an tan ma'axta'kan lha'ulan, yu ixyalh la ix'ukxlakapu an Dios.
66009014	Junkan an xlipumachaxancha angelh an yu ixlhit'ajun an s'olh: "K'ajax'ott'icha an xt'at'ink'an angelhnin yu jach'iyawkanta wani an tan yu ay tukan ayxkan yu junkan Éufrates."
66009015	Pus jax'otkalhcha an xt'at'ink'an angelhnin, para li katajama'ninilhcha tercera parte tacha an t'awkan, mu yu'uncha wa para yuchacha ixjalhila'sikanta anchunu panch'e'ex, anchunu wilhchan, chi anchunu malhkuyu, chi anchuchunu k'ata.
66009016	Chi ik'asmatlhi tani ixpumachuxchak'ani an soldadojnin yu xtapu'uk'analh an ixkawayojk'an: doscientos millones.
66009017	Laka la'puminatnat chunchuniya ijkala'ts'ilh an kawayojnin chi an yu xtapu'uk'analh. An yu xtapu'uk'analh an kawayojnin ixtalaktankilhak'uk'analh yu tapamatanchanan, wa la'slapulhcha, wa tacha de jikmicha, chi wa lak'azulhcha chi wa la'x'awawcha tacha an azufre. Chi an kawayojnin wa tacha wa ix'a'tsulhchak'an leoni ixtalhit'ajun chi an la xkilhnik'an ixtalajkilhtaxtuycha jikmi chi jin chi azufre.
66009018	An lapanakni tacha ani t'awkan lakaamunulhpa, tercera parteje laknikalh, ixlakata ani tipat'utu tuchichun yu ixtakilhtaxtuy an kawayojnin, an jikmi chi an jin chi an azufre.
66009019	An ix'alhp'asnintik'an an kawayojnin an la xkilhnik'an chi an la x'istajk'ani ixtalhit'ajun; an ix'istajk'an wa tacha tsapulincha ixtajuninita, ixtalhit'ajun ix'a'tsulhk'an chi yuchacha ixtajapulhitama'chapunun.
66009020	Chi an ali'in lapanakni yu ntu tapunilh an tanlhun lhima'alh'ajna, masi chuncha, jantu tamakawlhi tacha an ta'ilhtuy tanlhun yu ntu oxi. Chi ntu tamakawlhi li tatatso'ottani an lakmakxkay'un chi li tatatso'ottani an tanlhun jala'la'oxinti yu de oro chi de plata chi de bronce chi de chiwx chi de k'iw yu tacha ixdioschak'an tala'ts'in yu ntu lay tajalakawanan chi ntu taja'asmatnan chi ntu lay tajalhtanan.
66009021	Chi ntu tamakawlhi ixjama'nintik'an chi ixpujachawanak'an chi ali wa aya xtalat'atamayi masi yu ntu talat'at'ajun chi ali ixtaja'alhawanan.
66010001	Ikla'ts'impalay ta'alhtajupalh pumatam yu k'ut'ilh angelhi an lakt'iyan, ixla'atanchanu'ojota la'atam jataputs'i an la x'a'tsulh, ix'ukxyalh la'atam ixkulhmakchat chi an ix'ukxpu wa tacha an wilhchancha, chi an ixlakch'aja wa tacha wa lam lamcha la'ma'tayyalh jikmi.
66010002	Ixch'apata la'atam lakat'ikt'i libro tapux'otta; chi an yu oxi ixch'aja an alamalhcha tach'anjuchalh chi an ixch'anjama'xi an lakaat'uncha tach'atalh;
66010003	chi p'ascha t'asalh tacha t'asay la'atam lión, chi akxni t'asalhcha, la'atujun xalapanak xkan wachu tachiwinilh.
66010004	Akxni tachiwin'olhcha an la'atujun xalapanak xkan, kit'in xakts'o'ulaputun, pero ik'asmatlhi la'atam chiwinti an lakt'iyan yu kijuniy: "Wa sa' k'ama'at'i an yu tanawlh an la'atujun xalapanak xkan, jant'u k'ats'o'ulat'i."
66010005	Wachuncha an angelh an yu ikla'ts'ilh ixch'atayachalh la x'ukxni an alamalh chi an lakaat'un, tamakch'ixlicha an lakt'iyan,
66010006	chi pujurarnalhcha an yu ixpujun'alhincha li t'ajun, an yu ilhtulh an lakt'iyan chi an lakaat'un chi an alamalh chi chux yu ancha lak'alin. Najun: "Jantucha ali kati'alilhi panch'e'ex,
66010007	akxni kachinacha panch'e'ex akxni an yu xlipumatujuncha angelh ka'a'tayniyacha kas'ola an la'is'olh, kajunacha tacha an najun an Dios, tacha yucha jamak'atsaanilh an yu ixtat'atapatsay, an yu ixtalhichiwiniy ixchiwinti Dios."
66010008	An chiwinti yu ik'asmatlhi an lakt'iyan a'tam kixa'alapalh chi kijuniy: "K'ap'inchi chi k'ama'lht'aycha an lakat'ikt'i libro yu tapux'otta an la xmaka an angelh, yu ch'atay la x'ukxni an alamalh chi an lakaat'un."
66010009	Pus ikla'alhcha an angelh chi ijkunicha li akixta'nilhi an lakat'ikt'i libro. Yucha kijuniy: "Ni'ijcha chi k'a'ut'icha; la minkilhni wa sa'sicha k'ak'ilhk'ats'aya'a, pero la mimpalakni wa suncha kajunanta."
66010010	Ikma'lhtaylhcha an lakat'ikt'i libro an angelh chi ik'ulhcha, wa sa'sicha ijkilhk'atsalh lakinkilhni tacha t'axkat, pero akxni ik'ulhcha wa suncha junchalh la kimpalakni.
66010011	Chi kijunkan: "Task'iniya li a'tam k'alhich'iwimp'alhi an ixchiwinti Dios lakalhuw la'acha'anaxni, chi tan laj'ay la'acha'anaxni ch'i k'ajalhixa'alat'i an lapanakni ta lakachux alin an tipaspit chiwinti chi an laj'ay jamach'alhkatni." Xt'uyunk'an yu talhichiwniy ixchiwinti Dios
66011001	Wachuncha kixta'nikalh ma'atam ch'ankat wa tacha ma'atam makat'ikt'i k'iw yu palhkan, chi kijunkan: "K'a'ost'aycha chi k'alhk'at'icha an ixtajtan an Dios, chi an tan ma'axta'kan lha'ulan chi k'ajap'ut'e'echa an yu ancha ay tala'ts'in an Dios.
66011002	Pero an tan wa jalhi'ay junita an lhima'spa an laka tajtan anch'a nt'u k'alhk'at'i, mu ancha jama'axta'nikantacha an yu ntu tajakiklaka'inin, yu'uncha kata'akch'intamaya an stalan'a la'acha'an 42 malhkuyu'.
66011003	Chi kit'in ajkamak'ana xt'uyunk'an yu oxi akintalhichiwinina yu tala'mala'ch'ininta laka laklhwat'aka la'ch'it, yu'uncha katajamak'atsaaninina yu najun an Dios li katapasaya', 1260 wilhchani katajamak'atsaaninina'."
66011004	Ani ixt'uyunk'an lapanakni yu oxi akintalhichiwinina yu'uncha tacha a'at'uy olivo chi ma'at'uy ixputawk'an maklhku yu tayanalh la ix'ukxlakapu an xaJamach'alhkat lakaat'un.
66011005	Li xamati ta ja'ilhtuputun, yu'uncha takilhtaxtuy jikmi chi wanaj tala'xawa'ojoyi yu wa jaxkaji; chuncha kapuniya yu wa ta ja'ilhtuputun.
66011006	Ani pumat'uy yu oxi kintalhichiwiniy jaxta'nikanta lhich'alhkat li lay katamalaklhchawlh an lakt'iyan para li ntu kalalhi xkan akxni tajamak'atsaaninint'ajun an yu najun an Dios li katapasaya', chi layi ta'ilhtuy li an xkan jak'alhni kawalh, chi talhit'ajuni lhich'alhkat para li katamak'atsanilhi an lakaat'un laka laktanlhun lhima'alh'ajna, wa ta a'chuxcha chuncha ta'ilhtuputun.
66011007	Akxni katalhichiwin'oyacha yu katalhichiwinina, an ma'tili yu kaminanta an tan tu inta kilhimaktay xliputalhman kajat'alasayacha chi kajalhajaya chi kajama'niya'.
66011008	An ixlakatunajk'an an tan jalhi'ay junita an tan ay la'acha'ani katatamaya', tan wa kapulhimacha'xakalhcha junikalh li Sodoma chi Egipto, tan wachu tamakxtukmuk'alh laka cruz an kiJamach'alhkatk'an.
66011009	Chi an lapanakni yu tanlayjcha katalakminanta la'acha'anaxni ta kilhmakchux, chi tipaspitcha chiwinti, kata'a'la'ts'imayacha an ixlakatunajk'an, la'at'utu wilhchan apaytat chi ntu katitamakawlhi li kajamaknukalh.
66011010	An yu tawilanalh aniy lakaat'un sawalhcha katalhilaj'achana li jama'nikalhcha, katalala'xta'nipaxayacha yu laj'oxi tu'u'; wa xliyu ani xt'uyunk'an yu xtalhichiwiniy ixchiwinti Dios sawalhcha ixtajamama'alh'ajninini ixtalhiwilay an yu ani tawilanalh lakaat'un.
66011011	Pero xli'astan an xlila'at'utucha wilhchan apaytat, an Dios japutamaknucho'olhi takuwin yu xt'a'a jatsukunti chi tatayacho'olhcha, chi an yu tala'ts'ilh sawalhcha talaktalhanalh.
66011012	Wachuncha an xt'uyunk'an yu oxi talhichiwiniy an Dios an lakt'iyan p'asi ta'asmatlhi chiwinkalh, jajunkan: "¡Anicha k'at'awk'ach'it'at!" Pus ta'alhcha an lakt'iyan, laka la'atam jataputs'i, chi an yu wa ixtajaxkayanan tala'ts'in.
66011013	Wa akxni p'asi laklalh an lakaat'un chi décima parte an ay la'acha'ani talakpujlhi chi la'atujun milh lapanakni tanilh ixlakata li laklalh an lakaat'un. An yu ntu tanilh sawalhcha talaktalhanalh, chi talaknawlhi li an Dios yu wilhchalh anu lakt'iyan yucha ay.
66011014	La'puslicha an xlitipat'uy lhima'alh'ajna, pero mimpalatacha watukani an xlitipat'utu.
66011015	An xlipumatujuncha angelh s'olilhcha an la is'olh, walh wachuncha p'asi chiwinkalh an lakt'iyan, nawkan: "An lhich'alhkat aniy lakaamunulhpa ix'anucha an kiJamach'alhkatk'an Dios chi ix'anucha wachu an ixCristo, chi yuchacha ixpujun'alhincha kajuna kach'alhkatnana'."
66011016	Chi an xpumap'uxamt'at'ik'an tatanin yu ixtawilanalh la xputawlank'an yu tapuch'alhkatnan la xlakapu an Dios, tatatso'ottalhcha chi tatamuntitachalhcha, chi aycha tala'ts'ilh an Dios.
66011017	Ixtanajun: Iklaxta'niyaw lhimala'puchajuni Jamach'alhkat Dios, uxint'i yu lay ilht'u'o'oy chux tanlhun. Yu uxint'ik'at'i chi uxint'i ix'unit'a chi yu k'at'ana'a, mu la'a'it'icha an ay milhich'alhkat chi ch'alhk'atnancha.
66011018	An laj'ay la'acha'anaxni tala'talh'amancha, pero chilhcha ixpaku mintalh'amti chi chilhcha xapanch'e'ex li k'aja'una'acha li oxi u jantu tani ixtat'ajuncha an yu chaway janinincha. Chi k'ajaxt'a'niya'acha yu talhajaxtulh an yu ixtat'atapatsayan yu ixtanajun minchiwinti yu katapasaya', chi an yu takiklaka'iyan, chi yu talhiwilay an minta'a'ut, chi yu laj'ajin, chi lakt'ikt'in, chi k'ajama'niya'acha an yu wa talakt'ilhi aniy lakaat'un.
66011019	Wachuncha talhti'alhcha an ixtajtan an Dios awint'i lakt'iyan, chi an la xtajtan ixtasuycha an caja yu pumujuta an xchiwinti yu japut'atamakawlh an ixlapanakni. Chi stakcha jamakalipnilh, chi xlakchiwinkancha, chi xtat'asaycha xalapanak xkan, chi laklalhcha an lakaat'un chi p'ascha tukani patajulh chaj'it.
66012001	An lakt'iyan talakasulh ay tuchichun: pumatam t'aku ixla'axt'a'ojotacha an wilhchan chi ixpuch'ataycha an malhkuyu', chi ix'a'tanuncha la'atam ixkorona yu wilhnilh la'akawt'uy st'aku.
66012002	An t'aku ixja'aynanta chi ixt'asaycha mu ixkaniycha, chi ixma'alh'ajnancha li kajamas'at'ananacha.
66012003	Wachuncha, a'tam talakasupalh la'atam tuchichuni an lakt'iyan: la'atam aya tsapulh, slapulh, la'atujun ix'a'tsulhi ixlhit'ajun chi ma'akawcha ix'a'a'lo'ot chi lakatamincha an la x'a'tsulh ixlak'ukwilhcha la'atamin korona.
66012004	Chi an la x'istaj japuxo'p'uxli an tercera parte an st'aku an lakt'iyan, chi an lakaat'uncha jamaka'alh. Akxni kalhitsukuyacha ixjas'at'a an t'aku, an aya tsapulh la xlakapucha an t'aku tayanilh, para li tacha katsukuya an ixjas'at'a kat'olo'nikanacha.
66012005	Wachuncha an t'aku lhitsukulhcha ixjas'at'a, ts'alh, yucha yu kach'alhkatnana chux an la'acha'anaxni laka ma'atam tsasnat. Pero an ists'alh an t'aku ma'osunikalh, lhi'anikalhcha la ix'ukxlakapu an Dios tan ch'alhkatnan.
66012006	Chi an t'aku os'alhcha tan wa jasa'nik'a, tan an Dios ixmala'asijninita tan katawilh, para li anchacha kaxta'nikalh yu ka'ulh 1260 wilhchan.
66012007	Xli'astan lasakalhcha an lakt'iyan: an Miguel chi an ix'angelhnin tat'alasalhcha an aya tsapulh. An aya tsapulh chi an ix'angelhnin tajat'alasanalhcha,
66012008	pero ntu lay talhajachalh, chi ntucha lay tatawlhchalhi an lakt'iyan.
66012009	Pus an aya tsapulh tamakxtukanchalhcha, yu jumpalhkan ma'aniya tsapulh chi jumpalhkan xapay makxkay'un u satanás yu ja'o'xcho'onun chux an lakaamunulhpa'. Ani xapay makxkay'un chi an ix'angelhnin warrarracha jat'at'alhtamaj'okalhi an lakaat'un.
66012010	Wachuncha p'asi ik'asmatlhi chiwinkalh an lakt'iyan, nawkan: Chaway chilhcha an jama'alhtaxtunti chi an alhp'asninti chi an ixlich'alhkat an kiDiosk'an chi an xlich'alhkat an ixCristo, mu chaway maka'ankalhcha ma'spa an yu ixja'alhtasuy an kijat'ala'awnink'an, yu ixja'alhtasuy la ix'ukxlakapu an kiDiosk'an ts'isi chi tunku.
66012011	An kijat'ala'awnink'an tapulhajalhi an ja'alhtasunu la xjak'alhni an Borrego chi an laka chiwinti yu yu'uncha tajamak'atsaaninilh; tala'amaj'alhi ixjatsukuntik'an sta tanilh.
66012012	Pus chaway k'a'ach'acha lakt'iyan chi yu anch'a wilhchi'it. ¡Pero payni'incha an yu lakaat'un tawilanalh chi an yu alamalh tatajumanalh, mu an xapay makxkay'un k'atsayi li ntucha ma'ani katitsukulh, pus sawalhcha talh'amani ta'alhtajulh chi sawalhcha taxkayan!
66012013	Akxni la'ts'ilhcha an aya tsapulh li lakaat'uncha t'alhtamaj'okalh, ch'a'o'alhcha an t'aku an yu ixlit'ajun pumatam ixjas'at'a yu ts'alh.
66012014	Pero an t'aku xta'nikalh la'at'uy laj'ay ixpa'achuj ats'o'o, para li lay kajalht'ilitnij'alh tan wa jasa'nik'a tan ixla'oxinikanta li katawilh, tan kamawakana la'at'utu k'ata a paytat.
66012015	An aya tsapulh kilhtaxtumaka'alh xkani an tan alh an t'aku', para li an xkan kama'amuxtulh tacha tan ay xkan.
66012016	Pero an lakaat'un lhi'a'tayjulhi an t'aku', mu an lakaat'un ta'elh'a'mix'alh chi otlhi an xkan an yu kilhtaxtulh an aya tsapulh.
66012017	Wachuncha an t'aku sawalhcha ilhtulhi li katalh'amalhi an aya tsapulh; pus an aya tsapulh alhcha jat'alasana an ali'in yu yucha an t'aku tapu'a'p'unmintachalh; an yu takiklaka'iy an xlamap'a'sin an Dios, yu tach'a'o'ay sawalh tacha an najun an Jesús.
66012018	Sa'cha iktayalhi an laka kukuj an alamalh.
66013001	Walh ikla'ts'in takutlhi an alamalh la'atam ma'tili', la'atujun ix'a'tsulhi ixlhit'ajun chi ma'akaw ix'a'alo'ot, lakatamincha la x'a'alo'ot ix'a'tanuncha ixkorona chi lakatamincha la x'a'tsulh ixlakwilhnilhcha la'atamin ta'a'ut yu wa aya juniy an Dios.
66013002	Ani ma'tili yu ikla'ts'ilh wa tacha leopardojo ixtasuy, an ixlakch'aja wa tacha ixch'aja oso, chi an ixkilhni wa tacha ixkilhni lión. An aya tsapulh xta'nilhcha ix'alhp'asninti chi xputawlan yu kapuch'alhkatnana chi ay lhich'alhkat.
66013003	La'atam ix'a'tsulh an ma'tili wa tacha wa ixk'atsaninicha yu laycha kaxpunilh, pero an tan ixk'atsanini ta'oxinilh, pus sawalhcha lhi'a'nilhi chux an lakaamunulhpa chi ch'a'o'alhcha.
66013004	Ayi xtala'ts'in an aya tsapulh mu yucha yu xta'nilh lhich'alhkat an ma'tili', chi wachu ayi xtala'ts'in an ma'tili', ixtanajun: "¿Tisiyuchacha ixt'achun tacha aniy ma'tili chi tisiyuchacha lay kat'alasaya'a?"
66013005	Aniy ma'tili wachu makawnikalhi li kanawlhi laj'ay tanlhun yu ntu oxi chi li kaxkayaj junilhi an Dios, t'up'uxamt'uy (42) malhkuyu xta'nikalh lhich'alhkat.
66013006	Pus chunchacha ilhtulh, wa aya lhichiwinilhcha an Dios, chi wa aya lhilakajunilhcha an ixta'a'ut, chi an tan wilhchalh, chi wachu wa aya jalhichiwinilhcha an yu lakt'iyan tawilananchalh.
66013007	Wachu makawnipalakalhi li kajat'alasalhi an yu takiklaka'iy Dios sta li kajalhajalh. Chi xta'nikalh wachu lhich'alhkat ta kilhmakchux t'awkan, chi chux tan la'jalhi'aycha la'acha'anaxni chi ta kilhmakchux chiwinti alin, chi chux yu laj'aycha tukan lhich'alhkat.
66013008	Anchunu ma'tili ayi katala'ts'ina ixchuxk'an an yu tawilanalh an lakaat'un, yu an tu jats'o'ulanikanta ixta'a'utk'an an laka libro tan tasuy yu kaxta'nikana jatsukunti sta akxni ilhtukanchalhcha an lakaamunulhpa', ixlibro an Borrego yu ma'nikalh.
66013009	Li xamati lhit'ajun ixpa'asmatna, ka'asmatlhicha.
66013010	Li xamati kalhi'ankana laka pulach'in, laka pulach'ini ka'ana'. Li xamati kapuniya espada, espadaja kapuniya'. Anicha putasuy an xjakiklaka'intik'an an yu takiklaka'iy Dios, chi li talhitayanij.
66013011	Xli'astan kla'ts'impalh la'atam ma'tili yu tawk'achilh an lakaat'un, ma'at'uy ix'a'alo'oti ixlhit'ajun wa tacha ix'a'alo'ot borrego, pero wa tacha aya tsapulhi xchiwiniy.
66013012	Chi yucha ixlit'awni'ojoy chux an xlich'alhkat an p'ulhnaj ma'tili', chi x'ilhtuyi li an lakaat'un chi an yu ancha tawilanalh ayi katala'ts'ilh an yu p'ulhnaj ma'tili', an yu xk'uch'unikanta tan ixk'atsanini yu wa tacha laycha kaxpunilh.
66013013	Wachu ilhtuyi laj'ay tanlhun yu lhi'a'nin, yu ntu wa xamaticha lay ilhtuy, sta layi ma'alhtajuy jikmi an lakt'iyan lakaat'uncha maka'an, tan tala'ts'in an lapanakni.
66013014	Chi tacha an makawnikalhcha li layi kalak'ilhtulh an tanlhun yu ntu wa xamaticha lay lak'ilhtuy, la x'ukxlakapu an yu p'ulhnaj ma'tili, ja'o'xcho'olhcha an yu tawilanalh lakaat'un chi jalhijunilhcha li kata'ilhtunilh la'atam ixma'stele'e an ma'tili yu ixla'ajuntaka masi ixmak'atsanikantacha laka yu kikxtuy espada.
66013015	Ani yu xlila'at'uycha ma'tili makawnikalhi li layi kaxta'nilh jatsukunti an ixma'stele' an yu p'ulhnaj ma'tili', para li ani ma'stele' layi kachiwinilh chi ka'ilhtulhi li chuxi kajama'ni'okalh yu ntu ay katitala'ts'ilh.
66013016	Atumpaj, ilhtulhi li chux, lakt'ikt'in chi laj'ajin, chi jamatuminin chi jakilhpatinin, chi yu ntu wa japutapatsakancha chi yu wa japutapatsakancha, li kajaseyojlakalhi tan oxi ixmakak'an u la xmuntsank'an.
66013017	Walh lani chuncha ntucha lay xamati katijamawnalh chi katijast'analh, wa yu makseyojlakantacha u yu muntiseyojlakantacha, u yu lhit'ajuncha an ixta'a'ut an ma'tili', u yu lhit'ajun an xanumero an ixta'a'ut.
66013018	Aniy laka jatapast'ak'atcha kalhimacha'xakalh. Yu lhimacha'xay, wa kaput'e'enilhcha an ixnumero an ma'tili', mu wa ixnumerojcha lapanak: 666.
66014001	Xli'astan ijkalakawanalh ikla'ts'ilhcha an Borrego sa'cha ixyalh la x'ukxni an a'stitawk'a yu junkan Sión, ancha ixtat'ayanalh 144,000 lapanakni, ixtalakmuntiwilanalhcha an ixta'a'ut an Borrego chi ixta'a'ut an ixPay.
66014002	Wachuncha ik'asmat'a chiwinkalh an lakt'iyan wa tacha akxni p'ascha makat'ajun yu lhuw xkan chi wa tacha akxni yu p'ascha tukan t'asay xalapanak xkan, an chiwinti an yu ik'asmatlhi wa tacha wa akxni tan wanajcha xluwk'an tajasanan yu wa si la x'arpajk'an.
66014003	Chi xtalakmilhpaycha la'atam sast'i milhpat la xlakapu an putawlan yu puch'alhkatnankan chi la xlakapuk'an an xt'at'ink'an tuchichun yu tala'ajunta chi la xlakapuchak'an an tatanin. Jantu lay xamati lay xlaklaniy anchunu milhpat, wa yu'uncha an 144,000 lapanakni yu jama'alhtaxtukalh tacha ani wilhkanchilh aniy lakaat'un.
66014004	Aniy lapanakni yu'uncha yu ntu k'is tasmala'alh laka t'akunin, yu'uncha ntu k'is jat'atsukukalh sawalh. Yu'uncha wa tanchuncha an, an Borrego yu'uncha ancha tat'a'an. Yu'uncha jama'alhtaxtukalhi an tan tat'ajun ali'in lapanakni tachanu yu p'ulhnaj tukan lha'ulan para Dios, chi para an Borrego.
66014005	La xkilhnik'an yu'uncha jantu tu'u jala'cha'aninikalh maslakatinti, mu yu'uncha jantu tu'u jalhkilikilh wanaj.
66014006	Ikla'ts'impalh pumatam angelh yu xjalht'ilitnin xtan'ajni an lakt'iyan yu xli'anta an laj'oxi chiwinti yu ntu a'tam min'ojoy, para li kajalhixa'alalhcha an yu tawilanalh lakaat'un, chux la'acha'anaxni tan laj'ay, chi tan wa lakt'ikt'i la'acha'an tan wa si ta talalhila'ts'in chi ta tipachux chiwinti alin chi ta kilhmakchux lapanakni alin.
66014007	P'ascha ixnajun laka chiwinti: "K'at'alhamnit'iti an Dios, ayi k'ala'ts'int'it, mu an panch'e'ex chilhcha li kanawnacha tichini yu oxicha t'ajun chi yu jantu, ayi k'ala'ts'int'it an yu ilhtulh an lakt'iyan chi an lakaat'un chi yu ilhtulh an alamalh chi tan laktaxtuy an xkan".
66014008	Wachuncha talakasupalh pumatam angelh yu xlipumat'uycha taylhi'alh, najun: "¡Tat'ilhilhcha, tat'ilhilhcha an ay la'acha'an Babilonia, mu ja'ilhtulhi li chux an ay la'acha'anaxni kata'otlhi an k'uch'u yu wa aya pulay."
66014009	Chi an xlipumat'utucha angelh taylhi'alh najun laka p'as chiwinti: "Li xamati ay la'ts'in an ma'tili chi li ayi la'ts'in an ixma'stele', chi li lhitamakajuni li kamuntiseyojlakalh u kamakseyojlakalh la'iseyo an ma'tili,
66014010	yucha kama'alh'ajnana', tachanu ka'ot'a an ixtalh'amti Dios, yu puxte'ejukalh wanaj wa ixla'stu an la xakopaj ixtalh'amti chi kamama'alh'ajnikana laka jikmi chi laka azufre la x'ukxlakapuk'an an la'stalan'a angelhnin chi an Borrego.
66014011	Chi an xajin an ixma'alh'ajnatk'an ixpujun'alhincha katach'ixtayaya', tunku chi ts'isi jantu tajastaknani an yu ay tala'ts'in an ma'tili chi yu ay tala'ts'in an ixma'stele', chi yu tala'a'i li kajamuntiseyojlakalh u kajamakseyojlakalh an la ixta'a'ut."
66014012	Xliyu lhitask'ini li katalhitayanilhi an ixlapanakni Dios, yu tamuktaxtuy an xlamap'a'sin chi yu takiklaka'iy sawalh an Jesús.
66014013	Wachuncha ik'asmatlhi kixa'alakalh sta an lakt'iyan kijunkan: "K'ats'o'ulat'i: 'Oxi para yu'uncha yu chaway ati'anta taniy chi tat'atala'xto'ta an Jamach'alhkat Dios'." Chun, najuni an Takuwin, katajastaknanacha la xtapatsatk'an, chi mu oxi tatapatsalh aniy pus awint'i katala'a'iyanta yu laj'oxi.
66014014	Ijkalakawanalh ikla'ts'ilh la'atam sut'ut'u jataputs'i, chi la x'ukxni an jataputs'i sa'cha ixwilh pumatam wa tacha wa ists'alhcha lapanak, ix'a'tanun ixcorona de oro, chi ixch'apatacha ma'atam ixmachita yu kikxtuy.
66014015	Wachuncha an laka tajtan taxtupalachilh pumatam angelh, chi p'ascha xa'alay an yu sa' ixwilh laka jataputs'i, juniy: "K'a'ulanincha amimachita an jach'ananti chi k'amach'ixt'amit'icha an jach'ananti, mu an jach'ananti an lakaat'un k'at'alhcha, chi chilhcha ixpanch'e'ex."
66014016	Pus an yu ixwilh laka jataputs'i ulanilhcha an ixmachita an lakaat'un, chi lhi'alhcha an yu ixch'ankanta lakaat'un.
66014017	Wachuncha a'tam taxtupalachilh pumatam angelhi an laka tajtan yu yachalh an lakt'iyan, wachu ixch'apata ma'atam ixmachita yu kikxtuy.
66014018	Chi an laka tan ma'axta'kan lha'ulan taxtupalachilh pumatam angelh yu xa'angelh an jikmi chi p'ascha xa'alay an yu wachu ixch'apata ma'atam xmachita yu kikxtuy, juniy: "K'a'ulanincha amimachita an uva ch'i k'alakch'uk'up'uxt'icha an la xasiwik an uva yu alin an lakaat'un, mu lakchatacha."
66014019	An angelh ulanilhcha an xmachita an la ix'ukxni an lakaat'un chi lakch'uk'up'uxlicha an uva an la xasiwik yu alin an lakaat'un, chi xli'astan mujulhcha an laka ay xpupach'itkan uva, yu jumputun an ixtalh'amti Dios.
66014020	An uva pach'itkalhcha ma'spa an la'acha'an, chi an tan xmukanta an uva takutlhi jak'alhni, sta an la xfrenojk'an an kawayojnini tacha'aninilh, 300 kilómetrojo xlima'at cha'alh.
66015001	An lakt'iyan ikla'ts'impalh la'atam ay tuchichun chi lhi'a'nin: pumatujun angelhnin, yu'uncha xtalhit'ajun an tipatujun lhima'alh'ajna yu xati'astancha ka'alina', yu kapu'uktaxtuyacha an xtalh'amti Dios.
66015002	Chi ikla'ts'impalh wachu wa tacha la'atam alamalh de vidrio lhiyalh jikmi; anchacha ixtalakyanalh an la xpiktu ani alamalh de vidrio, an yu talhajalh an ma'tili chi an ixma'stele', chi an iseyo chi an xanumero xta'a'ut, xtalakch'apatacha an ix'arpa Dios.
66015003	Ixtalakmilhpaycha an xmilhpat Moisés yu t'atapatsay Dios chi an xmilhpat Borrego. Ixtalaknajun: Laj'ay chi la'lhi'a'nini an yu lak'ilhtuta an Jamach'alhkat Dios, yu lay chux lak'ilht'u'o'oy. Ts'awj chi sawalhi an yu lak'ilht'uyi xaJamach'alhkat ta kilhmakchux alin lapanak.
66015004	¿Tisiyuchacha jantu katitalhamnini, Jamach'alhkat? ¿Tisiyuchacha jantu oxi katilhichiwinini? Mu wa uxint'i yu stalan'ak'at'i. Chux an laj'ay la'acha'anaxni katamina chi ayi katala'ts'inan, mu t'ach'a an oxi sawalh ch'alhk'atnan tasuycha.
66015005	Ikla'ts'in'olh aniy, xli'astan ikla'ts'in tati'alhcha an tajtan an lakt'iyan tan ma'akanta an xlamapa's'in Dios yu ts'o'kanta.
66015006	Chi an laka tajtan tataxtuchilhcha an xpumatujunk'an angelhnin yu xtalhit'ajun an tipatujun lhima'alh'ajna. Ixtala'la'ch'itacha lajk'usi la'sut'ut'u la'ch'it chi wa la'slimjnik'acha, chi ixtalaktankilhakwilanalhcha isinturonk'an de oro.
66015007	Wachuncha xapumatam an xt'at'ink'an tuchichun yu tala'ajunta, jaxta'nilhcha la'atamin copa de orojo an ixpumatujunk'an angelhnin, ixlaj'a'tsamanta an ixtalh'amti Dios, yu xpujun'alhincha li t'ajun.
66015008	An laka tajtan wanaj a'tsamtanu'olh jin ixlakata an ixta'ayat Dios chi ixlakata an ix'alhp'asninti; chi ntu xamati lay ixtanuy an laka tajtan sta li akxni chunchacha katapasa'oya an tipatujun lhima'alh'ajna an yu talhit'ajun an xpumatujunk'an angelhnin.
66016001	Ik'asmatlhi p'asi chiwinkalh sta an laka tajtan, jajunkan an xpumatujunk'an angelhnin: "K'ap'inchi'it xte'emaj'anini an lakaat'un an ixtalh'amti Dios yu lakputajun an la'atujun copa."
66016002	An yu p'ulhnajcha alh an angelh puxte'elhcha an ixkopaj an lakaat'un, walh chux an lapanakni yu an ixjaseyojlata an ma'tili chi sawalhcha ixtalhiwilay an ixma'stele' wanaj talaklakaxaj'ochilh tacha ts'its'i yu wa stakcha laj'a'xtuy chi sawalhcha lakxkay.
66016003	An xlipumat'uycha angelh puxte'elhcha an ixkopaj an alamalh, walh an xkan wanaj tapalalh jak'alhni, tacha xjak'alhni lapanak yu wa ma'nikanta, chi wanaj tani'olhi an yu lakxkan ixtala'ajunta.
66016004	An xlipumat'utucha angelh puxte'elhcha an ixkopaj an laka lak'ayxkan chi an tan laktaxtuta xkan, walh wanaj jak'alhni jun'olh an xkan.
66016005	Wachuncha an xa'angelh lakxkan ik'alha'asmatlhi najun: Uxint'i Stalan'ak'at'i Dios, yu uxint'i chi yu uxint'i ix'unit'a, oxi t'ach'a an ilht'uy tacha chaway ani xt'a'a lhima'alh'ajna,
66016006	wa xliyu yu'uncha tamaj'anilhi xjak'alhnik'an an yu takiklaka'iyan yu la'stalan'an chi an yu ixtanajun minchiwinti, jama'ot'ut'icha wachu jak'alhni, mu tat'acha'an.
66016007	Ik'alha'asmatpalh wachu pumatam yu sta an laka tan ma'axta'kan lha'ulan ixnawnachalh: "Chun sawalhi Jamach'alhkat Dios, yu lay lak'ilht'u'o'oy chux tanlhun, an t'ach'a xt'a'a lhima'alh'ajna sawalh chi ts'awj."
66016008	An xlipumat'at'i angelh puxte'elhcha an ixkopaj an tan wilh an wilhchan, wachuncha an wilhchan makawnikalhcha li kajalaklakamichilhcha laka jikmi an lapanakni.
66016009	Pus an lapanakni talaklaka'ichilhcha an laka alhp'as lhi'ichi, walh masi chuncha jantu tamapaxalhi xjatapast'ak'atk'an. Apalij wa xkayaj tajunilhi an Dios masi yucha ch'alhkatnani ani lhima'alh'ajna.
66016010	An xlipumakisicha angelh puxte'elhcha an ixkopaj an la xputawlan yu puch'alhkatnan an ma'tili', walh wa chuncha an xlich'alhkat wanaj lakaaputs'isni tamakaw'olh chi an lapanakni tacha an ixtama'alh'ajnancha ixtapa'ats'icha an isima'atk'an.
66016011	Pero masi chuncha jantu tamakawlhi ta'ilhtuy yu ntu oxi, apalijcha wa aya xtajuniya an Dios yu wilhchalh lakt'iyan ixlakata li xtach'apatachalhcha ts'its'i yu laj'a'xtuy chi li xtama'alh'ajnancha.
66016012	An xlipumachaxan angelh puxte'elhcha an xkopaj an ayxkan tan junkan Éufrates, walh an xkan wanaj xixli, para li laycha katala'pusli an rejnin yu kataminanta tan lhi'akxajachilh an wilhchan.
66016013	Chi ikla'ts'in la xkilhni an aya tsapulh chi la xkilhni an ma'tili chi la xkilhnicha an yu ntu sawalh ixchiwinti Dios lhichiwiniy takilhtaxtulh la'atamin makxkay'un wa tacha ts'o'oto.
66016014	Yu'uncha ixtakuwink'an lakmakxkay'un, yu ta'ilhtuycha tanlhun yu la'lhi'a'nin yu ntu wa xamaticha lapanak lay ilhtuy, chi ta'ancha puxkawnini an rejnin an lakaat'un ta xlijalhi'ay an lakaamunulhpa', para li katama'ayxto'lhicha tan kalasakana akxni kachinacha an ay wilhchan yu ix'anu an Dios yu lay lak'ilhtu'ojoy chux.
66016015	K'a'asmatt'it, kit'in tacha ja'alhawna akmina'. Oxi para yucha yu s'alaj wilh chi ma'ata ixla'ch'it, para li ntu wa alhalha katsukulh chi ntu kala'ts'inikalhi ixmaxanti.
66016016	Wachuncha an lakmakxkay'un tama'ayxto'lhicha an rejnin an tan junkan lhihebreo Armagedón.
66016017	An xlipumatujuncha angelh puxte'elhcha an xkopaj an laka un, walh wachuncha p'asi chiwinkalh an laka tajtan an lakt'iyan, an tan wilh an putawlan yu puch'alhkatnankan, nawkan: "¡Ilhtu'okalhcha!"
66016018	Wachuncha tsukulhcha jamakalipnin, chi lakchiwinkancha chi tat'asaycha xalapanak xkan, chi p'ascha laklalh an lakaat'un, yu ntu a'tam chuncha laklata sta wa tawanancha t'ajun an lapanak aniy lakaat'un.
66016019	An ay la'acha'an puma'at'utu walh, chi an la'acha'anaxni an lakaamunulhpa laktalakt'ilhilh. Wachuncha an Dios pastaklhi an ay la'acha'an yu junkan Babilonia para li kama'ot'ulhcha an jamaskajanti xaxkan uva yu alhp'as ixtalh'amti an Dios.
66016020	Chux an lakaat'un yu la'la'atanchanu'ojota xkan chi an laj'a'stitawk'a jantucha inta k'is laktalakasucho'olh.
66016021	Chi an lakt'iyan patajuchalhcha laj'aya chaj'it ixjapat'alaycha an lapanakni, palay de kwarenta kilojo ixlaktats'ink'iy, an lapanakni stakcha xkayaj tajunilhi an Dios ixlakata li lhima'alh'ajnacha ix'ilhtuy an chaj'it, mu ay tukan lhima'alh'ajna sawalhi alilh.
66017001	Xapumatam an xpumatujunk'an angelhnin an yu xtalakch'apata la'atamin kopaj kila'milh chi kijuniy: "K'at'at'i akmasuniyani yu t'acha'an ixma'alh'ajnat an ay t'aku yu wa aya lay, yu sa' wilh an la x'ukxni lhuw lakxkan.
66017002	Yucha wa aya tat'alaycha an xarejnin aniy lakaat'un, chi an tawilanalh aniy lakaat'un talhila't'a'ap'alhcha tacha an wa aya lay an t'aku'.
66017003	Wachuncha an angelh kilhi'alhcha laka takuwin tan wa jasa'nik'a, ancha ikla'ts'in pumatam t'aku ixpu'uk'alh la'atam slapulh ma'tili', wa stakcha ixlakawilh ta'a'ut yu wa xkayaj juniy an Dios, chi la'atujun ix'a'tsulhi ixlhit'ajun chi ma'akawcha ix'a'alo'ot.
66017004	An t'aku xla'ch'ita xla'ch'it xmumu chi slapulh, chi wa stakcha ixlakamalht'ak'akanta laka oro, chi chiwx yu la'lhuw chi perlas, ixch'apata la'atam copa de oro, wa stakcha xpu'a'tsamanta tanlhun yu ntu k'is lhila'ts'imputu chi tanlhuncha yu ntu oxi ixlakata li wa aya xlay.
66017005	Chi xmuntits'o'ulakantacha la'atam ta'a'ut yu ntu xamati mispay: "An ay Babilonia, ixnatik'an an wa aya talay t'akunin chi chux an tanlhun yu ntu lhila'ts'imputu aniy lakaamunulhpa'".
66017006	An t'aku ikla'ts'in xlit'a'ap'atacha an ixjak'alhnik'an an ixlapanakni Dios chi an ixjak'alhnik'an an yu jalhima'nikalh ixlakata li oxi xtalhichiwiniy an Jesús. Akxni chunchacha iklats'ilh sawalhcha iklhi'a'nilh.
66017007	Chi an angelh kijuniy: "¿T'asu li lhi'a'niycha? Kit'in ajkunani tuchini jumputuncha an t'aku', chi an ma'tili an lhiminta yu lhit'ajun la'atujun ix'a'tsulh chi ma'akaw ix'a'alo'ot.
66017008	An ma'tili an yu la'ts'i, ixt'ajun, pero chaway jantucha, chi chaway ka'akxajcho'otachilhcha tan an t'awnachalh tan tu inta kimaktay xliputalhman chi ka'anacha tan kats'an'ayacha. Ali'in tawilanalhi lakaat'un yu ntu tu'u jats'o'muk'anikanta ixta'a'utk'an an laka libro tan tasuy yu kaxta'nikana jatsukunti, sta akxni ilhtukalhcha an lakaamunulhpa'. Yu'uncha katalhi'a'niya akxni katala'ts'ina an ma'tili yu ixt'ajun xlip'ulhnaj chi yu chaway tucha tu'u t'ajun, pero kaminpala'.
66017009	Aniy task'iniy jatapast'ak'at para li lay kalhimacha'xakalh: An la'atujun atsulh jumputun lakatujun a'stitawk'a tan tawlay an t'aku',
66017010	chi an la'atujun a'tsulh wachu nawputum xpumatujunk'an rejnin. Ixkisink'an ani rejnin tata'a'talhcha, pumatam yu yu'uncha ch'alhkatnant'ajun chi an pumatam tuka' min. Pero akxni kamina, jantu ma'ani katich'alhkatnalh.
66017011	An ma'tili yu ixt'ajun chi yu chaway tucha tu'u t'ajun yucha xlipumatsajinchak'an an rejnin; chi ani yu xlipumatsajinchak'an an rejnin wanajcha yu xapumatam an xpumatujunk'an an rejnin, chi kama'nikana'.
66017012	Ch'i an la'ts'i ma'akaw a'alo'ot, xpumakawk'an rejnin, yu ntuka' tala'a'iy lhich'alhkat, pero katala'a'iya lhich'alhkat tacha rejnin wa tam hora ali an ma'tili'.
66017013	Ani xpumakawk'an rejnin wa tami katak'atsaaya', chi katama'axta'niya an ix'alhp'asnint'ik'an chi an xlich'alhkatk'an an ma'tili'.
66017014	Katat'alasaya an jas'at'a Borrego, pero an jas'at'a Borrego kajalhajaya', mu yucha ixJamach'alhkatk'an jamach'alhkatni, chi ixRejk'an rejnin, chi an yu ancha tat'a'aklat'ajun yucha jat'asanita chi yucha jasakxtuta chi yu'uncha oxi tataylhi'anta."
66017015	An angelh kijumpalay: "An xkan an t'an la'ts'in wilh an t'aku, yu wa aya lay, yucha la'acha'anaxni, an tacha lakalhuw tawilanalh lapanakni chi ta kilhmakchux lapanakni yu tipaspit tachiwiniy.
66017016	Ch'i an la'ts'i ma'akaw a'alo'ot chi an ma'tili, yu'uncha kataxkaya an t'aku an yu wa aya lay, wa alhalhacha katamakawna chi wanaj katamakaw'oya'. Kata'uniyacha an xakanit chi katala'xawayacha laka jikmi,
66017017	mu an Dios ja'ilhtunilhi an la xjalhunutk'an li kata'ilhtulhcha yu ilhtuputulh an Dios: li wa tamcha katak'atsaalh chi kataxta'nilhcha an xlich'alhkatk'an an ma'tili', sta li chunchacha kalak'uktaxtu'olh an xchiwinti an Dios.
66017018	Chi an t'aku an yu la'ts'i yucha an ay la'acha'an yu jach'alhkatnaniy an xarejnin aniy lakaat'un."
66018001	Akxni chunchacha ikla'ts'in'olh xli'astan an lakt'iyan ta'alhtajupalh pumatam angelh, ay lhich'alhkati ixlhit'ajun, chi wanaj mapulhku'olhi an lakaat'un la xmakalip'at.
66018002	Chi p'ascha tukani chiwinilh, najun: ¡Ta'a'talhcha, ta'a'talhcha an ay Babilonia! Wa ixcha'achak'an lakmaxkay'uni chaway, chi wa taputats'e'acha chux tanlhun lakmakxkay'un chi wa xpamaj'anchak'an chux tanlhun lakmakxkay ts'o'on chi yu ntu jalhila'ts'imputu.
66018003	Mu chux an laj'ay la'acha'anaxni ta'otlhi an jamaskajanti xaxkan uva yu wa aya pulay, chi an rejnin yu aniy lakaat'un tat'ajun wa ayacha tat'aalalh, chi an tajast'anan aniy lakaat'un tapulhitsukulhcha ixtumink'an tacha an wa lhimo'slaycha lakmasuy yu lajkusi ixtanlhun an ay la'acha'an.
66018004	Ik'asmatpalh chiwimpalakalh an lakt'iyan, najun: Uxitnan yu kilapanakni, k'at'axt'ut'iti anchunu la'acha'an, para li nt'u k'ajat'a'ilht'ut'iti xtala'alhink'an chi ntu katala'cha'ani an ixma'alh'ajnatk'an,
66018005	mu an xtala'alhink'an sta an lakt'iyancha cha'alh chi an Dios japastaknilhcha tacha an wa tani talaycha.
66018006	Wanajcha chuni k'a'ilht'ut tacha ja'ilhtulh an ali'in, chi pu'a't'uyi k'amap'usp'itnit tacha an lak'ilhtulh an tanlhun. K'ala'oxinit jamaskajanti xaxkan uva yu a't'uy chuncha xli'alhp'as tacha an jala'oxinilh an ali'in.
66018007	K'a'ilht'ut'iti li kaxkanilh chi li kama'alh'ajnalh, tacha yucha stakcha lalhi li ay chi li sawalhcha lajk'usi tanlhuni lhit'ajun. Mu an la ixjalhunut najun: Aniy tacha reynaja ikwilh kit'in. Jantu wa ikjanimakawpulanticha t'aku', jantu aktima'alh'ajnalh.
66018008	Xliyu wanaj wa tam wilhchan kala'china tanlhun ixma'alh'ajnat: lhinin, alhut chi chawan, chi kala'xawakanacha laka jikmi, mu an Jamach'alhkat Dios yucha alhp'as chi yucha kama'niya'.
66018009	An xarejnin aniy lakaat'un yu wa aya tat'alalh an ay la'acha'an chi yu tat'alhitsukulhi tanlhun yu sawalhcha lajk'usi, katalhita'oxila'alhiyacha chi katalhilaj'alhunacha akxni katala'ts'inacha xajin li la'xawakancha.
66018010	Wa ma'atcha katatayayanta ixlakata li katatalhanajlaka'anacha tacha an kamama'alh'ajnikana', chi katanawna: Paynicha, paynicha an ay la'acha'an Babilonia, yu k'ut'ilh la'acha'an, mu wanaj wa puwalasi chilh mima'alh'ajnat!
66018011	An yu tajast'anan aniy lakaat'un wachu katalhila'ta'oxila'alhiya chi katalhilaj'alhuna anchunu la'acha'an, mu ntucha xamati katijatamawnilh xlist'atk'an:
66018012	lhist'at tacha oro chi plata chi yu la'lhuw xtapalh chiwx chi perlas chi la'ch'it yu laj'oxi yu de lino chi de seda, yu xmumu chi slapulh; chi ta tipachux yu lhaklhij akamin jalakch'uk'unti k'iw chi tanlhuncha yu de marfil la'oxikanta chi tanlhuncha yu de laj'oxi k'iw ilhtukanta chi yu de bronce chi yu de tsasnat chi yu de mármol,
66018013	wachu an canela chi tanlhuncha lhala'oxin yu lak'akamin; chi cencia chi perjume chi tanlhuncha alhch'ajat chi jamaskajanti xaxkan uva chi aceite chi yu sawalhcha oxi harina chi trigo; chi jatapakxatcha yu tamak'uk'anan chi borregojcha chi kawayo chi carreta sta lapanakni yu wa japutapatsakancha.
66018014	Chi an la'acha'an katajuna: ¡Jant'uch'a t'u'u lhit'a'un an yu sawalhch'a ixlaj'ach'aniy lajkan jatawk'at, ixpujun'alhinch'a ma'ats'an'at'i chux, an lajk'usi mintanlhun chi amin tumin!
66018015	An yu yucha ixtalakst'ay aniy tanlhun chi an yu tapulhitsukulhcha xtumink'an an ay la'acha'an, wa ma'atcha katatayayanta, mu katatalhamniyacha an ixma'alh'ajnat an ay la'acha'an, katala'ta'oxila'alhiyacha chi katalaj'alhunacha,
66018016	chi katanawna: ¡Paynicha, paynicha an ay la'acha'an! oxi linojo ixmala'ch'ininta, an ixla'ch'it xmumu chi slapulhi ixjunita, xlakamalht'ak'akantacha laka oro chi perla chi yu la'lhuw tapalay chiwx.
66018017	¡Walh chi wanaj wa puwalasi la'mix'olh ani lajk'usi lhuw tanlhun! Ixchuxk'an an xakapitanin an barco chi ixchuxk'an yu tama'pu'an an barco, yu inta tita'an chi an marinerojnin chi ixchuxk'an yu ancha tamakutuy an alamalh yu taput'ajuncha, wa ma'atcha tatayachalh,
66018018	chi akxni tala'ts'incha an xajin tacha an la'xajuy an ay la'acha'an, talakt'asalhcha tanajun: Jantu a'tam alinta la'acha'an yu sawalh alhp'asni tacha an Babilonia.
66018019	Chi talak'uktawk'alhcha po'xmi mu ixtala'ta'oxila'alhicha chi xtalaj'alhuncha chi talakt'asalhcha, ixtalaknajun: ¡Paynicha, paynicha an ay la'acha'an! Ixchuxk'an an yu xtalaklhit'ajun xbarkojk'an an alamalh ixtapulhit'ajuncha xtumink'an an laka laktanlhun yu laj'oxi ixlhit'ajun an la'acha'an. ¡Walh chi wanaj wa tam pants'ik'isi lakt'ilhikalh!
66018020	Uxint'i lakt'iyan k'a'ach'acha ixlakata anchunu la'acha'an, chi uxitnan yu k'iklak'a'iyat an Dios chi uxitnan yu an Dios tamala'achan li k'alhich'iwinint an xchiwinti, k'alaj'ach'ant'itcha, mu an Dios li xta'nilhcha lhima'alh'ajna an la'acha'an wa xliyu ta'asmatnincha uxitnan li wa xtalhitama'chapuyan.
66018021	Wachuncha pumatam angelh yu k'ut'ilh ch'ixsaklhi la'atam aya chiwx, wa tacha wa la'atamcha ay xachiwx palakskitin chi warrarracha maka'alh an alamalh, najun: Wanajcha chuni jant'u k'at'ilhima'la'ach'ip'ink'a k'alakt'ilhik'ana'a ay la'acha'an Babilonia, ch'i nt'uch'a a't'am k'at'ila'ts'inch'o'ok'a.
66018022	Jantucha a'tam kati'asmatcho'okalhi la mincalle jasanti laka arpaj chi laka sp'ililh s'olh chi laka kikst'ililh s'olh chi ntucha tu'u katitawalh tapatsanin yu tu'u tapatsat tala'taxtuni chi ntucha kati'asmatkalhi katimakat'awlh an chiwx yu palakskitininkan.
66018023	Jantucha a'tam katitapulhkulhi la'atam maklhku ani la'acha'an chi ntucha kati'asmatkalhi katilakchiwinkalh tan la'tama'xto'kan. Mu an milapanakni yu xtajast'anan yu'unchacha yu laj'alhp'asni xtajunita an lakaat'un ch'i ja'o'xch'o'o chux an laj'ay la'acha'anaxni la mijachawanti.
66018024	Aniy la'acha'ani la'cha'ankalh xjak'alhnik'an an yu xtalhichiwiniy ixchiwinti Dios chi an yu ixlapanakni Dios chi ixchuxk'ancha an yu jama'nikanta aniy lakaat'un.
66019001	Xli'astan ik'asmatlhicha lhilhuw tukani xlakchiwinkan an lakt'iyan chi p'as, ixlaknawkan: ¡Aleluya! an ta'alhtaxtut chi an ta'ayat chi an lhich'alhkat ixnawin an kiDiosk'an,
66019002	mu yucha ts'ajwi xta'niy lhima'alh'ajna yu t'acha'an; chi xta'nilhcha ixma'alh'ajnat an ay t'aku yu wa aya lay, an lakaamunulhpa lakt'ilhilhi an t'aku wa xliyu wa aya lay. An Dios lhich'ilhcha an t'aku li xjama'ninita an yu tat'atapatsay.
66019003	Chi a'tam laknawpalakalh: ¡Aleluya! An xajin an t'aku xpujun'alhincha katach'ixtayaya'.
66019004	Wachuncha an xpumap'uxamt'at'ik'an tatanin chi an xt'at'ink'an tuchichun yu tala'ajunta tatatso'ottanilhcha chi tatamuntitanichalhcha lakaat'uni an Dios yu sa' ixwilh la xputawlan tan ch'alhkatnan. Chi ixtanajun: "¡Amén! ¡Aleluya!"
66019005	Chi sta an tan wilh putawlan yu puch'alhkatnankan chiwinkalh nawkan: ¡Chux uxitnan lakt'ikt'in chi laj'ajin ch'i yu t'ap'ats'aniyat an Dios ch'i yu k'iklak'a'iyat, yucha an kiDiosk'ani ay k'ala'ts'int'it!
66019006	Ik'asmatpalh wachu wa tacha wa tan wanajcha lhilhuw lakchiwinkan, tacha makat'ajun tan lhuw tukan samama xt'ajyalh xkan chi tacha p'as t'asay xalapanak xkan, ixnawkan: ¡Aleluya! Mu an Jamach'alhkat yu kiDiosk'an yu lay ilhtu'ojoy chux, yucha ch'alhkatnan.
66019007	Kalaj'achawcha, oxicha kalajk'atsaw chi ayi kala'ts'iw, mu chilhcha panch'e'ex li katama'xt'o'acha an Borrego. An ixli'it la'asijtacha
66019008	makawnikalhcha li kala'ch'ilhcha ixla'ch'it yu k'usi tukan yu sut'ut'u chi xlimjnik'a, mu anchunu k'usi la'ch'it yucha jumputun an tacha ts'awj ixtat'ajun an ixlapanakni Dios.
66019009	An angelh kijunilh: "K'ats'o'muk'a: Sawalhcha oxi para yu'uncha an yu jajunkan li kata'alh ma'waynin tan tama'xt'o'a an Borrego." Chi nawpalay: "Aniy chiwinti sawalh, yucha ixchiwinti an Dios."
66019010	Iktatso'ottanilhi la ixjach'aja an angelh para li ayi akla'ts'ilh. Yucha kijuniy: "Jant'u ch'uni k'alat'i, kit'in wa ikt'atapatsaycha an Dios, tacha uxint'i chi tacha an mijat'ala'awnin yu xlisawalh tataylhi'an an tacha najun an Jesús. Yucha an Diosi yu ay k'ala'ts'i. Mu tacha an najun an Jesús yu sawalh yucha yu jamachiwiniy an lapanakni yu tanajun an ixchiwinti Dios."
66019011	An lakt'iyan ikla'ts'in lhti'ay chi ancha talakasulh la'atam sut'ut'u kawayo, an yu ixpu'uk'alh ixjunkan: Yu Sawalh chi yu Muktaxtuy yu najun, mu yucha ts'ajwi ixch'alhkatnan chi ilhtuycha lasat.
66019012	An ixla'chulh wa tacha akxni an lam lamcha an jikmi ixtasuy, chi an la x'a'tsulh lhuw koronaja ix'ukwilh chi ixmuntits'o'ulakantacha la'atam ta'a'ut yu wa yucha mispay.
66019013	An ixla'ch'it wa stakcha xlipaxta jak'alhni chi an ixta'a'ut ixjunkan: IXCHIWINTI DIOS.
66019014	An lhuw xasoldadojnin lakt'iyan ixtach'a'o'aycha laka la'sut'ut'u ixkawayojk'an chi ixtala'mala'ch'inintacha laka yu k'usi tukan la'ch'it, la'sut'ut'u chi ntu la'smala'a.
66019015	An la xkilhni xkilhtaxtuy makat'ikt'i yu kikxtuy espada, yu kajapumak'atsaniyacha an laj'ay la'acha'anaxni, chi yuchacha kajach'alhkatnaniya laka ma'atam tsasnat; chi yucha kapach'it'a la xch'aja an uva para li kataxtunilhcha xaxkan yu nawputun ixtalh'amti Dios, Dios yu lay ilhtu'ojoy chux.
66019016	An la xla'ch'it chi an la x'atu chunchunicha ists'o'ta: ixRejk'an rejnin chi ixJamach'alhkatk'an jamach'alhkatni.
66019017	Chi ikla'ts'ilhcha pumatam angelh yu sa' ixyalh an laka wilhchan, p'ascha jaxa'alalh chux an ts'o'on yu talakjalht'ilitnin an lakt'iyan, jajuniy: "¡K'at'at'itcha chi k'at'a'ayxt'o't'itcha an laka ay ixwayt an Dios,
66019018	para li k'a'ut'itcha ixjakanitk'an rejnin chi xalaj'ajin soldadojnin chi xakanitk'an yu laj'alhp'asnin lapanakni chi xakanitk'an kawayojnin chi yu taputawk'ay, chi xakanitk'an ta kilhmakchux lapanakni, yu ntu xamati xputapatsay, chi yu wa xputapatsakancha, chi yu xtalhitapalay lapanakni chi yu jantu."
66019019	Wachuncha ikla'ts'in an ma'tili chi an xarejnincha an lakaat'un chi an ixsoldadojninchak'an ixta'ayxto'nuncha para li katat'alasayacha an yu ixpu'uk'alh kawayo chi an ixsoldadojnin.
66019020	Walh an ma'tili ch'apayawkalhcha chi wachu an yu ntu sawalh ixchiwinti Dios xlichiwiniy. Yucha ix'ilhtuta la ix'ukxlakapu an ma'tili tanlhun yu ntu wa xamaticha lapanak lay ilhtuy, yu japulaj'o'xcho'olhcha an yu tala'a'ilh an iseyo an ma'tili chi yu ay talhiwilalh an chiwx yu tacha an ma'tilicha ix'ilhtukanta. Ani xt'uyunk'an warrj warrjcha jat'alhtamaj'okalh xtak'atsank'an tan wa mililicha lay jikmi laka azufre.
66019021	Chi an ali'in jala'ma'nik'alhcha an laka espada an yu ixkilhtaxtuy yu ixpu'uk'alh kawayo, chi chux an ts'o'on talhi'o'atsalhcha an ixjakanitk'an an yu jala'ma'nikalh.
66020001	Ikla'ts'ilh pumatam angelh yu xta'alhtajut'ajun an lakt'iyan, ixlimintacha an xayavej an tan tu inta kimaktay xliputalhman, chi xch'apatacha ma'atam lhman cadena.
66020002	Ani angelh ch'apayawlhcha an aya tsapulh, an ma'aniya tsapulh, yu jumpalhkan xapay makxkay'un u satanás. Chi la'ach'ilhcha tam milh k'ata,
66020003	chi warrarracha maka'alh an tan tu inta kimaktay xliputalhman. Chi malaklhchawnilhcha chi oxicha o'slamnilh para li ntucha ali kajalaj'o'xcho'olhi an ta kilhmakchux ta'alin lapanakni, sta li kacha'alhcha milh k'ata. Akxni kacha'anacha milh k'ata ka x'otpalhkana lakats'uni panche'ex.
66020004	Ikla'ts'impalh la'alhuw putawlan yu puch'alhkatnankan, anchacha talaktawilh yu jaxta'nikalh lhich'alhkat. Chi wachu ijkala'ts'ilh an ixtakuwink'an an yu jalhilaj'a'cha'xkalh ixlakata an ixchiwinti an Jesús chi an ixchiwinti Dios, an yu ntu ay tala'ts'ilh an ma'tili chi an chiwx an yu tacha an ma'tilicha x'ilhtukanta, chi yu ntu talhitamakawlh li kajaseyojlakalh la xmuntsank'an u la xmakak'an, yu'uncha tala'awcho'olh chi tat'ach'alhkatnalhcha tam milh k'ata an Cristo.
66020005	Aniy yucha yu p'ulhnajcha la'awcho'ot. Pero an ali'in janinin jantuka' tala'awcho'olh sta akxni cha'alhcha tam milh k'ata.
66020006	Sawalhcha oxi para yu'uncha an yu p'ulhnajcha tala'awcho'olh chi la'stalan'an. An xlila'at'uycha lhinin jantu lay ta katija'ilhtulh, yu'uncha isacerdotejnincha an Diosi katajuna chi isacerdotejnincha an Cristo, yuchacha katat'ach'alhkatnana tam milh k'ata.
66020007	Akxni kacha'anacha tam milh k'ata, an satanás kamakawcho'okanacha tan ixlaklhchajuy,
66020008	chi ka'anacha jalaj'o'xcho'onuw ta kilhmakchux an lapanakni yu ta'alin ta xlijalhi'ay an lakaat'un, an Gog chi an Magog, lhuw tukani kajama'ayxt'o'a', tacha an malh kukuj an alamalh, kajalhi'anacha tan katalasaya'.
66020009	Pus tatawk'achilhcha ta xlila'apu'ay an lakaat'un, chi tala'atanchanulhcha an tan talakyajuta ixmulht'a'ak'an an ixlapanakni Dios chi an la'acha'an yu mapayni an Dios, pero an Dios makminchalh jikmi an lakt'iyan chi wanaj jala'xawa'olh.
66020010	Wachuncha an xapay makxkay'un an yu xjalaj'o'xcho'oy t'alhtamaj'okalhcha tan milili aklatajun la'stu jikmi chi azufre, tan an wachu jamujukalh an ma'tili chi an yu ntu sawalh ixchiwinti Dios xlichiwiniy. Ancha kastakcha jala'mama'alh'ajnikana ts'isi chi tunku, ixpujun'alhincha kajuna'.
66020011	Ikla'ts'ilh la'atam ay sut'ut'u putawlan yu puch'alhkatnankan chi an yu ixpuwilh, la x'ukxlakapu ta'osli an lakaat'un chi an lakt'iyan chi ntucha k'is inta jala'ts'incho'okalh.
66020012	Chi ijkala'ts'ilh an janinin, laj'ajin chi lakt'ikt'in, an la x'ukxlakapucha Diosi ixtalakyanalh, chi an libro jala'pux'otkalhcha, walh a'tam a'xtam libro pux'otpalakalh, yucha an librojcha tan tasuy yu kaxta'nikana jatsukunti, wachuncha tsukulhcha jajunkani an janinin atamj atamj tani yu xtat'ajuncha, oxi u jantu, an laka librojcha ists'o'muk'akanta tuchini xta'ilhtutacha.
66020013	An alamalh jama'axta'lhicha an janinin yu ancha xtatajumanalh, chi an lhinin chi an la'nin wachucha tama'axta'lhi an janinin yu ancha xtalhit'ajun, chi atamj tamincha jajunikalh tuchini yu xta'ilhtutacha akxni ixtat'ajun, oxi u jantu.
66020014	Wachuncha an lhinin chi an la'nin warrarracha jamaka'ankalhi an tan milili aklawilh la'stu jikmi. Yucha anicha yu xlipu'a't'uycha lhinin.
66020015	Yu ntu la'cha'ankalhi ixta'a'ut an laka libro tan tasuy yu kaxta'nikana jatsukunti warrarracha maka'ankalh an tan milili aklawilh jikmi.
66021001	Ikla'ts'ilh la'atam sast'i lakt'iyan chi la'atamcha sast'i lakaat'un, mu an yu p'ulhnajcha lakt'iyan ixjunita chi an p'ulhnajcha lakaat'un ixjunita jantucha tu'u xtajunita, chi an alamalh wachucha ntucha tu'u ixjunita.
66021002	Chi kit'in Juan, ikla'ts'ilhi an stalan'a la'acha'an, an sast'icha la'acha'an Jerusalén, tan wilhchalh an Diosi minchalh, ixla'asijtacha tacha pumatam jatsi yu katama'xt'o'acha, oxicha ixmala'ch'ininta ixlakata an ixli'it.
66021003	Walh ik'asmatlhi p'asi chiwinkalh an lakt'iyan, nawkan: "Aniycha jat'awilh an Dios an ixlapanakni, chi yu'uncha ixlapanaknicha katajuna', chi an Dios kajat'a'aklatsukuyacha an lapanakni mu xDiosk'an.
66021004	An Dios yuchacha kajalaklakpuxakamaj'ana chux ix'alhutk'an la ixla'chulhk'an, chi ntucha kati'alilhi lhinin, chi alhut, chi ta'oxila'alhit, chi ma'alh'ajnat, mu an yu p'ulhnajcha ixlak'alin tapasalhcha."
66021005	An yu sa' ixwilh laka putawlan yu puch'alhkatnankan najun: "Kit'in sast'icha chux iklak'ilhtucho'oy." Chi kijuniy: "K'ats'o'muk'a: mu aniy chiwinti yucha ka'uktaxtuya sawalh chi t'acha'ani li kakiklaka'ikalh."
66021006	Chi kijumpalay: "Chaway la'olhcha. Kit'in ik'Alfa chi ik'Omega, yu pu'a'tayni chi yu pu'ukla'ojoy. Yu kikxixa, kit'ini akxta'niya xkan an tan taxtuta, yu xt'a'a jatsukunti, chi ntu tu'u aktich'ilh.
66021007	Yu kalhajayanta chuxi kala'a'iya', chi kit'in xDiosi ajkuna chi yucha kijas'at'a kajuna'.
66021008	Pero an yu wa sawalhcha talaktalhanan chi an tu tajakiklaka'inin, chi an yu ntu k'is jalhila'ts'imputu chi an yu wa tajama'ninin, chi an yu tat'amay yu ntu tat'at'ajun, chi an yu tajachawanan, chi an yu tacha xdioschak'an tala'ts'in wa tanlhuncha, chi ixchuxk'an an maslakatinin, yu'uncha kata'ana an tan milili ma'taywilh jikmi chi azufre, yu xlipu'a't'uycha lhinin."
66021009	Wachuncha stalh kila'milh xapumatam an xpumatujunk'an angelhnin an yu xtalhit'ajun la'atujun copa yu xlaj'a'tsamanta yu astancha kamina lhima'alh'ajna, kijuniy: "K'at'at'i akmasuniyani an xli'it an jas'at'a Borrego, an ixt'iwi an jas'at'a Borrego."
66021010	Chi an Takuwin kilhi'alhcha lakatam tan talhman chi ay a'stitawk'a chi kimasunilhcha an stalan'a ay la'acha'an Jerusalén, an tan wilhchalh Diosi minchalh an la'acha'an, ta'alhtajulhcha.
66021011	An la'acha'an wa xlimjcha xputapulhkuyi an ixmakalip'at an Dios. Tacha an xmakalip'a wa tacha wa la'atamcha chiwx yu k'usi, tacha la'atam jaspe yu pax'a'ay tacha an vidrio.
66021012	Ixtuntala'acho'o an la'acha'an ix'axi'okanta, ayi ixjunita an axi chi talhman, la'akawt'uy xamalhticha ixlhit'ajun chi lakatamincha la xamalhticha xyalh pumatam angelh chi an laka lakmalhticha ixla'ts'o'ulakantacha ixta'a'utk'an an kilhmakkawt'uy ists'alan an Israel.
66021013	La'at'utu malhticha lhitan akxajachilh wilhchani xtalhitamakajun, chi la'at'utu lhi'alhma'ast'ay, chi la'at'utu lhitalaktsin, chi la'at'utu lhitan ta'aknuyachalh wilhchan.
66021014	An axi yu xla'acho'o'ojoy an la'acha'an, yu xpuch'atay la'akawt'uy cimiento, chi lakatamincha laka cimiento ists'o'ulakantacha ixta'a'utk'an an xpumakawt'uyk'an yu xjamala'achay para li kata'alh lhichiwinin an ixchiwinti Dios an jas'at'a Borrego.
66021015	An angelh an yu xakint'achiwiniy ixch'apata ma'atam palhkan de oro, yu kapulhkayacha an la'acha'an chi an xalakmalhticha chi an axi.
66021016	An la'acha'an wa lht'at'ijnik'a ixjunita, xlilhman chi xlipu'ay wa tam. An angelh lhkalhcha an la'acha'an an la xpalhkan, doce mil estadiosi ixlhit'ajun : xlilhman chi xlitalhman chi xlipu'ay wa tam.
66021017	Wachuncha lhkalhcha an axi: ka tacha 144 ma'stumpa'a ixlhit'ajun, tacha yu palaklhkanan lapanaki xpulaklhkat'ajun an angelh.
66021018	An axi de jaspeje xli'ilhtukanta, chi an la'acha'an la'stu yu de oro sawalh, wa tacha an vidriojcha yu oxi sp'uyulakanta.
66021019	An xlakjach'aja an axi an la'acha'an xlilakmalht'ak'akantacha ta tipachux yu lajk'usi chiwx, an yu p'ulhnajcha xjach'aja xlimalht'ak'anikantacha laka jaspe, an xlitach'ant'uycha laka zafiro, an xlitach'ant'utu laka ágata, an xlitach'ant'ati laka esmeralda,
66021020	an xlitach'ankisi laka ónice, an xlitach'anchaxan laka rubí, an xlitach'antujun laka crisólito, an xlitach'antsajin laka berilo, an xlitach'annajatsi laka topacio, an xlitach'ankaw laka crisoprasa, an xlitach'ankawtam laka jacinto chi an xlitach'ankawt'uy laka amatisa.
66021021	An la'akawt'uy malhticha la'akawt'uy perlas, la'atamincha malhticha wa la'atamin perlaja xli'ilhtukanta. Chi an tij yu an la'acha'an lakmalh de oro, yu la'stu oro sawalh, pax'a'ay tacha an vidrio.
66021022	An la'acha'an jantu tu'u ikla'ts'ilh tajtan, mu yu ixtajtan an la'acha'an yucha an Jamach'alhkat Dios yu lay ilhtu'ojoy chux tanlhun, chi an jas'at'a Borrego.
66021023	An la'acha'an jantu ma'lhtask'iniy wilhchan chi malhkuyu para li katamapulhkulh, mu yucha an tacha xlimjcha pulhkuy an Diosi mapulhkuy, chi an jas'at'a Borrego yuchacha ixpumaklhku an la'acha'an.
66021024	Chi an laj'ay la'acha'anaxni yu katata'alhtaxtuya an la xjatapulhkunucha an la'acha'ani katatsukuya', chi an xarejnin lakaat'un katalhi'aniyacha tanlhun yu laj'oxi.
66021025	An xalakmalhticha jantu a'tam katilakmalaklhchawkalhi tunku, chi ancha ntu a'tam katitats'isilh.
66021026	Katalaklhi'aniyacha an la'acha'an tanlhun yu laj'oxi talaklhit'ajun ta kilhmakchux an lapanakni.
66021027	Pero jantu a'tam katitanuchalhi tu'u yu ntu oxi, chi xamati yu wa tanlhuncha ilhtuy yu ntu lhila'ts'imputu u maslakatinti. Yu katatanutachalh wa yu'uncha an yu jats'o'muk'anikanta xta'a'utk'an an laka libro tan tasuy yu kaxta'nikana jatsukunti la xlibro an jas'at'a Borrego.
66022001	Xli'astan an angelh kimasunilhcha la'atam yu ntu smala'a ayxkan, lhi'anta xkan yu xt'a'a jatsukunti, wa stalan'acha, an la xputawlank'an yu tapuch'alhkatnan an Dios chi an jas'at'a Borregojo ixajtachilh.
66022002	An xtan'ajnicha an la xatij an la'acha'ani ixjats'alay. Tapiktutamin an ayxkan anchacha ixyalh an k'iw yu xt'a'a jatsukunti, tamin malhkuyu xt'a'a xjatawk'at, a'kawt'uyi xt'a'a xjatawk'at tam k'ata. An xax'oy an k'iw yucha para li katalhitak'uch'ulhcha ta kilhmakchux ta'alin an lapanakni.
66022003	Ancha jantucha tu'u kati'alilh yu ntu oxi, an putawlan yu puch'alhkatnan an Dios chi an jas'at'a Borrego an la'acha'ancha katawla', chi an yu tat'atapatsay an Dios ayi katala'ts'ina',
66022004	katat'ala'ukxpula'ts'inacha an Dios chi an xta'a'ut an Dios katalakmuntitawlacha.
66022005	Ancha jantu katitats'isilh, yu ancha katatawla jantu katitama'lhtask'inilhi xajatapulhkunu pumaklhku u li kamaputunkulh an wilhchan, mu an Jamach'alhkat Dios yucha kajamapulhkuniya', chi xpujun'alhincha katach'alhkatnana'.
66022006	An angelh kijuniy: "Aniy chiwinti sawalh chi ka'uktaxtuya sawalh. An Jamach'alhkat, an Dios, yu jamachiwiniy an yu tanajun ixchiwinti Dios yu katapasaya, mala'achachalhi an ix'angelh para li kajamasunilhi an yu tat'atapatsay tuchini yu katapasayacha watukan."
66022007	"¡Kit'in watukan akmina'! ¡Sawalhcha oxi para yucha yu kiklaka'iy an chiwinti yu puwilh aniy libro tani katapasayacha!"
66022008	Kit'in ikJuan kit'ini ik'asmatlhi chi ikla'ts'ilh aniy tanlhun. Chi xli'astan akxni chunchacha ik'asmatlhi chi akxni chunchacha ikla'ts'ilh, iktatso'ottanilhcha la xjach'aja an angelh an yu kilakmasunilh an tanlhun, para li ayi akla'ts'ilh.
66022009	Pero yucha kijuniy: "Jant'u ch'uni k'alat'i, mu kit'in wa ikt'atapatsaycha an Dios, tacha uxint'i chi tacha an mijat'ala'awnin an yu talhichiwiniy ixchiwinti Dios, chi tacha ixchuxk'an an yu takiklaka'iy tacha an ts'o'muk'akanta chiwinti aniy laka libro. Yu ay k'ala'ts'i yucha an Dios."
66022010	Chi kijumpalay: "Jant'u wa sa'ch'a k'ama'at'i aniy chiwinti yu katapasaya', yu ts'o'muk'akanta aniy laka libro, mu an panch'e'ex wa niycha t'ajun.
66022011	An yu wa ay junita, kachajcha ali ilhtulhi yu ntu oxi, chi yu ntu stalan'a kachajcha ali lhkilikilh, chi yu oxi lapanak kachajcha ali ilhtulhi yu oxi tanlhun, chi yu stalan'a kachajcha ali stalan'alh."
66022012	"K'alhak'ap'up'it'it, kit'in wa tukan akmina', chi aklhiminacha yu akxta'niya atamj atamj ixlakata tuchini yu ilhtulhcha.
66022013	Kit'in ik'Alfa chi ik'Omega, yu p'ulhnaj chi astan, yu pu'a'tayniy chi yu pu'ukla'ojoy."
66022014	Oxi para yu'uncha an yu tama'paja xla'ch'itk'an para li lay kata'unilh xajatawk'at an k'iw yu xt'a'a jatsukunti chi para li lay kataputanuchalh an la xalakmalhticha an la'acha'an.
66022015	Pero an x'oyun yu'uncha ma'spa katatsukuya', chi an jachawanan, chi an yu tat'atamay yu ntu tat'at'ajun, chi an jama'ninin, chi an yu tacha xdioschak'an tala'ts'in wa tanlhuncha chi chux lapanak yu achani chi ilhtuy maslakatinti.
66022016	"Kit'in ikJesús ikmala'achachalhi an ki'angelh para li kajamak'atsaanilhi aniy tanlhun an tacha tala'ta'ayxt'o'a an yu kintakiklaka'iy. Kit'in xjataxiyak chi ikpu'a'p'unminchalh an David, kit'in ikst'aku yu xlimj mapulhkuy akxni tunkunmintacha."
66022017	An Stalan'a Takuwin chi an ixli'it an jas'at'a Borrego tanajun: "¡K'at'at'icha!" Chi yu asmat'a wachu kanawlh, "¡K'at'at'icha!" Chi yu kikxixa kamilh chi yu lakask'in ka'otlhicha an xkan yu xt'a'a jatsukunti, jantu tu'u katimapalalh.
66022018	Ixchuxk'an yu ta'asmat'a aniy chiwinti yu katapasaya, yu ts'o'muk'akanta aniy laka libro, chunchuniya ijkajuniy: Li xamati yu wa lhimo'slaycha tacha aniy laknajunta aniy tanlhun, an Dios kala'xta'niya lhima'alh'ajna tacha an la'ts'o'muk'akanta aniy laka libro.
66022019	Chi li xamati yu wa ma'osuniy an chiwinti yu puwilh aniy libro, yu katapasaya, an Dios kama'osuniya yu xla'a'ilh tacha najunta an laka libro tan tasuy yu kaxta'nikana jatsukunti, chi jantu katila'a'ilhi an la'acha'an yu stalan'a chi an tanlhuncha yu aniy laka libro ts'o'muk'akanta.
66022020	An yu laklhichiwiniy aniy tanlhun, najun: "Chun, watukan akmina'." Chunchacha kawalh. ¡K'at'at'icha Jamach'alhkat Jesús!
66022021	An ixjamapayninti an kiJamach'alhkatk'an Jesús minchuxchak'ani kataxta'nin. Chunchacha kawalh.
