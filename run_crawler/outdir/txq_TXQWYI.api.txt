40001001	Ia, buku tutuik la'e-neu Yesus Karistus, Hatahori naa ndia Manetualain helu-bartaa memak kana numa lele uluk mai ena, fo nae nadenun mai. Ndia ia, mane Dauk ma ba'i Abraham tititi-nonosin. Mulai numa ba'i Abraham losa mane Dauk hambu dombe salahunu haa. Ndia bei-ba'in nara tungga susura tititi-nonosin, leo iak: Abraham bonggi nala Isak, Isak bonggi nala Yakob, Yakob bonggi nala Yahuda no ka'a-fadin nara,
40001003	Yahuda bonggi nala Peres no Sera (sira inan, nade Tamar), Peres bonggi nala Herson, Herson bonggi nala Ram,
40001004	Ram bonggi nala Aminadab, Aminadab bonggi nala Nahason, Nahason bonggi nala Salmoon,
40001005	Salmoon bonggi nala Bo'as (ndia inan, nade Rahab), Bo'as bonggi nala Obet (ndia inan, nade Rut), Obet bonggi nala Isai,
40001006	Isai bonggi nala Dauk. Numa Dauk mai losa lelek naa, fo hatahori Isra'el asa neni nggari henik kara reni Babel reu, hambu dombe salahunu haa bali, sira: Dauk bonggi nala Soleman (Soleman inan ndia, bakahulun Uria saon). Soleman bonggi nala Rehabeam, Rehabeam bonggi nala Abia, Abia bonggi nala Asaf, Asaf bonggi nala Yosafat, Yosafat bonggi nala Yoram, Yoram bonggi nala Usia, Usia bonggi nala Yotam, Yotam bonggi nala Ahas, Ahas bonggi nala Heskia, Heskia bonggi nala Manase, Manase bonggi nala Amos, Amos bonggi nala Yosias, Yosias bonggi nala Yekonya no fadin nara, neu lelek fo neni nggari henik kara reni Babel reu.
40001012	Neu ara neni nggari henik kara reni Babel reu losa Yesus, hambu dombe salahunu haa bali, sira: Yekonya bonggi nala Saltiel, Saltiel bonggi nala Serubabel, Serubabel bonggi nala Abihut, Abihut bonggi nala Elyakim, Elyakim bonggi nala Asor, Asor bonggi nala Sadok, Sadok bonggi nala Akim, Akim bonggi nala Eliut, Eliut bonggi nala Eliasar, Eliasar bonggi nala Matan, Matan bonggi nala Yakob, boe ma Yakob bonggi nala Yusuf. Yusuf naa, sao nala Maria. Maria naa, ndia bonggi nala Yesus Karistus.
40001017	Dadi mulai numa Abraham mai losa Dauk, hambu dombe salahunu haa; numa Dauk mai losa ara neni nggari henik kara reni Babel reu, hambu dombe salahunu haa; ma numa Babel mai losa bonggi Karistus, hambu dombe salahunu haa.
40001018	Maria bonggi nala Yesus naa, tutuin talo ia: Maria ia, Yusuf fufudin ena. Dua sara bei ta sunggu-soro rakabua sama leo sao holu-ndaek, naa te medak neu ma, Maria ta'in naisi numa Manetualain Dula-dale Malalaon mai ena.
40001019	Neu Yusuf bubuluk talo naa, boe ma ana nae tao naketu sira dua sara nefufudi aon naa. Tehuu ana ta nau nakamamaek Maria nai hatahori no'uk kara matan, nahuu ndia dalen neulauk. Huu naa de ana nae tao naketun no kada neneek.
40001020	De neu ana bei du'a-du'a neu-mai, boe ma le'odaek esa ana nala me'i. Numa me'is naa, ana mete-nita Manetualain atan numa nusa tetuk do inggu temak mai nafadan nae, “Yusuf! O ia, mane Dauk tititi-nonosin. O boso babati sao mala Maria. Te kakanak manai ta'in dale naa, Manetualain Dula-dalen ndia tao naa.
40001021	Neu ko Maria bonggi nala ana tou anak esa. Boe ma o muste foin nade Yesus, nahuu neu ko Ana ndia tao nasoi-nasoda Manetualain hatahorin nara ruma sira sala-singgon nara mai.”
40001022	Dede'ak ia dadi talo naa, nahuu Manetualain nafada memak kana numa lele uluk mai ena. Ana pake nita Ndia mana to'u dede'an Yesaya fo surak nae,
40001023	“Ei nenene, ee! Neu ko hambu ana fe'ok esa bei ao tema, ta bubuluk te ta'in na'isi ena. Boe ma ana bonggi nala Ana tou anak esa. Ara oo foin nade Imanuel boe.” (Nai dede'a Ibrani, ‘Imanuel’ sosoa-ndandaan: Manetualain sama-sama no ita.)
40001024	Yusuf nala me'i basa, boe ma nambadeik. De ana tungga memak Manetualain hara hehelun naa. Ana simbo nala Maria dadi neu ndia saon,
40001025	tehuu Yusuf ta sunggu-soro nakabua noon sama leo sao holu-ndaek, losa Maria bonggi basa Kakanak naa ena. Bonggi basan, boe ma Yusuf foi Kakanak naa, nade Yesus.
40002001	Neu bonggi Yesus numa nggorok Betlehem nai profensi Yudea, manek Herodes to'u parenda. Faik naa, hambu hatahori hida ruma mamana dook nai mamanak ledo toda, reni kota Yerusalem mai. Sira iar, hatahori mana malela mete nduuk.
40002002	Neu ara losa Yerusalem, ara ratane reu-mai rae, “Hatahori Yahudir manen fo bei fo neni bonggik naa, nai mamanak bee? Ai mete-mita nduuk esa nai mamanak ledo toda natudu tanda nae, Ana neni bonggik ena. Huu naa de ai mai fo mae makaluku-makatele neun.”
40002003	Neu manek Herodes namanene nala kokolan nara talo naa, boe ma dalen nameda ta neulauk. Huu naa de, basa hatahorir marai Yerusalem oo rameda leo naak boe.
40002004	Basa boe ma manek Herodes nakabua nala malangga anggama Yahudi malanggan nara ma meser anggamar lala'en, de natane sara nae, “Soba ei mafada au dei! Karistus naa, fo Manetualain helu-bartaa memak kana ena naa, bonggin nai bee?”
40002005	Boe ma ara raselu rae, “Nai nggorok Betlehem, profensi Yudea, papa manek. Sama leo Manetualain mana to'u dede'an Mika surak memak kana ena numa lele uluk mai, leo iak:
40002006	‘Woi, ei hatahori Betlehem marai profensi Yudea naa. Ei boso du'a mae, ei nggorom naa, kada nggoro kadi'ik esa fo sosoan taa. Huu neu ko hambu hatahori mo'o-inahuuk esa numa naa mai. Neu ko Ana dadi mana lolo soa-neu Au hatahoring Isra'el asa.’ ”
40002007	Manek Herodes namanene nala naa, boe ma ana nanggou nala hatahori mana malela mete nduuk kara no neneek. De ana natane sara nae, “Faik bee ei mete-mita nduuk naa toda nai lalai?” Boe ma ara rafadan.
40002008	De ana nadenu sara reni Betlehem reu ma nafada nae, “Ei miu sangga Kakanak naa ndule basa mamanak manai naa. Mete ma ei matonggo mian ena, na, fali mai ngga fo mafada au. Au oo ae uu akaluku-akatele neun boe.”
40002009	Ara ramanene rala manek kokolan, boe ma ara reu. Ta bubuluk te, ara mete-rita seluk nduuk naa, fo fai bakahulun mete ritan numa mamanak ledo toda naa ena. Nduuk naa toda neu matan nara, boe ma ana la'ok nakandoo de nambariik tetar Kakanak naa mamana leleon lain.
40002010	Ara mete-rita talo naa, boe ma ramahoko ralan seli.
40002011	De ara maso uma dale reu, boe ma mete-rita Kakanak naa no inan, Maria. De ara sendek luu-langgan nara fo rakaluku-rakatele neun. Boe ma ara buka sira hadia buas mabelir mbombotin, fo fee neu Kakanak naa. Ara fee lilo mbilas, rani, ma ai kaboo menik daan.
40002012	Ta dook ka boe ma ara hambu me'is numa Manetualain mai nae, “Ei boso bei fali meni manek Herodes miu bali.” Huu naa de ara fali reni sira nusan reu, tungga dalak laen.
40002013	Neu hatahori mana malela mete nduuk kara raa fali reu ngga, boe ma Manetualain atan esa numa nusa tetuk do inggu temak mai nafada Yusuf nai me'is dale nae, “Yusuf! Mambadeik lai-lai leo! Malai mua Kakanak naa no inan meni nusa Masir miu. Leo makandoo miu naa, losa Au afada faik bee fo ei bisa fali, te manek Herodes sangga Kakanak naa, fo nae tao nisan!”
40002014	Boe ma Yusuf nambadeik. Ana nuni nala saon no Kakanak naa, de le'odaek naa oo ara ralai reni nusa Masir reu boe.
40002015	Ara leo numa naa losa Herodes mate. No dalak naa, Manetualain kokolan dadi, sama leo Ndia mana to'u dede'an Hosea nafada memak numa lele uluk mai ena nae, “Au anggou falik Au Anang, fo kalua numa Masir mai.”
40002016	Neu manek Herodes bubuluk ena nae, hatahori mana malela mete nduuk kara raa lelekok kana ena, boe ma ana namanasa nalan seli. Ana parenda soldadun nara nae, “Meni nggorok Betlehem ma nggorok kara mana deka rai naa. Makanisa basa kakana ana touk kara lala'en, fo teun nara dua dae reu.” Herodes parenda talo naa, nahuu ana nasaneda hatahori malelak kara raa tutuin. Ana reke mulai numa makasososan mai mete-rita nduuk naa toda numa lalai.
40002017	Basa hata mandadik kara iar dadi tungga hata fo Manetualain mana to'u dede'an Yeremia surak memak kana numa lele uluk mai ena nae,
40002018	“Hambu hatahori haran bu'i namatani nai kota Rama. Rahel bu'i nakarereu, nahuu ndia anan nara mate basa sara ena. Ana ta nau hatahorir mai kokoe-nanasi neun, nahuu ndia anan nara taa sara ena.”
40002019	Doo-doo boe ma manek Herodes mate. Faik naa Yusuf asa bei rai Masir. Boe ma Manetualain atan esa numa nusa tetuk do inggu temak mai natudu mata-aon neu Yusuf nai me'is dale.
40002020	Ata naa nae, “Yusuf! Mambadeik leo! Nuni mua Kakanak naa no inan, fo fali muni Isra'el miu leo. Hatahori fo mana nae nakanisa Kakanak naa, maten ena.”
40002021	Yusuf namanene nala naa, boe ma ana nambadeik. De ana nuni nala sara fali reni nusa Isra'el reu.
40002022	Tehuu neu ana namanene nae, manek Herodes anan Arkalaus ndia to'u parenda hatematak ia nai profensi Yudea, boe ma ana namata'u fali neni naa neu. De Manetualain parendan nai me'is esa dale bali nae, “Yusuf, o boso leo nai Yudea.” Huu naa de ana neu leo nai profensi Galilea,
40002023	numa nggorok esa nade Nasaret. No dalak naa, Manetualain kokolan naa, dadi tetar ena tungga hata fo Ndia mana to'u dede'an surak memak kana ena nae, “Neu ko hatahorir roken rae, Hatahori Nasaret.”
40003001	Neu Yesus namo'o mamais, boe ma Yohanis Mana Saranik mulai nanori hatahorir numa mamana nees, nai profensi Yudea.
40003002	Ana nafada nae, “Toranoo susue nggara ein! Ei muste manaku ma la'o ela ei sala-singgom mara, fo fali meni Manetualain miu leo. Hatematak ia basa hatahorir bisa maso dadi reu Manetualain hatahorin ena.”
40003003	Lele uluk Manetualain mana to'u dede'an esa, nade Yesaya surak la'e-neu Yohanis nae, “Neu ko hambu hatahori eki nai mamana nees nae, ‘Basa hatahorir sadia memak tao matalolole dalak, fo soru Lamatuak mamain! Tao matetu dalak kara soa-neun!’ ”
40003004	Yohanis ia leleo-lala'on sama leo Manetualain mana tou' dede'an lele uluk kara. Bua-lo'an, taon numa banda onta bulun mai. Kalikeen, taon numa banda roun mai. Nana'a-nininun, ndia lamak ma fani oe lasi.
40003005	Faik naa, hatahori no'un seli mai fo rae ratonggo ro Yohanis. Ara ruma Yerusalem, ma ruma profensi Yudea isin lala'en mai. Ara oo ruma nggorok kara mana dekak ro lee Yarden mai boe.
40003006	Ara buka dalen nara ma manaku sira sala-singgon lala'en, basa boe ma Yohanis sarani sara ruma lee Yarden.
40003007	Faik naa, hatahorir maruma anggama Farisi partein ma anggama Saduki partein oo mai fo roke Yohanis sarani sara boe. Tehuu neu ana mete-nita sara, boe ma ana mboka nae, “Weeh! Eir ia, sama leo mengge mana pepeko-lelekok! Neu ko Manetualain hukun ei, nahuu ei tatao-nonoi manggaraum mara. Heeh! Boso du'a mae, ei bisa makambo'ik numa Ndia huku-dokin mai.
40003008	Dadi malole lenak ei fali meni Manetualain miu, ma la'o ela ei sala-singgom mara lala'en. Basa naa, tao hata fo neulauk kara, sama leo ai huuk mana maboa neulauk.
40003009	Boso du'a mae, eir ia, ba'i Abraham tititi-nonosin, de ei masodam mara nai lino-lendek dale ena. Mamahere au! Manetualain bisa adu batur ia fo dadi reu ba'i Abraham tititi-nonosin.
40003010	Besa-besa, ee! Te hambu Hatahori to'u memak taka, nahani a fo nae hungga heni basa ai huuk ta mana maboa neulauk lala'en. Hungga basa, na, Ana nggari sara reni a'i dale reu.
40003011	Hatematak ia au sarani ei unik oe fo dadi tanda nae, ei masadea la'o ela ei sala-singgom mara ena. Tehuu neu ko hambu Hatahori esa ta neni babanggak lena heni au nae mai. Leo mae dadi uu kada Ndia hatahori neondan oo, au ta andaa boe. Neu ko Ana nasofe ei dalem mara nenik Manetualain Dula-dale Malalaon. Ana oo tao nala ei dadi malalaok boe, sama leo hatahori pake a'i fo hotu heni dafuk.
40003012	Ana to'u kokoko nonook hade ena fo sangga da'i heni hade langgak. Boe ma Ana nadai hade neun nara reni soka dale reu. Tehuu hade langgak kara, Ana mbo'a sara reni a'i mana mbila ta kala matek neu.”
40003013	Faik naa, Yesus konda numa Galilea mai neni lee Yarden neu. Ana mai noke Yohanis saranin,
40003014	tehuu Yohanis ta nau. Ana nasabara nae, “Talo bee de au muste sarani Lamatuak? Ta sala ia, do? Lamatuak ndia muste sarani au. Te naa ndia au to'ak, na!”
40003015	Boe ma Yesus naselu nae, “Ta hata-hata. Tehuu hatematak ia malole lenak ka'a ndia sarani Au. No dalak naa, ita tungga Manetualain hihii-nanaun.” Yohanis namanene nala naa, boe ma ana naselu nae, “Bee a mesan, Lamatuak.” De ana sarani Yesus.
40003016	Sarani basa, boe ma Yesus kalua numa lee mai. Tehuu medak neu ma, lalai natahuka. Boe ma Ana mete-nita Manetualain Dula-dalen konda mai neni Ndia neu, dadi sama leo mbui lunda sina mai tai neun.
40003017	Boe ma Manetualain nahara numa lalai mai nae, “Ndia ia, Au Ana susueng. Ana soa tao namahoko Au.”
40004001	Basa boe ma Manetualain Dula-dalen nuni noo Yesus neni mamana nees neu, mita fo nitur malangga ina-huun soba-doun.
40004002	Numa naa Ana puasa hatu-leledon faik haa hulu dalen, de Ana ndoe nalan seli.
40004003	Neu Ana ndoe nalan seli talo naa, boe ma nitur malangga ina-huun mai soba-doun nae, “O ia, tebe-tebe Manetualain Anan, do? Mete ma tebe, na, parenda batur ia dadi reu nana'ak leo.”
40004004	Tehuu Yesus naselu nae, “Sama leo neni surak nai Manetualain Susura Malalaon dale nae: ‘Hatahori dae-bafok ta rasoda numa kada nana'ak mai. Tehuu ara oo muste nenene Manetualain Dede'a-kokolan boe, ma tao tungga Ndia hihii-nanaun.’ ”
40004005	Boe ma nitu naa nuni noo Yesus neni kota Yerusalem neu, ndia Lamatuak kota malalaon. De ana noo Yesus hene reni mamanak fo demak mate'en manai Uma Huhule-haradoi Ina-huuk reu.
40004006	Boe ma nitu naa nae, “Mete ma tebe-tebe Manetualain Anan O, na, soba O boke dae muu leo. Sama leo neni surak nai Manetualain Susura Malalaon nae, ‘Neu ko Manetualain parenda Ndia atan nara ruma nusa tetuk do inggu temak mai, fo ranea O.’ Nai Manetualain Susura Malalaon oo neni surak boe nae, ‘Neu ko ara ratanee rala O renik liman nara, mita fo O ta koi la'e batu ma O ao-inam oo ta nambeta boe.’ ”
40004007	Tehuu Yesus naselu nae, “Hambu neni surak boe nai Manetualain Susura Malalaon dale nae, ‘Manetualain naa, ndia naena haak fo parenda o. Huu naa de o boso soba-doun.’ ”
40004008	Boe ma nitu naa nuni noo Yesus neni letek fo demak mate'en esa poin neu. De ana natudu basa nusak kara marai dae-bafok roo basa ta hoho'an nara.
40004009	Natudu basa naar lala'en, boe ma nitu naa nafada nae, “Sadi O sendek luu-langgam fo makaluku-makatele neu au, neu ko basa iar lala'en au fee sara reu O.”
40004010	Tehuu Yesus ranggan nae, “Weeh, nitu! O malai heok ia leo! Huu Manetualain Susura Malalaon nae, ‘O muste makaluku-makatele neu Manetualain, ma o muste maue-osa soa-neu kada Ndia mesa kana.’ ”
40004011	Nitu namanene nala naa, boe ma ana la'o ela Yesus. Boe ma Manetualain atan nara ruma nusa tetuk do inggu temak mai fo raono-lalau neun.
40004012	Lelek naa, manek Herodes sese Yohanis Mana Saranik neni bui dale neu. Neu Yesus namanene talo naa, boe ma Ana fali neni Galilea neu.
40004013	Ana neni Ndia nggoro-tadun Nasaret neu, basa de Ana la'o nakandoo neu leo numa nggorok Kapernaum. Nggorok naa, nai dano Galilea tatain, nai Sebulon no Naftali daen.
40004014	No dalak naa, Ana tao tungga hata fo Manetualain mana to'u dede'an Yesaya surak memak kana ena nae,
40004015	“Nai Sebulon daen ma Naftali daen, mana deka no dano Galilea, nai lee Yarden boboan seri, hatahori ta Yahudir oo leo rai naa boe.
40004016	Ara leo-la'o nai makiu-makahatuk dale, tehuu hatematak ia ara mete-rita Manggaledok ena. Ma Manggaledok naa nasa'a ena soa-neu basa hatahorir fo bei ta ralela Manetualain.”
40004017	Numa lelek naa mai oo, Yesus mulai nanori hatahorir boe nae, “Ei muste masadea la'o ela ei sala-singgom mara, fo leo-la'o no lolo-laok leo! Hatematak ia basa hatahorir bisa maso dadi reu Manetualain hatahorin ena.”
40004018	Faik esa, Yesus la'ok nesik dano Galilea tatain. Ana natonggo no hatahori dua ka'a-fadik kara. Esa nade Simon, tehuu hatahorir rasi'e roken rae, Petrus. Ma fadin nade Anderias. Ara dala i'ak numa dano, nahuu dua sara mana pu'a-dala.
40004019	Boe ma Yesus nanggou sara nae, “Woi, mai fo tungga Au leo! Ei masi'e sangga i'ak, tehuu hatematak ia Au anori ei fo dadi miu mana sangga samanek.”
40004020	Dua sara ramanene rala naa, boe ma ara la'o ela sira dalan, de reu tungga tutik ka ro Yesus.
40004021	Basa naa, Yesus la'ok nala faa bali, boe ma mete-nita Sabadeus anan nara. Ka'ak nade Yakobis, ma fadik nade Yohanis. Dua sara rafafa'u ralole pu'ak nai ofak dale sama-sama ro sira aman. Boe ma Yesus nanggou dua sara fo tunggan.
40004022	Dua sara ramanene rala naa, boe ma ara la'o ela sira ofan ma aman, fo tungga tutik ka roon.
40004023	Basa naa, Yesus asa la'ok ndule profensi Galilea, fo fee nenorik nai hatahori Yahudi uma huhule-haradoin nara dale. Ana fee nenorik la'e-neu Manetualain Hara Lii Malolen, ma nafada dalan talo bee fo hatahorir bisa tungga Manetualain parendan. Ana oo, tao nahai basa hatahorir ruma sira hedi mata-matan nara mai boe.
40004024	Ta dook ka boe ma tutuik la'e-neu Yesus tataon naa, natanggela ndule basan losa profensi Siria. De hatahorir roo sira hatahori kamahedin nara fo hedis mata-matak kara reni Yesus reu. Ara oo reni hatahori fo nitu sa'ek, mulu bibik ma keko-lu'uk boe. Boe ma Ana tao nahai basa sara.
40004025	Faik naa, hatahori no'un seli mai, de tunggan. Ara ruma profensi Galilea mai, ma ruma nusa kota salahunuk fo rasi'e roken rae, Dekapolis. Hambu laen bali, na, ruma kota Yerusalem mai, ruma profensi Yudea mai, ma ruma lee Yarden boboan seri mai.
40005001	Neu Yesus mete-nita hatahori no'un seli mai tungga Ndia, boe ma Ana hene neni lete-mbuku anak esa neu, de nanggatuuk neu naa. Ndia ana nunin nara fo neni here nalak kara raa, mai deka-deka fo nenene neun.
40005002	Boe ma Ana mulai nanori sara nae,
40005003	“Hatahori kasian nara fo mana parluu Manetualain raua, nahuu Manetualain mesa kana, ndia sira Mane neulaun.
40005004	Hatahorir mana rameda susa-sonak raua, nahuu Manetualain mesa kana, ndia kokoe-nanasi sara.
40005005	Hatahori kadi'ik kara raua, nahuu neu ko ara simbo basa baba'e-babatik fo Manetualain helu-bartaak ena.
40005006	Hatahorir fo dalen nara hii ralan seli neu Manetualain eno-dala ndoon raua, nahuu neu ko Ana tao nala sara rameda dai.
40005007	Hatahorir mana ratudu dale kasian raua, nahuu neu ko Manetualain oo tuda kasian neu sara boe.
40005008	Hatahorir fo dalen nara lolo-laok raua, nahuu neu ko sira mesa kasa, ndia mete-rita Manetualain.
40005009	Hatahorir mana tao mole-damek raua, nahuu neu ko Manetualain nae, ‘Sira iar, Au anang nggara.’
40005010	Hatahorir mana hambu tuni-ndenik nahuu tungga Manetualain raua, nahuu Manetualain mesa kana, ndia sira Mane neulaun.
40005011	Neu faik fo hatahori laen tao doidoso ei, nahuu tungga Au, ei oo maua boe. Neu faik fo ara kokolak manggarauk neu ei, ma ratuik puputa-papata tao raboboo ei nadem mara, ei oo maua boe.
40005012	Leo mae talo naa oo, ei muste tao aom mara mamahoko ma dalem mara kada mbena sau-sau boe, nahuu Manetualain sadia bala fee ei baba'em no'un seli nai nusa tetuk do inggu temak ena. Tehuu masaneda, ee! Ta kada ei ndia doidoso talo naa, te bakahulun hatahorir oo tao manggarauk talo naa soa-neu Manetualain mana to'u dede'an nara boe.”
40005013	“Mete ma ita tae tao nana'ak malada, na, ita tao masik neun dei. Leo naak oo, hatahorir mana leo nai dae-bafok ia, ara to'a neu ei boe. Tehuu mete ma masik mami ena, na, nanalan hata bali? Kada nggari henin neu dalak fo heheta-tatabun leo.
40005014	Ei oo muste leo-la'o sama leo lambu boe, mita fo hatahori no'uk ka mete-rita no neulauk. Ei mbilam mara muste rasa'a, nok bali kota manai letek lain, de basa hatahorir mete-ritan.
40005015	Hatahori mana nambila lambu ti'oek, ara ta ranggunggua lambu naa neu ure dae dale. Tehuu ara ratetende lambu naa neu mamana demak, mita fo ana tao manggaledo uma isin lala'en.
40005016	Ei oo muste leo-la'o talo naa boe. Ei muste masa'a, mita fo hatahori laen nara mete-rita ei leleo-lala'o neulaum mara. Neu ara mete-rita talo naa, neu ko ara koa-kio Manetualain rae, ‘Wee! Ei Amam manai nusa tetuk do inggu temak naa, ta neni babanggak!’ ”
40005017	“Ei boso du'a mae, Au uni dae-bafok ia mai, fo koka heni Manetualain hohoro-lalanen fo Ana feek neu ba'i Musa. Ma boso du'a mae, Au ta tao matak neu hata fo Manetualain mana to'u dede'an nara kokolak memak kana numa lele uluk mai ena. Huu Au mamaing ia, ae tao basan dadi tetar sama leo basa hata fo ara kokolak memak kana ena.
40005018	Huu naa de nenene matalolole, ee! Lalai no dae-inak bei ta rakalulutu, mete ma basa-basan bei ta dadi tungga Manetualain hohoro-lalanen nara. Leo mae titik do koma esa oo, ta bisa neni koka henik boe.
40005019	Numa Manetualain hatahorin lala'en mai, mete ma hambu ketuk lena langga Manetualain hohoro-lalanen, nahuu ana du'a nae, ‘Hee! Hohoro-lalanek ia kadi'ik ka, ta naena sosoak hata esa boe na!’ De ana nanori neu hatahori laen talo naa, neu ko Manetualain henggenee nalan dadi kada hatahori kadi'ik nai nusa tetuk do inggu temak. Tehuu hatahori mana tao tungga Manetualain hohoro-lalanen lala'en, boe ma ana nanori hatahori laen talo naa, neu ko Manetualain henggenee nalan dadi hatahori mana maena sosoak nai nusa tetuk do inggu temak.
40005020	Mamahere neu Au! Ei muste leo-la'o no ndoos lena heni meser anggama ma hatahori partei Farisir raa. Mete ma taa, na, ei ta bisa maso dadi miu Manetualain hatahorin.”
40005021	“Ei bubuluk ba'i Musa hohoro-lalanen fo nafada memak kana neu ita bei-ba'in nara ena nae, ‘Boso makanisa hatahori, te see nakanisa hatahori, neu ko ana hambu hukun.’
40005022	Tehuu Au ae afada talo ia: esa boso namanasa esa, te see namanasa ndia toranoon, neu ko ana hambu hukun. Hatahori mana nahuur mbali toranoon nae, ‘O uten leo kea!’ neu ko hatahori naa, muste neu nasare nai lasi anggamar matan. Ma hatahori mana mboka babalik ndia toranoon nae, ‘Nggoa bebek, ee!’, neu ko ana hambu hukun nai a'i mbila ta kala matek dale.
40005023	Dadi mete ma o muni fefeek soa-neu Manetualain, tehuu o masaneda mae, hambu o toranoom bei namanasa o,
40005024	na, boso mbeda o fefeem naa neu dei. Muu fo mole-dame mua o toranoom dei, basa naa dei fo o muu mbeda o fefeem soa-neu Manetualain.
40005025	Mete ma hambu hatahori rae radede'a ro o, na, malole lenak o muu maote lai-laik fo mole-dame muan dei. Mete ma taa, na, neu ko hatahori naa le'a no o, fo muu masare mbali mana maketu-maladi dede'ak. Boe ma mana maketu-maladi dede'ak loo lima o muni pulisi muu, de ara sese o muni bui dale muu.
40005026	Au kokolak tetebes ia! Neu ko o leo makandoo muu bui dale, losa bae maketu basa o hutam lala'en.”
40005027	“Ei bubuluk ba'i Musa hohoro-lalanen mana nae, ‘Boso hohongge.’
40005028	Tehuu Au ae afada talo ia: hatahori mana botik matan fo mete-nita inak esa, boe ma dalen hii nalan seli nae sunggu-soro nakabua noon, na, touk naa hohongge no inak naa nai dalen dale ena.
40005029	Mete ma o tao salak munik o mata konam, na, do'i henin leo. Malole lenak o maso muni nusa tetuk do inggu temak muu, muni kada o matam esak ka lena heni ara nggari o muni a'i mbila ta kala matek muu, mua o mata de'em dua sara.
40005030	Ma mete ma o tao salak munik o lima konam, na, tete heni limak naa leo. Malole lenak o maso muni nusa tetuk do inggu temak muu, muni kada o limam esak ka lena heni ara nggari o muni a'i mbila ta kala matek muu, mua o limam dua sara.”
40005031	“Ei bubuluk ba'i Musa hohoro-lalanen ena nae, ‘Hatahori mana namaketu no sao inan, na, ana muste fee inak naa susura nemeketuk.’
40005032	Tehuu Au afada talo ia: mete ma hambu hatahori namaketu no sao inan, naa te sao inan bei ta la'ok sala nita no touk laen, boe ma inak naa sao seluk, na, naa sama leo sao touk makasososan, ndia tao inak naa hohongge-lelena. Mete ma hambu touk sao nala inak esa fo saon elan ena, na, dua sara oo hohongge-lelena naa ena boe.”
40005033	“Ei bubuluk ba'i Musa hohoro-lalanen ena fo ana nafada neu ita bei-ba'in nara nae, ‘Mete ma o so'uk hehelu-bartaak pake sumba-sook no Manetualain naden, na, o makaesa mua hehelu-bartaak naa ena.’
40005034	Tehuu Au afada talo ia: mete ma o so'uk hehelu-bartaak, na, boso pake sumba-sook. Boso sumba-soo pake nusa tetuk do inggu temak naden, nahuu nusa tetuk do inggu temak naa, Manetualain mamana leleon.
40005035	Boso sumba-soo pake dae-inak naden, nahuu dae-inak naa Manetualain ei tatabun. Ma boso sumba-soo pake Yerusalem naden, nahuu Yerusalem naa, Mane Ina-huuk kotan.
40005036	Boso sumba-soo pake ei langgam. Te ei ta maena koasa fo parenda ei langga bulu doom esa fo bisa dadi nggeok do mutik.
40005037	Dadi mete ma ei mae so'uk hehelu-bartaak mae, ‘hou’, na, mafada mae, ‘hou’ a leo. Tehuu mete ma ‘taa’, na, mae, ‘taa’ a leo. Mete ma ei kokolak lenak numa naa mai, na, naa naoka nai nitu dale ena.”
40005038	“Ei bubuluk ba'i Musa hohoro-lalanen ena nae, ‘Mete ma hatahori tao nakalutu o matam, na, balan tao makalutu matan boe. Mete ma hambu hatahori tao namo'u heni o nisim, na, balan tao mamo'u heni nisin boe.’
40005039	Tehuu Au afada talo ia: boso bala manggarauk no manggarauk. Mete ma hatahori famba o nasum seri, na, elan numa naa fo ana famba o nasum seri bali.
40005040	Mete ma hambu hatahori nae nadede'a no o, fo nae ha'i nala o badum, na, fee o jeket neun bali.
40005041	Mete ma soldadu esa nakasetik o fo lu'a-lemba ndia bua-ba'un la'ok kilo esa, na, lemba malan makandoo losa kilo dua.
40005042	Mete ma hambu hatahori noke o buam hata a mesan, na, feen neu leo. Ma mete ma hatahori nae pindan o buam hata a mesan, na, feen neu leo.”
40005043	“Ei mamanene hatahorir rae, ‘Sue-lai neu o toranoom, ma mburuk neu hatahori mana mburuk neu o.’
40005044	Tehuu Au afada talo ia: o muste sue-lai neu hatahori mana mburuk neu o. Ma moke-hule fo Manetualain fee baba'e-babatik soa-neu hatahori mana tao doidosok neu o.
40005045	Mete ma o tao talo naa, na, o matudu mae, o ia, Amak manai nusa tetuk do inggu temak anan. Huu Ana tao ledo nasa'a soa-neu hatahori neulauk, ma Ana oo tao ledo nasa'a soa-neu hatahori manggarauk boe. Ana oo nakonda udan soa-neu hatahori mana tao tungga Ndia parendan, sama-sama ro hatahori mana laban Ndia parendan boe.
40005046	Dadi mete ma o sue neu kada hatahori mana sue o, na, o du'a mae, Manetualain muste balan no fee o baba'e-babatik, do? Taa! Te hatahori manggarauk oo sue sira nonoon mana sue neu sara boe.
40005047	Mete ma o kada kokolak soda-molek neu o nonoom, na, lenan hata? Te hatahori ta kamaherek neu Manetualain oo tao talo naa boe.
40005048	Dadi masaneda, ee! O Amam manai nusa tetuk do inggu temak sue-lai neu basa hatahorir. Huu naa de o muste tao tungga talo naa boe!”
40006001	Yesus fee nenorik nakandoo nae, “Masaneda, ee! Boso tungga do'o-do'o mia anggama hohoro-lalanen, fo kada nau sangga hatahorir koa ei. Te mete ma ei tao talo naa, na, ei Amam manai nusa tetuk do inggu temak, ta fee ei seseba-babaek hata esa boe na.
40006002	Mete ma ei nau tulu-fali hatahori kasian nara, na, boso miu tui leli-belak kana nai bee a mesan. Te mete ma ei tao talo naa, na, ei sama leo hatahori mana kokolak laen, tao laen ena. Ara soa reu la'o-la'o nai uma huhule-haradoik, mita fo hatahorir koa sara rae, ‘Awii, hatahori ia, ta hoho'ak!’ Au kokolang ia ndia tetebes! Huu no hambu kokoak talo naa, ara simbo rala sira seseba-babaen ena.
40006003	Dadi mete ma ei mae tulu-fali hatahori kasian nara, na, boso mafada see a mesan, ee!
40006004	No dalak naa, hatahori manai dae-bafok ia ta bubuluk. Tehuu ei Amam manai nusa tetuk do inggu temak ndia bubuluk hata fo ei taon no neneek naa. Neu ko Ana bala ei menik baba'e-babatik no'un seli.”
40006005	“Neu ei hule-haradoi, na, boso tao aom mara sama leo hatahori mana kokolak laen, tao laen. Ara soa reu la'o-la'o nai dala rame, ma rambariik rai uma huhule-haradoik, mita fo hatahori no'uk kara mete-rita ma koa sara rae, ‘Awii! Sira iar, hatahori malalaok!’ Tehuu nenene, ee! Huu no hambu kokoak talo naa, de ara simbo rala sira seseba-babaen ena.
40006006	Tehuu ei ta bole talo naa. Mete ma ei hule-haradoi, na, maso meni kama dale miu dei. Basa naa, nggoe lelesu, dei fo ei hule-haradoi mbali ei Amam no neneek. Leo mae hatahori laen ta mete-rita, tehuu ei Amam mete-nita. Neu ko Ana bala ei no baba'e-babatik no'un seli.
40006007	Mete ma ei hule-haradoi, na, boso kokolak maputak miu-mai. Hatahori ta mana malela Manetualain oo bisa hule-haradoi talo naa boe. Ara du'a rae, Manetualain hii nenene huhule-haradoin nara fo mana lolola naruk naa.
40006008	Boso tao tungga sama leo sira, ee! Te mae ei bei ta moke hata-hata neu Amak manai nusa tetuk do inggu temak, tehuu Ana bubuluk memak hata fo ei to'ak ena.
40006009	Dadi mete ma hule-haradoi, na, pake netuduk talo ia: ‘Amak manai nusa tetuk do inggu temak! Amak naden malalaok mate'en. Naa fo basa hatahorir rakadedemak Amak naden ta neni babanggak.
40006010	Naa fo Amak dadi Manek soa-neu basa hatahorir! Naa fo basa hatahorir tao tungga Amak parendan nai dae-bafok ia, sama leo Amak atan nara tao tungga Amak parendan nai nusa tetuk do inggu temak.
40006011	Amak tulun fee ai nana'ak mana daik tungga faik.
40006012	Ai moke-hule Amak koka heni ai sala-singgon nara, sama leo ai oo lilii heni basa hatahorir salan fo ara tao neu ai boe.
40006013	Amak, manea fo ai ta tao manggarauk. Ma tao masoi-masoda ai numa nitu koasan mai. [Huu Amak ndia, Manek mana maena koasa mate'en ma ta neni babanggak. Amak mana to'u parenda seku neu. Ai huhule-haradoin talo kada naa, Amak. Amin.]’
40006014	Tehuu masaneda, ee! Mete ma ei lilii heni hatahori salan neu ei, neu ko ei Amam manai nusa tetuk do inggu temak oo koka heni ei sala-singgom mara boe.
40006015	Tehuu mete ma ei ta nau lilii heni hatahorir salan neu ei, neu ko ei Amam oo ta koka heni ei sala-singgom mara boe.”
40006016	“Mete ma ei hule-haradoi ma puasa, na, boso tao idu-matam mara mana sunda-lukak sama leo hatahori mana kokolak laen, tao laen. Ara tao talo naa, mita fo hatahorir koa sara rae, ‘Awii! Sira iar, hatahori malalaok!’ Tehuu nenene, ee! Huu no hambu kokoak talo naa, de ara simbo rala sira seseba-babaen ena.
40006017	Mete ma ei puasa, na, marou idu-matam mara lao-laok, ma sau malole langga bulum mara!
40006018	Dadi, neu ko hatahorir mete-rita ei, ara ta bubuluk rae, ei puasa. Tehuu ei Amam ndia bubuluk. Neu ko Ana bala fee ei baba'e-babatik no'un seli.”
40006019	“Boso maue-osa fafandek lima-eim mara fo maduduru hata-heto no'un seli nai dae-bafok ia. Te fufuk no rutu ra'a heni sara. Ma na'o manu-meo oo mai ofe uma fo ba'u neni sara boe.
40006020	Tehuu malole lenak maue-osa fafandek lima-eim mara fo maduduru hata-heto no'un seli nai nusa tetuk do inggu temak. Te nai naa fufuk no rutu ta bisa rakalulutu sara. Ma na'o manu-meo oo ta bisa mai ofe uma fo ba'u neni sara boe.
40006021	Ei mbeda hata-hetom nai bee, neu ko ei dalem mara oo rakadite nai naa boe.”
40006022	“Hatahori matan, sama leo lambu tao nanggaledo ndia dalen. Mete ma matan manggaledok, na, ana tungga eno-dala masoda malole, sama leo hatahori la'ok nai manggaledok dale.
40006023	Tehuu mete ma ndia matan kiu-habu, na, ana ta tungga eno-dala malole, sama leo hatahori la'ok nafaroroe a nai makiuk dale. Dadi mete ma manggaledok manai ei dalem naa dadi makiuk ena, na, ei oo leo-la'o nai makiuk dale boe.”
40006024	“Hatahori ta bisa naue-osa tebe-tebe soa-neu malanggan dua, nahuu neu ko ana hii malanggan esa, lena heni malanggan laen. Boe ma ana bisa tungga malanggan esa, tehuu ana ta tao matak neu malanggan laen. Huu naa de o ta bisa kokolak mae, ‘Lamatuak naa, ndia naena haak fo parenda au,’ mete ma o tao doik dadi neu o malanggam ena.
40006025	Huu naa de Au afada talo ia: boso masambute mia dudu'ak, au ae asoda talo bee, au ae u'a hata, inu hata, pake hata? Ei du'a mae, masodak naa, kada ndia na'a-ninuk mesa kana, do? Ma ao-inak naa, kada soa-neu pake bua-lo'as mesa kana, do? Ta talo naa.
40006026	Mete sudik mbuik mana lambuk kara rai lalai naa. Ara ta rasambute sele-tande do ketu-koru fo rahinda nana'ak nai soka-pole. Tehuu ei Amam manai nusa tetuk do inggu temak nakaboi-nasamao sara rakandoo. Neu ko Ana bisa nakaboi-nasamao ei lena heni basa mbuik kara raa. Dadi du'a matalolole dei. Ana timba-tai ei lena heni mbuik kara raa.
40006027	Mete ma hatahori nambariik nai titiro matan, boe ma ana nasambute no ao heli-helin, ana bisa tao nadema ao-inan, do? Ta bisa!
40006028	Mete ma taa, na, tao hata de ei masambute fo dudu'a la'e-neu bua-lo'as bali? Miu mete sudik bungga bakung manai mook. Ara ta lolo abas, ma ta tenu temak.
40006029	Tehuu nenene matalolole, ee! Manek Soleman bua-lo'an mana mandela-masa'a lenak oo, ta bisa laban bungga raa lolen nara boe.
40006030	Manetualain dalen susuri-memete neu bungga fo nasoda kada faik ia, boe ma be'e-mai maten de hatahori nggarin neni a'i dale neu. Mete ma Ana tao talo naa, neu ko Ana oo heti ei lena heni bungga raa boe. Dadi ei muste mamahere tebe-tebe neun.
40006031	Huu naa de hae masambute dudu'a mae, ‘Ai mae mi'a hata?’ do, ‘Minu hata?’ do, ‘Pake hata?’
40006032	Hatahorir ta mana ramahere neu Manetualain, ara raue-osa fafandek lima-ein nara fo rae soba hambu basa naar lala'en. Tehuu ei boso talo naa, huu ei Amam manai nusa tetuk do inggu temak bubuluk basa hata fo ei to'ak kara ena.
40006033	Tehuu ei muste makalala'ok makahuluk Ndia uen dei, ma muste tungga Ndia parendan dei, basa naa neu ko Ana fee tamba basa hata fo ei to'ak.
40006034	Dadi boso masambute dudu'a mia hata fo ei to'ak be'e-mai. Huu be'e-mai hambu ndia toto'an laen bali. Faik ia susa-sonan mesa kana dai ena.”
40007001	“Ei boso makasasa'ek salak neu hatahori, mita fo Manetualain ta nakasasa'ek salak neu ei.
40007002	Ei timba-tai hatahori talo bee, na, neu ko Manetualain oo timba-tai ei talo naa boe. Ei uku-sudi hatahori laen salan talo bee, neu ko Manetualain oo uku-sudi ei talo naa boe.
40007003	O hii tanda hatahori sala kadi'i anan, tehuu o sala mo'om, o taon leo bali ta maena salak. Naa, sama leo o mete-mita u'uk esa nai o nonoom matan, naa te hambu balo mo'ok natabaa nala o matam, tehuu o ta mameda sana.
40007004	Talo bee de o mambarani kokolak mae, ‘Tia-laik! Mai fo au nggai heni u'uk numa o mata de'em mai dei.’ Naa te o mesa ngga ta bisa mete-mita hata-hata, huu hambu balok natabaa nala o matam, na.
40007005	Woi! O ia, memak hatahori mana dea-matak tebe-tebe! Tulun dei! Piru heni balok naa numa o mata heli-helim mai, dei fo o bisa mete-mita, de tulu-fali mala o nonoom fo nggai heni u'uk numa o nonoom naa matan mai.
40007006	Boso fee nenorik dede'a malalaok la'e-neu Manetualain, fee hatahori mana makatitiik. Te sira raa, sama leo busa kakikik fo neu ko ara fali mai fo kiki ei. Sira oo nggoa bebek kara, sama leo bafi boe. Mete ma hatahori feen poemata mabeli, na, ana ta mbali sana. Ana kada roroo-tatabun.”
40007007	“Mete ma ei hule-haradoi, moke makandoo neu Manetualain; neu ko Ana fee. Mete ma ei sangga makandoo, neu ko Ana natudu dalak. Mete ma ei manggou makandoo; neu ko Ana soi lelesu.
40007008	Huu basa hatahorir fo mana roke rakandoo neu Manetualain, neu ko ara simbo. Mana sangga rakandoo, neu ko ara hambu. Mana ranggou rakandoo, neu ko Ana soi lelesu.
40007009	Ei du'a sudik kana! Mete ma hambu kakanak fo noke roti, neu ko aman ta feen batu, hetu?
40007010	Do, noke i'ak, aman ta feen mengge!
40007011	Ei Amam manai nusa tetuk do inggu temak naa, memak neulaun seli. Dadi mete ma hatahori dae-bafok manggarauk matak leo ei ia, hii fee hata fo neulauk soa-neu ei anam mara, hata-bali ei Amam! Neu ko Ana fee hata fo ei mokek.
40007012	Dadi hata fo o nau hatahori laen taon fee o, na, o muste tao talo naa soa-neun boe. Huu dede'ak ia dadi neu oka-huuk numa basa hata fo ba'i Musa no Manetualain mana to'u dede'a laen nara fee nenorik memak kasa numa lele uluk mai ena.”
40007013	“Mete ma hatahori nae maso neni nusa tetuk do inggu temak neu, na, ana muste maso tungga lelesu makabi'ak. Hambu dala mudak no lelesun loak boe, fo hatahori no'uk kara hii tunggan. Tehuu besa-besa, ee! Dalak leo naak ndia neni hatahori reni mamana a'i mbila ta kala matek reu, fo ara rabinggak ruma Manetualain mai.
40007014	Hatahori mana nae maso neni nusa tetuk do inggu temak neu, muste tungga dala manggata'ak naa, ma maso lelesu makabi'ak naa. Leo mae kada hatahori hidak ka la'ok resik naa, tehuu dala makabi'ak leo naak, neni hatahori reni Manetualain reu.”
40007015	“Besa-besa mia mana pepeko-lelekok fo so'uk aon nara rae, sira iar Manetualain mana to'u dede'an. Ara tao aon nara malole nok bali bibi lombo. Naa te sira raa manggarauk, nok bali busa fuir mana mai ra'a bibi lombo.
40007016	Talo bee fo ei bisa malela hatahori mana dea-matak kara raa? Mete neu kada hata fo ara taok. Sama leo hatahori mete-rita ai boak, de ralela ai boak naa huun. Ai boa neulauk, ta dadi numa ai huuk ta neulauk mai.
40007017	Ai huu neulauk naboa neulauk. Tehuu ai huu ta neulauk naboa ta neulauk.
40007018	Ta hambu ai huu neulauk, naboa ta neulauk. Ma ta hambu ai huu ta neulauk naboa neulauk.
40007019	Ai huu mana naboa ta neulauk, neu ko ara mai hungga henin fo nggarin neni a'i dale neu.
40007020	Leo naak oo, no mana to'u dede'ak mana dea-matak kara raa boe. Ei bisa malela sara numa sira tatao-nono'in nara mai.”
40007021	“Neu ko hambu hatahorir ranggou Au rae, ‘Lamatuak!’, fo mana maena haak parenda neu sara. Tehuu sira iar, raseseik nai kada bifi doon nara. Neu ko Manetualain manai nusa tetuk do inggu temak piru-nggari heni sara. Kada hatahori mana tungga no tebe-tebe Manetualain hihii-nanaun, ndia Ana simbok kana dadi neu Ndia hatahorin.
40007022	Neu dae-bafok fai mate'en, hatahori no'uk ka manaku rae, Au ia ndia aena haak parenda neu sara. Ara kokoe Au rae, ‘Lamatuak, ee! Ai miu tui-bengga tao matanggela Lamatuak nenorin ena. Ai oo husi nitur pake Lamatuak naden boe. Ma ai tao tanda heran mata-matak kara pake Lamatuak koasan.’
40007023	Leo mae ara kada kokoe Au talo naa, tehuu neu ko Au aselu sara ae, ‘Eir ia, see? Au ta alela ei, ei ta leo-la'o tungga Manetualain hihii-nanaun. Dadi malai heok la'o ela ia leo!’ ”
40007024	“Hatahori mana mai nenene Au, boe ma tao tungga Au kokolang, ndia naa sama leo hatahori malelak, fo nambaririik uman nai batu fanderen lain.
40007025	Doo-doo boe ma uda mo'ok konda losa faa lala mai. Ani makarumbuk oo, mai fumbu babalik uma naa boe. Tehuu uma naa ta ndefa heni sana, nahuu nambariik nai batu fanderen matea lain.
40007026	Hatahori mana mai nenene Au, tehuu ana ta tao tungga Au kokolang, ndia naa sama leo hatahori nggoa bebek fo nambaririik uman nai sarakaek lain.
40007027	Doo-doo boe ma uda mo'ok konda losa faa lala mai. Ani makarumbuk oo, mai fumbu babalik uma naa boe. De uma naa ndefa henin losa nakalulutu.”
40007028	Yesus kokolak basa talo naa, boe ma basa hatahorir heran bali-bali ramanene Ndia nenorin,
40007029	huu Ana bubuluk tebe-tebe nenorik naa isin. Ndia fefee nenorin naa, ta sama no sira meser anggaman nara.
40008001	Yesus konda numa letek mai, boe ma hatahori no'uk ka rame-rame reu fo tunggan.
40008002	Medak neu ma, hambu hatahori hedi kusta esa mai nasare mbalin. Ana sendek luu-langgan fo noke tulu-falik neu Yesus nae, “Lamatuak, ee! Tulu-fali au dei! Mete ma Lamatuak nau, na, Lamatuak bisa mamopo au heding ia, mita fo hatahori boso nunute au bali, boe ma au bisa hule-haradoi seluk nai uma huhule-haradoik dale.”
40008003	Yesus namanene nala naa, boe ma Ana loo liman de nafaroe neu hatahori kusta naa, ma kokolak nae, “Au nau a mesan! O hai leo!” Medak neu ma, hatahori naa hedin mopon tutik ka.
40008004	Boe ma Yesus nafadan nae, “Masaneda, ee! O hai ena, tehuu ta bole mafada esa boe na. O muste tungga ba'i Musa hohoro-lalanen dei. Dadi muni malangga anggama muu fo ana parisa o ao-inam, mita fo ana bubuluk o hedim mopon tebe-tebe ena, do beik. Boe ma o muste muni o fefeem tanda makasi fo basa hatahorir bubuluk rae, o hai tebe-tebe ena.”
40008005	Basa boe ma Yesus maso neni nggorok Kapernaum neu. Nai naa, hambu komedan soldadu Roma esa mai noke tulu-falik nae,
40008006	“Papa, ee! Au ana mana maue-osang esa namahedi berak nai uma. Ana ta bisa nambadeik la'o ela mamana susunggun, de ana doidoso nalan seli.”
40008007	Yesus naselu nae, “Malole! Dei fo Au uu tao ahain.”
40008008	Tehuu komedan naa nae, “Papa! Papa hae makamamangguk aom fo mai bali, huu au ta andaa simbok Papa nai au umang. Sadi Papa kada kokolak numa ia mai leo, neu ko au ana mana maue-osang naa, hai tutik kana.
40008009	Au bubuluk dalak ia, nahuu au malanggang naena koasa fo parenda au. Ma au oo aena koasa fo parenda au soldadung nggara boe. Mete ma au parenda au ana nuning ae, ‘Muni naa muu!’ Neu ko ana neu. Mete ma au ae, ‘Ia mai!’ Neu ko ana mai boe. Mete ma adenu au hatahori mana maue-osang ae, ‘Tao ia!’ Neu ko ana tao talo naa. De sadi Papa kada kokolak, neu ko au ana mana maue-osang naa, hai tutik kana.”
40008010	Yesus namanene nala naa, boe ma Ana heran. Ana kokolak neu hatahori no'uk kara mana tunggan nae, “Heran, ee! Doo basa ia, Au bei ta atonggo ita hatahori Yahudi esa boe na, fo nemeheheren matea sama leo hatahori Roma ia!
40008011	Nenene, ee! Neu ko hambu hatahori fe'ek no'uk ka sama leo hatahori Roma ia ruma dulu mai, ma ruma muri mai. Ara mai fo ranggatuuk ra'a feta sama-sama ro ba'i Abraham, ba'i Isak ma ba'i Yakob nai Manetualain uman nai nusa tetuk do inggu temak.
40008012	Leo mae Manetualain here nala hatahori Yahudir fo dadi reu Ndia hatahorin, tehuu hambu no'uk ka ta tao matak neu sana. Neu ko Ana timba heni sara reni mamana makiu-makahatuk dale reu. Nai naa, ara bu'i rakarereu ma doidoso ralan seli.”
40008013	Yesus kokolak basa talo naa, boe ma nafada komedan naa nae, “Ama fali leo. Huu ama ana mana maue-osan naa hai ena, sama leo ama nemeheheren.” Ndaa no hatematak naa, kanak naa hai tutik kana.
40008014	La'e esa, Yesus neni Petrus uman neu. Ana mete-nita Petrus ari-inan sunggu nai mamana susungguk lain, huu ana sumai.
40008015	Yesus to'u nala liman, boe ma ina lasik sumain mopon tutik ka. De ana nambadeik neu nalalau Yesus asa.
40008016	Neu ledo sangga tesa, boe ma hatahorir mai reni sira hatahorin fo nitu sa'ek kara. De Yesus parenda nitur raa nae, “Weeh, nitu! Malai heok la'o ela hatahorir ia leo!” Boe ma nitur raa ralai tutik ka. Ana oo tao nahai basa hatahori hedis sara boe.
40008017	Ana tao basa iar, tungga hata fo Manetualain mana to'u dede'an Yesaya surak memak kana nae, “Ana tao nahai ita hedin nara. Ma Ana nasaa nala ita doidoson.”
40008018	Basa naa, Yesus mete-nita hatahori no'uk ka mai eko ralan. Boe ma Ana nadenu ana nunin nara nae, “Mai fo ita sa'e ofak teni dano boboan seri teu.”
40008019	Boe ma hambu meser anggama esa mai kokolak nae, “Papa Meser! Papa neni bee neu a mesan, na, au ae tungga akandoo ua Papa!”
40008020	Tehuu Yesus naselu nae, “Malole, boe! Tehuu masaneda talo ia. Basa hatahorir ma banda-manur kamamana leleo-lulu'uk mesan. Busa fui fali neni ndia bolo lulu'un neu. Mbuik fali neni ndia ndunun neu. Tehuu Au, Hatahori Dae-bafo Isi-isik ia, ta aena uma heli-heling fo fali uni naa uu. Mamana ndae langgak neu oo, ta hambu boe.”
40008021	Boe ma hatahori laen esa bali, fo mana tungga-tungga no Yesus mai noke nae, “Lamatuak! Au nau tungga Lamatuak, tehuu elan fo au fali fo faduli ina-amang nggara dei. Mete ma au amang maten ena, na, dei fo au tungga.”
40008022	Boe ma Yesus kokolak nae, “Talo ia! Elan numa naa fo hatahorir ta mana ramahere neu Manetualain, ara rafafa'u sira hatahori mana maten. Tehuu mete ma o mae tungga Au, na, o muste tungga no tebe-tebe!”
40008023	Basa boe ma Yesus hene neni ofak lain neu sama-sama no Ndia ana nunin nara.
40008024	Neu ara sa'e ofak reni dano boboan seri reu, boe ma Yesus sunggu. Ta dook ka boe ma ani makarumbuk mai. Rii tufa reu-mai, de oe lala neni ofak dale neu.
40008025	Yesus ana nunin nara mete-rita naa, boe ma ara fafaen rae, “Lamatuak! Lamatuak, ee! Mambadeik fo fali mala ai dei! Te ita sangga molo mate ia ena!”
40008026	Boe ma Yesus naselu nae, “Heeh, tao hata de ei mamata'u!? Ei ta mamahere Au, do?” Boe ma Ana nambadeik. De Ana ka'i anin ma rii naa nae, “Hahae leo!” Boe ma rii no anin lende tutik kana leo.
40008027	Yesus ana nunin nara heran. Ara kokolak rae, “Awii! Ndia ia see, ee? Talo bee de Ana bisa parenda anin no rii fo tungga Ndia hihii-nanaun?”
40008028	Ta dook ka boe ma, ara losa dano tatain seri nai hatahori Gadara nusan. Numa naa, hambu hatahori fo nitu sa'ek dua, ara leo rai lua batu mamana hatahori mates. Sira raa, manggaraun nara seli, de ta hambu hatahori esa boe na nambarani la'ok nesik naa. Ara mete-rita Yesus mai,
40008029	boe ma ara eki rae, “Wooi, Manetualain Anan! Tao hata de O mai pode-ura babalik ai? Leo mae fain fo sangga huku-doki ai bei ta losa, tehuu O mae tuni-ndeni ai ena.”
40008030	Deka-deka no mamanak naa, hambu bafi no'uk ka sosoka dae sangga nana'ak.
40008031	Boe ma nitur raa roke-hule neu Yesus rae, “Mete ma O nau husi ai, na, madenu ai maso meni kada bafir raa dale miu!”
40008032	De Yesus parenda sara nae, “Miu leo!” Basa naa, nitur raa kalua la'o ela hatahori kaduak kara raa, de maso reni bafir raa dale reu. Bafir raa ralaik ralenggu-pikok, boe ma ara tuda tungga mbiak tatain reni dano dale reu. De basa sara mate rasamele.
40008033	Mana manea bafir mete-rita mandadik naa, boe ma ara ralaik fali reni nggorok reu, de ara tui basa-basan.
40008034	Hatahori no'uk kara ramanene rala tutuik naa, boe ma ara kalua reni mamanak naa reu. Ara ratonggo ro Yesus, de ara kokoen nakandoo fo Ana la'o ela sira mamanan.
40009001	Basa naa, Yesus asa sa'e falik ofak fo reni dano boboan seri reu, de ara losa kota Kapernaum, Ndia mamana leleon.
40009002	Numa naa, hambu hatahorir ndoro reni sira nonoon keko-lu'uk neni Yesus neu. Yesus mete-nita naa, boe ma Ana bubuluk ara ramahere reu Ndia rae, Ndia bisa tao nahai sira nonoon naa. Huu naa de Ana kokolak neu hatahori keko-lu'uk naa nae, “Ana nggee! Matetea o dalem dei! Au koka heni o sala-singgom mara ena.”
40009003	Tehuu hambu meser anggama Yahudir hida ruma naa, ara ramanene Yesus kokolan naa. Boe ma dalen nara rakasuka tutik kana. De ara rakokola aok rae, “Hatahori ia nambarani nalan seli kokolak talo naa! Kada Manetualain mesa kana bisa fee ambon hatahori sala-singgon. Tehuu hatahori ia kokolan naa, tao aon sama leo ndia ia, Manetualain. Ana nakadadaek naa ena!”
40009004	Tehuu Yesus bubuluk dale kuru-eron nara. De Ana kokolak nae, “Tao hata de ei du'a mae, Au ia kokolak akadadaek?
40009005	Bee ndia mudan lenak? Mete ma Au afada hatahori keko-lu'uk ia ae, ‘O sala-singgom hambu ambon ena,’ do, Au ae, ‘Mambadeik leo, fo fali muu ngga.’
40009006	Mete ma ana nambadeik tutik kana, dei fo ei mete-mita bukti mae, Au ia, Hatahori Dae-bafo Isi-isik. Au aena haak fo fee ambon neu hatahori sala-singgon.” Boe ma Yesus parenda hatahori keko-lu'uk naa nae, “Mambadeik leo! Lu'a mala o lalanggam fo la'ok fali muu ngga leo!”
40009007	Boe ma hatahori keko-lu'uk naa nambadeik, de ana la'ok fali neu ngga.
40009008	Neu basa hatahorir mete-rita naa, boe ma ara heran. De ara rakadedemak Manetualain naden rae, “Manetualain naa, ta neni babanggak! Ana fee koasa mo'ok talo ia neu hatahori dae-bafok ena.”
40009009	Basa naa, Yesus la'o numa naa mai, boe ma Ana mete-nita hatahori mana susu bea esa, tao ues nai uma sususu bea. Naden Mateos. De Yesus noke nalan nae, “Mai fo tungga Au!” Mateos namanene nala naa, boe ma ana nambadeik fo tunggan tutik kana.
40009010	Basa de Mateos noke Yesus fo mai na'a nai ndia uman. Ana oo noke ndia nonoo mana susu bean nara, ma fuik laen nara boe, fo mai ra'a sama-sama roo sara.
40009011	Tehuu hambu hatahori hida ruma partei Farisi mai unggu-remu reu Yesus ana nunin nara rae, “Tao hata de ei mesem nanggatuuk na'a sama-sama no hatahori papake taak kara, sama leo mana susu bear raa, ma sira nonoo manggaraun nara?”
40009012	Boe ma Yesus nafada sara nae, “Hatahori kamahedik memak parluu doter. Tehuu hatahori bee fo sodak ena, ta parluu.
40009013	Malole lenak ei fali miu ngga fo parisa matalolole Manetualain Dedea-kokolan, fo lele uluk Ana nadenu Ndia mana to'u dede'an Hosea surak nae, ‘Au hihii-nanaung ndia, Au hatahoring nggara rasue-laik ma ratudu dale kasian esa no esa. Mete ma ara ta tao talo naa, na, sira tunu-hotun banda fo ara renin fee Au naa, nanalan ta faa boe na.’ Naa, ndia Manetualain nafada ena. Huu naa de Au ta mai fo faduli hatahori mana tao aon neulauk ena, tehuu Au mai fo faduli hatahori ta kambareek kara.”
40009014	Basa naa, Yohanis Mana Saranik ana nunin nara reni Yesus reu. Ara ratane rae, “Ai mana tungga Yohanis naa, masi'e puasa. Hatahori Farisir oo puasa boe. Tehuu tao hata de Papa ana nunin nara ra'a-rinu rakandoo? Sira raa, ta ralela puasa, do?”
40009015	Tehuu Yesus naselu sara pake lololek nae, “Talo ia: mete ma hambu feta kabin, fuik kara ta puasa, tehuu ara ra'a losa rakabete. Mete ma baroit touk bei nai naa, neu ko basa sara ra'a rame-rame. Tehuu neu la'e esa, mete ma hatahori laen humu reni baroit touk, boe ma ndia nonoon nara rameda susa, dei fo lelek naa ara puasa.
40009016	Hatahori ta ha'i rala tema beuk bibiak faa fo tandan neu badu raak mana sidak ena. Te mete ma safe badu naa, tema neni tanda beuk naa, neu ko ana kukundu. No dalak naa, badu raak naa sidan boe tamba.
40009017	Leo naak oo hatahori ta radai oe anggor beuk neni bobo'ik banda rou raak dale neu boe, te neu ko kadin ma ana sii sasarak, de oe anggor beuk naa mbo'a henin. Dadi oe anggor beuk muste nadain neni bobo'ik banda rou beuk neu, fo dua sara rakatataka no neulauk.” [No lololek naa, Yesus nanori sara nae Ndia nenorin naa, beuk. Dadi boso feen nabali no nenori raak.]
40009018	Neu Yesus bei kokolak no Yohanis ana nunin nara, boe ma hambu malangga uma huhule-haradoik esa mai natonggo no Yesus. Hatahori naa sendek luu-langgan neu Yesus matan, de noke-hule nae, “Papa, ee! Tulun dei! Te au ana fetong dei fo maten. Papa tulun mai ndae limam neun dei, fo ana bisa nasoda fali numa mamaten mai.”
40009019	Yesus namanene nala naa, boe ma Ana no ana nunin nara tungga memak ro hatahori naa.
40009020	Neu ara bei la'ok numa dalak, hambu inak esa la'o tungga sara. Ana hambu bulak ta tungga ndoon losa teuk salahunu dua ena. Ana dudu'a nai dalen dale nae, “Sadi au bisa afaroe kada Yesus badun, neu ko au hai.” Huu naa de ana neu nafaroe Yesus badun su'un.
40009022	Yesus nameda, boe ma Ana hekor aon de mete neu inak naa. Boe ma Ana kokolak nae, “Ana nggee! Matetea o dalem. Huu o mamahere tebe-tebe neu Au, de o hai ena.” Hatematak naa oo inak naa hai tutik kana boe.
40009023	Basa de Yesus asa la'ok rakandoo reni malangga uma huhule-haradoik naa uman reu. Losa naa, boe ma Ana maso de mete-nita manahelo bini susa-sonak, ma hatahori no'uk ka bu'i rakarereu.
40009024	Boe ma Yesus nafada sara nae, “Hahae bubu'ik, fali miu ngga leo! Huu kakanak ia ta mate. Ana kada sunggu a.” Tehuu ara hika korombi'e bafan nara mbali Yesus.
40009025	Boe ma hatahorir raa, basa sara kalua. De Yesus maso neni kakanak naa kaman dale neu, ma to'u nala liman. Boe ma kakanak naa nasoda fali numa mamaten mai tutik kana.
40009026	Hatahori mete-rita naa, boe ma ara mulai ratuik ndule sira nusan, la'e-neu hata fo Yesus taok naa ena.
40009027	Basa boe ma Yesus la'ok nakandoo. Neu bei la'ok numa dalak, hambu hatahori pokek dua tungga-tungga roon. Ara eki rae, “Mane Dauk tititi-nonosin, ee! Kasian neu ai dei!”
40009028	Yesus maso neni uma dale neu, boe ma hatahori pokek kaduak kara raa reni Yesus reu. De Ana natane sara nae, “Ei mamahere tebe-tebe mae, Au aena koasa fo tao ei bisa mete-mita?” Boe ma ara raselu rae, “Awii! Papa boso matane bali, te ai mamahere Papa tebe-tebe ena.”
40009029	Yesus namanene nala naa, boe ma Ana nafaroe matan nara, de kokolak nae, “Mete ma talo naa, na, ana dadi leo tungga ei nemeheherem naa!”
40009030	Yesus kokolak basa talo naa, boe ma ara mete-rita tutik ka. Tehuu Yesus fee nesenedak maherek neu sara nae, “Masaneda, ee! Boso mafada hatahori esa boe na, hata fo mandadik ia ena!”
40009031	Tehuu ara ta bisa rakataka rala aon nara. De ara la'ok ndule nusak naa, fo tui ratanggela hata fo Yesus taok naa.
40009032	Hatahori pokek kaduak kara raa kalua, boe ma hatahorir nuni roo hatahori laen esa neni Yesus neu. Hatahori naa, ta bisa kokolak, nahuu nitu sa'en.
40009033	Yesus mete-nita naa, boe ma Ana parenda nitu naa kalua la'o ela hatahori naa. Nitu naa kalua, boe ma hatahori naa kokolak tutik kana. De hatahori no'uk kara marai naa, heran bali-bali. Ara rae, “Awii! Ita hatahori Yahudir bei ta mete tita mandadik leo iak ia!”
40009034	Tehuu hatahori Farisir ta ramahoko. Ara kokolak rae, “Weeh! Nitur malanggan ndia feen koasa fo Ana bisa husi kalua nitur.”
40009035	Basa de Yesus la'ok ndule kota ma nggorok no'uk ka, fo fee nenorik nai uma huhule-haradoik kara. Ana nanori hatahorir la'e-neu Manetualain Hara Lii Malolen, ma tao talo bee fo bisa maso dadi Ndia hatahorin. Ana oo, tao nahai hedis mata-matak kara, ma basa hatahorir fo ao-mbaan nara mana male-ma'ak kara boe.
40009036	Yesus mete-nita hatahori no'uk kara raa, boe ma Ana tuda kasian neu sara, nahuu ara ta bubuluk tao talo bee. Basa sara, sama leo bibi lombo fo mana lolo taak.
40009037	De Yesus kokolak no Ndia ana nunin nara nae, “Hatahori no'uk kara ia, sama leo osi-lutu buna-boan. Leo mae buna-boan no'uk, tehuu hatahori mana maue-osa ta dai fo ketu-koru rala buna-boan nara raa, fo rambeda sara rai soka-poler dale.
40009038	Huu naa de ei muste moke Tenu osik fo Ana nadenu hatahori mana maue-osar, mita fo ara reu rakabubua rala Ndia osin buna-boan nara.”
40010001	Basa naa, Yesus nanggou nala Ndia ana nunin nara fo mai rakabua. Boe ma Ana fee sara koasa fo husi nitu ma tao rahai hatahori ruma sira hedi-raun mata-matak kara mai.
40010002	Ana nuni kasalahunu duak kara fo Ana nadenu sara raa naden nara, sira: Kaesan, nade Simon (ara rasi'e roken rae, ‘Petrus’), ma fadin, nade Anderias, boe ma Yakobis, ma fadin, nade Yohanis (dua sara, Sabadeus anan).
40010003	Hambu Felipus boe, ma Bartolomeos. Tomas, ma Mateos (mana susu bea). Boe ma Yakobis (Alpius anan), ma Tadius.
40010004	Boe ma Simon (mana tungga Selot partei politin), ma Yudas Iskariot (fo neu ko ana ndia se'o heni Yesus).
40010005	Basa naa, Yesus nadenu Ndia ana nuni kasalahunu duan nara, ma Ana fee parenda nae, “Au adenu ei meni ita hatahori Yahudin nara miu, nahuu hambu no'uk ka ruma ita hatahorin nara mai, fo ta mana tungga tebe-tebe neu Manetualain eno-dalan. Sira raa, sama leo bibi lombo mana matarak. Huu naa de ei hae meni hatahori ta Yahudir miu, ndia leo hatahori Samariar.
40010007	Miu mafada ita hatahori Isra'el asa mae, ‘Fain losa ena fo basa hatahorir bisa maso dadi reu Manetualain hatahorin.’
40010008	Miu mahai hatahori kamahedik, tao masoda falik hatahori mates, mahai hatahori hedi kusta ma husi kalua heni nitu. Manetualain fee ei mana hetak ena, tehuu Ana ta noke falik hata esa boe na. Dadi hatematak ia, ei oo muste miu fo fee soa-neu hatahori laen boe no ei dale kateman ma hae moke falik hata esa boe na numa sira mai.
40010009	Miu meni kada lima roum mara, ee. Hae meni doik,
40010010	lepa-nggees, bua-lo'a ngganggatik, tabu eis, do tete'e ai. Hatahori muste fee hatahori mana maue-osa, hata ndia mandaak fo ara bisa rasoda.
40010011	Mete ma ei maso meni kota esa dale miu, do nggorok esa, na, sangga hatahori mana nau simbok ei. Basa, na, leo miu naa, losa ei la'o ela mamanak naa.
40010012	Mete ma ei maso meni hatahori uman miu, na, kokolak mae, ‘Soda-molek! Manetualain fee baba'e-babatik neu ei.’
40010013	Mete ma hatahori manai uma naa simbok nala ei no malole, na, moke-hule fo Manetualain fee baba'e-babatik neu sara. Tehuu mete ma ara ta simbok ei, Manetualain oo ta fee baba'e-babatik neu sara boe.
40010014	Mete ma hatahori ta nau ramanene ei, na, kalua la'o ela uma naa, do kota naa, ma ngganggafu heni afu numa ei eim mara mai, fo dadi neu tanda nae, ara ta nau ramanene, na, sira mesa kasa lemba-rasaa sira neselu-netaan.
40010015	Tehuu masaneda, ee! Mate'en, neu faik Manetualain naketu hukun soa-neu hatahori marai dae-bafok ia, neu ko Ana naketu hukun soa-neu hatahorir fo ta nau simbok ei nai kota naa beran lena heni hatahori Sodom ma Gomora, fo bakahulun manggaraun sudi selik kana!”
40010016	“Masanenedak, ee! Huu Au adenu eir ia, sama leo Au haitua bibi lombo neni busa fui manggarauk taladan nara neu. Huu naa de, ei muste pake ute-dodolem sama leo mengge malelak fo tao neulauk. Ma ei dalem mara oo, muste ndoos sama leo mbui lunda sina fo ta mana sangga mbutes boe.
40010017	Tehuu besa-besa, ee! Huu neu ko hatahori tuni-ndeni ei sama leo busa manggarauk kiki nakanisa bibi lombo. Neu ko ara le'a reni ei maso meni mamana parisa dede'a anggama miu. Ma neu ko ara poko-femba ei nai sira uma huhule-haradoin nara.
40010018	Neu ko ara le'a roo ei miu masare nggubenor ma manek, nahuu ei tungga Au. Tehuu ei muste pake fai lelak naa, fo tui-bengga Au Hara Lii Maloleng neu sara. No dalak naa, hatahori ta mana nalela Lamatuak oo namanene la'e-neu Au boe.
40010019	Tehuu mete ma ara le'a roo ei talo naa, na, ei hae mamata'u mae, ‘neu ko au kokolak ae, hata?’ Do, ‘neu ko au aselu ae, leo bee?’ Haen no dudu'a talo naa, huu losa fain, neu ko ei Amam manai nusa tetuk do inggu temak nafada la'e-neu hata fo ei muste kokolak.
40010020	Faik naa, hata fo ei kokolak, ta naoka numa ei mesa ngga dalem mai, huu Manetualain Dula-dale Malalaon, ndia fee nenorik fo ei kokolak hata.
40010021	Ei mete leo, huu neu ko nai uma esa dale, mete ma hambu hatahori namahere neu Au, mete te ndia toranoo heli-helin sangga dalak fo nakanisan. Mete ma kanak ndia namahere, neu ko aman ndia nakanisan. Mete ma aman no inan ndia ramahere, neu ko ana heli-helin nara ndia nakanisa sara.
40010022	Neu ko mate'en basa hatahorir mburuk ralan seli roo ei, nahuu ei tungga ma mamahere Au. Tehuu hatahori mana nakatataka losa babasan, Manetualain neu ko tao masoi-masodak soa-neun.
40010023	Mete ma hatahorir tuni-ndeni ei nai kota esa, na, malai meni kota laen miu. Tebe, naa! Au ia, Hatahori Dae-bafo Isi-isik. Neu ko ei bei ta la'ok ndule basa kotar marai Isra'el, tehuu Au fali mai ena.
40010024	Hatahorir rasi'e fee hada-horomatak neu meser esa, lena heni ndia ana nunin nara. Ma hatahori fee hada-horomatak neu malanggan esa, lena heni ndia ana maue-osan nara.
40010025	Mete ma ana nunik nanori fo malelan sama no ndia mesen ena, ana nameda dai ena. Ma mete ma ana maue-osa nanori fo malelan sama no ndia malanggan ena, na, ana oo nameda dai boe. Dadi masaneda, ee! Mete ma hatahori roke tenu uma rae, ‘O ia, Balsebul, ndia nitur malanggan!’ na, neu ko ndia uma isin oo, hambu nade pake taak lenak bali boe.”
40010026	“Dadi ei hae mamata'u mia hatahori mana laban ei. Huu hata fo hatahori taon no nefufunik, neu ko basa hatahorir mete-ritan.
40010027	Hata fo Au anori neu ei mesa ngga ena, neu ko ei muste miu mafada basa hatahorir. Ma hata fo Au afada ei no neneek, neu ko ei muste miu mafada ndule basa mamanak kara.
40010028	Hae mamata'u hatahori dae-bafok, huu ara rala kada tao risa hatahori ao-inan, tehuu ta bisa rakalulutu hatahori samanen. Huu naa de, ei muste mamata'u neu Manetualain, huu Ana ndia naena koasa fo piru-nggari heni hatahori ao-inan ma samanen, neni tasi a'i mana mbila seku neu.
40010029	Dadi tao matea ei dalem mara. Hatahori se'o mbui litik nai pasar, belin kada ba'u anan seli. Tehuu ta hambu esa boe na tuda neni daer neu fo maten, mete ma ei Amam manai nusa tetuk do inggu temak ta nakaheik kana.
40010030	Ei Amam manai nusa tetuk do inggu temak oo, tao matak neu ei losa hata fo kadi'i anan seli boe. Ei langga bulu doom no'un hida nai ei langgam oo, Ana bubuluk ena boe.
40010031	Dadi ei boso mamata'u! Manetualain timba-tai ei belin lena heni basa mbui litik kara raa lala'en.”
40010032	Basa de Yesus kokolak bali nae, “Hatahori mana nambarani manaku nalela Au nai hatahori no'uk matan nai dae-bafok ia, neu ko Au oo manaku alelan nai Au Amang matan nai nusa tetuk do inggu temak boe ae, ‘Ndia ia, Au hatahoring.’
40010033	Tehuu hatahori fo mana laka nai hatahori no'uk matan nae, ndia ta nalela Au, neu ko Au oo afada Au Amang manai nusa tetuk do inggu temak ae, ‘Au ta alela hatahori ia boe.’ ”
40010034	“Ei boso du'a mae, Au mai uni mole-damek nai dae-bafok ia. Au mai fo tao hatahori dae-bafok esa laban esa.
40010035	Au uni dae-bafok ia mai, tungga hata fo Manetualain mana to'u dede'an surak memak kana ena nae, ‘Neu ko ana touk laban ndia aman, ana inak laban ndia inan, ma feto-feuk laban ari-inan,
40010036	te uma isin nara mesa kasa, esa namusuk no esa.’
40010037	Dadi hatahori mana nau tungga Au tebe-tebe, ana muste sue-lai neu Au lena heni basa-basan; lena heni ina-aman, ma lena heni anan nara. Mete ma taa, na, hatahori naa ta nandaa dadi neu Au hatahoring.
40010038	Hatahori mana nau tungga Au, tehuu ta nau lemba-nasaa doidosok, ana ta nandaa dadi neu Au hatahoring.
40010039	Hatahori mana sadia mate nahuu tungga Au, neu ko ana hambu masodak nakandoo no Manetualain. Tehuu hatahori mana nau nasoda soa-neu kada ndia ao heli-helin, neu ko masodan naa, mopon neuk kana leo!”
40010040	“Hatahori mana simbok ei no neulauk, ana oo simbok Au boe. Ma hatahori mana simbok Au, ana oo simbok Manetualain mana madenu Au boe.
40010041	Hatahori mana simbok Manetualain mana to'u dede'an, nahuu mana to'u dede'ak naa kokolak la'e-neu Lamatuak, neu ko Lamatuak balan sama leo Lamatuak bala mana to'u dede'ak esa. Ma hatahori mana simbok hatahori dale ndoos esa, nahuu hatahori naa tungga tebe-tebe Lamatuak hihii-nanaun, neu ko Lamatuak balan sama leo Lamatuak bala hatahori dale ndoos esa.
40010042	Hatahori mana simbok hatahori esa kadi'in seli, nahuu ana tungga Au, neu ko Lamatuak balan. Leo mae hatahori fee kada oe mutik nggalas esa oo, neu ko Manetualain ta lilii heni sana boe.”
40011001	Neu Yesus helu basa Ndia ana nuni kasalahunu duan nara raa, boe ma Ana la'ok ndule nggorok kara marai nusak naa, fo nanori hatahori ma tui-bengga Manetualain Hara Lii Malolen.
40011002	Lelek naa, Yohanis nai bui dale ena. Neu ana namanene basa hata fo Yesus taok ena, boe ma ana nadenu ana nunin nara reu ratane Yesus rae,
40011003	“Manetualain helu-bartaa memak numa lele uluk mai ena nae, Ana nau nadenu Karistus mai fo tao masoi-masodak neu ita hatahori Yahudir. Papa ia, ndia Karistus, do? Do, ai muste mahani neu hatahori laen bali?” De ara reu ratane Yesus.
40011004	Yesus namanene nala naa, boe ma Ana naselu nae, “Ei mesa ngga mamanene ena ma mete-mita ena. De fali miu ngga fo tui ka'a Yohanis mae, basa-basan dadi ena tungga hata fo Manetualain mana to'u dede'an Yesaya surak memak kana ena nae:
40011005	Hatahori pokek, mete-nita. Hatahori ei kekok, nambadeik la'o-la'o. Hatahori hedi kusta, dadi nambalao. Hatahori mbakek, namanene. Hatahori mates, nasoda fali numa mamates mai. Hatahori kasian, namanene Hara Lii Malole.
40011006	Dadi talo ia: miu mafada ka'a Yohanis, neu ko ana naua mete ma namahere nakandoo neu Au. Neu ko Manetualain fee baba'e-babatik neu hatahori fo nemeheheren neu Au ta nanggenggo!”
40011007	Neu Yohanis ana nunin nara fali reu ngga, boe ma Yesus kokolak no hatahori no'uk kara la'e-neu Yohanis nae, “Neu faik ei miu sangga Yohanis numa mamana nees naa, ei du'a mae ei matonggo mia hatahori dae-bafok rupak leo beek? Ta bisa dadi ei miu matonggo hatahori mana noe-na'uk, nok bali milak mana mbeu neu-mai tungga kada anin!
40011008	Ma ta bisa dadi ei miu fo mete-mita hatahori mana pake bua-lo'a mabeli, huu hatahori rupa leo naak, leo nai kada uma manek!
40011009	Dadi ei miu mete-mita hatahori rupa leo beek nai naa? Ei du'a mae, ei miu sangga Manetualain mana to'u dede'an? Tebe! Tehuu ndia ia, mana to'u dede'ak ta hoho'an lenak.
40011010	Sama leo Manetualain Susura Malalaon surak memak la'e-neu Yohanis nae, ‘Nenene! Au adenu Au hatahoring, fo neu nasosoi dalak fee O.’
40011011	Nenene matalolole, ee! Nai dae-bafok ia, ta hambu hatahori esa boe na, ta hoho'an lena heni Yohanis. Tehuu numa basa hatahori dae-bafok mana manaku nita Manetualain dadi neu sira Manen, hatahori bakahitok mate'en oo, ta hoho'an lena heni Yohanis ena boe.
40011012	Mulai numa Yohanis nakalala'ok ue-tataon losa hatematak ia, hatahori no'uk ka maso dadi reu Manetualain enan ena. Tehuu hambu ketuk du'a sala rae, ara muste ratati fo rakasetik hatahorir maso dadi reu Manetualain hatahorin. Ma hambu ketuk oo mana ratati laban Manetualain hatahorin boe.
40011013	Losa faik Yohanis Mana Saranik mamain, ita hatahori Yahudir tasi'e leo-la'o tungga ba'i Musa ma Manetualain mana to'u dede'an nara hohoro-lalanen.
40011014	Dadi mamahere neu kada Au leo! Yohanis naa, ndia Elia fo Manetualain mana to'u dede'an nara rafada memak ndia mamain ena.
40011015	Dadi mana hii bubuluk muste mamanene matalolole, ee!
40011016	Au ae fee lololek fo ei bisa bubuluk, hatahori hatematak ia, hatahori dae-bafok rupak bee. Sira raa, sama leo kana anar mana nggua-nggua rai pasar. Ara kada eki ro nonoon nara rae,
40011017	‘Woi! Ai fuu sulik rame-rame, tehuu ei ta foti-lendo setelele. Boe ma ai soda sosoda susa-sonak, tehuu ei ta bu'i mamatani.’
40011018	Eir ia, sama leo kana kadi'i anak kara fo ta mana rameda dai ndoos. Neu Yohanis mai, ana hii puasa, ma ta ninu anggor. De hatahorir henggenee ralan rae, ‘Ndia nitu sa'ek!’
40011019	Tehuu hatematak ia Au, Hatahori Dae-bafo Isi-isik mai ena. Au ta puasa, ma Au inu anggor. Boe ma hatahorir henggenee rala Au rae, ‘Ndia ia, hatahori bare-na'o huun! Mana mafu kamberak bali! Ana neu natia-laik no mana susu bear! Partei esa no hatahori ta papake taak kara! Ta nalela aon bali!’ Tehuu ei tanda Au kokolang leo, ee! Manetualain malelan neni nitak nai Ndia hatahorin leleo-lala'on.”
40011020	Basa naa, Lamatuak Yesus mulai nahara berak neu hatahorir mana leo rai nggorok hida. Ana tao tanda heran no'un lenak numa naa ena, tehuu ara ta nau la'o ela sira sala-singgon nara, fo tungga Manetualain eno-dala ndoon.
40011021	Yesus nahara berak nae, “Ei hatahori Korasin ma hatahori Betsaida rein, ee! Besa-besa, ee! Neu ko ei hambu sosoek! Au tao tanda heran mata-matak kara numa ei matam mara, tehuu ei ta nau mamahere neu Manetualain. Naa te, eir ia hatahori Yahudir fo mana manaku malela Manetualain. Tehuu mete ma tanda heran nara raa fo Au taok kara numa ei nggorom, ara dadi rakahuluk nai kota Tirus ma kota Sidon ena, na, doo basa ia hatahorir marai naar sale dalen do tuke tein nara memak, ma la'o ela sira sala-singgon nara ena, fo tungga Manetualain. Ma sira oo pake bua-lo'a sususak boe, ma tao afu neu langgan nara fo dadi tanda rae, ara fale dalen nara neu sira sala-singgon nara. Naa te, hatahori Tirus ma hatahori Sidon iar, ta hatahori Yahudir fo mana manaku ralela Manetualain.
40011022	Tebe! Neu ko ei mete a leo! Mete ma Manetualain naketu basa hatahorir dede'an nara, ei huku-dokim mara beran lena heni hatahori Tirus ma hatahori Sidon huku-dokin nara.
40011023	Ei hatahori Kapernaum! Besa-besa, ee! Ei boso du'a mae, neu ko Manetualain so'u botik ei maso meni nusa tetuk do inggu temak miu. Taa! Neu ko Manetualain nggari ei meni a'i mbila ta kala matek miu! Mete ma tanda heran nara raa fo Au taok numa ei nggorom, dadi nakahuluk numa kota Sodom, na, Manetualain ta parluu nakalulutu kota manggarauk naa. Mete ma hatahori Sodom mara mete-rita tanda heran nara raa, na, ara la'o ela sira manggaraun nara ena.
40011024	Tebe! Neu ko ei mete a leo! Neu faik fo Manetualain naketu-naladi basa hatahorir dede'an nara, ei huku-dokim mara beran lena heni hatahori Sodom huku-dokin nara!”
40011025	Yesus kokolak basa talo naa, boe ma Ana hule-haradoi nae, “Papa! Papa ndia to'u haak parenda basa-basan nai lalai no dae-inak. Au oke makasi no'un seli, nahuu Papa tatana mala huku-dokik naa numa hatahori mana tao aon malelak kara, ma mana makadedema aok kara mai. Tehuu Papa buka basa dede'ak kara raa neu hatahori kadi'ik kara, ma hatahori mana makaloloe aok kara.
40011026	Tebe, Papa! Naa ndia tao nala Papa dalen namahoko!”
40011027	Yesus hule-haradoi basa talo naa, boe ma Ana nafada hatahorir marai naar nae, “Nenene matalolole, ee! Au Amang manai nusa tetuk do inggu temak fee basa koasa neu Au ena. Mana nalela Au no neulauk naa, kada Amak mesa kana. Ma mana nalela Amak no neulauk, ndia kada Amak Anan mesa kana, ndia Au ia. Ma Au here ala hatahori laen nara fo afada sara, mita fo sira oo ralela Ndia no neulauk boe.
40011028	Basa ei mana bengge-manggu tao ue-osa berak, mai tungga Au! Basa ei mana lemba-masaa dede'a manggata'ak, meni Au mai!
40011029	Mete ma ei simbok Au nenoring, fo la'ok sama-sama mia Au, na, ita iar nok bali sapi luku dua fo le'a sama-sama luku esa. Au ia, dale malole, ma Au ia, dale mana makaloloe aok. Mete ma ei tungga Au, na, ei dadi barakai fali.
40011030	Huu Au nenoring naa, ta susa. Ma Au parendang naa, ta berak.”
40012001	La'e esa, ndaa no hatahori Yahudir fai hahae tao ue-osan, Yesus ma ana nunin nara la'ok resik hatahori osin. Ndia ana nunin nara ndoe, huu naa de ara koru rala hade-nggandum mbulen, boe ma ra'a la'o-la'o.
40012002	Numa naa, hambu hatahori hida ruma partei anggama Farisir mai, fo mana to'u rahere hatahori Yahudi dala-hadan. Neu ara mete-rita Yesus ana nunin nara tao talo naa, boe ma ara rahara berak neun rae, “O ana nunim mara koru hade-nggandum la'e-ndaa fai hahae tao ue-osa! Ta bole talo naa! Naa, lena-langga ita hohoro-lalanen ena.”
40012003	Tehuu Yesus naselu nae, “Talo bee, ou? Ei ta masaneda ba'i Dauk tutuin, do? Ba'i Dauk no hatahorin nara ta'in nara kada kikiok, nahuu ndoe ralan seli ena. Boe ma ara maso reni Manetualain Laa Huhule-haradoin dale reu, de ha'i rala roti fo malangga anggama fee neu Manetualain ena, de ara ra'a. Naa te kada malangga anggamar mesa kasa ndia bole ra'a roti naa. Hatahori laen ta bole. Boe ma ba'i Dauk asa ra'a, tehuu ta hambu hatahori fee salak neu sara. Ei nok bali ta lees mita Manetualain Susura Malalaon ia!
40012005	Nai naa, neni surak la'e-neu malangga anggama mana maono-lalau nai uma huhule-haradoik, ndaa no fai hahae tao ue-osa. Tehuu ara ta hambu salak hata esa boe na.
40012006	Nenene, ee! Lele uluk uma huhule-haradoik ndia nenenin lenak, tehuu hatematak ia hambu esa nenenin lenak seli bali. Ndia Au, Hatahori Dae-bafo Isi-isik ia.
40012007	Nai Manetualain Susura Malalaon dale, Manetualain nae, ‘Au hihii-nanaung talo ia: Au hatahoring nggara muste ratudu dale kasian esa mbali esa. Mete ma ara ta tao talo naa, na, sira tunu-hotun banda fo ara renin fee Au naa, nanalan ta faa boe na.’ Dadi mete ma ei bubuluk no neulauk Manetualain kokolan naa, neu ko ei ta makasasa'ek salak neu Au ana nuning nggara. Te ara ta tao salak hata-hata na!
40012008	Au ia, Hatahori Dae-bafo Isi-isik. Au ndia aena haak fo aketu ae, hatahori bole tao hata ndaa no fai hahae tao ue-osa.”
40012009	Basa boe ma Yesus la'o ela mamanak naa, fo neni sira uma huhule-haradoin neu.
40012010	Numa naa, hambu touk esa fo liman seri mates. Hatahori Farisir raa sangga-sangga dalak fo fee salak neu Yesus, mete ma Ana tao nahai hatahori fo lima mate seserik naa la'e-ndaa fai hahae tao ue-osa. De ara ratanen rae, “Tungga ita anggaman hohoro-lalanen, hatahori bole tao nahai hatahori la'e-ndaa fai hahae tao ue-osa, do taa?”
40012011	Boe ma Yesus naselu nae, “Mete ma hatahori bibi lombon esa tuda neni bolok dale neu la'e-ndaa fai hahae tao ue-osa, neu ko tenu bibik naa neu le'a falik bibi lombo naa, hetu?
40012012	Leo naak oo, Manetualain sue-lai hatahori dae-bafok lena heni tenu bibik naa sue ndia bibi lombon boe. Huu naa de hatahori bole tao hata neulauk la'e-ndaa fai hahae tao ue-osa.”
40012013	Boe ma Ana kokolak no hatahori fo lima mate seserik naa nae, “Ka'a, ee! Loo o limam mai!” Boe ma ana loo liman seri fo matek naa neu, de liman naa hai tutik ka, sama leo ndia liman seri boe.
40012014	Hatahori Farisir raa mete-rita naa, boe ma ara luri. De ara rambadeik la'o ela uma huhule-haradoik naa, boe ma reu rala harak rae, “Ita muste sangga dalak fo tao tisan!”
40012015	Tehuu Yesus bubuluk sira nanae manggaraun nara raa, huu naa de Ana la'o neni mamana laen neu. Hatahori no'uk ka tunggan, boe ma Ana tao nahai basa hatahori kamahedik kara.
40012016	Tehuu Ana ka'i sara nae, “Ei boso mafada hatahori laen la'e-neu Au.”
40012017	Ana tao talo naa, tungga hata fo Manetualain nafada neu Ndia mana to'u dede'an Yesaya ena nae,
40012018	“Mete sudik kana! Ndia ia, Au Hatahori neondang fo Au here alan ena. Au sue-lai neun, ma Au daleng namahoko nakandoo ua Ndia. Neu ko Au fee Au Dula-daleng neun, fo Ana neu fee nenorik nai basa hatahori nusak kara la'e-neu Au eno-dala ndoon.
40012019	Ana ta nalela fefemba tenden. Ana ta nalela nakadedemak aon.
40012020	Ndia dalen malole. Ana ta nakasususak hatahori. Ai mana nae ti'uk, Ana ta fae nati'u sana. Lambu ti'oek mana nae matek, Ana ta fuu nakamate sana. Ana nanori hatahorir nakandoo, losa doo-doo te basa hatahori nusak kara ralela tungga Manetualain eno-dala ndoon.
40012021	Neu ko basa hatahori nusak kara ramahere neun, nahuu ara bubuluk rae Ndia naa, see.”
40012022	La'e esa, hatahorir reni Yesus reu roo hatahori nitu sa'ek esa. Hatahori ia nitu sa'en losa ana poke ma ta bisa kokolak. Boe ma Yesus husi kalua heni nitu naa fo tao nahain. De hatahori naa bisa mete-nita ma kokolak tutik ka.
40012023	Basa hatahorir mete-rita naa, boe ma ara heran bali-bali. Ara rakokola aok rae, “Fama te Ndia ia, Dauk tititi-nonosin fo Manetualain mana to'u dede'an nara surak memak kana numa lele uluk mai ena. Ndia ia, ndia Hatahori fo ita tahani a neun naa ena!”
40012024	Tehuu neu hatahori Farisir ramanene rala talo naa, boe ma ara ta simbok. De ara rakokola aok rae, “Weeh! Hatahori ia bisa husi kalua heni nitu, nahuu nitur malanggan Balsebul, ndia feen koasa.”
40012025	Tehuu Yesus bubuluk hatahori Farisir kokolan naa. Boe ma Ana nafada sara nae, “Ei kokolam naa, ta maso nai dudu'a-a'afi neulauk! Mete ma nai nusak esa dale, rau-inggun nara rahuu-ratofak, talo bee de nusak naa bei bisa nakatataka! Leo naak oo, mete ma hatahorir marai kota esa, do uma esa, raru'i-ra'uk esa no esa boe, na, sira iar rabingga-ba'ek losa rakalulutu!
40012026	Dadi mete ma nitur kada ramusuk ma kada rahusi-mbuuk esa mbali esa, na, sira malanggan ta bisa to'u parenda nala dook ka bali!
40012027	Masaneda, ee! Ei hatahorim mara oo ralela husi nitu boe. Ara pake koasa numa nitu mai, do? Taa! Dadi ei boso kokolak sadi ndaa mae, Au pake nitu koasan fo husi nitu. Neu ko ei hatahori heli-helim mara ndia raketu rae, hata fo ei makasasa'ek salak naa, sala.
40012028	Tehuu mete ma Au tebe-tebe husi nitu pake koasa numa Manetualain Dula-dalen mai, naa natudu nae, Manetualain naa, memak Manek mana to'u parenda fo nai ei idu-matam mara ena.
40012029	Mete ma na'o manu-meo nae mai fo'ai bua-ba'u nai hatahori barakaik esa uman, na, ana muste humu nala hatahori naa, boe ma futu-pa'an dei. Basa dei fo ana bisa fo'ai uma naa bua-ba'un nara.
40012030	Masaneda matalolole! Hatahori ta mana mabua-aok esa no Au, ndia naa mana musuk no Au. Ma hatahori ta mana tulun Au ue-osang, hatahori naa kada nakalulutu Au ue-osang.
40012031	Dadi nenene matalolole Au kokolang ia! Manetualain sadia koka heni hatahori sala-singgon nara. Mete ma hatahori kokolak ta neulauk neu hatahori laen, Manetualain bei sadia fee ambon neun. Tehuu mete ma hambu hatahori nambarani kokolak ta neulauk neu Manetualain Dula-dale Malalaon, Manetualain ta koka heni ndia salan naa.
40012032	Mete ma hatahori kokolak manggarauk neu Au, Hatahori Dae-bafo Isi-isik ia, Manetualain sadia fee ambon neun. Tehuu mete ma hatahori kokolak rakadadaek laban Manetualain Dula-dale Malalaon, na, Manetualain ta koka heni ndia salan naa, numa hatematak ia losa doon naa neu!”
40012033	Basa de Yesus kokolak nakandoo mbali hatahori Farisir raa nae, “Du'a matalolole! Ai huu neulauk naboa neulauk. Tehuu ai huu ta neulauk naboa ta neulauk. Numa ai huuk boan naa mai, hatahori bisa bubuluk nae, ai huuk naa, neulauk do taa.
40012034	Eir ia, nok bali mengge mana puta-paik! Ei ta bisa kokolak hata fo neulauk kara. Huu hata fo neni nehindak nai hatahori dalen dale, naa ndia kalua numa bafan mai.
40012035	Hatahori neulauk, neu ko kokolak neulauk, nahuu hambu hata fo neulauk kara neni nehindak nai dalen dale. Tehuu hatahori manggarauk, neu ko kokolak manggarauk, nahuu hambu hata fo manggarauk kara neni nehindak nai ndia dalen dale.
40012036	Mamahere neu Au! Neu ko dae-bafok fai mate'en losa, Manetualain parisa basa hatahorir dede'an nara. Faik naa, hatahori esa-esak muste naselu-nataa ndia dede'a-kokolan fo sosoan taak.
40012037	De besa-besa, ee! Neu ko Manetualain timba-tai ei dede'a-kokolam, de naketu nae, ei hambu huku-dokik, do taa.”
40012038	Meser anggama ketuk ma hatahori Farisir ramanene Yesus kokolan talo naa, boe ma roken rae, “Papa Meser! Ai hii mete-mita Papa tao tanda heran fo dadi bukti nae, Papa koasan naa tebe-tebe numa Manetualain mai.”
40012039	Tehuu Yesus mbokak kasa nae, “Wiih! Ei hatahori hatematak ia, ta nau nenene neu Manetualain! Ei kada malela tao manggarauk mesa kana! Leo mae ei moke tanda heran, tehuu Au ta fee. Lele uluk, Manetualain fee tanda heran pake Ndia mana to'u dede'an Yunus ena. Naa, dai ena!
40012040	Yunus leo hatu-leledok fai telu numa i'a mo'ok po'on dale. Leo naak oo, Au Hatahori Dae-bafo Isi-isik ia boe. Neu ko Au leo hatu-leledok fai telu nai batu bolok mamana hatahori mates dale.
40012041	Neu ko neu dae-bafok fai mate'en, mete ma Manetualain dadi mana maketu-maladi dede'ak, hatahori Niniwer rambariik dadi sakasii fo rakasasa'ek salak neu ei rae, ‘Ei basa ngga iar, nggoa bebek kara!’ Lele uluk, hatahori Niniwe raa ramanene neu Manetualain mana to'u dede'an Yunus, de ara sale dalen do tuke tein nara ma la'o ela sala-singgon nara. Tehuu ei taa. Naa te, hatematak ia hambu Hatahori nai ei taladam mara ta neni babanggak lena heni Yunus, ndia Au ia. Tehuu ei ta nau tao matak faa boe na neu Au.
40012042	Neu ko neu dae-bafok fai mate'en, mete ma Manetualain dadi mana maketu-maladi dede'ak, mane inak Seba numa kona mai, ana oo nambariik dadi sakasii boe. Ana dedeu liman fo nakasasa'ek salak neu ei basa ngga mana masodak hatematak ia nae, ‘Ei basa ngga iar, nggoa bebek kara, ee!’ Lele uluk, mane inak naa numa dook ka mai fo mete-nita no mata heli-helin manek Soleman malelan. Naa te, hatematak ia hambu Hatahori nai ei taladam mara ta neni babanggak lena heni Manek Soleman, ndia Au ia. Tehuu ei ta nau tao matak faa boe na neu Au.”
40012043	“Mete ma nitu neni husi henik numa hatahori esa mai, nitu naa neni mamana nees neu sangga mamana hahae aok. Tehuu ana ta hambu mamana mandaak.
40012044	Boe ma ana du'a nae, ‘Awe'! Ta hambu mamanak talo ia, de malole lenak au fali uu leo nai hatahori bakahuluk naa.’ Basa de ana fali, boe ma mete-nita mamanak naa, laok ma neni nefafa'u neulauk ena.
40012045	Boe ma nitu naa neu noke ndia nonoon hitu, fo manggaraun nara lenak bali numa ndia mai. Basa sara reu leo rai hatahori naa, de ara nggafu feen rame-rame. Dadi hatematak ia, hatahori naa masodan hambu sosoek lenak bali. Leo naak oo, hatahori tembo-tanak hatematak ia boe.”
40012046	Faik naa, Yesus bei kokolak no hatahori no'uk kara. Boe ma Ndia inan ma fadin nara mai fo rae ratonggo roon. Ara rambariik reu kada uma dea, de radenu hatahori neu noken.
40012047	Boe ma hatahori mai nafadan nae, “Papa, ee! Papa mamam ma fadim mara rai dea naa. Ara rae ratonggo ro Papa.”
40012048	Boe ma Yesus naselu nae, “Au mama tebe-tebeng naa, ndia see? Ma Au toranoo tebe-tebeng nggara raa, sira seer?”
40012049	De Ana dudu neu hatahorir mana tungga Ndia, ma kokolak nae, “Mete, te sira iar, Au mamang ma Au toranoong nggara.
40012050	Hatahori mana tao tungga Au Amang manai nusa tetuk do inggu temak hihii-nanaun, sira raa Au nufanelu tebe-tebeng.”
40013001	Faik naa oo Yesus kalua numa uma naa mai boe, de neu nanggatuuk numa dano Galilea tatain.
40013002	Boe ma hatahori no'un seli mai rakarumbu ralan. De Ana hene neu nanggatuuk numa ofa mana seek esa lain numa naa, boe ma Ana fee nenorik. Basa hatahorir marai mada lai nenene nenorin.
40013003	De Ana fee nenorik no'uk ka neu sara pake lololek. Ana so'uk tutuik nae, “Hambu hatahori mana ue daek esa neu nggari bini-nggees nai ndia osin.
40013004	Neu ana nggari bini-nggees raa, hambu ketuk tuda nai dalak. Boe ma mbuik kara mai, de bido rabasa bini-nggees raa lala'en.
40013005	Ma hambu bini-nggees ketuk tuda ndaa dae batuk. Bini-nggees raa ranumbu lai-lai, tehuu dae isik naa ni'is,
40013006	de neu ledo hene mai lain de nahaa, boe ma numbun nara male de mate ramatuu. Te okan nara ta tora losa dae dale, na.
40013007	Bini-nggees ketuk bali tuda nai dila-nggauk taladan. Boe ma dila-nggauk seti rakamate numbun nara.
40013008	Ma bini-nggees ketuk bali tuda ndaa dae isik. Bini-nggees raa ranumbu, basa de ramo'o losa raboa. Ketuk fee falik buna-boak lipa la'e telu hulu, ketuk lipa la'e nee hulu, ma hambu ketuk bali losa lipa la'e natun esa.
40013009	See ndia kandi'i dook, na, nenene matalolole, ee!”
40013010	Basa boe ma Yesus ana nunin nara mai, de ratanen rae, “Tao hata de Papa nanori hatahori no'uk kara raa pake lololek?”
40013011	Boe ma Yesus naselu nae, “Huu ei nau bubuluk tebe-tebe Manetualain parendan, de Au afada memak lololek naa sosoa-ndandaan. Tehuu mete ma hatahori laen, na, Au fee nenorik no kada lololek.
40013012	Te hatahori mana nau sangga tebe-tebe Manetualain hihii-nanaun, neu ko Manetualain feen tamba nalela bali. Tehuu hatahori ta mana tao matak neu Manetualain hihii-nanaun, neu ko Manetualain taon namanggonggoak.
40013013	Au anori sara pake kada lololek, nahuu: ‘Ara mete-rita ena, tehuu ta nau ralela. Ara ramanene ena, tehuu ta nau bubuluk.’
40013014	Sira iar sama leo hatahorir fo Manetualain mana to'u dede'an Yesaya surak kana ena nae, ‘Neu ko ei mamanene, tehuu ei ta nau bubuluk. Neu ko ei mete-mita, tehuu ei ta nau malela hata fo mandadik ena.
40013015	Hatahori iar tao rambake ndi'i doon nara, ma ara tao rapoke matan nara, nahuu dalen nara matea. De elan numa naa fo ndi'i doon nara mbake talo naa leo, ma elan numa naa fo matan nara poke talo naa leo. Naa fo Au hae tao neulau sara, nahuu ara ta nau tao matak neu Au.’
40013016	Tehuu eir ia maua! Huu ei mete-mita no mata heli-helim mara ena, ma ei mamanene no ndi'i doo heli-helim mara ena.
40013017	Mamahere neu Au! Lele uluk Manetualain mana to'u dede'an ma hatahori dale ndoos sara hihiik ka mete-rita hata fo ei mete-mitak ena, tehuu ara ta bisa. Ara oo hihiik ka ramanene hata fo ei mamanenek ena, tehuu ara ta bisa boe.”
40013018	Yesus kokolak basa talo naa, boe ma Ana nafada sara nae, “Dadi hatematak ia, ei nenene lololek naa sosoa-ndandaan.
40013019	Bini-nggees fo mana tuda nai dalak naa, ndia hatahori fo mana namanene Dede'a-kokolak la'e-neu Manetualain parenda-koasan, tehuu ana ta nalela tebe-tebe. Basa boe ma nitur malanggan mai, de ha'i neni Dede'a-kokolak naa numa hatahori naa dalen mai.
40013020	Bini-nggees fo mana tuda nai dae batuk naa, ndia hatahori fo mana namanene nala Manetualain Dede'a-kokolan, boe ma ana simbon no nemehokok.
40013021	Tehuu Dede'a-kokolak naa ta nahuu-naoka. Huu naa de ta nakai nala dook ka nai hatahori naa dalen. Neu hatahori laen nakasususak kana nahuu ana simbo Dede'a-kokolak naa, boe ma ana nggari henin tutik kana.
40013022	Ma bini-nggees fo mana tuda nai dila-nggauk taladan, sama leo hatahori fo mana namanene nala Dede'a-kokolak naa ena. Tehuu ana nasambute nalan seli no ue-osa mata-matak kara fo leo-la'o tungga dae-bafok lole-ladan. De basa nesembuten nara raa seti heni Dede'a-kokolak naa numa dalen mai losa ta hambu buna-boak.
40013023	Tehuu bini-nggees fo mana tuda ndaa dae isik, sama leo hatahori fo mana pasa ndi'i doon fo simbo nala Dede'a-kokolak naa, ma tungga Manetualain hihii-nanaun. Basa de ana tao kada hata fo neulauk kara, sama leo bini-nggees mana maboak naa. Hambu ketuk raboa lipa la'e telu hulu, ketuk oo nee hulu, ma ketuk losa lipa la'e natun esa boe.”
40013024	Yesus nafada seluk lololek esa bali nae, “Manetualain parenda-koasan naa, sama leo hatahori esa neu nggari bini-nggees neulauk nai ndia osin.
40013025	Neu fai le'odaen, basa hatahori mana sunggu selik kara, boe ma hatahori manggarauk mai, de neu nggari bini-nggees na'u fuir neu osi naa.
40013026	Neu osi naa mulai fee buna-boan, boe ma ndia hatahori mana maue-osan nara mete-rita na'u fuir mori sama-sama ro hade-nggandum numa naa.
40013027	Basa boe ma ara reu rafada tenu osik naa rae, ‘Papa, ee! Fai maneuk kara ita sele bini-nggees neulauk numa papa osin, hetu? Tao hata de hatematak ia hambu na'u no'un seli?’
40013028	Tenu osik naa naselu nae, ‘Naa, hatahori manggarauk ue-tataon naa.’ Boe ma ndia hatahori mana maue-osan nara fee hahambuk rae, ‘Papa, ai miu fe'a heni na'u naa, do?’
40013029	Tehuu ana naselu nae, ‘Bosok! Neu ei fe'a na'u naa, neu ko ita sesele-tande neulaun nara oo, neni fe'a henik kara boe.
40013030	Ela sara ruma naa fo ara mori sama-sama losa fai ketu-koruk. Neu ko neu faik naa, dei fo au afada hatahori mana maue-osar ae, “Ei maduduru makahuluk na'u fuir raa dei. Boe ma futu bubuak esa-esak, fo hotu heni sara. Basa dei fo maduduru buna-boak neulaun nara, fo mbeda sara reni soka-poler reu.” ’”
40013031	Basa naa Yesus kokolak bali nae, “Au fee tamba lololek esa bali, fo ei bisa malela talo bee de Manetualain dadi Manek soa-neu hatahori no'uk ka. Ndia hatahorin nara, mulai sama leo ai de'e kadi'i anak fo hatahori sele-tanden nai ndia osin dale.
40013032	Leo mae ai de'ek naa kadi'i anan seli, tehuu mete ma ana mori mai ena, na, ana dadi neu ai huuk mo'on lenak nai osi dale. Losa mbuik kara mai randunu rai ndanan nara.”
40013033	Yesus tamba seluk lololek esa bali nae, “Manetualain hatahorin naa oo, sama leo laru ta'ik boe fo inak esa ha'i nalan de rumun no tarigu saak esa. Boe ma roti naa kaifuu losa namo'o, nahuu laru ta'ik fo ba'u anak naa.”
40013034	Yesus nanori hatahori no'uk no pake tutuik no'uk ka leo naak. Ndia kokolan basa sara pake kada lololek.
40013035	Ana fee nenorik talo naa, tungga hata fo Manetualain mana to'u dede'an surak memak kana ena nae, “Neu ko Au fee nenorik pake lololek. Neu ko Au afada hata fo hatahorir bei ta ramanene ritan, mulai numa Manetualain nakadadadik dae-bafok losa hatematak ia.”
40013036	De Yesus la'o ela hatahori no'uk kara raa, fo fali uma neu. Boe ma ana nunin nara mai, fo roke tulun neun rae, “Papa! Tulun mafada ai, lololek na'u fuir naa sosoa-ndandaan dei!”
40013037	Boe ma Yesus naselu nae, “Hatahori mana nggari bini-nggees neulauk naa, ndia Au, Hatahori Dae-bafo Isi-isik ia.
40013038	Ma osi naa, ndia dae-bafok ia. Bini-nggees neulauk naa, ndia hatahorir mana maso dadi reu Manetualain nufanelun nara. Ma na'u fuir raa, ndia nitur malanggan hatahorin nara.
40013039	Boe ma hatahori manggarauk naa, fo mana mai nggari bini-nggees na'u de'ek naa, ndia nitur malangga ina-huun mesa kana. Ma fai ketu-koruk naa, ndia dae-bafok fai mate'en. Hatahori mana maue-osar fo mana ha'i buna-boak naa, ndia Manetualain atan nara ruma nusa tetuk do inggu temak mai.
40013040	Neu dae-bafok fai mate'en, ara raduduru rala na'ur raa fo hotu heni sara.
40013041	Au, Hatahori Dae-bafo Isi-isik ia, neu ko adenu atar ruma nusa tetuk do inggu temak mai. Neu ko ara reu rakabubua basa hatahorir ta mana tungga Manetualain parendan. Ma ara oo, rakabubua basa hatahorir mana dudunggu-mbambau hatahori laen boe, fo ara boso tungga Manetualain parendan.
40013042	Neu ko ara nggari heni basa hatahori manggarauk kara raa, reni a'i mbila ta kala matek reu, sama leo na'u fo neni hotuk naa. Nai naa, dei fo ara rameda doidosok ralan seli, ma bu'i rakarereu ta hahae.
40013043	Tehuu hatahori mana leo-la'o no ndoos tungga Manetualain hihii-nanaun, neu ko ara leo rakandoo ro sira Ama Manen nai nusa tetuk do inggu temak. Nai naa, ara rasa'a sama leo ledo. Hatahori mana nau nalela Au, pasa ndi'i doom matalolole, ee!”
40013044	Yesus tamba lololek esa bali nae, “Hatahori mana nau nalela Manetualain parenda-koasan, sama leo hatahori mana hii hambu buas fo mabelin seli, fo hatahori nafuni nitan numa dae dale. Hatahori mana hii hambu buas naa mai kalin, boe ma natonggo buas naa numa naa, de namahoko nalan seli. Boe ma ana natoi falik buas naa. Basa de ana fali lai-laik, fo neu se'o heni basa ndia hata-heton lala'en. De neu hasa nala dae naa, mita fo ana bisa hambu memak buas mabeli naa.”
40013045	Yesus tamba bali nae, “Hatahori mana nau nalela Manetualain parenda-koasan naa oo, sama leo hatahori mana danggan esa boe, mana hii hambu poemata fo mabelin seli. Boe ma ana sangga poemata fo nae hasa.
40013046	Neu ana natonggo no poemata esa lolen seli, boe ma ana fali lai-laik, fo neu se'o heni basa ndia hata-heton lala'en. Basa de ana neu hasa nala poemata naa, mita fo ana bisa hambu memak kana.”
40013047	Yesus tamba bali nae, “Manetualain parenda-koasan naa, sama leo pu'ak esa fo mana pu'a-dalak kara reu mbo'in nai dano. De pu'ak naa nala i'ak mata-matak kara.
40013048	Neu pu'ak naa sofek no i'ak ena, boe ma mana pu'a-dalak kara mai le'an fo renin dano tatain neu. Boe ma ara ranggatuuk fo ra'isi i'ak kara ruma pu'ak mai. I'a neulauk kara, ara mbeda sara reni lu'a tasik neu. Tehuu i'ak ta neulauk, ara nggari heni sara.
40013049	Leo naak oo, no dae-bafok fai mate'en boe. Neu ko Manetualain atan nara ruma nusa tetuk do inggu temak mai, fo reu tada ba'e hatahori manggarauk kara ruma hatahori dale ndoos mai.
40013050	Neu ko ara nggari heni basa hatahori manggarauk kara reni a'i mbila ta kala matek reu. Nai naa, dei fo ara rameda doidosok ralan seli, ma bu'i rakarereu ta hahae.”
40013051	Yesus kokolak basa talo naa, boe ma Ana natane sara nae, “Ei malela basa hata fo Au kokolak bebeik kara ia, do?” Ara raselu rae, “Malela, Papa!”
40013052	Basa boe ma Yesus naselu falik nae, “Malole! Te meser anggama esa-esak ndia nanori tebe-tebe Manetualain Dede'a-kokolan ena, fo neni surak memak numa fai uluk mai, ma ana oo to'u nahere Au nenoring hatematak ia boe, na, ana sama leo tenu uma esa, hii soi ndia nggudang fo natudu ndia hata-heto raan, sama-sama no ndia hata-heto beun.”
40013053	Neu Yesus nanori basa hatahori no'uk kara pake lololek ena, boe ma Ana la'o ela mamanak naa,
40013054	fo fali neni Ndia nggoro-tadun neu. Numa naa Ana maso neni uma huhule-haradoik neu fo nanori hatahorir. Basa hatahori mana ramanene neun, heran ralan seli. Ara rakokola aok rae, “Awii! Hatahori ia malelan mata ia, ma! Ana hambu nenorik numa bee mai? Talo bee de Ana bisa tao tanda heran raa?
40013055	Naa te Ndia ia, kada tukan ai Anan. Ita talela inan no malole, ndia Maria; ma fadin nara, sira Yakobis, Yusuf, Yudas ma Simon.
40013056	Ita oo talela Ndia fadi inan nara boe, huu ita basa ngga leo nggorok esa, na! Dadi Ana hambu Ndia malelan naa, numa bee mai bali? Ma Ana hambu Ndia koasan ta neni babanggak naa, numa see mai bali?”
40013057	Huu naa de ara mbiri ma rasakele, de ara ta nau ramanene neu sana bali. Tehuu Yesus nafada nae, “Memak tetebes! Nai mamanak laen, hatahorir hii fee hada-horomatak neu Manetualain mana to'u dede'an. Tehuu nai ndia nggoro-tadu heli-helin ma uma isin nara, hatahori ta nau fee hada-horomatak neun.”
40013058	Huu dalen nara ratea, losa ara ta nau ramahere neu Yesus, de Ana ta tao tanda heran no'uk ka numa naa.
40014001	Faik naa, manek Herodes to'u parenda numa profensi Galilea. Ana oo namanene tutuik mata-matak kara la'e-neu Yesus boe.
40014002	Ana nafada ndia penggawen nara nae, “Yesus ia, fama te Yohanis Mana Saranik fo fai maneuk kara au adenu tete heni langgan. Hatematak ia ana nasoda fali numa mamaten mai ena! Huu naa de ana naena koasa fo tao tanda heran nara raa.”
40014003	Manek Herodes kokolak talo naa, huu fai bakahulun ana nadede'a no Yohanis losa ana humu nalan, de teen neni bui dale neu. Dede'ak naa tutuin talo ia: manek Herodes sao nala fadin Felipus saon, nade Herodias. Naa te Felipus no Herodias bei ta ramaketu.
40014004	Huu naa de Yohanis ka'i-oren la'i-la'ik kana nae, “Papa manek ta bole sao mala papa fadim saon. Naa nalena-langga ita hatahori Yahudi dala-hadan ena!”
40014005	Tehuu Herodes ta nau tao matak neun, de ana sao nala Herodias leo. Tungga ndoon naa, Herodes hihiin nau tao nisa Yohanis Mana Saranik. Tehuu ana namahia hatahori no'uk kara, nahuu ara ramahere rae, Yohanis naa, Manetualain mana to'u dede'an. Huu naa de ana nadenu ndia hatahorin fo sese Yohanis neni bui dale neu.
40014006	Doo-doo boe ma Herodes tao feta fai bobonggik. Faik naa, Herodias ana feton neu lendo mbali fuik kara. Lelendon naa lolen seli, losa tao nala Herodes dalen namahoko nalan seli.
40014007	Ana fetok naa lendo basa, boe ma Herodes nanggou nalan, de nae, “O mae moke hata numa au mai, na, mafada leo! Neu ko au fee. Au to'u tebe-tebe au hehelu-bartaang ia. Ma au sumba-soo pake Manetualain naden.”
40014008	Ana namanene nala manek kokolan talo naa, boe ma ana fetok naa inan tusu-hain. Huu naa de ana neu noke nae, “Papa! Au oke Yohanis Mana Saranik langgan. Taon neu dulang dale, fo menin fee au.”
40014009	Manek Herodes namanene nala ana fetok naa nonoken talo naa, boe ma tendak heni ta'i dalen tutik kana. Tehuu ana ta bisa le'a falik ndia sumba-soon, huu basa fuik kara ramanene ena, na. Huu naa de ana tungga kada ana fetok naa hihiin leo.
40014010	Boe ma ana parenda hatahori fo reu tete Yohanis langgan nai bui dale.
40014011	Ara tete rala Yohanis langgan, boe ma ara taon neu dulang dale, fo renin fee ana fetok naa. Ana simbo nala dulang naa, boe ma ko'o nenin fee inan.
40014012	Neu Yohanis ana nunin nara ramanene rae, ara tete heni Yohanis langgan ena, boe ma ara mai ha'i rala nenetun, de reu ratoin. Basa de ara reu rafada dede'ak naa neu Yesus.
40014013	Neu Yesus namanene tutuik la'e-neu Yohanis naa, boe ma Ana no ana nunin nara rae rakaheok numa mamanak naa mai. De ara sa'e ofak fo rae reni mamana nees reu fo bisa hahae aon nara. Tehuu hatahori no'uk kara mete-rita Yesus asa ofan loro-loro dano tatain. Boe ma ara kalua numa nggorok kara mai, de la'ok lai-laik tungga dala mada laik. Huu naa de ara losa mamana seseek rakahuluk numa Yesus asa mai.
40014014	Neu Ana konda numa ofak lain mai, boe ma Ana mete-nita hatahori no'uk kara raa rahanin. De Yesus tuda kasian neu sara. Boe ma Ana tao nahai sira hatahori kamahedin nara.
40014015	Neu ledo bobok ena, boe ma Ndia ana nunin nara mai rafadan rae, “Papa, ee! Malole lenak Papa madenu hatahorir ia, basa sara reu hasa nana'ak nai nggoro matia-taik marai iar. Huu ledo bobok ena! Nai ia, ta hambu nana'ak hata esa boe na.”
40014016	Tehuu Yesus naselu nae, “Bosok! Ei ndia mahao sara leo.”
40014017	Boe ma ara raselu rae, “Awii, Papa, ee! Ai ta hambu hata esa boe na fo mahao hatahori no'un seli ia. Ai mae tao talo bee? Huu hambu kada roti lima, ma i'ak duak ka, ma!”
40014018	Tehuu Yesus kokolak nae, “Hou! Malole naa ena. Meni sara mai leo!”
40014019	Boe ma Ana nadenu hatahori raa ranggatuuk rakabubua reu na'u lain. De Yesus ha'i nala roti kalimak kara ma i'a kaduak kara raa. Boe ma Ana nasare mbali lalai neu fo noke makasi neu Manetualain. Basa naa, Ana fifi'i ba'e roti naa, de Ana loon neu Ndia ana nunin nara fo reu baba'e neu hatahori raa lala'en.
40014020	Boe ma basa sara ra'a losa rakabete. Ra'a basa, boe ma ara reu raduduru rala nana'a lenan nara, losa sofe lembaneu salahunu dua.
40014021	Basa hatahori mana ra'ak kara raa, nai rarain hambu touk rifun lima. Bei ta reke tamba inak kara ma kakanak kara bali.
40014022	Hatahorir raa ra'a basa, boe ma Yesus nadenu ana nunin nara reu sa'e ofak, fo rakahuluk reni dano boboan seri reu. Tehuu Ana bei nahani numa naa, fo nadenu hatahori no'uk kara raa fali reu sara.
40014023	Neu basa sara fali, boe ma Yesus hene neni letek esa lain neu, fo hule-haradoi. Ndia mesa kana bei numa naa, losa le'odae.
40014024	Faik naa, ana nunin nara ofan losa dook ka ena nai dano taladan. Ara sefe rangginggio, nahuu ani soru, ma rii mo'ok tufa sara.
40014025	Lole manggaledo, boe ma Yesus neu la'o tungga sara. Tehuu Ana la'ok nesik oe lain.
40014026	Ana nunin nara mete-rita naa, boe ma ara nggengger ralan seli. Ara kokolak no nemeta'uk rae, “He'e! Hambu maro ndia naa!”
40014027	Tehuu Yesus kokolak tutik kana noo sara nae, “Weeh! Ei boso mamata'u, ee! Te Au ia, Yesus! Tao malende ei dalem mara leo!”
40014028	Petrus namanene nala naa, boe ma naselu nae, “Mete ma memak Lamatuak ndia O, na, madenu au la'ok usik oe lain fo au uni naa neti.”
40014029	De Yesus naselu nae, “Neu! Ia mai leo!” Boe ma Petrus kalua numa ofak mai, fo neni Yesus neu la'ok nesik oe lain.
40014030	Tehuu neu Petrus nameda ani berak fumbuun, boe ma ana namata'u nalan seli. Ana mulai nasamele, de ana bolu nae, “Awii, Lamatuak, ee! Fali mala au dei!”
40014031	Yesus loo liman tutik ka no lai-laik, de to'u nala Petrus liman. Ana kokolak nae, “Ayii, Pe'u, ee! Tao hata de o dalem naba'ek? O ta mamahere tebe-tebe neu Au, do?”
40014032	Basa naa, dua sara maso reni ofak dale reu. Boe ma anin lende tutik kana.
40014033	Yesus ana nunin nara mete-rita naa, boe ma ara so'uk koa-kiok soa-neun rae, “Awii! Papa ia, memak tebe-tebe Manetualain Anan!”
40014034	Neu ara losa dano tatain seri, boe ma ara konda numa nggorok Genesaret namo seseen.
40014035	Neu ara konda, hatahori no'uk kara ralela tutik kasa. Boe ma ara mulai bolu rae, “Wee! Yesus mai ena!” Ara ralaik reu rafada ndule basan, boe ma hatahorir mai roo basa hatahori kamahedik kara.
40014036	Ara roke fo ara bisa rafaroe la'e Yesus badun. Huu ara du'a rae, “Sadi hatahori kamahedik nafaroe la'e kada Yesus badun su'un, neu ko ana hai tutik kana.” De basa hatahori kamahedik kara fo mana nafaroe la'e Yesus badun naa, hai tutik ka.
40015001	Faik esa, hambu hatahori Farisir ma meser anggamar bubuak esa ruma Yerusalem mai fo ratonggo ro Yesus.
40015002	Hatahori Farisir to'u rahere sira Yahudir dala-hadan. Neu ara ramanene rae, Yesus ana nunin nara ra'a ta safe liman nara tungga dala-hadak hihii-nanaun, de ara rasakele. Boe ma ara mai fo fee salak neu Yesus rae, “Tao hata de O ana nunim mara ra'a, tehuu ta safe liman nara dei? Naa, laban ita bei-ba'in nara dala-hadan naa ena!”
40015003	Tehuu Yesus naselu nae, “Eir ia, memak hatahori mana kokolak laen, tao laen! Ei malela laban Manetualain parendan fo tungga kada ei bei-ba'im mara dala-hadan mesa kana.
40015004	Manetualain parenda ena nae, ‘Fee hada-horomatak neu ei ina-amam.’ Ma tamba bali nae, ‘Mete ma hatahori esa o'ole-a'ali ndia inan do aman, muste hukun mates neun.’
40015005	Manetualain fee nenorik talo naa, tehuu ei fee nenorik laen bali. Ei mae, ‘Mete ma hatahori esa helu-bartaa basa nae fee ndia bua-ba'un neu Manetualain ena, na, ana ta parluu pake buas naa fo tulu-fali ndia ina-aman, leo mae ara doidoso ralan seli.’ Tehuu no ei fee nenorik talo naa, ei nggari heni Manetualain parendan ena, fo nggatin no ei hohoro-lalane heli-helim.
40015007	Huu naa de bebeik kara ia Au kokolak ena ae, eir ia, hatahori mana kokolak laen, tao laen! Naa, ndaa no hata fo Manetualain mana to'u dede'an Yesaya surak memak la'e-neu ei numa lele uluk mai ena! Ana surak nae,
40015008	‘Hambu hatahori koa-kio Au, no kada bafan, tehuu ta no dalen.
40015009	Leo mae ara tao talo naa oo, naa kada hie-hie a mesan boe. Ara ta tao matak neu Au, ara tao matak neu kada hatahori dae-bafok hohoro-lalanen mesa kana.’ ”
40015010	Basa boe ma Yesus nanggou nala hatahori laen nara maruma naa, fo nanori sara nae, “Pasa ndi'i doom mara matalolole, fo ei bisa malela!
40015011	Hata fo maso neni hatahori bafan neu, naa ta tao nanggenggeo hatahori. Tehuu hata fo kalua numa hatahori bafan mai, naa ndia tao nanggenggeon.”
40015012	Basa naa Yesus ana nunin nara mai, de rafadan rae, “Papa bubuluk, do? Hatahori Farisir raa dalen nara hedis neu ramanene Papa kokolan.”
40015013	Tehuu Yesus naselu nae, “Au Amang nai nusa tetuk do inggu temak, neu ko fe'a heni hatahori ta mana nau nanori hatahori tungga Amak hihii-nanaun. Naa, sama leo hatahori fe'a heni basa sele-tandek fo ana ta sele sana.
40015014	Dadi boso tao matak mia hatahori Farisir raa! Sira raa, sama leo hatahori pokek fo natudu dalak soa-neu hatahori pokek. Neu ko ara tuda maso randaa reni bolok dale reu.”
40015015	Basa boe ma Petrus kokolak nae, “Papa, tulun mafada ai lololek bebeik kara naa sosoa-ndandaan dei!”
40015016	Yesus naselu nae, “Dadi ei oo bei ta malela boe, do?
40015017	Talo ia: hata fo ita ta'an, maso nai bafak, boe ma nakandoo neni po'ok dale neu, basa naa kalua henin neni kakus neu.
40015018	Tehuu hata fo kalua numa bafak mai, naa ndia tao nanggenggeo hatahori losa Manetualain oo nunuten, ma ta nau simbok kana boe.
40015019	Huu dede'a manggarauk no'uk ka kalua numa hatahori dalen mai! Ha'i netuduk leo: dudu'a-a'afi manggarauk, nekenisa hatahori, hohongge-lelena, la'ok sala no hatahori sao holu-ndaen, nemena'o, sakasii pepeko-leleko ma kokolak tao naboboo hatahori naden.
40015020	Basa manggarauk leo naak kara raa, ndia tao rala hatahori nanggenggeo. Tehuu mete ma kada hatahori na'a ma ta safe liman tungga dala-hadak hihii-nanaun, na, naa dede'an taa.”
40015021	Basa boe ma Yesus la'o ela mamanak naa, fo neni nusak esa natia-taik no kota Tirus ma kota Sidon.
40015022	Numa naa, hambu inak esa numa nusak naa mai. Ndia ta hatahori Yahudi. Neu ana namanene Yesus nai naa ena, boe ma ana mai noke-hule tebe-tebe nae, “Mane Dauk tititi-nonosin, ee! Kasian neu au dei! Au ana fetong nitu sa'en. Awii, kasian, ee! Ana doidoso ena.”
40015023	Tehuu Yesus tutundindiik, ma ta naselu hata esa boe na. Boe ma ana nunin nara mai rafadan rae, “Papa, inak ia kada kii-bolu tao namuek. Malole lenak Papa madenun nalai heok numa ia mai leo!”
40015024	Boe ma Yesus naselu nae, “Manetualain nadenu Au mai fo tulu-fali ita hatahori Yahudin, nahuu ara la'ok sala ena, sama leo bibi lombo mana matarak. Ana ta nadenu Au uu tulu-fali hatahori laen.”
40015025	Tehuu inak naa mai deka-deka no Yesus bali. Ana sendek luu-langgan ma noke tutulu-fafalik nae, “Lamatuak, ee! Tulun au dei.”
40015026	Tehuu Yesus tee mbolek nae, “Ta nandaa ha'i tala kakanak kara nana'an, fo nggari sara fee busa.” [Ma sosoan bei nefunik nae, Yesus muste tulu-fali nakahuluk Ndia hatahori Yahudin, dei fo bisa tulu-fali hatahori laen.]
40015027	Tehuu inak naa naselu nae, “Tebe, Papa, ee! Tehuu busar rahani a nai mei fengga dalen. Ara oo ra'a hata fo tuda numa kakanak kara pinggan dale mai boe.” [Ma sosoan nae, neu kakanak kara ra'a, busa oo hambu na'a boe. Leo mae Yesus tulu-fali Ndia hatahorin, tehuu Ana oo muste susuri-memete hatahori laen boe.]
40015028	Yesus namanene nala naa, boe ma nafada nae, “Awii! Mama mamahere tebe-tebe neu Au! Dadi mama fali muu ngga leo, huu hata fo mama nokek naa, dadi memak ena!” Basa boe ma ana fali neu ngga, de ana mete-nita anan hai memak ena.
40015029	Basa naa, Yesus no ana nunin nara la'o ela mamanak naa, boe ma ara la'ok loro-loro tungga dano Galilea tatain. Ara hene letek esa, de Yesus nanggatuuk nanori sara.
40015030	Boe ma hatahori no'un seli reni Yesus mai. Ara roo hatahori dokak, hatahori pokek, hatahori keko-lu'uk, hatahori ta bisa kokolak, ma hatahori hedis laen boe. Ara ranggatutuuk hatahori kamahedik kara raa deka-deka ro Yesus ein. Boe ma Ana tao nahai sara.
40015031	Hatahori no'uk kara raa, mete-rita naa, boe ma ara heran. Ara rakokola aok rae, “Awii! Ta neni babanggak sudi selik kana! Hatahori dokak, bisa la'ok natetu. Hatahori pokek, bisa mete-nita. Hatahori keko-lu'uk, bisa la'ok. Ma hatahori ta bisa kokolak, bisa kokolak ena! Ia, Manetualain ndia taon. Ndia naa, ndia Manetualain fo ita bei-ba'in nara rakaluku-rakatelen numa lele uluk mai.”
40015032	Basa faik hida boe ma Yesus nanggou nala Ndia ana nunin nara, de nae, “Au ameda kasian neu hatahori no'uk kara iar ena. Hambu ketuk numa dook ka mai, ma ara rakabubua faik telu ena, losa ta ela nana'ak ena. Malole lenak ara boso fali reu sara ro po'o rouk dei. Boso losak, ara ndi'a nai dalak.”
40015033	Tehuu Yesus ana nunin nara raselu rae, “Papa! Mamanak ia nees, ma dook ka numa nggorok mai. Ta bisa dadi ita tahao hatahori no'uk ka talo ia.”
40015034	Tehuu Yesus natane sara nae, “Ei rotim mara hida de?” Ara raselu rae, “Kada hituk ka! Ma i'ak faa!”
40015035	Boe ma Yesus nadenu basa hatahori raa fo ranggatuuk reu daer.
40015036	Ana ha'i nala roti kahituk kara ro i'ak, de noke makasi neu Manetualain. Basa boe ma Ana fifi'i ba'e sara, de Ana fee sara reu ana nunin nara fo reu baba'e neu basa hatahorir raa.
40015037	De basa sara ra'a losa rameda dai ena. Basa naa ara raduduru rala basa nana'a lenan nara, losa sofe lembaneu hitu.
40015038	Basa hatahori mana ra'ak kara raa, nai rarain hambu touk rifun haa. Bei ta reke tamba inak kara ma kakanak kara.
40015039	Basa naa Yesus nadenu hatahori no'uk kara fali reu ngga. Boe ma Ana sa'e ofak fo ara reni nusa Magadan reu.
40016001	La'e esa, hambu hatahori Farisir ma hatahori Sadukir hida reni Yesus mai. Ara rae rakaseseluk dede'ak ro Yesus fo rae ike rakatutudak kana. Huu naa de ara roken rae, “Papa! Tulun matudu tanda heran dei, fo dadi bukti ae, Papa hambu koasa numa Manetualain mai ena.”
40016002	Tehuu Yesus naselu nae, “Neu ledo tesa ma lalai nasaraa mbila, ei tanda mae, ‘Be'e-mai udan taa.’
40016003	Ma neu ledo toda ma lalai nasoso'a nggeo, ei tanda mae, ‘Bekin ia, udan nae mai.’ Dadi mete ma ei bisa tadu-tanda mala fai hanas ma fai oe faak lalalin talo naa, tao hata de ei ta bisa tadu-tanda mala tembo-lelek lalalin?
40016004	Wuuh! Ei hatahori tanak ia, bisa tao kada manggarauk mesa kana! Ei ta tao matak neu Manetualain! Leo mae ei moke tanda heran, tehuu Au ta fee. Huu fai uluk Manetualain fee tanda heran ena, pake Ndia mana to'u dede'an Yunus. Dadi, naa dai ena!” Yesus kokolak basa talo naa, boe ma Ana la'o ela sara.
40016005	Neu Yesus asa sa'e ofak fo reni dano boboan seri reu, dei de ana nunin nara rasaneda rae, ara lilii reni roti soa-neu sira lepa-nggeen.
40016006	Yesus namanene nala ara kokolak talo naa, boe ma Ana nafada nae, “Masanenedak, ee! Ei muste besa-besa mia hatahori Farisir ma hatahori Sadukir laru ta'in.”
40016007	Yesus ana nunin nara ramanene rala naa, boe ma ara panggananaa. Ara rakokola aok rae, “Tou lasik kokolak hata naa? Fama te Ana kokolak talo naa, nahuu ita ta teni roti, do?”
40016008	Tehuu Yesus bubuluk sira dudu'an. De Ana kokolak nae, “Woi! Eir ia, sudi selik kana ena! Tao hata de ei kokolak la'e-neu roti? Ei ta mamahere tebe-tebe neu Au, do?
40016009	Ei bei ta malela Au koasang, do? Neu faik naa, fo Au fifi'i ba'e roti kalimak kara raa fo ahao hatahori rifun lima naa, nana'a lenan nara ei maduduru mala lembaneu hida!?
40016010	Basa de, talo bee bali no roti kahituk kara fo Au baba'e fee hatahori rifun haa naa? Nana'a lenan nara ei maduduru mala lembaneu hida!?
40016011	Tao hata de ei ta malela Au kokolang bebeik kara naa? Au ta kokolak la'e-neu roti. Tehuu Au ae fee nesenenedak neu ei, mita fo ei besa-besa mia hatahori Farisir ma hatahori Sadukir nenorin. Huu sira nenorin nara raa bisa le'a-nore nala hatahori no'uk a, sama leo laru ta'ik tao kaifuu roti dadi namo'o.”
40016012	Yesus kokolak talo naa, dei de ara ralela rae, Ana ta kokolak la'e-neu roti. Tehuu Ana kokolak la'e-neu hatahori Farisir ma hatahori Sadukir nenorin fo mana laban Lamatuak hihii-nanaun.
40016013	Basa boe ma Yesus no ana nunin nara la'ok reni nusak mana matia-taik ro kota Kaisarea Felipi reu. Neu ara bei la'ok numa dalak, Ana natane ana nunin nara nae, “Tungga hatahori kokolan, ara rae, Au, Hatahori Dae-bafo Isi-isik ia see?”
40016014	Ara raselu rae, “Hambu ketuk rae, Papa ia, Yohanis Mana Saranik fo nasoda fali numa mamaten mai ena. Laen rae, fama te Papa ia, ba'i Elia. Laen bali rae, ba'i Yeremia. Mete ma taa, na, Manetualain mana to'u dede'an laen numa lele uluk mai.”
40016015	Boe ma Yesus natane sara bali nae, “Mete ma tungga ei mesa ngga, na, Au ia see?”
40016016	Basa boe ma Simon Petrus naselu nae, “Papa ia, Karistus, ndia Hatahori naa, fo lele uluk Manetualain helu-bartaa ena nae nadenun mai! Ma Papa ia, Manetualain mana masodak seku neu Anan!”
40016017	De Yesus nae, “Simon, Yunus anan, ee! O ia, maua! Huu hatahori dae-bafok ta ndia nafada dede'ak ia neu o. Tehuu Au Amang manai nusa tetuk do inggu temak ndia nafada neu o.
40016018	Nenene, ee! Hatematak ia Au ae foi nadek ‘Petrus’ neu o. Nadek naa sosoa-ndandaan, ndia batu. Neu ko o dadi muu fanderen soa-neu Au hatahori kamahereng nggara, nahuu o nemeheherem tean leo batu ena. Leo mae ara hambu malendu-mata'ak losa mate oo, ara rakatataka rakandoo boe.
40016019	Neu ko Au fee haak neu o, fo koladu Au hatahoring nggara, sama leo o to'u nusa tetuk do inggu temak nggoen. No dalak naa, hata fo o ka'i-oren nai dae-bafok ia, naa oo Manetualain ka'i-oren nai nusa tetuk do inggu temak boe. Ma hata fo o fee luas nai dae-bafok ia, naa oo Manetualain fee luas nai nusa tetuk do inggu temak boe.”
40016020	Yesus kokolak basa talo naa, boe ma Ana ndindia sara fo boso rafada hatahori esa boe na rae, Ndia naa, Karistus.
40016021	Mulai numa faik naa mai, Yesus nafada Ndia ana nunin nara nae, “Au muste uni kota Yerusalem uu. Tehuu neu ko nai naa, Au hambu doidosok no'un seli numa lasi-lasi hadak kara, malangga anggama Yahudi malanggan nara, ma basa meser anggamar mai. Neu ko ara rakanisa Au, tehuu neu bei-nesan, Au asoda fali numa mamates mai.”
40016022	Yesus nafada talo naa, boe ma Petrus le'a nalan neni tataik neu fo ela kada dua sara mesa kasa, de Petrus ka'in nae, “Papa boso kokolak talo naa! Ta bisa dadi Manetualain elan dadi talo naa!”
40016023	Tehuu Petrus kokolan naa, ta tungga Manetualain hihii-nanaun. Huu naa de Yesus hekor, de nahara berak mbalin nae, “Hei! Malai heok ia! Naa, nitu malanggan ndia kokolak! O boso dadi mana kai-baak soa-neu Au! O dudu'a tungga kada hatahori dae-bafok hihii-nanaun mesa kana, te ta tungga Manetualain hihii-nanaun!”
40016024	Basa boe ma Yesus nanori ana nunin nara nae, “Hatahori mana nau tungga Au, ana muste nakatataka nakandoo tungga-tungga faik! Ana muste lilii heni ndia hihii-nanau heli-helin fo tungga kada Manetualain hihii-nanaun mesa kana. Leo mae hatahori rae tao risan, ana muste tungga nakandoo a mesan, sama leo ana lemba-nasaa ndia ai ngganggen fo neu mate.
40016025	Hatahori mana sadia mate nahuu ana tungga Au, neu ko ana hambu masodak nakandoo no Manetualain. Tehuu hatahori mana nau nasoda soa-neu kada ndia ao heli-helin, neu ko masodan naa, sambu do lalo talo kada naa leo!
40016026	Nenene, ee! Mete ma o hambu basa dae-bafok oe-isin, tehuu Manetualain timba heni o, na, nanalan hata? Leo mae o lemba muni basa dae-bafok oe-isin oo, o ta bisa saiseluk kana neu o samanem boe!
40016027	Au afada neu ei dede'ak kara ia lala'en, nahuu Au ia, Hatahori Dae-bafo Isi-isik. Neu ko Au konda fali mai ua Au Amang koasan ta neni babanggak, sama-sama ua Ndia atan nara ruma nusa tetuk do inggu temak mai. Faik naa, neu ko Au bala hatahori esa-esak tungga hata fo ana taok.
40016028	Masaneda matalolole, ee! Numa eir ia mai, neu ko hambu hatahori ketuk bei ta mate, losa faik bee fo mete-rita Au, ndia Hatahori Dae-bafo Isi-isik dadi neu Manek mana to'u parenda.”
40017001	Seli faik nee numa Yesus nafada la'e-neu mamaten ma nesoda falin numa mamaten mai, boe ma Yesus nanggou nala Petrus, Yakobis ma fadin Yohanis, fo ara sama-sama hene reni lete demak esa reu, fo mesa kasa reu naa.
40017002	Losa lain, boe ma ara mete-rita Yesus mata-aon nasafali ena. Matan nasa'a leo ledo, ma bualo'a-papaken dadi muti manggahadok.
40017003	Medak neu ma, ara mete-rita Ana kola-kola no ba'i Musa ma ba'i Elia.
40017004	Boe ma Petrus panggananaa, losa ana kokolak sadi ndaa nae, “Papa! Ai mameda malole nai ia ena! Dadi malole lenak ai mambaririik laak telu. Esa soa-neu Papa, esa soa-neu ba'i Musa, ma esa bali soa-neu ba'i Elia.”
40017005	Neu Petrus bei kokolak talo naa, medak neu ma soso'ak konda mai de tatana nala sara. Boe ma ara heran bali-bali ramanene harak esa kalua numa soso'ak naa mai nae, “Nenene, ee! Yesus ia, Au Ana susueng. Ana soa tao namahoko Au daleng. Nenene matalolole neun, ee!”
40017006	Ana nunin nara ramanene rala naa, boe ma ramata'u ralan seli, losa ara tuda ratono reu daer.
40017007	Tehuu Yesus mai de kai neu sara, boe ma nae, “Wee! Mambadeik leo. Boso mamata'u!”
40017008	De ara botik matan nara, tehuu ara ta mete-rita hatahori laen esa boe na numa naa, kada Yesus mesa kana.
40017009	Neu ara mulai konda numa letek naa mai, boe ma Yesus ndindia sara nae, “Hata ndia ei bei fo mete-mitan bebeik kara ia, boso mafada hatahori esa boe na, ee! Au, Hatahori Dae-bafo Isi-isik ia muste mate dei. Neu ko mete ma Au asoda fali numa mamates mai ena, na, dei fo ei bole mafada hatahori.”
40017010	Boe ma ara ratanen rae, “Papa ia, memak Karistus, tehuu ba'i Elia nai bee? Huu meser anggamar raa fee nenorik rae, ba'i Elia muste mai nakahuluk, dei fo Karistus mai. Tehuu tungga Papa, na, talo bee?”
40017011	Yesus naselu nae, “Memak tebe. Ba'i Elia muste mai nakahuluk, fo nasosoi dalak soa-neu Karistus.
40017012	Nenene matalolole, ee! Ba'i Elia mai ena, tehuu hatahorir ta ralela sana. Ara rakasususak kana, tungga sira hihiin. Neu ko ara oo tao leo naak boe soa-neu Au, Hatahori Dae-bafo Isi-isik ia.”
40017013	Ara ramanene basa talo naa, dei de ara bubuluk rae, ba'i Elia fo Yesus kokolak naa, ndia Yohanis Mana Saranik.
40017014	Neu Yesus asa fali ena, boe ma ara ratonggo ro hatahori no'uk ka fo rahani sara. Boe ma hambu papa esa mai sendek luu-langgan fo hule tutulu-fafalik neu Yesus
40017015	nae, “Lamatuak! Kasian neu au anang dei! Huu ana namahedi mulu bibik, de ana doidoso nalan seli. Mete ma hedis naa sou mai, na, la'i-la'ik ka ana tuda neni oe neu, do neni a'i neu. Tulun dei, Lamatuak, ee!
40017016	Au unin neni Lamatuak ana nunin nara uu ena, tehuu ara ta bisa rahai sana.”
40017017	Yesus namanene nala naa, boe ma Ana mboka ana nunin nara nae, “Weeh! Eir ia sudi selik kana ena! Au anori ei la'i-la'ik kana ena, tehuu ei ta malela no malole. Ma ei ta mamahere tebe-tebe neu Au! Au muste ahani ua ei losa faik hida bali? Mai fo mia kakanak naa ia mai!”
40017018	Ara reni kakanak naa neu, boe ma Ana husi kalua heni nitu numa kakanak naa mai. De nitu kalua la'o ela kakanak naa, boe ma ana hai tutik kana.
40017019	Basa naa, neu Yesus mesa kana sama-sama no ana nunin nara, ara ratanen rae, “Papa! Tao hata de bebeik kara ia, ai ta bisa husi kalua heni nitu naa?”
40017020	Yesus naselu nasafali nae, “Ei ta bisa husi nitu naa, nahuu ei ta mamahere tebe-tebe, na. Masaneda, ee! Mete ma ei mamahere tebe-tebe neu Au, leo mae kada ba'u anan seli oo, sama leo ai de'e kadi'i anak esa boe, na, ei bisa parenda letek esa mae, ‘Heeh, letek! Lali naa muu!’ Neu ko ana lali leo. Dadi ei bisa tao hata a mesan, sadi ei mamahere tebe-tebe neu Lamatuak.
40017021	[Ma nenene, ee! Nitu mata leo iak kara memak manggaraun seli. Mete ma ei ta hule-haradoi ma puasa fo hule tutulu-fafalik neu Lamatuak, na, ei ta bisa husi nitu matak leo naak.”]
40017022	La'e esa, Yesus no ana nunin nara rakabua numa profensi Galilea. Ana nafada sara nae, “Ta dook ka te ara rae se'o heni Au uni hatahori laen uu.
40017023	De ara tao risa Au, Hatahori Dae-bafo Isi-isik ia. Memak Au mate, tehuu neu ko bei-nesan Au asoda fali numa mamates mai.” Ana nunin nara ramanene Ana kokolak talo naa, boe ma dalen nara susa ralan seli.
40017024	Neu Yesus no ana nunin nara mai nai nggorok Kapernaum, boe ma mana susu bear mai ratane Petrus rae, “Ei Mesem bae Uma Huhule-haradoi Ina-huuk bean, do taa?”
40017025	Petrus naselu nae, “Bae, ee!” Neu Petrus maso uma dale neu, boe ma Yesus nafada tutik kana nakahuluk nae, “Simon! Soba o du'a sudik kana. Manek kara marai dae-bafok ia, ha'i bea numa see mai? Numa sira ana heli-helin nara, do, hatahori laen mai?”
40017026	Petrus naselu nae, “Numa hatahori laen mai!” Yesus tuti bali nae, “Mete ma leo naak, manek anan hae bae, hetu?
40017027	Leo naak oo, no Uma Huhule-haradoi Ina-huuk bean boe. Tehuu ita hae tao mana susu bear ramanasa. Dadi malole lenak, o muu dolu i'ak nai dano a leo. O mala i'ak makasososak, na, buka bafan. Neu ko o hambu doi lilo fulak esa nai naa. De pake doik naa, fo muu bae ita dua ngga bean. Naa, dai ena fo bae ita dua ngga bean.”
40018001	Faik naa, Yesus ana nunin nara reni Yesus reu fo ratanen rae, “Papa! See ndia mo'on lenak numa basa Manetualain hatahorin mai?”
40018002	Boe ma Yesus nanggou nala kakana ana esa, de nambaririik kana neu sira taladan.
40018003	De Ana nae, “Nenene matalolole! Hatahori mana nae maso dadi neu Manetualain hatahorin, ana muste nggati dala dudu'an fo dadi sama leo kakana ana fo ta nalela nekededema aok.
40018004	Huu hatahori fo dale nekeloloen sama leo kakana ana ia, ana ndia dadi neu hatahori mo'o-inahuuk lenak nai Manetualain matan.
40018005	Ma hatahori mana simbok nala hatahori kadi'ik sama leo kakanak ia, nahuu ana namahere neu Au, na, hatahori naa simbok nala Au ena.”
40018006	Basa boe ma Yesus nafada neu sara bali nae, “Mete ma hambu hatahori tao nala kakana ana esa tungga eno-dala kasalak, losa ana ta namahere Au bali, na, besa-besa, ee! Malole lenak fuli batu mo'ok esa, neu hatahori naa boliin fo feen tena neni tasi demak dale neu.
40018007	Dae-bafok ia, memak mamana sosoek, nahuu hambu matak no'uk ka bisa tao nala hatahori tuda neni kilu-salak dale neu. Tehuu hatahori mana hambu sosoek lenak naa, ndia hatahori mana edo-podek fo hatahori laen tao salak.
40018008	Mete ma o tao salak munik o limam, do, o eim, na, tete henin leo! Malole lenak o maso nusa tetuk do inggu temak muu, muni kada lima seserik, do ei seserik lena heni ara nggari o muni a'i mbila ta kala matek muu, muni o limam ma eim dua sara.
40018009	Mete ma o tao salak munik o matam, na, edo henin leo! Malole lenak o maso nusa tetuk do inggu temak muu, muni kada mata seserik lena heni ara nggari o muni a'i mbila ta kala matek muu, muni o matam dua sara.”
40018010	Yesus kokolak bali nae, “Besa-besa, ee! Boso losak ei makadadaek kakana ana talo ia. Huu Manetualain atan nara ruma nusa tetuk do inggu temak mai, ndia ranea sara. Ma atar raa bisa maso faik bee a mesan, fo reu rafada Manetualain la'e-neu hatahorir ia dede'an nara.
40018011	Ei du'a matalolole, te Au ae fee lololek talo ia: hambu hatahori esa naena bibi lombo natun esa. Faik esa boe ma hambu bibi lombo esa la'ok sala dalan. Tungga ei dudu'am, mana lolo naa muste tao hata? Neu ko ana la'o ela ndia bibi lombo kasio hulu sion nara reu letek lain, fo neu sangga bibi lombo kisek kala mopok naa. Mete ma ana hambu falik kana, neu ko ana namahoko nalan seli mete-nita bibi lombo kisek naa, lena heni ana mete-nita ndia bibi lombon kasio hulu sio ta kala mopok. [Leo naak oo Au, Hatahori Dae-bafo Isi-isik ia, mai fo tao asoi-asoda hatahori mana la'ok sala numa eno-dala ndoos mai boe.]
40018014	Leo mae kada kakana ana esa ndia mopon oo, Au Amang manai nusa tetuk do inggu temak ta namahoko boe.”
40018015	Yesus kokolak bali nae, “Mete ma o toranoo kamaherem nasala no o, na, muste muu matonggo muan. Mete ma kada ei dua ngga, dei fo mafada ndia salan. Mete ma ana nenene o kokolam, na, ei dua ngga malole masafali naa ena.
40018016	Tehuu mete ma ana ta nau nenene o, na, muu moke mala o nonoom hatahori esa do dua fo reu sama-sama ro o. Basa de ei miu matonggo mia hatahori naa, fo kokolak seluk mian bali. Huu nai Manetualain Susura Malalaon neni surak nae, ‘Nai dede'ak esa dale, muste hambu sakasii dua do telu kokolan nara sama, dei fo bisa simbok sira kokolan nara raa.’
40018017	Tehuu mete ma ana bei ta nau nenene ei, na, miu mafada saranik kara. Ma mete ma ana ta nau simbok no malole saranik kara kokolan, na, taon ndia sama leo hatahori ta mana nalela Manetualain. Mete ma taa, na, taon leo hatahori manggarauk sama leo mana susu bear.
40018018	Masaneda matalolole Au kokolang, ee! Hata fo ei ka'i-oren nai dae-bafok ia, naa Manetualain ka'i-oren nai nusa tetuk do inggu temak ena. Ma hata fo ei makaheik kana nai dae-bafok ia, naa Manetualain nakaheik kana nai nusa tetuk do inggu temak ena.
40018019	Ma Au afada seluk ae, mete ma hambu hatahori dua ruma ei mai, hule-haradoi no dalek esa, neu ko Au Amang manai nusa tetuk do inggu temak, ba'e fee hata fo ara rokek.
40018020	Mete ma hambu hatahori dua do telu rakabua fo hule-haradoi sama-sama, nahuu sira iar, Au hatahoring, na, Au oo nai sira taladan boe.”
40018021	Basa boe ma Petrus mai natane Yesus nae, “Papa, au ae atane faa dei. Mete ma au toranoo kamahereng nasala la'i-la'ik kana mbali au, na, au muste fee ambon mbalin la'e hida? Losa la'e hitu, do?”
40018022	Boe ma Yesus naselu nae, “Taa! O muste fee ambon neun losa la'e 7 la'e 70, losa o ta bisa reke mala sara bali.
40018023	Ei muste tao tungga talo naa, nahuu Manetualain naa sama leo manek esa fo reke no lutuk ndia penggawen nara hutan.
40018024	Neu ana mulai reke, boe ma ana nadenu ndia hatahorin fo neu noke nala penggawe esa mana nahuta doik neun, losa rifu-natuk kara.
40018025	Tehuu penggawe naa, ta bisa bae ndia hutan nara raa. Dadi manek parenda nae, ‘Miu se'o heni hatahori ia no basa sao-anan nara, fo ara dadi reu ata-dator. Ma se'o heni hata-heton lala'en fo bae neu ndia hutan nara.’
40018026	Penggawe naa namanene nala naa, boe ma ana sendek luu-langgan neu manek matan fo kokoen nae, ‘Awii! Papa, ee! Papa manek tulun fee au fai lelak faa dei! Neu ko au bae falik au hutang nggara lala'en.’
40018027	Manek namanene nala naa, boe ma dalen tuda kasian neun. De ana koka heni memak penggawe naa hutan lala'en. Boe ma ana nakambo'ik penggawe naa.
40018028	Tehuu neu penggawe naa la'o dea neu, ana natonggo no nonoon esa, mana nahuta doik ba'u anak ka mbalin. Boe ma ana humu nala nonoon, de hese neu boliin ma mbokan nae, ‘Heeh! Bae o hutam hatematak ia boe!’
40018029	Nonoon namanene nala naa, boe ma ana sendek luu-langgan fo kokoen nae, ‘Awii! Tia-lai, ee! Tulun fee au fai lelak faa dei! Neu ko au bae falik au hutang nggara neu o.’
40018030	Tehuu penggawe naa nae, ‘Ta bisa! Nau ta nau, o muste bae hatematak ia!’ Boe ma ana sese nonoon neni bui neu, losa ana bae nabasa hutan nara raa.
40018031	Neu manek penggawen laen nara mete-rita hata mandadik naa ena, boe ma dalen nara sona. De reu tui manek.
40018032	Manek namanene nala naa, boe ma noke penggawe ta kalela hadak naa. Ana dedeun nae, ‘Weeh, hatahori manggarauk! Au koka heni o hutam mara lala'en, nahuu o moke au kasian neu o.
40018033	Tehuu tao hata de o ta maena dale kasian soa-neu o nonoom, sama leo au kasian neu o naa?’
40018034	Manek naa namanasa nalan seli losa nadenu sese hatahori naa neni bui neu, mita fo ara tuni-ndenin, losa ana bae nabasa hutan nara lala'en.”
40018035	Yesus nate'e Ndia tutuin, boe ma kokolak nae, “Au Amang manai nusa tetuk do inggu temak oo reke no lutuk talo naa boe. Neu ko Ana hukun ei, mete ma ei ta lilii heni tebe-tebe neu ei toranoo hatahori kamaherem mara sala-singgon nara.”
40019001	Yesus fee basa nenorik kara raa, boe ma Ana la'o ela Galilea fo neni profensi Yudea manai lee Yarden boboan seri naa neu.
40019002	Hatahori no'uk ka tunggan, boe ma Ana tao nahai hatahori hedis numa naa.
40019003	Hambu hatahori Farisir ketuk oo mai boe, fo rae ike rakatudak Yesus. Ara ratane rae, “Papa! Tungga ita anggaman hohoro-lalanen, mete ma touk sao ena, na, ana bole namaketu no saon pake dalak bee a mesan, do talo bee?”
40019004	Tehuu Ana naselu nae, “Eir ia, hatahori mana malela anggama. Tehuu tao hata de ei ta bubuluk Manetualain Susura Malalaon isin? Masaneda, nai tutui makasososak neni surak nae, ‘Manetualain adu hatahori dae-bafok, touk ma inak.’
40019005	Ma neni surak bali nae, ‘Huu naa de touk muste la'o ela ndia inan ma aman, fo neu leo-la'o dalek esa no saon, huu dua sara dadi reu esa ena.’
40019006	Dadi mete ma Manetualain mesa kana ndia adu nala dua sara dadi reu esa ena, na, hatahori dae-bafok boso mabingga-ba'e sara bali!”
40019007	Hatahori Farisir ramanene rala Yesus kokolak talo naa, boe ma ratane bali rae, “Mete ma talo naa, na, tao hata de ba'i Musa nae, hatahori bole namaketu, sadi ana fee susura nemeketuk soa-neu sao inan dei?”
40019008	Boe ma Yesus naselu bali nae, “Ba'i Musa fee lelak ei bei-ba'im mara ramaketu ro sira sao inan nara, nahuu sira raa, langga batuk kara sama leo ei! Tehuu neu Manetualain nakadadadik dae-bafok ia, Ndia nanaen ta talo naa.
40019009	Huu naa de Au afada, ee! Mete ma sao inak la'ok sala nakahuluk, na, touk bole namaketu noon. Mete ma sao inak ta la'ok sala, tehuu touk ndia namaketu noon, de ana sao seluk no inak laen, na, ana hohongge-lelena naa ena!”
40019010	Yesus ana nunin nara ramanene rala Ana kokolak talo naa, boe ma ara kokolak rae, “Mete ma talo naa, na, malole lenak boso sao leo.”
40019011	Boe ma Yesus naselu nae, “Ta basa hatahori bisa simbok rala Au kokolang la'e-neu hatahori ta mana saok. Kada hatahori fo Manetualain henggenee memak kana leo.
40019012	Hambu hatahori ta sao, nahuu numa inan bonggin mai leo naak ena. Hambu ketuk oo ta sao boe, nahuu hatahori tao sara talo naa. Ma hambu boe, ana here aon fo ta sao, nahuu ana nau nakalala'ok kada Manetualain ue-osan. Hatahori fo mana bisa nalela nenorik ia, elan numa naa fo ana simbo a mesan leo.”
40019013	Faik naa, hatahorir ko'o roo sira anan nara reni Yesus reu, mita fo Ana ndae liman ma kokolak fee baba'e-babatik neu sara. Tehuu ana nunin nara rahara berak reu hatahorir raa.
40019014	Boe ma Ana namanasa ana nunin nara nae, “Ela kakana anar raa reni Au mai! Boso mamanggenggee sara! Huu hatahori mana sama leo sira iar, ndia Manetualain hatahorin.”
40019015	Boe ma Ana ndae liman neu kakana anar raa ma noke-hule fo Manetualain fee baba'e-babatik neu sara. Basa boe ma Ana la'o ela mamanak naa.
40019016	La'e esa, hambu hatahori mai natane Yesus nae, “Papa Meser! Au muste tao hata malole talo bee, mita fo au bubuluk no tetuk ae, au bisa maso nusa tetuk do inggu temak? Huu au ae asoda akandoo ua Manetualain.”
40019017	Boe ma Yesus naselu nae, “Tao hata de o matane Au la'e-neu hata fo malole? Kada Manetualain ndia malole. Mete ma o mae masoda muan, na, leo-la'o tungga Ndia parendan.”
40019018	Hatahori naa natane bali nae, “Parenda bee naa?” Boe ma Yesus naselu nae, “Boso makanisa hatahori; boso la'ok sala mua ta o saom; boso mamana'o; boso dadi sakasii pepeko-lelekok;
40019019	fee hada-horomatak neu o inam ma o amam; ma sue neu o toranoom sama leo o sue o ao heli-helim.”
40019020	Hatahori naa naselu nae, “Basa parenda raa, au tao tungga sara ena. Bei kuran hata bali?”
40019021	Yesus namanene nala naa, boe ma Ana nae, “Mete ma o mae tungga Manetualain hihii-nanaun lala'en, na, fali muu ngga fo se'o heni basa o hata-hetom lala'en. Basa naa, muu baba'e doin nara fee hatahori mana to'a taak kara. Basa dei fo o mai tungga Au. Huu neu ko Manetualain bala fee o hata-heto manahetak nai nusa tetuk do inggu temak.”
40019022	Hatahori naa namanene nala naa, boe ma ana fali neu ngga no dalen sona, huu su'in no'un seli.
40019023	Basa boe ma Yesus kokolak no ana nunin nara nae, “Mamahere Au, hatahori kamasu'ik susa la'e esak kana maso nusa tetuk do inggu temak.
40019024	Ndia sususan naa, nok bali banda onta mo'ok esa maso neni lalaen neu nesik ndandauk bolon.”
40019025	Yesus ana nunin nara ramanene rala naa, boe ma ara heran bali-bali. De ara raselu rae, “Mete ma talo naa, na, see ndia bisa maso nusa tetuk do inggu temak?”
40019026	Yesus mete natalolole sara, boe ma Ana kokolak nae, “Mete ma hatahori dae-bafok ndia tao, memak ta bisa dadi. Tehuu mete ma Manetualain ndia tao, basan bisa dadi!”
40019027	Boe ma Petrus fee nesenedak nae, “Papa! Ai la'o ela basa ai hata-heton lala'en ena, fo tungga Papa. Tehuu ai hambu hata?”
40019028	Yesus naselu nae, “Mamahere neu Au! Mete ma Manetualain nakadadadik basan dadi beuk ena, neu ko Au Hatahori Dae-bafo Isi-isik ia, anggatuuk nai kadera man-parenda mo'o-inahuuk. Faik naa, ei mana tungga Au oo manggatuuk tungga boe nai kadera man-parenda salahunu dua dadi miu mana maketu-maladi dede'ak soa-neu ita leon Isra'el kasalahunu duak kara!
40019029	Hatahori mana la'o ela ndia uman, ka'a-fadin, ina-aman, anan nara ma ndia osi-lutun fo tungga Au, neu ko ana simbo falik losa lipa la'e natun esa. Ma neu dae-bafok fai mate'en, ana oo nasoda nakandoo no Manetualain boe.
40019030	Dadi masaneda, ee! Tungga Manetualain dudu'an, hatahori no'uk mana so'uk aon leo hatahori mo'o-inahuuk, sira raa, ndia hatahori kadi'in lenak. Tehuu hatahori mana tao aon leo hatahori kadi'ik, sira raa, ndia hatahori mo'o-inahuuk, tungga Manetualain dudu'an.”
40020001	Basa naa Yesus fee nenorik nae, “Manetualain toto'u parendan naa, sama leo lololek ia: hambu tenu osik esa kalua bei li'u nee huhua anan, neu sangga hatahorir fo raue nai ndia osi anggor.
40020002	Ana hambu hatahori mana maue-osar, boe ma rala harak fo raue-osa faik esa, babaen doi lilo fulak esa, tungga belin fo rateme ralak. Raketu basa, boe ma ana nadenu sara reu raue nai ndia osin.
40020003	Li'u sio huhuan, boe ma ana kalua bali neni pasar neu. Numa naa, ana mete-nita hatahori ketuk ranggatuuk nado nggoa-nggoak ka.
40020004	Boe ma ana nafada sara nae, ‘Wee, ka'a nggara ein, ee! Ei nau tao ues nai au osing, do? Neu ko au bae ei no mandaak.’ Ara ramanene talo naa, boe ma rakahu'u a, de reu raue-osa.
40020005	Li'u salahunu dua ledo tetun, ma li'u telu ledo bobon, tenu osik kalua numa uman mai, fo neu sangga hatahori mana maue-osa bali.
40020006	Ledo bobok ena, fama te li'u lima, boe ma tenu osik naa kalua bali. Ana mete neu-mai te bei hambu hatahori kada rambarii hiek. Boe ma natane sara nae, ‘Tao hata de ei kada mambariik ta tao hata esa boe na numa huhuak ka losa ledo bobok ia?’
40020007	Hatahorir raa raselu rae, ‘Papa, ee! Ta hambu hatahori fee ai ues.’ Boe ma tenu osik naa nae, ‘Mete ma talo naa, na, ei miu tao ues nai au osing leo!’
40020008	Losa li'u fo hahae tao ues, boe ma tenu osik naa nanggou nala ndia mandor, de nae, ‘Manggou hatahori mana maue-osar raa fo bae sira esa-esak doi ue-osan. Mulai numa hatahori mana maso bakahitok losa hatahori mana maso makasososak naa.’
40020009	Boe ma mandor naa nanggou hatahorir raa mulai numa mana tao ues li'u lima ledo bobon. Ana fee sara esa-esak simbo doi lilo fulak esa.
40020010	Basa de mandor naa nanggou hatahori mana maue-osa laen nara, losa mana maue-osa ndia li'u nee huhua anan. Mana tao ues numa huhuan mai du'a rae, neu ko sira simbo no'un lena heni hatahori fo mana tao ues numa li'u lima ledo bobon mai. Naa te sira oo, simbo doi lilo fulak esa boe.
40020011	Ara simbo rala talo naa, boe ma unggu-remu neu tenu osik naa rae,
40020012	‘Awe'! Ta bisa talo ia, papa! Sira mana maik bakadean seli, tao ues kada li'u esak ka. Tehuu ai mana maik numa huhua anan mai, maue-osa fafandek lima-ein losa ai mbusen nara faa! Tehuu talo bee de papa bae ai sama leo sira raa?’
40020013	Boe ma tenu osik naselu neu sira esa nae, ‘Ka'a, ee! Au ta panake ka'a, nahuu ka'a mesa kana ndia nakaheik tao ues faik esa, na, babaen doi lilo fulak esa. Tebe, hetu? Dadi au bae tungga ita nekeketun, hetu?
40020014	Malole lenak ka'a simbo nala ka'a doin fo fali muu ngga leo. Mete ma au ae fee hatahori fo mana tao ues bakahitok numa ka'a mai, no'un sama no au feek neu ka'a, na, au haak naa.
40020015	Au ae pake au doing talo bee a mesan tungga kada au hihiing. Talo bee de ka'a nasakele nahuu au dale maloleng?’
40020016	Leo naak oo, neu Manetualain dadi neu manek soa-neu hatahorir boe, Ana bala hatahorin nara tungga Ndia hihiin. Dadi hatahori mana mai bakahitok, neu ko ana simbo baba'en sama leo hatahori mana mai makasososak. Ma hatahori mana mai makasososak, neu ko ana simbo ndia baba'en sama leo hatahori mana mai bakahitok.”
40020017	Basa boe ma Yesus asa la'o reni Yerusalem reu. Neu ara bei la'ok numa dalak, Ana nanggou nala ana nunin nara fo rakabua mesa kasa roon. Boe ma Ana nafada seluk bali nae,
40020018	“Ei nenene, ee! Hatematak ia ita tae teni Yerusalem teu. Tehuu nai naa ara se'o heni Au, Hatahori Dae-bafo Isi-isik ia uni malangga anggama Yahudi malanggan nara, ma meser anggamar uu. Boe ma ara raketu hukun mates neu Au.
40020019	De ara loo lima Au uni hatahori fe'ek ta mana nalela Manetualain uu. Boe ma ara kokolak rakamamaek Au. Ma ara poko-femba rakalulutu Au ao-mbaang. Basa dei fo ara tao risa Au nai ai ngganggek lain. Memak Au mate tetebes. Tehuu neu bei-nesan, Au asoda fali numa mamates mai.”
40020020	Basa boe ma Sabadeus saon neni Yesus neu, sama-sama no anan Yakobis ma Yohanis. Boe ma ana sendek luu-langgan ma fee hada-horomatak fo kokoe nakandoo Yesus.
40020021	De Yesus natanen nae, “Mama parluu hata?” Boe ma inak naa nafada nae, “Talo ia, Papa! Au hule mete ma Papa nanggatuuk to'u parenda ena, na, Papa so'uk nala au anang dua ia, fo ara oo tungga to'u parenda sama-sama ro Papa boe. Au hule fo Papa nanggatutuuk esa neu Papa boboa konan, ma esa neu Papa boboa kiin.”
40020022	Yesus namanene nala inak naa nonoken, boe ma Ana kokolak no Yakobis ma Yohanis nae, “Ei ta bubuluk hata fo ei mokek. Neu ko Au hambu doidosok no'uk ka. Dadi talo bee? Ei du'a mae, ei oo mabe'i lemba-masaa doidosok naa sama-sama mia Au boe, do?” Dua sara raselu leli-belak kana rae, “Bisa malan seli Papa, ee!”
40020023	Boe ma Yesus naselu bali nae, “Memak, neu ko ei oo lemba-masaa doidosok naa, sama leo Au boe. Tehuu neu ko see ndia nanggatuuk nai Au boboa konan do boboa kiin, naa Au ta ndia aketu. Manetualain ndia naena haak fo naketun. Ana naketu memak kana ena, see ndia nanggatuuk nai mamanak naa.”
40020024	Neu ana nuni laen kasalahunuk kara ramanene rala dua sara nonoken talo naa, boe ma ara rasakele.
40020025	Tehuu Yesus nanggou nala basa sara, boe ma Ana nae, “Talo ia! Ei bubuluk ena, hetu? Hatahori mo'o-inahuuk kara mana to'u parenda rasi'e tuni-ndeni sira rau-inggun, losa ara ta bisa rakaundak. Ma malangga nusak kara fo ta mana malela Manetualain, ara fee parenda lena-lenak, losa sira rau-inggun nara ta bisa botik rala langgan nara.
40020026	Tehuu ei ta bole tao talo naa! See numa ei mai nau dadi neu hatahori mo'o-inahuuk, ana muste dadi neu ata-dato fo naono-lalau hatahori laen.
40020027	Ma see ndia nau dadi neu malanggan, ana muste tao aon sama leo ata-dato.
40020028	Nenene, ee! Au oo leo naak boe. Au, Hatahori Dae-bafo Isi-isik ia, mai fo aono-lalau hatahori. Au ta mai fo hatahori naono-lalau Au. Tehuu Au mai fo fee Au sodang katematuan, fo tefa-soi hatahori no'uk ka numa sira sala-singgon nara mai.”
40020029	Basa naa, Yesus asa la'ok rakandoo. Neu ara kalua numa kota Yeriko mai, hambu hatahori no'uk ka la'ok tungga sara.
40020030	Numa naa, hambu hatahori pokek dua ranggatuuk numa dalak tatain. Neu dua sara ramanene rae, mana la'ok nesik naa, ndia Yesus numa Nasaret mai, boe ma ara bolu rahere rae, “Lamatuak! Dauk tititi-nonosin, ee! Ai mahani a doon seli ia neu Lamatuak ena! Kasian neu ai dei!”
40020031	Hatahorir ramanene rala dua sara bolu talo naa, boe ma ara ka'i sara rae, “Weeh! Ei dua ngga boso mamue!” Tehuu dua sara kii-bolu rahere bali rae, “Lamatuak, ee! Dauk tititi-nonosin, ee! Kasian neu ai dei!”
40020032	Neu Ana namanene talo naa, boe ma Ana nambarii taak, de natane sara nae, “Ei nau Au tao hata fee ei?”
40020033	Ara raselu rae, “Lamatuak, ee! Tulun fo ai bisa mete-mita dei!”
40020034	Yesus namanene nala kokolan nara talo naa, boe ma dalen tuda kasian neu sara. De Ana nafaroe matan nara, boe ma ara mete-rita tutik kana. Basa boe ma ara la'ok tungga Yesus.
40021001	Basa naa, Yesus asa la'ok rakandoo losa nggorok esa nade Betfage, nai letek Setun tatain. Nggorok naa deka-deka no kota Yerusalem ena. Ara hahae taak numa naa. Boe ma Ana nadenu ana nunin dua rakahuluk.
40021002	Ana parenda sara nae, “Ei dua ngga meni nggorok naa miu. Mete ma ei maso, neu ko ei mete-mita banda keledei ina no ana tenan esa, neni pa'ak kara rai naa. Ei miu sefi heni talin nara, fo le'a meni sara ia mai fee Au.
40021003	Tehuu mete ma hambu hatahori natane ei nae, ‘Tao hata de ei le'a meni hatahori keledein?’ Na, ei maselun mae, ‘Lamatuak nae paken. Mete ma pake basa ena, neu ko Ana haitua fali memak kana.’
40021004	Basa iar muste dadi, tungga hata fo Manetualain mana to'u dede'an surak memak kana ena nae,
40021005	‘Hee, ei hatahori Yerusalem mara ein! Mai fo mete ia dei! Te ei Manem mai ena. Ana mai no dale nekeloloen. Ana mai no sa'e banda keledei tenak.’ ”
40021006	Basa boe ma ana nunin nara reu, ma tao tungga basa-basan, ndaa no Yesus helu neu sara ena.
40021007	Ara le'a roo keledei ina no ana tenan reni Yesus reu. Boe ma ara bela lafan nara neu reredon, de Ana sa'e neu lain fo nae maso neni kota neu.
40021008	Neu ara rae maso reni kota dale reu, boe ma hatahori no'uk kara ha'i rala lafan nara ma ndae arun nara, fo bela sara reu dalak. Hambu ketuk reu tati rala mbua sina doon nara, fo ara nggenggela sara reu dalak. No dalak naa, ara tao tanda rae, ara soru Yesus sama leo hatahori mo'o-inahuuk.
40021009	Boe ma hatahori ketuk la'ok rakahuluk resik Yesus matan, ma ketuk tungga dean. Ara eki rame-rame rae, “Hosana! Ai koa-kio Manetualain! Huu Dauk tititi-nonosin mai ena! Hosana! Ai koa-kio Manetualain! Huu Lamatuak nadenu Hatahori ia mai ena. Hosana! Ai koa-kio Manetualain! Huu Lamatuak nanggatuuk to'u parenda memak nai lalai fo demak mate'en!”
40021010	Neu Yesus maso Yerusalem no rame-rame talo naa, boe ma kota isin lala'en kalua, de ratane rae, “Awii! See ndia mai ia?”
40021011	Hatahori no'uk kara raselu rae, “Ndia ia, Manetualain mana to'u dede'an. Naden Yesus, hatahori Nasaret, numa profensi Galilea mai.”
40021012	Basa boe ma Yesus asa la'ok rakandoo, de maso reni Manetualain Uma Huhule-haradoi Ina-huun reu. Numa Uma Huhule-haradoik naa bebelan, hatahori taon dadi neu pasar ena, fo ara rasese'o mbui lunda sinar, ndia hatahori paken dadi tunu-hotuk soa-neu huhule-haradoik. Yesus mete-nita talo naa, boe ma Ana neu husi-mbuu kalua heni sara. Ana fae nggari heni basa meir fo ara pake tuka doik, ma fae nalengga heni basa banggur fo ara pake rasese'o mbuik kara.
40021013	Boe ma Ana nafada sara nae, “Manetualain mana to'u dede'an surak ena nae, ‘Au ambadedeik Uma ia, mita fo hatahorir bisa mai hule-haradoi nai ia.’ Manetualain nanaun talo naa, tehuu ei tao Uma ia dadi neu na'o manu-meor mamana nekebuan!”
40021014	Basa boe ma hatahori pokek ma hatahori keko-lu'uk kara reni Yesus mai numa Manetualain Uma Huhule-haradoin naa. De Ana tao nahai basa sara.
40021015	Numa naa oo hambu malangga anggama Yahudi malanggan nara ma meser anggamar boe. Neu ara mete-rita Yesus tao tanda heran talo naa, boe ma ara rasakele. Lena-lenak bali, neu ara ramanene kakanak kara bolu rame-rame numa Uma Huhule-haradoik rae, “ Hosana! Ai koa-kio Manetualain! Huu mane Dauk tititi-nonosin mai ia ena!”
40021016	Basa de malanggan nara raa kokolak reu Yesus rae, “Heeh! O mamanene kakanak kara raa kokolan? Naa, ta ndaa naa!” Tehuu Yesus naselu sara nae, “Hou, Au amanene. Te hata de? Ei bei ta lees mita nai Manetualain Susura Malalaon la'e-neu kakanak kara fo mana koa-kio Manetualain, do? Nai naa neni surak nae, ‘Manetualain sadia memak kakana mbimbila anak ma kakana kadi'i anak, fo ara koa-kio neu Ndia.’ ”
40021017	Basa boe ma Yesus asa kalua la'o ela kota naa, fo reu sunggu nai nggorok Betania.
40021018	Neu be'e-mai huhua anan, Yesus asa la'ok bali fo maso fali reni kota Yerusalem reu. Tehuu neu ara bei la'ok numa dalak, Ana nameda ndoe ena.
40021019	Ana mete-nita ai huuk esa numa dalak tatain fo hatahorir rasi'e ra'a boan. De Ana neu deka-deka no ai huuk naa, fo nae mete sudik kaboak do taa. Neu Ana losa ai huuk naa, Ana ta mete-nita boak esa boe na, tehuu mete-nita kada ai huuk naa doon. Boe ma Ana kokolak mbali ai huuk naa nae, “Huu o ta fee o boam soa-neu Au, de o ta bisa maboa ena!” Ana kokolak basa, boe ma ai huuk naa namatuu tutik kana.
40021020	Ana nunin nara mete-rita talo naa, boe ma ara nggengger. Ara ratane rae, “Tao hata de medak neu ma ai huuk ia namatuu tutik kana?”
40021021	Boe ma Ana naselu nae, “Nenene matalolole, ee! Mete ma ei mamahere tebe-tebe neu Manetualain, ma ta madale duak faa boe na, ei bisa tao sama leo Au taok naa ena. Ei oo bisa tao lena heni naa boe. Ha'i netuduk leo: ei bisa parenda letek esa fo lali neni tasi neu. Neu ko Manetualain lali heni memak letek naa, sadi ei mamahere tebe-tebe neu Ndia!
40021022	Basa hata fo ei moke neu Manetualain, neu ko ei simbon, sadi ei mamahere tebe-tebe neu Ndia.”
40021023	Basa boe ma Yesus asa la'ok rakandoo. Losa Yerusalem, ara maso fali reni Uma Huhule-haradoi Ina-huuk bebelan reu bali. Neu Ana nanori hatahorir la'e-neu Manetualain eno-dala ndoon, boe ma malangga anggama Yahudi malanggan nara ma lasi-lasi hadak kara mai rakaseseluk dede'ak roon rae, “See ndia nadenu o mai tao nemuek numa ia ndia afik ka? See ndia fee o haak naa?”
40021024	Tehuu Ana bubuluk ara sangga dalak fo rae rakatutudak Ndia. Boe ma Ana bala nae, “Au oo ae atane ei boe. Ei maselu Au dei, dei fo Au aselu ei.
40021025	Au ae atane talo ia: ei basa ngga malela Yohanis Mana Saranik naa, hetu? See ndia feen haak fo ana sarani hatahorir? Manetualain, do hatahori dae-bafok?” Boe ma ara dudu'a reu-mai, ma rakokola aok rae, “Awii! Ikek nala ita ia ena, ma! Huu mete ma ita taselu tae, ‘Manetualain ndia feen haak’, neu ko Ana bala nae, ‘Mete ma talo naa, tao hata de ei ta mamahere Yohanis?’
40021026	Tehuu ita oo ta bisa tae, ‘Hatahori dae-bafok ndia feen haak’ boe, neu ko basa hatahorir ramue mbali ita, nahuu ara ramahere rae, Yohanis naa, Manetualain mana to'u dede'an.”
40021027	Huu naa de ara raselu mbali Yesus rae, “Ai ta bubuluk.” Boe ma Yesus bala nae, “Dadi mete ma talo naa, Au oo ta parluu afada see ndia fee haak neu Au boe.”
40021028	Yesus kokolak nakandoo no malanggan nara raa nae, “Ei du'a talo bee la'e-neu lololek ia? Hambu amak esa no ana toun dua. Ana parenda ana ulun nae, ‘Anang gee! O muu maue-osa nai osi dale faik ia dei.’
40021029	Tehuu kanak naa naselu nae, ‘Eeh! Au ta uu.’ Tehuu ta dook ka boe ma ana fale dalen de ana neu.
40021030	Basa boe ma amak naa nadenu ana kaduan nae, ‘Anang gee! O muu maue-osa nai osi dale faik ia dei.’ Boe ma kanak naa naselu nae, ‘Malole papa. Dei fo au uu.’ Naa te ana ta neu.”
40021031	Yesus tui basa talo naa, boe ma natane sara nae, “Au ae atane talo ia: numa kakana kaduak kara raa mai, see ndia tao tungga aman parendan naa?” Boe ma ara raselu rae, “Ndia makasososak naa!” Basa de Ana kokolak nae, “Hou. Nenene matalolole, huu Au kokolang ndia ndaa. Hatahori fo ei henggenee malan ta kambareek kara, sama leo mana susu bea ia ma ina petak, neu ko ara maso dadi reu Manetualain hatahorin rakahuluk ruma ei mai. Huu ei kada mataa hie-hie mbali Manetualain, tehuu ei ta tao tungga Ndia hihii-nanaun.
40021032	Fai bakahulun, Yohanis Mana Saranik nanori ei ena, dalak talo bee fo ei bisa leo-la'o no ndoos. Tehuu ei ta nau mamahere neu sana. Naa te neu faik hatahori ta kambareek kara ramanene Yohanis, ara la'o ela basa sira sala-singgon nara fo tungga ndia nenorin naa. Ei oo bubuluk mala basa naar ena boe. Tehuu ei ta nau hahae numa ei sala-singgom mara mai, fo tungga Manetualain hihii-nanaun.”
40021033	Basa naa, Yesus tui lololek esa bali nae, “Hambu tenu daek esa neu nasosoi nambalao osi beuk fo nae sele ai anggor neu ndia daen lunggun. Basa de ana mba'a eko-feon. Ma ana tao baak fo nae rumu-ke'e anggor oen. Boe ma ana nambaririik mamana nenea demak. Basa de ana fee osi naa neu mana maue osir fo ara raue ma raba'e buna-boan nara roon. Boe ma ana la'o neni nusa fe'ek neu.
40021034	Losa fai ketu anggor boan, boe ma tenu osik naa nadenu ndia hatahori mana maue-osan neni mana maue osir neu, fo noke ndia baba'en.
40021035	Tehuu mana maue osir ta hosek ndia hatahori mana maue-osan naa. Ketuk hambu fefembak, ketuk rakanisa sara, ma ketuk neni tokok renik batu.
40021036	Tehuu tenu osik naa nadenu seluk ndia hatahori mana maue-osan nara bubuak esa mo'on lena makasososak naa. Tehuu mana maue osir raa oo, tao manggarauk talo naa neu basa sara boe.
40021037	Doo-doo boe ma, tenu osik naa nadenu ndia ana heli-helin. Huu ana du'a nae, ‘Mete ma au adenu au ana heli-heling, neu ko ara simbok no malole, ma ramanene neun.’
40021038	Tehuu neu mana maue osir raa mete-rita kanak naa, boe ma ara rakokola aok rae, ‘Heeh, ei mete dei! Tou lasik nadenu ndia ana heli-helin mai ena. Neu ko ana ndia simbo nala tou lasik pusakan lala'en. Dadi mai fo ita tao tisan leo, mita fo ita ndia la'e tala osi ia.’
40021039	Boe ma ara humu rala kanak naa, de ara nggarin neni osi deak neu fo tao risan.”
40021040	Yesus tui basa, boe ma natane sara nae, “Au ae atane talo ia: mete ma tenu osik naa fali mai ngga, nai rarain ana tao mana maue osir raa talo bee?”
40021041	Boe ma hatahori Yahudi malanggan nara raselu rae, “Neu ko ana nakanisa basa hatahori manggarauk kara raa. Basa naa, ana fee hatahori laen seba osi naa, fo neu ko ba'e buna-boan ndaa no fain.”
40021042	Boe ma Yesus kokolak no sara nae, “Fama te ei bei ta lees mita hata fo neni surak nai Manetualain Susura Malalaon nae, ‘Hambu batu esa, tukan batur nggari henin, tehuu hatematak ia batu naa dadi neu uma batu netehuun ena! Manetualain mesa kana ndia here nalan, boe ma nanggatutuuk batu naa. Huu naa de ita mete-titan lolen seli!’ ”
40021043	Boe ma Yesus tuti kokolan nae, “Dadi ei dudu'a matalolole, ee. Fai bakahulun Manetualain here nala ita hatahori Yahudir ia, fo dadi teu Ndia hatahorin. Tehuu ei ta nau tao matak mbali Au, de neu ko Manetualain here hatahori laen. Kada hatahori mana leo-la'o tungga Manetualain hihii-nanaun, ndia bisa maso dadi neu Manetualain hatahorin.
40021044	[Au afada no kada ndoo-tetun. Au ia, ndia batu netehuuk naa. Hatahori mana tuda la'e-ndaa batu ia, neu ko nakalulutu. Ma mete ma batu naa tuda la'e hatahori, neu ko hatahori naa dadi makararafuk memak.]”
40021045	Neu malangga anggama Yahudi malanggan nara, ma hatahori Farisir ramanene rala Yesus tutuin, boe ma ara bubuluk rae, lololek naa ndee la'e sira. Sira tetuk sama leo mana maue osir raa, ma tukan batu mana nggari heni batu netehuuk naa.
40021046	De ara ramanasa ralan seli. Boe ma ara dudu'a de rala harak fo rae humu Yesus. Tehuu ara ramahia hatahori no'uk kara fo mana tao leo Yesus naa, Manetualain mana to'u dede'an. Huu naa de ara oo ta bisa tao hata-hata mbalin boe.
40022001	Basa de Yesus kokolak seluk no sara pake lololek nae,
40022002	“Manetualain parenda-koasan naa, sama leo manek esa tao feta kabin soa-neu ana toun.
40022003	Neu raole rala feta ena, boe ma ana nadenu atan fo neu nafada basa hatahorir neni nokek kara nae, ‘Mai leo, te feta nae mulai ia ena.’ Tehuu hatahorir raa ta nau mai.
40022004	Boe ma atar raa lenggu fali de rafada manek. Manek namanene nala naa, boe ma nadenu ata laen nara nae, ‘Ei miu mafada basa hatahorir fo mai leo, huu sadia ala feta ena. Au tati sapi ena, ma dode-nasu malada-malada ena. Madenu sara mai ra'a feta leo, huu basan neni sadiak ia ena.’
40022005	Atar raa reu rafada talo naa. Tehuu hatahori neni nokek kara raa ta nau tao matak. Ketuk reni osi reu, ketuk reni mamana ue-osan reu,
40022006	ma ketuk humu rala manek atan nara fo tuni-ndeni sara losa mate.
40022007	Manek namanene nala naa, boe ma namanasa nalan seli. De Ana nadenu soldadun nara reu rakanisa basa hatahorir mana rakanisa ndia atan nara. Basa de soldadur raa hotu heni kota naa losa natetu no daer.
40022008	Boe ma manek naa nanggou ndia ata laen nara ma nafada nae, ‘Feta kabin neni sadiak ena, tehuu hatahorir fo au okek kara ena, ta randaa tungga au fetang.
40022009	Hatematak ia ei kalua meni dala ramer miu moke see a mesan, fo ei matonggo mia sara rai naa.’
40022010	Boe ma atar raa reni dala ramer reu. Ara roo hatahori no'uk ka fo ratonggo sara ruma naa, de reni feta kabin reu. Hambu hatahori neulauk kara, ma hambu hatahori manggarauk mana mai tao rasofe mamana feta naa.
40022011	Basa de manek naa maso neni mamana feta neu, de mete ndule ndia fuin nara. Boe ma ana mete-nita fuik esa ta pake bua-lo'a feta.
40022012	De manek natanen nae, ‘Tia-lai, ee! Tao hata de o maso ia mai ta pake bua-lo'a feta?’ Tehuu hatahori naa panggananaa namanggonggoak kana.
40022013	Boe ma manek parenda atan nara nae, ‘Futu hatahori ia lima-ein nara fo pirun neni dea naa neu, mita fo ana bu'i ma doidoso nai mamana makiuk naa.’
40022014	Leo naak oo, Manetualain noke hatahori no'uk ka boe, tehuu Ana here nala kada hidak ka fo dadi neu Ndia hatahorin.”
40022015	Hatahori Farisir ramanene rala Yesus kokolak talo naa, boe ma ara rala harak fo rae ike ma rakasasa'ek salak neu Yesus.
40022016	De ara radenu sira ana nunin nara sama-sama ro hatahori numa Herodes partei politik mai, fo reu rakaseseluk dede'ak ro Yesus. Ara rakadedemak kana rae, “Papa Meser! Ai bubuluk Papa dalen ndoos. Papa ta mana pepeko-lelekok ma ta mete matak. Papa soa fee nenorik la'e-neu Manetualain Dede'a-kokolan no tetuk.
40022017	Hatematak ia ai nau matane dede'ak esa. Tungga ita anggama Yahudi hohoro-lalanen, ndondoon naa ita muste bae bea fee man-parenda Roma mane ina-huun, do taa?”
40022018	Tehuu Yesus bubuluk nae, ara rae ike Ndia naa ena fo Ndia kokolak laban man-parenda Roma. Boe ma Ana naselu nae, “Memak, ei hatahori mana dea-matak! Tao hata de ei mae ike Au menik dede'ak naa?
40022019	Matudu sudik doi lilo fulak esa fo hatahorir paken bae bea mai Au dei!” De ara ratudu doi lilo fulak esa neun.
40022020	Boe ma Ana natane sara nae, “Ia, see nggambar ia? Ma ia, see naden ia?”
40022021	Ara raselu rae, “Naa keser, man-parenda Roma mane ina-huun naa.” Boe ma Yesus nafada sara nae, “Dadi mete ma talo naa, ei miu fee man-parenda hata fo man-parenda haak. Ma fee Manetualain hata fo Manetualain haak.”
40022022	Ara ramanene rala Ana naselu talo naa, boe ma basa sara heran bali-bali, huu Ana kokolak ndaa, na. Huu naa de ara ta bisa ike sana. Boe ma ara la'o elan leo.
40022023	Numa naa oo, hambu hatahorir ruma partei Saduki mai boe. Hatahorir maruma partei Saduki mai ia fee nenorik rae, hatahori mates ta nasoda fali numa mamaten mai. Faik naa ara oo, sangga dalak fo rae ike Yesus boe. Huu naa de ara mai rakaseseluk dede'ak roon rae,
40022024	“Papa Meser! Ba'i Musa surak ela fee ita dala-hadak ia ena nae, mete ma touk esa mate la'o ela saon, tehuu anak taa, na, touk naa fadin muste sao nala ina falu naa, mita fo ana fee tititi-nonosik soa-neu ka'an mana matek naa ena.
40022025	Memak lele uluk ba'i Musa fee nenorik talo naa, tehuu hatematak ia, ai nau matane talo ia: hambu touk hitu ka'a-fadik kara. Uluk sao, tehuu maten ma ta la'o ela anak. Boe ma fadin mana tunggan, sao nasafali ina falu naa.
40022026	Ta dook ka, ana oo mate boe, ma anak taa. Leo naak oo no fadik katelun boe; ana sao nala ina falu naa, tehuu ana oo mate boe, ma ta la'o ela anak. Talo naa nakandoo losa fadi muri anak oo, maten boe.
40022027	Basa boe ma ina falu naa maten.
40022028	Dadi hatematak ia, ai nau matane talo ia: inak naa sao nita no touk hitu ena. Neu ko neu dae-bafok fai mate'en, Manetualain nasoda falik hatahori mates sara, inak naa dadi neu see saon, ou?”
40022029	Boe ma Yesus naselu nae, “Mete ma ei matane talo naa, na, ei sala mo'ok ia ena! Ei ta malela Manetualain Susuran isin. Ma ei oo ta bubuluk Ndia koasan ta neni babanggak boe!
40022030	Ndoon talo ia. Neu Manetualain nasoda falik hatahori mates sara, ta hambu dede'a sasaok soa-neu sara ena, sama leo Ndia atan nara marai nusa tetuk do inggu temak.
40022031	Ma Au oo nau kokolak la'e-neu hatahori mates bisa nasoda fali numa mamaten mai, do taa boe. Nai ba'i Musa susuran hambu tutuik na'u ai ana neni hotuk, tehuu ta kade sana. Numa tutuik naa mai, ita bubuluk tae, hatahori mates bisa nasoda fali numa mamaten mai. Numa naa Manetualain nafada ba'i Musa nae,
40022032	‘Au ia, Manetualain numa o ba'im mara mai, sira ba'i Abraham, ba'i Isak, ma ba'i Yakob. Basa sara rakaluku-rakatele rakandoo neu Au, losa hatematak ia.’ Ita bubuluk tae, neu Manetualain kokolak talo naa, ba'ir raa mate dook ka ena. Tehuu Manetualain nafada nakandoo nae, Ndia bei dadi neu sira Lamatuan. Huu naa de ita bubuluk tae, sira samanen nara bei rasoda rakandoo, leo mae ara mate dook ka ena. Dadi leo mae hatahori mate, tehuu ana nasoda fali numa mamaten mai. Kada hatahori masodak ndia mana nakaluku-nakatele neu Manetualain, ta hatahori mates, hetu?!”
40022033	Hatahori Sadukir raa ramanene rala Yesus fee nenorik talo naa, boe ma ara ta bisa bala hata-hata bali. Tehuu hatahori no'uk kara raa heran bali-bali, de kokolak rae, “Awii! Hatahori ia nenorin ta neni babanggak, ee!”
40022034	Neu hatahori Farisir ramanene rala rae, Yesus bala nala hatahori Saduki raa ena, boe ma ara rakabua rame-rame fo rae rakaseseluk dede'ak roon.
40022035	Sira mana malela anggaman esa nae ike sudik Yesus nae,
40022036	“Papa Meser! Au nau atane talo ia: ita hohoro-lalanen, ma anggama parendan, no'un seli. Numa basa parendar fo maruma ba'i Musa mai naa, bee ndia nenenin lenak?”
40022037	Boe ma Yesus naselu nae, “Parenda fo nenenin lenak nai Manetualain Susura Malalaon naa nae talo ia: ‘Manetualain naa, ei Lamatuam. Dadi ei muste sue-lai neu Ndia lena heni basa-basan. Huu naa de ei muste hii malan seli neun, malela Ndia, ma maue-osa fafandek lima-eim mara fo tungga Ndia hihii-nanaun.’
40022038	Parenda naa, nenenin lena basan, ma ta neni babanggak!
40022039	Ma hambu parenda kaduan nae leo ia: ‘O muste sue hatahori laen nara, sama leo o sue o ao heli-helim.’
40022040	Parenda kaduak kara ia, ndia huuk numa ba'i Musa hohoro-lalanen ma Manetualain mana to'u dede'an nara nenorin lala'en. Ta bisa dadi, hatahori tungga parenda laen nara, mete ma ana ta tungga nakahuluk parenda mo'o kaduak kara iar.”
40022041	Faik naa, hatahori Farisir bei rakabua numa naa, boe ma Yesus natane nasafali sara nae,
40022042	“Manetualain helu-bartaa numa lele uluk mai ena nae nadenu Karistus mai fo tao nasoi-nasoda Ndia hatahorin nara. Tungga ei dudu'am, Karistus naa, see tititi-nonosin?” Boe ma ara raselu rae, “Ndia naa, mane Dauk tititi-nonosin.”
40022043	Yesus kokolak seluk nae, “Mete ma talo naa, na, hata de Manetualain Dula-dale Malalaon nafada mane Dauk fo noke Karistus naa, ‘Lamatuak’? Sama leo Dauk surak ena nae,
40022044	‘Manetualain nafada au lamatuang ena nae, “Mai fo manggatuuk muu Au boboa konang nai mamana hada-horomatak mate'en ia. Neu ko Au tao ala o musum mara, losa ara do'or mbali O.’ ”
40022045	Numa susurak naa mai, ita bisa bubuluk tae, mane Dauk mesa kana noke Karistus naa, ‘Lamatuak’. Dadi mete ma hatahori rae Karistus naa, kada mane Dauk tititi-nonosin, naa bei ta dai! Ndia oo dadi neu mane Dauk Lamatuan boe!”
40022046	Ara ramanene rala Yesus kokolan talo naa, boe ma hatahori Farisir raa kada ramanggonggoak kana, ma ta hambu hatahori esa bisa naselu Yesus boe na. Huu naa de mulai numa faik naa mai oo, ara ramata'u ratatane boe, ma ta rambarani rae ike sudik Yesus bali.
40023001	Basa boe ma Yesus nanori ana nunin nara sama-sama roo hatahori no'uk kara fo mana tungga sara.
40023002	Ana nafada nae, “Meser anggamar ma hatahori Farisir raa to'u haak fo fee nenorik la'e-neu ba'i Musa hohoro-lalanen nara.
40023003	Huu naa de ei muste nenene sara ma tungga nenorin nara. Tehuu boso tungga hata fo ara taok, nahuu ara ta tao tungga sira nenori heli-helin.
40023004	Ara rakasetik hatahorir fo lemba-rasaa sira anggaman hohoro-lalane kamaberan nara. Tehuu sira mesa kasa ta nau tulu-fali hatahorir fo tao tungga hohoro-lalanek naa.
40023005	Basa hata fo ara taok, ara taon mita fo hatahori koa sara. Ha'i netuduk leo: hambu buas esa isin Manetualain Dede'a-kokolan fo ara pa'an neu langgan nara ma liman nara. Tehuu ara tao ramo'o sira enan, mita fo hatahori so'uk kasa rae, ‘Wee! Sira iar, hatahori malalaok!’
40023006	Mete ma ara maso reni uma huhule-haradoik reu, do tungga feta, ara soa sangga mamana nenggetuuk neulaun lenak, fo hatahori no'uk mete-rita sara.
40023007	Mete ma reni pasar reu, ara oo hihii kada hatahori fee sara hada-horomatak boe. Ara sangga fo hatahori do'or neu sara rae, ‘Soda-molek, papa meser mana hambu hada-horomatak.’
40023008	Tehuu ei boso tungga sira hihiru-heheon naa! Hatahori ta bole roke ei rae, ‘papa meser’, nahuu ei Mesem kada esak ka. Ma ei basa ngga ia, toranook kara.
40023009	Boso makadedemak hatahori nai dae-bafok ia mae, ‘papa’, nahuu ei Amam nai nusa tetuk do inggu temak kada esak ka.
40023010	Hatahorir oo ta bole roke ei rae, ‘lamatuak’ boe, nahuu ei Lamatuam kada esak ka, ndia Au ia fo Manetualain helu-bartaa nadenun numa lele uluk mai ena.
40023011	Huu naa de Au afada fo ei ta bole so'uk aom mara, sama leo hatahori mana hii kada hambu hada-horomatak kara raa. See numa ei mai nau dadi miu hatahori mo'o-inahuuk, ana muste dadi sama leo ata-dato fo naono-lalau hatahori laen.
40023012	Hatahori mana nakadedemak aon nara, neu ko Manetualain nakaloloek kana. Tehuu hatahori mana tao aon sama leo hatahori kadi'ik, neu ko Manetualain nakadedemak kana.”
40023013	Basa naa, Yesus tuti kokolan nae, “Weeh, ei meser anggamar ma hatahori Farisir ein! Numa ei hihiru-heheom huun mai, eir ia, hatahori mana dea-matak kara! Neu ko ei hambu sosoek, nahuu ei ta nau mamahere neu Au, ndia Hatahori fo Manetualain helu-bartaa ena nae nadenun mai ia. Ma manggaraun lenak bali, ei mamanggee mala hatahorir mana nau mai maso nai Manetualain parenda-koasan dale fo ara boso ramahere neu Au.
40023014	[Weeh, ei meser anggamar ma hatahori Farisir ein! Numa ei hihiru-heheom huun mai, eir ia, hatahori mana dea-matak kara! Neu ko ei hambu sosoek, nahuu ei kada pepeko-leleko ina falur, basa de ei fonda mala uman nara. Tehuu nai hatahori no'uk kara matan, ei mafuni ei manggaraum mara naa, ma mambariik hule-haradoi mala dook ka fo hatahorir rae, ei dalem mara lolo-laok. Tehuu neu ko Manetualain fee huku-dokik beran seli neu ei.]
40023015	Weeh, ei meser anggamar ma hatahori Farisir ein! Numa ei hihiru-heheom huun mai, eir ia, hatahori mana dea-matak kara! Neu ko ei hambu sosoek, nahuu ei sa'e ofak meni bee miu a mesan, ma konda-hene letek, nau sangga kada hatahori esak ka, fo maso neni ei anggamam neu. Tehuu mete ma ana maso ena, na, ei tao mala masodan manggaraun lenak bali, losa ana hambu huku-dokik nai a'i mbila ta kala matek, beran lena ei la'e dua.
40023016	Weeh! Ei dadi hatahori pokek nai dalem mara ena, tehuu hata de ei bei nau matudu dalak fee hatahori laen bali? Neu ko ei hambu sosoek, nahuu ei fee nenorik leli-belak kana mae, ‘Mete ma hatahori so'uk hehelu-bartaak pake sumba-sook ma seseik Uma Huhule-haradoi Ina-huuk, na, hatahori naa ta nakaesa no ndia hehelu-bartaan naa. Tehuu mete ma ana so'uk hehelu-bartaak pake sumba-sook ma seseik bua lilo mbilas manai Uma Huhule-haradoik naa, na, dei fo ana nakaesa no ndia hehelu-bartaan naa.’
40023017	Eir ia, hatahori nggoak kamangganggak ta bubuluk hata esa boe na! Ei rarain mae, Manetualain du'a nae bua lilo mbilas nenenin lena heni Ndia Uma Huhule-haradoin, do? Taa! Uma naa ndia tao buas naa dadi malalaok!
40023018	Ei oo fee nenorik leli-belak kana mae, ‘Mete ma hatahori so'uk hehelu-bartaak pake sumba-sook ma seseik mei tunu-hotuk manai Uma Huhule-haradoi Ina-huuk, na, hatahori naa ta nakaesa no ndia hehelu-bartaan naa. Tehuu mete ma ana so'uk hehelu-bartaak pake sumba-sook ma seseik tunu-hotuk manai mei lain, na, dei fo ana nakaesa no hehelu-bartaan naa.’
40023019	Eir ia, memak poke tetebes sara ena. Neu ko mei tunu-hotuk naa nenenin lena heni tunu-hotuk manai mei naa lain. Mei naa ndia taon, de sira tunu-hotun nara dadi malalaok fee Manetualain.
40023020	Huu naa de mete ma hatahori sumba-soo ma seseik mei tunu-hotuk, na, malole lenak seseik mei naa, no basa hata manai mei naa lain boe.
40023021	Mete ma hatahorir sumba-soo ma seseik Uma Huhule-haradoi Ina-huuk, na, malole lenak seseik Uma Huhule-haradoik sama-sama no Manetualain naden. Huu Ana ndia leo nai naa.
40023022	Mete ma hatahori sumba-soo ma seseik nusa tetuk do inggu temak, na, naa sama leo ana seseik Manetualain kadera man-parendan sama-sama no naden, huu Ana ndia nanggatuuk to'u parenda nai naa.
40023023	Weeh, ei meser anggamar ma hatahori Farisir ein! Numa ei hihiru-heheom huun mai, eir ia, hatahori mana dea-matak kara! Neu ko ei hambu sosoek, nahuu ei malelam mara seli fo reke fee Manetualain baba'ek esa numa salahunu mai. Ei soa reke makandoo basa-basan, losa ei bumbu-fanim mara ruma osi mai oo, ei reke no lutuk boe. Ha'i netuduk leo, ei reke lutuk ei daradaim, adas makeek, ma jintan. Naa te ei lilii heni Manetualain hohoro-lalanen nara fo nenenin lenak mate'en! Ei ta leo-la'o no ndoos. Ei ta sue hatahori kasian nara. Ma ei ta leo-la'o makandoo tungga Manetualain hihii-nanaun. Malole lenak, ei tao tungga basa naar, dei fo miu reke ei bumbu-fanim mara fo ei nau fee Manetualain.
40023024	Ei dalem mara makatemak kara ena, tehuu hata de ei bei nau matudu dalak fee hatahori laen bali? Ei tao hohoro-lalanek no lutu-lelon losa ei madenu hatahori laen nara tungga, tehuu Manetualain hohoro-lalanen fo nenenin lenak mate'en naa, ei mesa ngga ta tungga. Sama leo, ei parisa no lutuk ma se'e heni mumuu numa ei oe nininum mai. Tehuu banda mo'ok sama leo kamba, ei kodo katemak kana!
40023025	Weeh, ei meser anggamar ma hatahori Farisir ein! Numa ei hihiru-heheom huun mai, eir ia, hatahori mana dea-matak kara! Neu ko ei hambu sosoek, nahuu ei safe mala ei pingga-manggom mara losa ranggadilak, tehuu naa nai kada dean. Naa te dalen nara nggeon ndoos sofek no ei tatao-nono'i manggaraum ndia leo na'o manu-meo ma bare-na'o.
40023026	Weeh! Hatahori Farisir pokek kara ein! Safe makahuluk ei pingga-manggom dalen nara dei! No dalak naa, dean nara oo, dadi laok boe!
40023027	Weeh, ei meser anggamar ma hatahori Farisir ein! Numa ei hihiru-heheom huun mai, eir ia, hatahori mana dea-matak kara! Neu ko ei hambu sosoek, nahuu eir ia nok bali rates neni dama mutik. Hatahorir mete-rita kada dean naa, lolen seli. Tehuu dalen naa, sofek no hatahori mates duin nara, ma basa mana kaboo mburuk.
40023028	Ei oo sama boe! Ei soa tao aom mara nok bali hatahori lolo-laok. Hatahori mete-rita ei numa dea mai, sama leo hatahori dale ndoos. Naa te ei dalem mara sofek no dede'a manggarauk ena. Ei kokolak laen, tao laen, ma lilii heni Manetualain parendan nara.
40023029	Weeh, ei meser anggamar ma hatahori Farisir ein! Numa ei hihiru-heheom huun mai, eir ia, hatahori mana dea-matak kara! Neu ko ei hambu sosoek! Ei tao rates mo'ok kara soa-neu Manetualain mana to'u dede'an nara, ma heti mala hatahori dale maloler raten nara neulau ndoos.
40023030	Tehuu ei mae, ‘Mete ma ita leo tanak esa to ita bei-ba'in nara, neu ko ita ta tungga a mesan takanisa Manetualain mana to'u dede'an nara.’
40023031	No dalak naa, ei mesa ngga ndia matudu mae, ei oo manggarauk sama leo ei bei-ba'im mara boe.
40023032	Dadi malole lenak, ei tao manggarauk talo naa losa basan, tungga ei bei-ba'im sala-singgon nara!
40023033	Eir ia, tebe-tebe manggarauk nok bali mengge karasok. Ei du'a mae, Manetualain ta fee huku-dokik neu ei! Boso mamahena! Neu ko Ana piru ei meni a'i mbila ta kala matek miu!
40023034	Nenene, ee! Neu ko Au nadenu fee ei Au nedenung nggara, fo ara fee nenorik ma ratudu ei Manetualain eno-dala ndoon. Tehuu neu ko ei hala misa ketuk, ma paku makanisa ketuk nai ai ngganggek. Hambu ketuk oo, ei poko-femba sara rai uma huhule-haradoik kara dale boe, ma ketuk ei tuni-ndeni sara losa ralai ruma kota esa reni kota laen reu.
40023035	Lele uluk ei bei-ba'im hala nisa Habel. Naa te ndia ia, hatahori dale ndoos. Ei bei-ba'im mara soa rakanisa hatahori ndoos sara, numa dombe esa neni dombe laen neu. Neu losa Sakaria, fo Barakia anan. Ara rakanisan numa Uma Huhule-haradoi Ina-huuk bebelan, deka no mei tunu-hotuk. Ei muste lemba-masaa mala hatahori dale ndoos sara raa, daan lala'en, nahuu ei tungga bei-ba'im mara manggaraun.
40023036	Memak tebe! Ei marai hatematak ia, neu ko hambu huku-dokik, nahuu basa dede'a manggarauk kara iar fo ei bei-ba'im mara taok ena, ndia fai uluk naa.”
40023037	“Heeh, hatahori Yerusalem mara ein! Ei ndia soa makanisa Manetualain mana to'u dede'an nara, ma toko makamate nedenuk fo nae mai tulu-fali ei. Au kokoe ei la'i-la'ik kana fo meni Au mai, nok bali manu ina nau nakarombo nala anan nara nai ndia lidan. Tehuu ei ta nau.
40023038	Huu naa de Manetualain ta nau tao matak no ei umam bali. Neu ko mbila-beinesak, te rouk ena.
40023039	Nenene matalolole, ee! Neu ko ei ta mete-mita Au bali losa fain ei manaku mae, ‘Ita toke fo Manetualain fee baba'e-babatik neu Hatahori ia, nahuu Manetualain ndia nadenun mai.’ Ei manaku talo naa, dei fo ei mete-mita Au bali.”
40024001	Basa naa, Yesus kalua la'o ela Uma Huhule-haradoi Ina-huuk naa. Neu Ana kalua, ana nunin nara mai ratudu Uma huhule-haradoik naa lolen.
40024002	Tehuu Ana naselu nae, “Uma ia, memak malole! Tehuu nenene, ee! Ta dook ka bali te ara randefa heni basa batur ia lala'en.”
40024003	Yesus la'o neu nanggatuuk numa letek Setun. Boe ma ana nunin nara mai fo ara kokolak rasare matak roon rae, “Papa! Hena Papa mafada seluk Papa kokolan bebeik kara ia dei. Ndondoon naa Papa fai mamain dadi nai faik bee, ee? Ma tandan nara ndondoon naa leo beek? Talo bee bali no dae-bafok fai mate'en?”
40024004	Boe ma Yesus naselu nae, “Manea aom mara matalolole, ee! Fo ei boso hambu kedi-irak.
40024005	Neu ko hambu hatahori mata-matak kara mai fo femba tenden nara rae, ‘Au ia, Karistus, Hatahori fo Manetualain helu-bartaa ena numa lele uluk mai.’ No dalak naa, ara kedi-ira rala hatahori no'uk ka.
40024006	Mete ma ei mete-mita hatahorir ratati, do ei mamanene harak nae, hambu netatik nai bee a mesan, na, ei hae mamata'u. Dede'ak leo naak naa muste dadi. Tehuu dae-bafok fai mate'en bei ta losa.
40024007	Neu ko leo esa natati laban leo laen. Nusak esa natati laban nusak laen. Hambu dae nanggenggo nai bee a mesan. Ma fai ndoe-la'as oo, ta hoho'ak sudi selik kana boe!
40024008	Tehuu basa naar, bei fo tanda kaesan fo nafada nae, dae-bafok fai mate'en deka-deka mai ena. Naa, sama leo inak bei fo mulai nameda hedis, nahuu faik nae bonggi deka-deka mai ena.
40024009	Dadi ei muste manea aom mara matalolole, ee! Neu ko ara tuni-ndeni ma tao risa ei. Ma neu ko basa hatahori nusak kara mburuk ralan seli ro ei, nahuu ei tungga Au.
40024010	Faik naa, hatahori no'uk ka rasadea ma ta nau ramahere neu Au bali. Sira, esa mburuk mbali esa, ma esa se'o esa.
40024011	Neu ko hambu mana kedi-irak kara rae, sira raa, Manetualain mana to'u dede'an. Ma hatahori no'uk ka ramahere neu sara.
40024012	Neu ko hatahori manggaraun nara doo-doo boe ma ramano'u, losa hatahorir ta rasue-laik esa no esa bali ena.
40024013	Tehuu hatahori mana makatataka nakandoo losa mate, neu ko Manetualain tao masoi-masodak neun.
40024014	Hatahorir muste tao ratanggela Manetualain Hara Lii Malolen, losa dae-bafok bu'un nara, mita fo basa hatahorir bisa bubuluk Manetualain eno-dala ndoon. Basa naa, dei fo dae-bafok fai mate'en mai.”
40024015	Yesus kokolak nakandoo nae, “Manetualain mana to'u dede'an Daniel surak la'e-neu hatahori esa fo manggaraun sudi selik kana ena. Neu ko ana maso nambariik neu mamana nelulik nai Manetualain Uma Huhule-haradoi Ina-huun. No dalak naa, ana tao nunute mamanak naa. Huu naa de Manetualain nasadea la'o ela mamanak naa. Mete ma ei mete-mita talo naa ena, na, besa-besa, ee! (See ndia lees susurak ia, muste nalela no malole!)
40024016	Naa dadi tanda nae, fai susa-sonak kara nai lelesu bafan ena. Hatahorir marai profensi Yudea malai meni letek miu leo, mete ma mete-mita talo naa ena.
40024017	Mete ma hambu ketuk kalua numa uma mai ena, na, boso fali miu ha'i bua-ba'um bali. Malaik lai-lai leo, mita fo boso hambu sosoek.
40024018	Hatahori manai osi dale, boso fali miu ha'i lafa nelusek bali. Malai makandoo leo!
40024019	Mana kasian lenak ndia ina kairuk, ma inak kara mana rasususu ana mbimbila anan. Ara ta bisa ralai nggafak, na.
40024020	Dadi malole lenak ei hule-haradoi fo moke sosoek naa, boso tuda la'e-ndaa fai udan, do la'e-ndaa fai hahae tao ue-osa.
40024021	Faik naa, susa la'e esak kana! Mulai numa Manetualain nakadadadik dae-bafok losa hatematak ia, hatahorir bei ta mete-rita susa-sonak mo'ok matak leo naak. Ma neu ko hatahorir ta mete-rita seluk susa-sonak matak leo naak bali.
40024022	Tehuu ei maua malan seli, nahuu Manetualain tao keke'u faik naa. Mete ma taa, na, ta hambu hatahori esa boe na bisa nakatataka nasoda. Manetualain tao keke'u fai susa-sonak kara raa, nahuu Ana sue-lai Ndia hatahorin fo Ana here nalak ena.
40024023	Mete ma faik naa losa ena, neu ko ei mamanene hatahorir rae, ‘Mete dei! Karistus nai ia!’ Ma hatahori laen nae, ‘Karistus nai naa!’ Tehuu ei boso mamahere, ee!
40024024	Neu ko hambu hatahori kalua mai fo fefemba tenden nae, ‘Au ia, Karistus!’ Ma laen bali nae, ‘Au ia, Manetualain mana to'u dede'an.’ Mete te ara tao tanda heran mata-matak kara renik koasa makiuk fo pepeko-leleko hatahori. Ara oo soba-soba fo Manetualain hatahorin nara hambu kedi-irak boe!
40024025	De ei muste manea aom mara matalolole, ee! Fai susa-sonak kara raa bei ta losa, tehuu Au fee nesenedak memak neu ei, ee!
40024026	Mete ma hatahorir rafada ei rae, ‘Karistus nai dae mook naa ena!’ na, ei boso naa miu. Ma mete ma hambu ketuk rae, ‘Karistus nai uma ia ena!’, na, ei boso mamahere sira pepeko-lelekon naa.
40024027	Au ia, Hatahori Dae-bafo Isi-isik. Mete ma Au fali uni dae-bafok ia mai, neu ko basa hatahorir mete-rita Au, sama leo hatahorir mete-rita ndelas nanggahadok numa mamana ledo toda neni mamana ledo tesa neu.
40024028	Mete ma Au fali mai, neu ko ei bubuluk Au nai bee. Sama leo hatahorir bubuluk rae, mete ma hambu mbui mana na'a nenetuk kara rakabua nai mamanak esa, na, neu ko nai naa hambu nenetuk.”
40024029	Boe ma Yesus tuti seluk bali, fo nafada ana nunin nara nae, “Mete ma fai susa-sonak kara raa basan ena, ‘Neu ko ledo dadi makiuk, bulan oo ta nasa'a bali ena boe. Nduuk kara bese tuda ruma lalai mai, ma basa koasa marai lalai rapiru-padok.’
40024030	Boe ma basa hatahorir mete-rita tanda nai lalai rae, Hatahori Dae-bafo Isi-isik nae fali mai. Mete-rita talo naa boe ma, basa hatahori nusak kara rai dae-bafok ia ramata'u losa ara bu'i rakarereu. Neu ko Au konda mai pake soso'ak, dei fo ara mete-rita Au koasang ma Au manula-manapung lala'en.
40024031	Boe ma Au pake to'ik lii mo'ok fo parenda Manetualain atan nara marai nusa tetuk do inggu temak reu rakabubua basa hatahorir fo Au here alak kara ruma dae-bafok bu'un haa sara mai, numa ledo toda mai losa ledo tesa; numa kii mai losa kona.”
40024032	“Au ha'i netuduk leo ai huuk. Mete ma doon mulai uni, naa tanda nae, fai hanas deka-deka mai ena.
40024033	Leo naak oo, mete ma ei mete-mita fai susa-sonak kara raa ena, sama leo Au afada bebeik kara ia ena, naa tanda nae, Au deka-deka mai ena boe.
40024034	Hatematak ia, nenene matalolole! Numa basa hatahorir fo masodak hatematak ia, neu ko hambu ketuk bei ta mate, tehuu fai susa-sonak kara raa mai ena.
40024035	Leo mae lalai no dae-inak sambu do lalo ena, tehuu Au Dede'a-kokolang ia mahanik seku neu.”
40024036	“Ta hambu hatahori fo bubuluk faik bee Au fali mai. Manetualain atan nara marai nusa tetuk do inggu temak oo, ta bubuluk boe. Au mesa ngga oo ta bubuluk boe. Kada Au Amang mesa kana ndia bubuluk.
40024037	Au ia, Hatahori Dae-bafo Isi-isik, neu faik fo Au fali mai, neu ko naa sama leo lele uluk fo Noh bei masodak.
40024038	Faa mo'ok naa bei ta mai, te hatahorir ra'a-rinu malada-malada, esa sao esa rame-rame sama leo biasa. Ara tao talo naa rakandoo, losa Noh maso neni ofa mo'ok dale neu.
40024039	Tehuu neu faa mai, de lala neni basa sara, dei de matan nara mete-rita fo ara bubuluk hata mandadik ena naa. Leo naak oo no Au fai mamaing boe.
40024040	Faik naa, mete ma hatahori dua raue-osa nai osi dale, medak neu te Manetualain so'uk neni esa, ma Ana la'o ela esa.
40024041	Mete ma inak dua mbau hade, medak neu te Manetualain so'uk neni esa, ma Ana la'o ela esa.
40024042	Huu naa de, ei oo muste manea hatu-leledon boe, te ei ta bubuluk faik bee ei Lamatuam fali mai.
40024043	Dudu'a matalolole, ee! Mete ma tenu uma bubuluk le'odae na'o manu-meo nae mai, neu ko ana nanea nakandoo ena, mita fo na'o manu-meo boso maso neni uman dale neu.
40024044	Huu naa de, ei oo muste mahani a boe. Te Au fai mamaing naa no kada nggengger neuk ka!”
40024045	Boe ma Yesus kokolak tamba nae, “Ei muste sama leo hatahori neondak mana tungga nakandoo ndia malanggan hihii-nanaun. Mete ma malanggan nae la'ok neni mamana dook neu, ana so'uk hatahori neondak leo naak, fo nakaneni ndia uma isin nana'a-nininun nara.
40024046	Mete ma malanggan fali ma mete-nita ndia hatahori neondan naue-osa neulauk, neu ko dalen namahoko no hatahori naa.
40024047	Dadi mamahere neu Au leo, te neu ko malanggan naa fee hatahori neondak naa koasa fo to'u lima ndia hata-heton lala'en.
40024048	Tehuu mete ma hatahori neondak naa manggarauk, neu ko ana kokolak nai dalen nae,
40024049	‘Malole ena! Malanggan la'o talo ia, see bubuluk faik bee fo ana fali mai ngga!’ Du'a talo naa, boe ma ana mulai poko-femba ndia nonoon hatahori mana maue-osa laen nara. Ma ana nanggatuuk na'a-ninu malada-malada sama-sama no mana mafuk kara.
40024050	Tehuu neu ana ta meda nala sana, nggengger neuk ka, ndia malanggan fali.
40024051	Boe ma malanggan naa tuni-ndeni nalan beran seli, basa de pirun dea neu, fo ana leo sama-sama no hatahori mana dea-matak kara. Nai mamanak naa, basa sara bu'i rakarereu, nahuu ara doidoso ralan seli.”
40025001	Boe ma Yesus tuti kokolan la'e-neu Manetualain parenda-koasan nae, “Ei muste mahani a fo soru Au fafaling, sama leo lololek ia. Talo ia: la'e esa, hambu ana fe'ok salahunu kalua le'odaek ma reni sira lambu ti'oen nara fo reu soru baroit touk nai sira nonoon uman.
40025002	Tehuu numa ana fe'ok kasalahunuk kara raa mai, hambu lima nggoa bebek kara, ma lima malelak kara.
40025003	Nggoa bebe kalimak kara raa lilii reni mina lenak.
40025004	Tehuu malela kalimak kara reni lenak memak ena.
40025005	Losa uma naa, te baroit touk naa oo bei ta mai boe. Doo-doo boe ma ana fe'ok kara raa tekaur, de ara sunggu seli.
40025006	Naa te neu fatilada, boe ma ara ramanene hatahorir eki rae, ‘Wee! Baroit mai ena! Mai fo ita teu sorun leo!’
40025007	Ara ramanene rala naa, boe ma ana fe'ok kara raa rambadeik rame-rame. De reu raole sira lambu ti'oen nara.
40025008	Tehuu ana fe'o nggoa bebek kara raa kokolak ro sira nonoon nara rae, ‘Wee, tia-lair, ee! Tulun ba'e fee ai mina faa dei, huu ai lambun nara sangga mate ia ena!’
40025009	Tehuu ana fe'o malelak kara raa raselu rae, ‘Awee! Boso mamanasa, te ta bisa, ou. Ai minan ia, ta dai soa-neu ita basa ngga! Malole lenak ei miu hasa nai kios leo.’
40025010	Boe ma ara la'o reu hasa mina. Tehuu neu ara kalua, baroit naa losa ena. De ana fe'o malelak kara raa maso tungga reni mamana feta reu sama-sama ro baroit ma basa fuik kara. Basa sara maso rala uma dale, boe ma hatahorir kena lelesu.
40025011	Basa de ana fe'o nggoa bebek kara raa oo mai boe. Ara eki roke talu-talu rae, ‘Lamatuak! Lamatuak, ee! Tulun soi lelesu dei!’
40025012	Tehuu ana naselu nae, ‘Heeh, ta bisa! Au ta alela ei!’
40025013	Huu naa de ei oo muste mahani a ma manea makandoo boe, te ei oo ta bubuluk Au mamaing la'e-ndaa faik bee, do li'u bee boe.”
40025014	Basa de Yesus tuti seluk lololek esa bali nae, “Mete ma Au la'o ela ei ena, na, ei muste maue-osa matalolole soa-neu Au, sama leo lololek ia. Talo ia: hambu malanggak esa nae neni mamana dook neu. Neu faik ana naole nae la'o ena, nanggou ndia hatahori neondan nara, boe ma ana parenda sara nae, ‘Ei pake doik ia dadi neu poko. Mete ma au fali mai ngga, neu ko ei muste tui au, ei hambu bunak ba'u hata.’
40025015	Boe ma ana fee hatahori neondak kaesan, doi lilo mbilas saku lima, fo ana nakabubunak kasa. Basa de ana fee hatahori neondak kaduan doik saku dua, ma hatahori neondak katelun doik saku esa, tungga esa-esak bebe'in. Basa boe ma ana la'o neni dook neu.
40025016	Hatahori neondak kaesan simbo nala doik kara raa, boe ma ana kalua memak fo neu danggan. Ta dook ka te ana hambu nala bunak doik saku lima ena bali.
40025017	Leo naak oo, no hatahori neondak kaduan, ana hambu nala bunak doik saku dua bali boe.
40025018	Tehuu hatahori neondak katelun fo mana simbo doik saku esa naa, neu kali bolok nai dae, de nafuni ndia malanggan doin naa.
40025019	Dook ka boe ma, dei de malanggan naa mai. De ana nakabubua nala ndia hatahori neondan nara fo mulai parisa ndia doin fo ara koladuk naa ena.
40025020	Hatahori neondak kaesan naa maso, de loo lima doik saku salahunu, ma nae, ‘Papa! Papa doin ndia ia. Fai maneuk kara papa fee au doik saku lima ena. Tehuu hatematak ia, au hambu bunak saku lima bali.’
40025021	Malanggan namanene nala naa, boe ma ana namahoko. Ana kokolak nae, ‘Malole! O ia, hatahori neonda neulauk. O maue-osa no manggatek ena, ma tungga makandoo au parendang ena, mae au ta ngga nai ia. Neu ko au so'uk o fo koladu dede'ak mo'on lenak bali, nahuu o bisa koladu mala dede'a kadi'ik leo iak. Neu ko au tao feta fo ita basa ngga tamahoko rame-rame.’
40025022	Basa de hatahori neondak kaduan naa, mai loo lima neu ndia malanggan doin saku haa, ma nae, ‘Papa! Fai bakahulun, papa loo lima au doik saku dua. Mete dei, au hambu bunak doik saku dua bali.’
40025023	Boe ma malanggan naa namahoko. Ana kokolak nae, ‘Malole! O ia oo, hatahori neonda neulauk boe. O maue-osa no manggatek ena, ma o tungga makandoo au parendang ena, mae au ta ngga nai ia. Neu ko au so'uk o fo koladu dede'ak mo'on lenak bali, nahuu o bisa koladu mala dede'a kadi'ik leo iak. Neu ko au tao feta fo ita basa ngga tamahoko rame-rame.’
40025024	Basa de hatahori neondak katelun mai. Boe ma ana nafada nae, ‘Papa! Au bubuluk papa ia hatahori dale batuk. Papa ha'i nala hata fo hatahori laen taok, ma ketu-koru nala hata fo hatahori laen sele-tandek.
40025025	Au amata'u, boso losak doi kara iar mopo sara, boe ma papa hukun au. Huu naa de au afuni atalololen. Ndia ia, papa! Simbo mala falik kana leo, huu papa doin saku esa ia, bei tema-tema!’
40025026	Malanggan naa namanene nala naa, boe ma ana mbokan nae, ‘O ia, hatahori neonda manggarauk ma mbera-barek mate'en! Mete ma o bubuluk ena mae, au ha'i hata fo hatahori laen taok, ma ketu-koru ala hata fo hatahori laen sele-tanden,
40025027	tao hata de o ta muu mbeda au doing nai kada bank? Mita fo au fali, na, au bisa hambu bunan, mae ba'u anak ka oo malole boe!’
40025028	De malanggan naa nadenu ndia hatahori neondan laen nae, ‘Ha'i mala doik naa numa ndia mai, fo loo liman neu hatahori neondak mana hambu bunak doik saku lima naa.
40025029	Hatahori fo mana koladu nalole hata fo ana to'un ena, neu ko ana hambu tamba no'uk ka bali. Tehuu hatahori fo ta mana koladu hata fo ana to'uk naa ena, neu ko ara ha'i rala basa-basan numa ndia mai.
40025030	Humu mala hatahori neondak fo nanalan taak ia. Le'a roroson fo nggari henin neni dea naa neu. Elan numa naa fo ana bu'i nakarereu ma doidoso neu mamana makiuk naa!’ ”
40025031	Basa boe ma Yesus kokolak nakandoo nae, “Au, Hatahori Dae-bafo Isi-isik ia, neu ko konda fali pake Au Amang koasan ta neni babanggak, sama-sama ua Ndia atan nara ruma nusa tetuk do inggu temak mai. Boe ma Au anggatuuk uu Au kadera man-parenda ta neni babanggang, fo parisa basa hatahorir leleo-lala'on.
40025032	Neu ko basa hatahorir fo mana leo nita nai dae-bafok ia, mai rasare Au. Boe ma Au bingga sara, sama leo mana lolo bingga heni bibi lombo numa bibi hiek mai, fo dadi reu bubuak dua.
40025033	Hatahorir mana leo-la'o tungga Manetualain hihii-nanaun, Au tao sara reu Au boboa konang. Tehuu laen nara tao sara reu Au boboa kiing.
40025034	Lelek naa, Au to'u parenda sama leo Manek. Neu ko Au afada hatahorir marai Au boboa konang ae, ‘Eir ia, ndia simbo baba'e-babatik numa Au Amang mai. Mai fo maso meni Ndia uman fo Ana sadia memak kana ena, numa makasososan mai soa-neu ei.
40025035	Au oke ei, nahuu fai bakahulun neu Au ndoe, ei fee Au u'a. Neu Au dale mada, ei fee Au inu. Au mai, sama leo hatahori deak, tehuu ei simbok mala Au nai ei umam.
40025036	Au bua-lo'a taak, tehuu ei fee Au bua-lo'a. Au amahedi, tehuu ei mai malalau Au. Au nai bui dale, tehuu ei mai tiro-dangga Au.’
40025037	Hatahori dale ndoos marai Au boboa konang naa ramanene talo naa, neu ko ara raselu rasafali rae, ‘Lamatuak, talo bee ia? Lamatuak nae, Lamatuak ndoe, boe ma ai fee O mu'a. Lamatuak dale mada, boe ma ai fee O minu.
40025038	Lamatuak sama leo hatahori deak, boe ma ai simbok maso nai ai uman. Lamatuak bua-lo'a taak, boe ma ai fee.
40025039	Lamatuak namahedi, boe ma ai miu malalau. Lamatuak nai bui, boe ma ai miu tulu-fali. Tehuu neu faik bee ai tao basa matak kara leo naak?’
40025040	Neu ko Au aselu sara ae, ‘Mamahere neu Au! Huu neu ei tao basa matak kara raa soa-neu Au hatahoring nggara, mae tao soa-neu hatahori ta kambareek kara oo, na, ei tao naa soa-neu Au ena boe!’
40025041	Boe ma Au afada hatahorir marai Au boboa kiing raa ae, ‘Weeh, hatahori manggarauk kara ein! Manetualain nakatoo ei ena. Malai heok numa ia mai! Neu ko Au adenu hatahorir piru ei meni a'i mbila ta kala matek miu. Huu Manetualain sadia memak mamana doidosok naa ena, fee nitur ma sira malangga mo'on.
40025042	Au husi heni ei, nahuu neu Au ndoe, ei ta fee Au u'a. Neu Au dale mada, ei ta fee Au inu.
40025043	Au mai sama leo hatahori deak, tehuu ei ta simbo Au nai ei umam. Au bua-lo'a taak, tehuu ei ta fee Au bua-lo'a. Au amahedi, tehuu ei ta mai malalau Au. Au nai bui, tehuu ei ta mai tulu-fali Au.’
40025044	Hatahori manggarauk kara raa ramanene rala naa, neu ko ara raselu rae, ‘Lamatuak, talo bee ia ena? Lamatuak nae, Lamatuak ndoe, tehuu ai ta fee O mu'a. Lamatuak dale mada, tehuu ai ta fee O minu. Lamatuak sama leo hatahori deak, tehuu ai ta simbok maso nai ai uman dale. Lamatuak bua-lo'an taa, tehuu ai ta fee. Lamatuak namahedi, tehuu ai ta miu malalau. Lamatuak nai bui, tehuu ai ta miu tulu-fali. Tehuu neu faik bee ai tao Lamatuak talo naa?’
40025045	Neu ko Au aselu sara ae, ‘Mamahere neu Au! Huu neu ei ta tulu-fali hatahori ta kambareek kara, na, naa sama leo ei ta tulu-fali Au.’
40025046	Boe ma hatahori manggarauk kara raa, hambu doidosok rakandoo losa doon naa neu. Tehuu hatahori dale ndoos sara, hambu masoi-masodak rakandoo ro Manetualain losa doon naa neu.”
40026001	Neu Yesus fee nenorik basa dede'ak kara raa neu sara ena, boe ma Ana nafada Ndia ana nunin nara nae,
40026002	“Ei bubuluk ena, neu ko faik dua bali te ita fai malolen, ndia Feta Paska. Neu ko neu faik naa, hambu hatahori se'o heni Au, Hatahori Dae-bafo Isi-isik ia. Boe ma ara paku risa Au nai ai ngganggek lain.”
40026003	Faik naa, malangga anggama Yahudi malanggan nara ma lasi-lasi hadak kara rakabua numa Kayafas uman. Kayafas naa, ndia malangga anggama Yahudi malangga ina-huun.
40026004	Ara sangga dalak fo rae humu Yesus no neneek, fo tao risan.
40026005	Tehuu ara dudu'a fo rala harak rae, “Makatataak dei! Ita boso humu Yesus lai-laik, nahuu fai maloler deka-deka ena. Boso losak hatahori no'uk kara mana hii Yesus, ara ramue.”
40026006	Nai nggorok Betania, hambu hatahori esa, nade Simon. Fai bakahulun hatahorir nunuten, nahuu ana hambu hedi kusta. Tehuu hatematak ia ana hai ena. Faik naa, fai maloler bei ta losa, boe ma Yesus asa reu ra'a numa Simon uman.
40026007	Neu ara ra'a, boe ma inak esa mai natonggo no Yesus. Ana to'u boto esa, neni taok numa batu mabeli mai. Boto naa isin, mina kaboo menik fo belin seli. De inak naa femba tepa boto naa leusain. Boe ma ana mbo'a nakafafaak koe-koe mina naa neu Yesus langgan, fo dadi tanda ana fee hada-horomatak neu Yesus.
40026008	Tehuu neu Yesus ana nunin nara mete-rita inak naa tao talo naa, boe ma ramanasa, de ara rakokola aok rae, “Weeh! Tao hata de ana nggari heni hiek mina kaboo menik fo mabelin seli naa!
40026009	Malole lenak ana se'o mina naa! Mita fo doin, baba'en neu hatahori mana tofa-tarak kara!”
40026010	Tehuu Yesus bubuluk sira dudu'an naa, boe ma Ana kokolak nae, “Ei hae makasususak inak ia! Elan numa naa leo! Au amahoko, nahuu ana mbo'a mina kaboo menik neu Au ao-mbaang ena.
40026011	Hatahori mana tofa-tarak kara soa rai ei taladam mara. Tehuu ta dook ka bali, te Au ia, ta sama-sama ua ei ena.
40026012	Ma inak ia mbo'a mina ia, ana sadia Au ao-mbaang ena, sama leo ana fee rambe memak Au ao-mbaang mamaten. Huu Au sodang ta dook ka ena bali.
40026013	Masaneda matalolole, ee! Nai bee a mesan, Manetualain Tutui Malolen natanggela nai dae-bafok ia, neu ko ara oo tui inak ia malolen boe, mita fo basa hatahorir rasanedan.”
40026014	Hambu hatahori esa numa Yesus ana nuni kasalahunu duan nara mai, nade Yudas Iskariot. Faik naa oo, ana kalua neu sangga malangga anggama Yahudi malanggan nara boe fo nae loo lima Yesus neu sara.
40026015	Losa matan nara, boe ma ana natane nae, “Papa sara ein, ee! Mete ma au tulun humu Yesus naa, na, ei fee au hata?” Boe ma ara raselu rae, “Mete ma o nau se'on neu ai, na, ai bae.” Basa boe ma, ara reke rala doi lilo fulak telu hulu, de loo lima sara reu Yudas.
40026016	Basa naa, Yudas la'o dea neu, de ana mulai sangga dalak fo nae loo lima Yesus neu sara.
40026017	Tungga teuk, hatahori Yahudir raena fai maloler doon faik hitu. Ara seseik fai maloler raa rae, ‘Feta Roti Ta Pake Laru Ta'ik’. Faik naa, feta sangga mulai ena, boe ma Yesus ana nunin nara mai ratanen rae, “Papa! Le'odaen ia, ita muste buka ita fai malolen nara. Dadi Papa nau fo ai miu hala bibi lombo, ma sadia mamana feta Paska nai bee?”
40026018	Boe ma Ana naselu nae, “Ei maso meni kota miu, neu ko ei matonggo mia touk esa. Mafadan mae talo ia, ‘Ka'a, ee! Papa Meser nameda nae ta dook ka te Ana mate ena. De Ana noke mamanak nai ka'a uman, fo Ana paken tao feta Paska sama-sama no ana nunin nara.’ ”
40026019	Yesus ana nunin nara ramanene rala naa, boe ma ara reu tao tungga Ndia kokolan naa. De ara sadia feta Paska neu naa.
40026020	Neu fai le'odae ena, boe ma Yesus no ana nuni kasalahunu duan nara ranggatuuk ra'a feta.
40026021	Neu ara ra'a, boe ma Ana kokolak nae, “Ei nenene, ee! Hambu esa numa ei mai, ndia neu ko se'o heni Au uni hatahori laen nara uu.”
40026022	Ara ramanene rala naa, boe ma dalen nara rameda ta malole. De ara esa-esak ratane neu Yesus rae, “Hatahori fo Papa kokolak naa, ta ndia au, hetu?”
40026023	Boe ma Ana naselu nae, “Hatahori mana boro rotin nai manggo ia sama-sama no Au, ana ndia neu ko se'o heni Au.
40026024	Masaneda, ee! Au, Hatahori Dae-bafo Isi-isik ia, muste mate sama leo ara surak memak kana nai Manetualain Susura Malalaon. Tehuu besa-besa! Hatahori mana nae se'o heni Au naa, neu ko ana lemba-nasaa nala ndia sosoen! Malole lenak mete ma inan ta bonggi sana!”
40026025	Basa naa, Yudas oo tungga natane boe nae, “Neu ko hatahori fo Papa kokolak naa, ta ndia au, hetu?” Tehuu Yesus naselu nae, “Memak o mesa ngga ndia mae leo naa ena. Te see bali?”
40026026	Neu ara bei ra'a, boe ma Yesus so'u botik roti balok esa, de noke makasi neu Manetualain. Boe ma Ana fifi'i ba'e roti naa, de Ana loon neu ana nunin nara, ma nafada nae, “Roti ia, Au ao-mbaang. Ei ha'i malan fo mi'a leo!”
40026027	Basa naa, Ana ha'i nala nggalas esa sofek no oe anggor, de noke makasi neu Manetualain. Basa boe ma, Ana oo loon neu ana nunin nara boe, ma nafada nae, “Ei basa ngga ha'i malan fo minu.
40026028	Oe anggor ia, Au daang. Neu ko Au mate, Au daang titi henin fo tao nasoi-nasoda neu hatahori no'uk kara ruma sala-singgon nara mai. Daak ia, dadi bukti fo fee nesenedak nae, hata fo Manetualain helu-bartaan naa ena, memak hatematak ia ana dadi ena. De, ha'i malan fo minu leo!
40026029	Tehuu nenene matalolole! Numa le'odaen ia neu, Au ta inu oe anggor ena bali. Neu ko mete ma Au ua Au Amang manggatuuk to'u parenda nai nusa tetuk do inggu temak ena, dei fo Au inu bali ua ei.”
40026030	Basa boe ma ara soda sosodak esa fo koa-kio Manetualain. Le'odaen naa oo, ara kalua reni letek Setun reu boe.
40026031	Neu ara bei la'ok naa, Yesus nafada memak ana nunin nara nae, “Neu ko le'odaen ia, ei basa ngga malai la'o ela Au. Sama leo ara surak memak kana nai Manetualain Susura Malalaon nae, ‘Neu ko Manetualain tao nisa mana lolo, de bibi lombon nara ralai sasarak.’
40026032	Memak Au mate. Tehuu mete ma Au asoda fali numa mamates mai ena, neu ko Au ahani ei nai profensi Galilea naa.”
40026033	Tehuu Petrus nasabara nae, “Papa! Leo mae basa hatahori laen nara ralai la'o ela Papa, tehuu Au ta alai!”
40026034	Boe ma Yesus naselu nae, “Talo naa Pe'u, do? Mamahere Au! Le'odaen ia, manu bei ta kokoa, tehuu o laka la'e telu ena mae, o ta malela Au!”
40026035	Tehuu Petrus natetea nae, “Taa, Papa! Mete ma Papa mate, au oo mate tungga sama-sama boe. Au ta alai la'o ela Papa!” Petrus nonoon laen nara oo, esa-esak nae leo naa boe.
40026036	Basa de, Yesus asa la'ok rakandoo reni letek Setun reu, losa osi esa, nade Getsemani. Numa naa, Ana nafada ana nunin nara nae, “Ei manggatuu taak mai ia dei, huu Au ae uu hule-haradoi nai naa.”
40026037	Tehuu Ana noke no Petrus, Yakobis, ma Yohanis, fo telu sara reu sama-sama roon. Mulai numa naa neu, Ndia dalen sona ma ta natetu faa boe na.
40026038	Ara bei fo la'ok doo-doo faa, te Ana nafada sara nae, “Au daleng susa nalan seli! Au ameda nok bali ae mate a ena. Ei manggatuuk be'e manea mia Au nai ia dei.”
40026039	Boe ma Ana hodok mata neu faa, de sendek luu-langgan fo hule-haradoi nae, “Papa! Mete ma Papa nau, na, Au hae lemba-asaa doidosok ia. Tehuu boso tungga Au hihii-nanaung; naa fo tungga kada Papa hihii-nanaun.”
40026040	Ana hule-haradoi basa, boe ma fali neni Ndia ana nuni katelun nara neu. Tehuu ara sunggu seli. Ana fafae sara, boe ma Ana kokolak no Petrus nae, “Heeh, Pe'u! Tao hata de ei sunggu? Au uu losak ka numa naa, tehuu ei ta bisa be'e manea faa boe na!
40026041	Kukuku maneu ei matam mara dei, fo mambadeik manea mia Au! Ei dalem mara memak nau tao neulauk, tehuu ei ao-inam mara barakai taak. Dadi malole lenak ei hule-haradoi, fo mete ma hambu soba-douk, na, ei bisa makatataka mala.”
40026042	Basa de, Ana la'o neu hule-haradoi bali nae, “Papa! Mete ma Au muste lemba-asaa doidosok ia, na, naa fo tungga kada Papa hihii-nanaun leo.”
40026043	Ana hule-haradoi basa, boe ma fali neni ana nuni katelun nara neu. Tehuu ara sunggu seluk ena bali, nahuu matan nara ramabera ralan seli.
40026044	Boe ma Ana la'o ela sara, fo neu hule-haradoi la'e esa bali. Ana noke seluk neu Amak fo boso la'o ela Ndia lemba-nasaa doidosok naa, tehuu naa fo tungga kada Amak hihii-nanaun leo.
40026045	Ana hule-haradoi basa, boe ma fali neu fafae nambadedeik ana nunin nara nae, “Ei bei sunggu makandoo ia, do? Mambadeik leo! Hatahori fo mana nae se'o heni Au, Hatahori Dae-bafo Isi-isik ia, deka ena. Hatematak ia ara rae humu Au, fo loo liman neni hatahori manggarauk liman nara reu.
40026046	Heeh! Mambadeik leo! Buka ei matam mara fo mete sudi neni naa neu dei! Hatahori fo mana nae se'o heni Au naa, mai ena.”
40026047	Neu Yesus bei kola-kola talo naa, Yudas mai ena no hatahori no'un seli. Ara mai reni tafa mukuk ma tongga fo rae humu Yesus. Ara tao talo naa, tungga parenda numa malangga anggama Yahudi malanggan nara ma lasi-lasi hadak kara mai.
40026048	Yudas fee tanda memak kasa nae, “Ei mete matalolole, ee! Hatahori bee fo au iduk naa, humu malan leo! Ndia naa, ndia hatahori naa fo ei sanggak!”
40026049	Neu ara losa Yesus, boe ma Yudas neni Yesus matan neu tutik kana, de nae, “Soda-molek, Papa Meser!” Boe ma Yudas holu nalan ma idun.
40026050	Boe ma Yesus natanen nae, “Heeh, Yudas! O mamaim ia, o mae tao hata, na, taon leo!” Boe ma hatahori no'uk kara raa mata reu, fo rae humu Yesus.
40026051	Medak neu te Yesus hatahorin esa lesu nala felan, de sambi naketu hatahori esa ndi'i doon. (Hatahori mana makahinak naa, ndia malangga anggama Yahudi malangga ina-huun hatahori neondan.)
40026052	Yesus mete-nita naa, boe ma nafadan nae, “Mbeda falik fela neni manan neu. Hatahori mana leo-la'o no tafa, neu ko ana mate oo, no tafa boe.
40026053	O ta bubuluk, do? Au bisa oke Au Amang fo nadenu Ndia atan nara rifu-rifuk kara ruma nusa tetuk do inggu temak mai, fo tulu-fali Au.
40026054	Tehuu haen leo. Ela sara ruma naa fo hatahori iar humu rala Au. Te basan neni surak memak kana nai Manetualain Susura Malalaon dale la'e-neu Au naa, muste dadi.”
40026055	Boe ma Yesus kokolak no hatahori no'uk kara mana mai humun naa nae, “Heeh! Ei du'a mae, Au ia, hatahori manggarauk, do? Tao hata de ei mai humu Au menik tafa mukuk ma tongga? Naa te tungga faik Au anori ei nai Manetualain Uma Huhule-haradoi Ina-huun dale, tehuu ta hambu hatahori esa boe na tao hata-hata mbali Au.
40026056	Tehuu elan numa naa leo! Mai, humu mala Au leo! Basa iar neni surak memak kana numa lele uluk mai nai Manetualain Susura Malalaon dale ena.” Yesus ana nunin nara mete-rita talo naa, boe ma ara ramata'u ralan seli. De ara ralai la'o elan.
40026057	Basa boe ma hatahorir mana humu Yesus raa, roo Yesus neni malangga anggama Yahudi malangga ina-huun Kayafas uman neu, nahuu hatahori mo'o-inahuuk kara rakabua rai naa ena. Sira ndia malangga anggama Yahudi malanggan nara, meser anggamar, ma lasi-lasi hadak kara.
40026058	Neu ara to'u roon neu naa, Petrus oo la'o bambi-bambi tungga dea, losa malangga ina-huuk naa uman boe. Petrus oo maso neni uma bebelan neu boe, fo nanggatuuk sama-sama no hatahorir marai naar. Huu ana nau bubuluk hata ndia neu ko ana dadi.
40026059	Numa uma naa dale, malangga anggama Yahudi malanggan nara rakokola aok roo basa hatahorir mana maketu-maladi dede'a anggama. Basa sara sangga bukti fo nau sangga dala neketuk hukun mates neu Yesus.
40026060	Tehuu leo mae ara fee sakasii pepekok no'un seli oo, ara ta hambu bukti hata esa boe na, fo ara bisa pake boe. Neu mate'en, ara hambu hatahori sakasii dua.
40026061	Sakasii kaduak kara raa rae, “Ai mamanene mita Hatahori ia kokolak nae, ‘Neu ko Au andefa heni Uma Huhule-haradoi Ina-huuk. Tehuu nai faik telu dalen oo, Au ambaririik falik kana boe.’ ”
40026062	Boe ma malangga anggama Yahudi malangga ina-huun naa nambariik neu basa hatahorir mana manggatuuk rai naa matan. De ana natane Yesus nae, “O mamanene hatahori no'uk ka rakasasa'ek salak neu O ena. Tao hata de O kada tutundindiik?”
40026063	Tehuu Yesus ta naselu hata esa boe na. Boe ma malangga ina-huuk naa natanen bali nae, “Au ae atane ia! Tehuu O muste maselu tebe-tebe sama leo O maselu mbali Manetualain mana masodak nai nusa tetuk do inggu temak. Hambu hatahori nae, O ia, Karistus, Manetualain Anan fo Ana helu-bartaan ena numa lele uluk mai naa. Tebe naa, do?”
40026064	Boe ma Yesus naselu nae, “Memak tebe, sama leo papa kokolan naa. Tehuu masaneda, ee! Neu ko ei basa ngga mete-mita Au, Hatahori Dae-bafo Isi-isik ia. Neu ko Au anggatuuk nai nusa tetuk do inggu temak nai Manetualain boboa konan fo to'u parenda sama-sama ua Ndia, mana maena koasa mate'en. Basa naa, neu ko Au kond fali mai pake soso'ak.”
40026065	Malangga ina-huuk naa namanene nala naa, boe ma ana namanasa nalan seli, losa ana sii nasida badu narun. Boe ma ana bolu nafada basa hatahorir mana manggatuuk ruma naa nae, “Wuuh! Ita ta parluu sakasii bali! Ei mamanene no ei ndi'i doo heli-helim ena, Ndia kokolan naa, hetu! Ana so'uk aon dadi neu Manetualain Anan. Ia, nakadadaek Manetualain ia ena! Ei basa ngga bubuluk ena mae, tungga ita anggama hohoro-lalanen, mete ma hambu hatahori tao aon sama leo Manetualain, na, hatahori naa muste maten!
40026066	Dadi hatematak ia, ei mae maketu hata?” Boe ma basa sara bolu rae, “Hatahori ia memak sala tetebes! Dadi muste hambu hukun mates!”
40026067	Ma hambu hatahori hida mata reu pura ambe neu Yesus. Boe ma ara popoko rakamiminak kana ma famban.
40026068	Basa boe ma ara rakatitiik kana rae, “Heeh! O ia, Karistus, hetu? Hena O selu sudik kana! See ndia tutu O?”
40026069	Faik naa, Petrus bei nanggatuuk numa uma bebelan. Boe ma ata inak esa mai kokolak noon nae, “Bebeik kara ia, o tungga sama-sama mua Yesus, hatahori Nasaret naa boe, hetu?”
40026070	Tehuu ana laka neu hatahori no'uk kara raa matan nae, “Taa! Tao hata de o matane talo naa! Au ta alela sana, ma.”
40026071	Basa boe ma Petrus la'o dea neu nambariik neu mba'a lelesu matan. Boe ma hambu inak laen mete-nitan numa naa. De ana nafada hatahorir marai naa nae, “Wee, bebeik kara au mete-ita hatahori ia, sama-sama no Yesus, hatahori Nasaret naa.”
40026072	Boe ma Petrus nasabara nae, “Fama te, o kamuluk! Au ta alela Hatahori naa, ma! Au sumba-soo!”
40026073	Ta dook ka bali, hatahori laen nara maruma naa, kokolak roon bali rae, “Weeh! O boso pepeko-leleko bali mae, o ta sama-sama mua hatahori naa! Ai mamanene o kokola-dadasin naa, sama tetar no hatahori Galilea!”
40026074	Tehuu ana mulai o'ole-a'ali, boe ma ana laban nae, “Heeh! Au sumba-soo pake Manetualain naden! Au ta alela Hatahori naa!” Ndaa no ana kokolak talo naa, boe ma manu kokoa.
40026075	Petrus namanene nala manu kokoan naa, boe ma nasaneda Yesus kokolan bebeik kara nae, “Manu bei ta kokoa, tehuu o laka la'e telu ena mae, o ta malela Au.” Petrus nasaneda nala naa, boe ma ana nalai dea neu de bu'i nasakekedu.
40027001	Bei huhua anan seli, basa hatahorir mana parisa dede'a anggama raa, rala harak fo rae tao risa Yesus.
40027002	Huu naa de ara futu-pa'a roo Yesus neu nasare nggubenor Pilatus. Ara nau fo nggubenor fee hukun mates neun.
40027003	Neu Yudas bubuluk nae, Yesus hambu hukun mates, boe ma ana fale dalen, nahuu ana se'o heni Yesus. De ana fali neni malangga anggama Yahudi malanggan nara, ma lasi-lasi hadak kara neu fo fee falik doi lilo fulak telu hulu naa.
40027004	Ana nafada nae, “Au akilu-asala ena, nahuu au loo lima Hatahori ta naena salak hata esa boe na.” Tehuu ara raselu rae, “Weeh! Ai ta nau tao matak mia o bali! O mesa ngga ndia lemba-masaa kilu-salak naa.”
40027005	Boe ma Yudas toko falik doik kara raa reni Uma Huhule-haradoi Ina-huuk reu. De ana kalua neu londa aon losa maten.
40027006	Boe ma malangga anggama Yahudi malanggan nara raduduru rala doik kara fo Yudas nggari henik kara ena naa. Ara rakokola aok rae, “Ita ta bole tao falik doik kara iar reni peti doik neu, nahuu doik kara iar manggenggeok.
40027007	Dadi malole lenak ita teu hasa tala dae faa numa mana tao ure dae mai. Mete ma hambu hatahori fe'ek mate, ma ta hambu hatahorir ralelan, na, ita bisa tatoin neu naa.”
40027008	Basa boe ma ara pake doik naa fo reu hasa dae naa. Huu naa de losa hatematak ia, hatahorir seseik dae naa rae, ‘Dae Daak’.
40027009	No dalak naa, ara tungga hata fo Manetualain mana to'u dede'an Yeremia kokolak memak kana ena nae, “Ara pake doi lilo fulak telu hulu fo hasa dae. Ara pake doik naa, nahuu doik desi naa, ara rasi'e paken fo bae neu hatahori esa belin, tungga hata fo hatahori Isra'el asa raketu memak.
40027010	Dae naa, ara hasan numa mana tao ure dae mai, tungga Manetualain parendan neu au.”
40027011	Neu hatahorir le'a roo Yesus losa nggubenor, boe ma ana natane Yesus nae, “Talo bee? O ia, tebe-tebe hatahori Yahudir Manen, do?” Yesus naselu nae, “Tebe. Papa kokolak ndaa naa ena.”
40027012	Neu malangga anggama Yahudi malanggan nara ma lasi-lasi hadak kara rakasasa'ek salak matak no'uk ka neu Yesus, tehuu Ana ta naselu hata esa boe na.
40027013	De nggubenor natanen nae, “O ta mamanene sira kokolan naa? Ara fee salak neu O no'un seli ena. Tehuu tao hata de O ta bala sara boe?!”
40027014	Tehuu Ana ta naselu faa boe na, losa nggubenor naa heran bali-bali.
40027015	Tungga teuk, mete ma hatahori Yahudir tao feta Paska, hatahori no'uk kara rasi'e here rala hatahori bui esa fo nggubenor nakambo'ik kana.
40027016	Faik naa, hambu hatahori bui esa, nade Barabas. Basa hatahorir bubuluk ndia naa see, nahuu manggaraun sudi selik kana.
40027017	Faik naa oo hatahori no'uk kara reni nggubenor Pilatus reu boe, fo roke ana nakambo'ik hatahori bui esa, tungga sira si'en. Boe ma Pilatus natane sara nae, “Malole! Tehuu au akambo'ik see? Nai ia oo, hambu Barabas ma hambu Yesus fo hatahorir raseseik kana rae, Karistus boe. Au akambo'ik see? Ei here leo.”
40027018	(Nggubenor kokolak talo naa, huu ana bubuluk malangga anggama Yahudi malanggan nara le'a roo Yesus neni ndia neu, nahuu ara mbiri rala Yesus seli.)
40027019	Neu nggubenor bei parisa dede'ak naa, boe te saon haitua harak feen nae, “Papa, ee! Besa-besa, ou, huu Yesus ia Hatahori ta naena salak hata-hata. Huu Ndia ia, de le'odaek ka au ala me'i ta malole. Losa hatematak ia oo, au bei ameda ta neulauk boe.”
40027020	Tehuu malangga anggamar ma lasi-lasi hadak kara raa dudunggu hatahori no'uk kara raa, fo ara roke nggubenor nakambo'ik Barabas, ma hukun mates Yesus.
40027021	De ana natane seluk bali neu sara nae, “Numa hatahori kaduak kara iar, au akambo'ik see?” Boe ma basa sara raselu rame-rame rae, “Barabas! Makambo'ik kada Barabas leo!”
40027022	Boe ma ana natane sara nae, “Mete ma talo naa, na, au tao hata neu Yesus ia, fo hatahorir raseseik kana rae, Karistus?” Boe ma basa sara eki rame-rame rae, “Paku tao misan nai ai ngganggek leo!”
40027023	De nggubenor natane seluk nae, “Ndia salan hata? Au parisan ena, tehuu au ta hambu salak hata esa boe na!” Tehuu basa sara boe eki rahere bali rae, “Tao misan! Pakun neu ai ngganggek leo!”
40027024	Doo-doo boe ma Pilatus bubuluk nae, ndia ta bisa tao hata-hata bali, huu hatahori no'uk kara raa rae ramue-anggik ena. Huu naa de ana ha'i nala oe fo safe liman neu hatahorir raa matan nara, ma nafada nae, “Au ta lemba-asaa Hatahori ia mamaten! Naa fo ei ndia lemba-masaa malan!”
40027025	De hatahori no'uk kara raa eki raselu rae, “Hou, neu leo! Naa fo ai mia ai umbu-anan nara ndia lemba-masaa mala Ndia daan naa!”
40027026	Pilatus namanene nala naa, boe ma ana nae, “Neu leo.” De ana nakambo'ik Barabas tungga sira hihiin. Basa boe ma ana parenda mana manear, fo poko-femba Yesus pake fifiuk. Poko-femba basan, boe ma soldadur le'a roo Yesus fo rae reu paku tao risan nai ai ngganggek lain.
40027027	Basa naa, soldadur le'a roo Yesus neni sira kota batun bebela loan neu. Numa naa, ara roke rala sira nonoon nara batalion esa.
40027028	Boe ma ara rabua Yesus badu naru mbila kara-karak esa.
40027029	Ma ara ha'i rala ai kanggouk ndanan fo nanen dadi solangga. Boe ma ara nde'i solangga kanggouk naa neu Yesus langgan, fo rakamiminak kana, sama leo ara rae so'uk mane beuk pake solangga manek. De ara rakatoto'uk ai esa neu lima konan, nok bali tete'e ai man-parenda. Boe ma ara sendek luu-langgan nara mbalin, ma rakatitiik kana rae, “Hada-horomatak neu hatahori Yahudir Manen.”
40027030	Boe ma ara pura ambe neu Yesus, ma ha'i rala tete'e ai naa numa liman mai, de delu rakamiminak langgan.
40027031	Ara rakatitiik rakamiminak basa Yesus, boe ma ara buka heni badu naruk naa. De ara feen pake falik bua-lo'an nara. Basa boe ma ara le'a roon neni kota Yerusalem dean neu, fo rae reu pakun nai ai ngganggek lain losa maten.
40027032	Neu ara bei la'ok fo le'a roo Yesus, ara ratonggo ro hatahori kota Kirene esa, bei fo nae maso neni kota Yerusalem neu. Ndia naden, Simon. Ara rakasetik kana fo lemba-nasaa nala ai ngganggek naa nggati Yesus.
40027033	Boe ma ara losa mamanak esa, nade Golgotaa. (Nai dede'a Aram, sosoa-ndandaan nae, “Mamana langga duik.”)
40027034	Numa naa, ara rae fee Yesus ninu anggor neni babalik no modo malik, mita fo Ana nakatataka nala hedis. Yesus ninu nala kada faa, boe ma ana timba henin.
40027035	Basa boe ma ara paku Yesus neu ai ngganggek lain. Ma soldadur le'a lot fo sangga bubuluk see ndia hambu Yesus bua-lo'an.
40027036	Boe ma ara ranggatuuk ranea Yesus numa naa.
40027037	Ara oo surak neu papak esa boe nae, “IA YESUS, HATAHORI YAHUDIR MANEN” De ara paku papak naa neu Yesus langgan ndandaan lain fo rafada huun hata de sira fee hukun mates neun.
40027038	Numa naa oo ara paku rakanisa hatahori na'o manu-meo dua boe. Esa neu Yesus boboa konan; esa neu boboa kiin.
40027039	Basa hatahorir mana la'ok resik naa, mete-rita Yesus. Boe ma ara korombi'e bafan nara, de rakatitiik kana.
40027040	Ara eki mbalin rae, “Hoi! O mae O bisa mandefa heni Manetualain Uma Huhule-haradoi Ina-huun, basa de mambadedeik falik kana nai faik telu dalen, hetu? Mete ma O tebe-tebe Manetualain Anan, na, soba O makambo'ik aom, fo konda numa ai ngganggek naa mai leo.”
40027041	Leo naak oo malangga anggama Yahudi malanggan nara, meser anggamar ma lasi-lasi hadak kara tungga rakatitiik Yesus boe rae,
40027042	“Ana tao nasoi-nasoda hatahori laen ena, tehuu Ana ta bisa tao nasoi-nasoda Ndia ao heli-helin! Ana nae, Ndia ia hatahori Isra'el Manen! Mete ma talo naa, na, malole lenak Ana konda memak numa ai ngganggek naa mai. Mete ma ita mete-tita talo naa, dei fo ita tamahere neun.
40027043	Mete ma tebe-tebe Ndia Manetualain Anan, naa fo ‘Ana namahena neu Manetualain. De mete ma Manetualain nau Ndia, na, mita fo Manetualain tao nasoi-nasodan.’ ”
40027044	Na'o manu-meo kaduak kara raa oo, tungga rakatitiik kana talo naa boe.
40027045	Basa naa, makiu-makahatuk tatana nala mamanak naa, numa ledo namatetu losa li'u telu ledo bobon.
40027046	Ndaa no li'u telu ledo bobon, boe ma Yesus eki pake dede'a Aram nae, “Eli! Eli! Lema sabaktani?” (Sosoa-ndandaan nae, “Au Lamatuang! Au Manetualaing, ee! Tao hata de Amak nasadea la'o ela Au talo ia?”)
40027047	Hambu hatahori hida deka-deka ruma naa ramanene Yesus haran naa. Boe ma rae, “Hoi! Ei mamanene dei. Ana nanggou Elia, Manetualain mana to'u dede'an lele uluk naa!”
40027048	Boe ma hatahori esa nalai neu ha'i lombu fo boron neni anggor makeis neu. De ana nato lombu naa neu tete'e ai su'un, boe ma soron neni Yesus bifi doon neu, fo Ana musi.
40027049	Tehuu hambu hatahori laen bali kokolak nae, “Tahani dei, fo ita mete sudik kana, Elia nae mai tao nasoi-nasodan, do taa?”
40027050	Boe ma Yesus eki seluk bali no hara berak, de maten.
40027051	Nai Uma Huhule-haradoi Ina-huuk dale, hambu tema ririndi loak esa neni londak fo babata Manetualain Kama Malalao Mate'en. Ndaa no Yesus ketu ani hahaen, boe ma tema ririndik naa sii ba'en neu dua, numa lain mai losa dae. Boe ma dae nanggenggo, losa batu mo'ok kara fanggi ba'es sara.
40027052	Rates sara oo ratahuka boe. Ma Manetualain hatahorin mana matek kara ena, Ana tao nasoda falik ketuk ruma mamates mai.
40027053	Neu Yesus nasoda fali numa mamaten mai ena, boe ma ara kalua ruma rates mai, de maso reni Yerusalem reu. Hatahori no'uk ka mete-rita sara ruma naa.
40027054	Numa Golgotaa, hambu komedan no soldadun nara mana ranea Yesus ai ngganggen. Neu ara mete-rita dae-inak nanggenggo, ma basa hata fo mandadik naa ena, boe ma ara ramata'u ralan seli. Ara rakokola aok rae, “Awii! Hatahori ia, memak tebe-tebe Manetualain Anan!”
40027055	Numa naa oo, hambu inak hida fo ara tungga mete Yesus mamaten numa dook ka mai boe. Ara tunggan numa Galilea mai ena, huu ara ndia raono-lalaun numa bakahulun mai.
40027056	Numa inak kara raa mai, hambu Maria numa nggoro Magdala mai, Maria esa bali (ndia Yakobis ma Yusuf inan), ma Sabadeus saon (ndia Yakobis no Yohanis inan).
40027057	Numa naa, hambu hatahori kamasu'ik esa numa nggorok Arimatea mai, nade Yusuf. Ana tungga Yesus nenorin dook ka ena. Yesus mamaten naa, tuda la'e-ndaa fai kaliman. Be'e-mai tuda la'e-ndaa hatahori Yahudir fai huhule-haradoin. Huu naa de, neu ledo sangga tesa, boe ma Yusuf sangga dalak fo nae nakonda memak Yesus ao-mbaa mamaten numa ai ngganggek lain mai.
40027058	De ana neni nggubenor Pilatus neu, fo noke Yesus ao-mbaa mamaten. Boe ma nggubenor parenda fo ara loo lima mamates naa neu Yusuf.
40027059	Boe ma Yusuf neni Golgotaa neu. De ana nakonda Yesus ao-mbaa mamaten numa ai ngganggek naa mai. Boe ma ana mbomboti natalolole ao-mbaa mamates naa, no tema beuk mabeli.
40027060	Faik naa, hatahorir bei fo to'i basa bolok esa numa lete batu fo sadia memak rates fee Yusuf no nufanelun nara, mete ma ara mate. De Yusuf asa ko'o roo Yesus ao-mbaa mamaten fo reu taon neni bolok naa neu. Boe ma ara loli rala batu mo'ok esa, de tatana ratalololen neu bolok naa lelesun. Basa naa, Yusuf asa fali reu sara leo.
40027061	Faik naa, Maria numa Magdala mai ma Maria laen naa oo tungga losa mamanak naa boe. Ara nggua-nggua mbali bolok naa.
40027062	Neu be'e-mai, ndaa no hatahori Yahudir fai hahae tao ue-osan. Boe ma malangga anggama Yahudi malanggan nara ma hatahori Farisir reu rasare nggubenor.
40027063	Ara rafada rae, “Papa nggubenor, ai masaneda neu mana kedi-irak bei masodak, ana kokolak nita nae talo ia: ‘Memak Au mate, tehuu seli faik telu boe ma Au asoda fali numa mamates mai.’
40027064	Huu naa de papa tulun madenu soldadur fo ranea ratalolole rates naa, losa fai katelun. No dalak naa, Ndia ana nunin nara ta bisa loi rala ao-mbaa mamaten, fo kedi-ira hatahorir rae, Ana nasoda fali numa mamaten mai ena. Mete ma ara kedi-ira talo naa, naa manggaraun lena ara kedi-ira fai bakahulun naa, neu ara rae Ndia ia, ndia Karistus.”
40027065	Nggubenor namanene nala naa, boe ma naselu nae, “Malole boe! Tehuu ei kahatahori mana manear. Malole lenak pake kada sira leo, fo reu ranea ratalolole mamanak naa.”
40027066	Boe ma ara reni mamanak naa reu, ma roo sira hatahori mana manean nara. Losa naa, ara segel rakamate batu manai rates lelesu bafan. De ara radenu hatahorir raa ranea rakandoo mamanak naa, mita fo hatahori laen boso mai ha'i reni mamates naa.
40028001	Neu fai Menggu huhua anan, boe ma Maria numa Magdala mai ma Maria laen naa, reu dangga rates naa.
40028002	Medak neu ma, dae-inak nanggenggo ta hoho'ak. Manetualain atan esa numa nusa tetuk do inggu temak konda mai, de neu loli heni batu mo'ok naa, fo mana tatana bolok naa. Boe ma ana nanggatuuk neu batu naa lain.
40028003	Ata naa matan nasa'a sama leo ndelas, ma bua-lo'an muti lao ndoos.
40028004	Hatahori mana manear raa ramata'u ralan seli, losa dere faku-faku, ma ara ta bisa rakaundak nok bali hatahori mates.
40028005	Boe ma ata numa nusa tetuk do inggu temak mai naa, nafada inak kara raa nae, “Ei boso mamata'u! Au bubuluk ei mai sangga Yesus, Hatahori fo ara paku risak numa ai ngganggek naa.
40028006	Tehuu Ana ta nai ia ena. Ana nasoda fali numa mamaten mai ena, sama leo Ana kokolak memak kana ena. Mai maso dale miu fo mete no ei mata heli-helim, mamanak naa fo ara ralololi Ndia ao-mbaa mamaten. Mamanak naa rouk ena!
40028007	Hatematak ia, ei fali lai-laik leo! Miu mafada ana nunin nara mae, Yesus nasoda fali numa mamaten mai ena. Ana la'ok nakahuluk neni Galilea neu ena. Ara muste reu ratonggo roon nai naa, sama leo fai bakahulun Ana helu-bartaa memak neu sara ena. Mamahere leo. Fali leo fo mafada hata fo au kokolak ia ena!”
40028008	Boe ma inak kara raa ralai kalua la'o ela mamanak naa. Ara ramata'u, tehuu ara oo rameda nemehokok boe. Ara fali lai-laik fo tui basa dede'ak kara raa reu Ndia ana nunin nara.
40028009	Tehuu neu ara bei la'ok numa dalak, medak neu ma Yesus mai natonggo no sara. Ana kokolak nae, “Soda-molek!” Ara mete-rita naa, boe ma reu deka-deka de holu rala ein, ma rakaluku-rakatele neun.
40028010	Boe ma Ana kokolak nae, “Boso mamata'u, ee! Miu mafada Au ana nuning nggara, fo reu rahani Au nai Galilea.”
40028011	Neu inak kara raa bei la'ok numa dalak, boe ma hatahori mana manear raa fali reni kota reu. Ara reu tui malangga anggama Yahudi malanggan nara basa mandadik kara raa ena.
40028012	Boe ma malanggak kara raa sangga dalak ro lasi-lasi hadak kara, fo fee hatahori mana manear raa doik no'un seli fo tatana bafan nara.
40028013	Malanggak kara raa rafada rae, “Talo ia. Mete ma hatahori ratane, na, ei muste maselu mae, neu fai le'odaek ei sunggu seli. Ta bubuluk te Ndia ana nunin nara mai, de ramana'o reni ao-mbaa mamaten.
40028014	Mete ma papa nggubenor namanene dede'ak naa, na, ei boso mamata'u, te neu ko ai ndia mataa mbali tou lasik.”
40028015	Boe ma hatahori mana manear raa ha'i rala doik naa. Ara tao tungga malanggak kara raa hihiin. Huu naa de losa hatematak ia, hatahori Yahudir bei ramahere tutui pepeko-lelekok naa.
40028016	Yesus ana nuni kasalahunu esan nara raa ramanene basa inak kara raa tutuin, boe ma ara la'o reni profensi Galilea reu fo reu ratonggo roon nai letek esa, tungga Ndia hehelu-bartaan.
40028017	Neu ara mete-ritan numa naa, boe ma rakaluku-rakatele neun. Leo mae talo naa, tehuu bei hambu ketuk dalen nara bei raba'e.
40028018	Boe ma Ana mai deka-deka no sara, de kokolak nae, “Manetualain fee Au koasa ena, fo Au parenda basa hata manai nusa tetuk do inggu temak, ma basa hata manai dae-bafok.
40028019	Dadi ei meni bee miu a mesan, na, muste tui-bengga neu basa hatahori nusa-nusak kara, Au Tutui Maloleng. Ei muste fee nenorik matalolole neu sara, mita fo ara dadi reu Au ana nuning. Ma ei muste sarani sara, fo dadi tanda nae, sira rakaesa ro Amak, Ndia Anan, ma Ndia Dula-dale Malalaon ena.
40028020	Ma manori sara tao tungga basa parendar fo Au afada neu ei ena. Masaneda, ee! Au ua ei taa-taa nai ei taladam mara, losa dae-bafok fai mate'en.”
41001001	Ia tutui malole, fo Manetualain Anan tutuin. Ndia naden Yesus Karistus. Manetualain dudu elan numa lele uluk mai ena. Ndia tutuin mulai talo ia:
41001002	Yesus bei ta mulai Ndia ue-osan, te Manetualain nadenu hatahori esa, nade Yohanis, fo nakahuluk buka dalak soa-neu Yesus mamain. Lele uluk Manetualain pake Ndia mana to'u dede'an esa ena, nade ba'i Yesaya. Ana surak memak kana ena nae: “Nenene, ee! Au adenu Au hatahoring esa fo neu buka dalak fee O.
41001003	Hatahori naa neu ko neni mamana nees neu, de ana bolu nae, ‘Basa hatahorir lala'en tao malole dalak kara, fo simbok Lamatuak mamain! Ma fua matetu dokek kara fo simbok kana.’ ”
41001004	Hatahorir roke rateme Yohanis rae Mana Saranik. Ana leo nai mamana nees. Bualo'a-papaken, ara taon numa banda onta bulun mai. Kalekeen numa banda roun mai. Nana'a-nininun ndia lamak ma fani oe. [Yohanis leleo-lala'on ia, sama leo ba'i Elia lele uluk.] Lelek naa, hatahorir ruma kota Yerusalem ma profensi Yudea isin nara mai ratonggo ro Yohanis numa ndia mamanan naa. Ara mai fo rae rita Yohanis ma sangga ramanene Yohanis nenorin. Yohanis nafada sara nae, “Ei muste manaku ma la'o ela basa ei sala-singgom mara lala'en, fo ela Manetualain koka heni ei sala-singgom mara. Boe ma ei muste sarani dei, fo dadi neu tanda nae ei malole fali mia Manetualain ena.” Ramanene talo naa, boe ma ara manaku sala-singgon nara, de ana sarani sara numa lee Yarden.
41001007	Ana nafada nae, “Neu ko Hatahori mo'o-inahuuk esa lena heni au bali nae mai. Leo mae dadi uu kada ndia ana neondan oo, au ta andaa boe.
41001008	Au sarani ei pake kada oe, tehuu neu ko Ana tao lena heni au, ma Ana tao nasofe ei dalem mara no Manetualain Dula-dale Malalaon.”
41001009	Neu faik naa, Yesus numa nggoro Nasaret manai profensi Galilea mai, mai natonggo no Yohanis. Boe ma Yohanis sarani Yesus numa lee Yarden.
41001010	Yesus bei fo kalua numa oe dale mai, medak neu ma nita lalai natahuka, boe ma Manetualain Dula-dalen sama leo mbui lunda sina konda neni Yesus neu.
41001011	Boe ma Manetualain nahara numa lalai mai nae, “O ia, Au Ana susueng. O soa tao mamahoko Au.”
41001012	Basa boe ma Manetualain Dula-dalen nuni Yesus neni mamana nees esa neu.
41001013	Nai mamanak naa, hambu kada banda fuir. Yesus leo numa naa doon faik haa hulu. Numa mamanak naa, nitur malanggan neu soba-dou Yesus fo tunggan, tehuu ta nala sana. Basa boe ma Manetualain atan nara ruma nusa tetuk do inggu temak mai fo reu ralalaun.
41001014	Faik naa fo ara tao Yohanis neni bui dale neu, boe ma Yesus neni profensi Galilea neu tui-bengga Manetualain Hara Lii Malolen nai naa.
41001015	Ana nafada nae, “Nenene, ee! Hatematak ia Manetualain fain losa ena! Hatematak ia basa hatahori bei fo bubuluk rae, Manetualain to'u parenda. Huu naa de ei muste hahae numa ei pepeko-lelekom mai leo, fo tungga falik Manetualain, ma mamahere neu Ndia Hara Lii Malolen ia leo.”
41001016	Faik esa, Yesus la'ok tungga dano Galilea tatain. Ana nita hatahori esa, nade Simon no fadin nade Anderias. Dua sara dala i'ak. Naa sira ue-osan tungga-tungga faik.
41001017	Yesus nanggou sara nae, “Woi! Mai fo tungga au leo! Ei masi'e sangga i'ak, tehuu hatematak ia Au tao ei dadi miu mana sangga samanek.”
41001018	Dua sara ramanene rala naa, boe ma ara la'o ela dala naa, fo reu tungga Yesus tutik ka.
41001019	Basa de Yesus la'ok nala faa bali, boe ma nita Sabadius anan nara. Ka'ak nade Yakobis no fadin nade Yohanis. Dua sara rafafa'u ralole pu'ak nai ofak lain.
41001020	Yesus nanggou dua sara nae, “Wee! Mai fo tungga Au!” Boe ma dua sara la'o ela sira aman ma hatahori mana'a nggadin nara rai ofak lain. De ara reu tungga Yesus.
41001021	Basa boe ma Yesus no hatahori kahaak kara fo mana tungga Ndia naa, losa kota Kapernaum. Faik naa ndaa no hatahori Yahudir fai huhule-haradoin, boe ma Yesus maso neni uma huhule-haradoik dale neu, de fee nenorik numa naa.
41001022	Basa hatahori heran bali-bali neu ramanene Ndia kokolan, huu Ana bubuluk no tetuk nenorik naa isin. Naa, ta sama no hatahori Yahudi meser anggaman nara.
41001023	Faik naa, hambu hatahori fo nitu sa'ek esa. Ana oo neni uma huhule-haradoik dale neu, boe ma nitu manai hatahori naa dale bolu
41001024	nae, “Weeh! Yesus hatahori Nasaret! O mai tao hata mua ai nai ia! O mai sangga makalulutu ai, hetu? Ai malela O. O ia, Hatahori Malalaok fo lele uluk Manetualain helu-bartaa nae nadenun mai.”
41001025	Yesus mbokan nae, “Makatema o bafam! Kalua la'o ela hatahori naa!”
41001026	Boe ma nitu naa tao nala hatahori naa ao-inan le'a kede-kede. De ana kalua numa hatahori naa neu, ma nakau nahere.
41001027	Boe ma basa hatahori manai uma huhule-haradoik naa dale bafan nara bese mboo, de rakokola aok rae, “Awii! Ia hata ia? Ana parenda nitur, de ara kalua tungga Ndia hihiin. Ia nenori beuk, do? Tou lasik kokolan ta neni babanggak!”
41001028	Boe ma hatahorir mulai tui-bengga mandadik naa ndule nggorok kara marai profensi Galilea.
41001029	Ara kalua numa uma huhule-haradoik naa dale mai, boe ma Yesus neni Simon no Anderias uman neu. Yakobis no Yohanis tungga sara boe.
41001030	Simon ari-inan sumai, de ana sunggu nai mamana susungguk lain. Neu Yesus no ana nunin nara bei fo maso reni uma naa reu, te hatahori mai rafadan rae, “Ina lasik hambu sumaik.”
41001031	Basa boe ma Yesus neu tiro ina lasik, de Ana to'u nala liman fo nadedein. Ina lasik hedin mopon tutik kana. Boe ma ana nambadeik, de neu nalalau sara.
41001032	Neu ledo dei fo nae tesa, hatahorir reni sira hatahori kamahedin nara ma sira hatahorin fo nitu sa'ek kara mai, fo hule Yesus tulu-fali sara.
41001033	Losa basa hatahori kota esa isin nara rakarumbu reu de sofe uma naa bebelan.
41001034	Hatahorir raa hedin nara mata-matak kara, tehuu Yesus tao nahai basa-basa sara. Ma Ana oo husi kalua heni nitu no'uk ka boe. Ana ta fee lelak nitur raa kokolak, te ara oo ralelan boe, na.
41001035	Neu be'e-mai dulu silu fo bei makiuk, Yesus be'e ena de la'o numa uma naa neu. Ana neni mamana nees esa neu fo Ana hule-haradoi, kola-kola no Manetualain.
41001036	Neu Simon asa be'e, ta mete-rita Yesus de reu sanggan.
41001037	Ara ratonggo ro Yesus, de rafadan rae, “Papa, hatahori no'uk ka mai sangga Papa.”
41001038	Boe ma Ana naselu nae, “Naa oo malole boe. Tehuu malole lenak ita teni nggorok laen mana deka nai ia teu dei. Au oo nau tui-bengga Hara Lii Malole neu sara boe. Te naa Au ue-osan, na.”
41001039	Basa boe ma Ana la'o ndule basa profensi Galilea fo tui-bengga Manetualain Hara Lii Malolen nai sira uma huhule-haradoin nara dale. Ma Ana oo husi heni basa nitur numa hatahorir mai boe.
41001040	Faik naa, hambu hatahori hedi kusta esa neni Yesus neu. Boe ma ana sendek luu-langgan de noke tulu-falik neu Yesus nae, “Papa, ee! Tulu-fali au dei! Au bubuluk Papa bisa tao mamopo au heding ia, mita fo hatahori boso nunute au bali. Sadi Papa nau.”
41001041	Basa boe ma Yesus dalen tuda kasian neu hatahori naa, de Ana loo liman fo nafaroe neun, ma nae, “Memak Au nau! O hai leo!”
41001042	Medak neu ma, hatahori naa hedin mopon tutik ka. De ana hai leo.
41001043	Boe ma Yesus nadenu hatahori naa fali neu ngga, ma Ana fee nesenedak neun
41001044	nae, “Masaneda matalolole, o hai ena, tehuu ta bole tui esa boe na! Ma o muste tungga ba'i Musa parendan dei. De muni malangga anggama muu dei, fo ana parisa o ao-inam, fo mete-nita o hedin mopon tebe ena, do beik. Boe ma muste muni o fefeem tanda makasi, mita fo basa hatahori bubuluk rae, o hai tebe-tebe ena.”
41001045	Tehuu hatahori naa kalua, boe ma ana tui ndule sudi nai bee. De hatahori no'uk ka sangga fo rae ratonggo ro Yesus, losa-losak Ana ta bisa natudu matan nai nggorok dale. Ana leo nai mamana nees nai kada nggorok dea. Tehuu hatahorir sudi lua ruma bee mai fo sangga ratonggo roon.
41002001	Tada faik hida boe ma Yesus neni Kapernaum neu seluk bali. Boe ma hatahorir ramanene rae Yesus nai uma ena.
41002002	De hatahorir sudi ruma bee mai. Ara rakarumbu reu de rakasese'e uma dale, ara sasi losa lelesu dea. Boe ma Yesus nafada sara Manetualain hihii-nanaun.
41002003	Yesus bei kola-kola, te hatahori haa ndoro reni hatahori keko-lu'uk esa neni Yesus neu.
41002004	Tehuu hatahori sofen se'e-se'e, huu naa de ta bisa reni hatahori naa losa Yesus matan. Boe ma ara hene reni uma lain reu, de ara ofe heni uma sinin nai Yesus ndandaan lain. Ara ofe heni uma sinin, boe ma rakonda hatahori keko-lu'uk naa no nene'in dae neu.
41002005	Neu Yesus mete-nita sara, Ana bubuluk ara ramahere tebe-tebe neu Ndia. Boe ma nafada hatahori keko-lu'uk naa nae, “Ana nggee! Au fee ambon neu o sala-singgom mara ena!”
41002006	Hambu meser anggama Yahudi hida ranggatuuk ruma naa. Neu ara ramanene Yesus kokolan naa, boe ma rameda ta malole nai dalen nara.
41002007	De rakokola aok rae, “Hatahori ia nambarani sudi selik kana kokolak nae leo naa, ee! Kada Manetualain mesa kana bisa fee ambon neu hatahori sala-singgon. Hatahori ia kokolan naa, nakasasamak aon sama leo Manetualain. Ana nakadadaek Manetualain naa ena, ma!”
41002008	Tehuu Yesus bubuluk memak dalen nara ena. De Ana nafada sara nae, “Ei boso du'a talo naa!
41002009	Tungga ei hahambum, na, bee ndia dakuk? Mete ma Au afada hatahori keko-lu'uk ia ae, ‘O sala-singgom hambu ambon ena,’ na, neu ko ei ta bubuluk ana dadi tebe talo naa, do taa. Tehuu mete ma Au ae, ‘Mambadeik leo! Lulu mala o nene'im fo fali muu ngga leo’. Mete ma ana nambadeik tutik kana, naa ei bei fo mete-mita no ei matam mara mae, Au ia Hatahori Dae-bafo Isi-isik. Au aena koasa ma haak fo fee ambon neu hatahori sala-singgon.” Basa boe ma Yesus nafada hatahori keko-lu'uk naa nae,
41002011	“O nenene, ee! Hatematak ia o hai ena! De mambadeik, lulu mala o nene'im fo fali muu ngga leo, ee.”
41002012	Ana namanene nala talo naa, boe ma nambadeik tutik kana. De ana lulu nala nene'in, boe ma ana kalua la'o. Basa hatahorir ruma naa mete-rita ro mata de'en. Boe ma basa sara bafa bese mboo, de rae, “Awii! Ita bei fo mete tita dede'a leo iak! Manetualain memak ta neni babanggak!”
41002013	Basa boe ma Yesus fali neni dano Galilea tatain neu bali. Hatahori no'uk ka mai ratonggo roon, boe ma Ana nafada sara Manetualain hihii-nanaun.
41002014	Numa naa, hambu hatahori esa nade Lewi, Alpius anan. Ana dadi neu man-parenda Roma mana susu bean. Yesus la'ok nesik naa boe ma Ana mete-nita Lewi, de nae, “Wee! Mai fo tungga Au!” Lewi namanene nala Yesus nae leo naa, boe ma ana nambadeik fo tunggan tutik kana leo.
41002015	Basa boe ma Yesus asa ra'a numa Lewi uman, sama-sama ro Lewi nonoo mana susu bean nara. Hambu hatahorir laen oo fo hatahori Yahudir henggenee sara rae, hatahori ta neulauk kara, tungga ra'a ro sara numa naa boe. Numa hatahori mana ranggatuuk ra'a naa mai, no'uk ka hii ramanene Yesus.
41002016	Faik naa, hambu meser anggama hida ruma partei Farisi mai, mete-rita Yesus nanggatuuk na'a no mana susu bear ma hatahori ta neulauk kara. Boe ma ratane ana nunin nara rae, “Tao hata de ei mesem nanggatuuk na'a no hatahori mana susu bear ma hatahori ta neulauk kara raa?”
41002017	Tehuu Yesus namanene ara ratatane aok talo naa, boe ma Ana naselu nae, “Hatahori kamahedik memak parluu doter, tehuu hatahori bee fo sodak ena ta parluu. Au mai fo alalau hatahori ta neulauk kara. Tehuu Au ta mai fo alalau hatahori fo mana nameda aon hatahori ndoos ena.”
41002018	La'e esa, partei anggama Farisi hatahorin nara puasa tungga anggama hohoro-lalanen. Ara mete-rita Yohanis Mana Saranik ana nunin nara oo puasa boe. Tehuu ta mete-rita Yesus ana nunin nara puasa leo sira. Boe ma sira hatahorin nara mai ratonggo ro Yesus, de ratanen rae, “Papa. Ai puasa. Yohanis hatahorin nara oo puasa boe. Tehuu tao hata de Papa ana nunin nara ta puasa?”
41002019	Boe ma Yesus naselu nae, “Memak ei bubuluk ena, mete ma tao feta kabin, na, fuik kara ta puasa, tehuu ra'a-rinu losa rakabete. Mete ma baroit touk bei nai naa, na, neu ko basa sara ra'a-rinu rame-rame.
41002020	Tehuu neu faik esa mete ma hatahorir humu reni baroit touk, na, nonoon nara rameda susa, dei fo ara puasa.”
41002021	Boe ma Yesus tamba lololek esa nae, “Hatahori ta tanda tema beuk neu badu raak. Te mete ma safen, na, tema beuk naa kukundu de ana tao nasida tamba seluk badu raak naa.
41002022	Leo naak oo hatahori ta radai oe anggor beuk neni bobo'ik banda rou raak dale neu boe, te neu ko kadin ma ana sii sasarak, de oe anggor beuk naa mbo'a henin. Dadi oe anggor beuk muste nadain neni bobo'ik banda rou beuk neu.” [No lololek naa, Yesus nanori sara nae Ndia nenori beun boso babalik kana no hatahori Farisir nenori raan.]
41002023	La'e esa, ndaa no hatahori Yahudir fai huhule-haradoin, Yesus asa la'ok resik osi esa dale. Boe ma Ndia ana nunin nara ketu rala hade-nggandum, de ra'a.
41002024	Tehuu hatahori Farisir mete-rita, de ratane Yesus rae, “Tao hata de O ana nunim mara lena-langga ita anggaman hohoro-lalanen? Ara ketu hade-nggandum ndaa no fai hahae tao ue-osa. Ei boso tao talo naa!”
41002025	Ana naselu nae, “Talo bee, ou? Ei ta masaneda ba'i Dauk tutuin, do? Lelek naa Abiatar dadi neu malangga anggama Yahudir malangga ina-huun. Ba'i Dauk no ana nunin nara ta'in nara kada kikiok, nahuu ndoe ralan seli ena. De ara maso reni Manetualain Laa Huhule-haradoin dale reu, boe ma ha'i rala roti fo malangga anggamar fee basan neu Manetualain ena, de ara ra'a. Naa te kada malangga anggamar ndia ra'a roti naa, tehuu hatahori laen ta bole. De ba'i Dauk asa ra'a, tehuu ta hambu hatahori esa boe na fee salak neu sara.”
41002027	Boe ma Yesus nafada seluk bali nae, “Ei boso lilii-ndondou, huu Manetualain tao fai hahae tao ue-osa dadi neu baba'e-babatik fo tulu-fali ita hatahori dae-bafok. Ana ta tao ita hatahori dae-bafok fo kada tungga fai hahae tao ue-osa hohoro-lalanen.
41002028	Au ia, Hatahori Dae-bafo Isi-isik. De Au ndia aena haak fo afada hatahori dae-bafok ae bole, do ta bole tao sudi hata ndaa no fai hahae tao ue-osa.”
41003001	Basa boe ma Yesus fali seluk neni uma huhule-haradoik neu. Numa naa, Ana mete-nita hatahori esa fo liman seri mates.
41003002	Numa naa oo, hambu hatahori ruma ara sangga-sangga dalak fo fee salak neu Yesus boe. De ara mete mamakun fo sangga bubuluk Ana tao nahai hatahori naa ndaa no fai hahae tao ue-osa, do taa.
41003003	Boe ma Yesus nanggou hatahori fo lima mate seserik naa nae, “Mai fo mambariik muu mata ia.”
41003004	Boe ma Ana natane basa hatahorir raa nae, “Mete ma tungga ita anggaman hohoro-lalanen, ita bole tao kada hata ndaa no fai hahae tao ue-osa? Ita tao malole, do taa? Ita tao tahai hatahori, do tao tisan?” Tehuu basa sara bengge nee.
41003005	De Yesus dalen susa nalan seli, nahuu ara hii kada tao matak neu anggama hohoro-lalanen, tehuu ta mbali neu hatahori fo lima mate seserik naa. Boe ma Ana namanasa de nakabubulak matan mbali sara. Basa de Ana nafada hatahori naa nae, “Loo o limam mai leo!” Hatahori naa loo liman neu, boe ma medak neu te liman hai tutik ka.
41003006	Basa boe ma hatahori Farisir raa la'o ela uma huhule-haradoik naa. De ara reu rala harak esa ro Herodes partei politin hatahorin nara fo ara sangga dalak rae tao risa Yesus.
41003007	La'e esa, Yesus no ana nunin nara rakadedeak reni dano Galilea tatain reu. Tehuu hatahori no'uk ka ramanene basa hata fo Ana taon ena, huu naa de ara ruma basa nggorok kara mai fo tunggan. Ara ruma profensi Galilea, profensi Yudea ma profensi Idumea mai. Hambu ketuk ruma kota Yerusalem, kota Sidon ma kota Tirus mai. Ketuk bali ruma lee Yarden boboan dulu mai. Basa sara sangga Yesus fo rae ratonggo roon.
41003009	Huu hatahori no'un seli de Yesus nadenu ana nunin nara sadia feen ofak esa. Yesus hii kokolak numa ofak lain mai, mita fo basa sara ramanene ma mete-ritan no malole.
41003010	Fai bakahulun Ana tao nahai nita hatahori hedis no'uk ka. Huu naa de hatematak ia basa hatahori kamahedik kara rakaseseti fo nau rafaroe Yesus.
41003011	Neu hatahori fo nitu sa'ek kara mete-rita Yesus, boe ma lenggu heni sara ma rakaluku neu Yesus losa matan nara la'e daer. De ara bolu rahere rae, “O ia, memak Manetualain Anan!”
41003012	Tehuu Ana ka'i nahere sara nae, “Boso mafada hatahori esa boe na mae, Au ia see!”
41003013	Basa boe ma Yesus hene neni letek esa lain neu. Ana nanggou nala hatahori ruma fo ndaa no Ndia dalen. De ara reu ratonggo roon.
41003014	Boe ma Ana here nala hatahori salahunu dua. De Ana nafada sara nae, “Au here ei fo tungga Au seku neu, fo dadi miu Au nedenung. Au fee ei miu tui-bengga Manetualain hara hehelun neu basa hatahori lala'en.
41003015	Ma Au ae ba'e fee ei koasa, fo ei bisa husi heni nitur ruma hatahorir mai.”
41003016	Hatahori kasalahunu duak kara raa naden, sira: Simon (Yesus foin nade Petrus boe), Yakobis, Yohanis (Yakobis no fadin Yohanis ia, dua sara, Sabadius anan. Yesus foi dua sara nade ‘Boanerges’, sosoa-ndandaan nae ‘sama leo lalai nakaruu’.) Anderias, Felipus, Bartolomeos, Mateos, Tomas, Yakobis (Alpius anan), Tadius, Simon (mana tungga partei politik Selot), ma Yudas Iskariot (ana ia ndia neu ko se'o heni Yesus).
41003020	Basa boe ma Yesus no ana nunin nara konda fali numa letek lain mai. De ara maso reni uma dale reu. Tehuu hatahori no'uk ka mai rakarumbu rala Yesus bali, losa ara ta hambu lelak fo ra'a-rinu.
41003021	Hatahori mete-rita talo naa, boe ma rae, “Hena mete neu Yesus dei. Ana lilii faduli ao-inan ena.” Nufanelun nara ramanene hatahori kokolak talo naa, boe ma ara mai rae nuni roon la'o.
41003022	Faik naa, meser anggamar ruma Yerusalem mai fo rafada hatahori marai naa rae, “Weeh! Ei boso tungga do'o-do'o mia Yesus naa. Te Ana bisa husi nitu talo naa, nahuu Ana hambu koasa numa nitur malanggan mai, fo hatahori rasi'e roken rae, Balsebul.”
41003023	Yesus namanene nala naa, boe ma ana noke nala basa sara, de nafada nae, “Ta dadi leo naak! Nitur malanggan ta bisa husi nasafali aon.
41003024	Mete ma nai nusak esa dale rau-inggun nara rahuur-ratofa, na, neu ko nusak naa ta bisa nakataka nala dook.
41003025	Mete ma uma-loo esa isin nara kada rara'u ao, na, neu ko uma-loo naa tetu-teman taa.
41003026	Leo naak oo mete ma nitur esa musu no esa boe, na, ndara ba'e sara. No dalak naa, ara sida rakalulutu.
41003027	Mete ma na'o manu-meo nae mai fo'ai bua-ba'u nai hatahori barakaik esa uman, na, ana muste humu nala hatahori naa, boe ma futu-pa'an dei. Basa dei fo ana bisa fo'ai uma naa bua-ba'un.
41003028	Dadi Au afada memak ei: Manetualain sadia koka heni hatahori sala-singgon. Mete ma hatahori kokolak nakadadaek hatahori laen, na, Manetualain bei sadia fee ambon neun.
41003029	Tehuu mete ma hatahori nambarani kokolak nakadadaek Manetualain Dula-dale Malalaon, na, Manetualain ta fee ambon neun, losa dae-bafok fai mate'en boe!”
41003030	Yesus kokolak talo naa, nahuu ara henggeneen rae, “Hatahori naa, nitu sa'en ena!”
41003031	Basa boe ma Yesus inan ma fadin nara reni uma naa reu, fo sangga ratonggo roon. Ara losa boe ma rambariik kada dea, de ara fee hatahori neu noken.
41003032	Faik naa, Yesus nanggatuuk kola-kola no hatahori no'uk ka. Boe ma hatahori mai nafadan nae, “Papa, ee! Papa mamam ma fadim mara rai dea. Ara sangga ratonggo ro Papa.”
41003033	Tehuu Yesus naselu nae, “Au mamang ma toranoong tebe-teben, sira seer?”
41003034	Boe ma Ana mete basa hatahori mana manggatuu eko-feon. De Ana nae, “Basa ei lala'en ia ndia Au mamang ma toranoong tebe-teben.
41003035	See ndia tungga Manetualain hihii-nanaun, na, ana ndia Au nufanelu tebe-tebeng.”
41004001	La'e esa, Yesus neni dano Galilea neu bali. Boe ma hatahori no'uk ka mai rakarumbu ralan. De Ana hene neu nanggatuuk numa ofa mana seek esa numa naa lain, boe ma Ana fee nenorik. Basa hatahori marai mada lai nenene nenorin.
41004002	De Ana fee nenorik no'uk ka neu sara pake lololek nae,
41004003	“Ei nenene matalolole, ee! Hambu hatahori esa neu nggari bini-nggees nai ndia osin dale.
41004004	Neu ana nggari bini-nggees sara raa, hambu ketuk tuda nai dalak. Boe ma mbuik kara mai, de bido rabasa sara.
41004005	Ma bini-nggees ketuk tuda ndaa dae batuk. Bini-nggees sara raa ranumbu lai-lai, tehuu dae ni'is,
41004006	de neu ledo hene mai lain de nahaa, boe ma numbun nara male de mate ramatuu. Te okan nara ta tora losa dae dale na.
41004007	Bini-nggees ketuk bali tuda nai dila-nggauk taladan. Boe ma dila-nggauk seti rakamate numbun nara, de ta bisa raboa.
41004008	Ma bini-nggees ketuk bali tuda ndaa dae isik. Bini-nggees sara raa ranumbu, basa de ramo'o losa raboa. Ketuk fee falik buna-boak lipa la'e telu hulu, ketuk lipa la'e nee hulu, ma hambu ketuk bali losa lipa la'e natun esa.
41004009	Dadi ei see ndia kandi'i dook, na, nenene matalolole, ee!”
41004010	Boe ma neu Yesus mesa kana, Ndia ana nuni kasalahunu duan nara ma hatahori laen ruma fo mana ramanene rita Ndia nenorin naa, ara mai ratonggo roon. Ara roken nafada lololek naa sosoa-ndandaan.
41004011	Boe ma Yesus naselu nae, “Huu ei nau bubuluk tebe-tebe Manetualain parendan, de Au afada memak lololek naa sosoa-ndandaan. Tehuu mete ma hatahori laen, na, Au anori no kada lololek.
41004012	Hatahori laen nara sama leo hata fo Manetualain mana to'u dede'an surak memak kana ena nae, ‘Ara mete-rita ena, tehuu ta nau ralela. Ara ramanene ena, tehuu ta nau bubuluk. Naa fo ara hae ramahere neu Manetualain, fo Manetualain ta parluu fee ambon neu sara bali.’ ”
41004013	Basa boe ma Yesus nafada sara lololek naa sosoa-ndandaan nae, “Mete ma ei bei ta pa'a-nato mala lololek ia sosoa-ndandaan, na, talo bee fo ei bisa pa'a-nato mala lololek laen sosoa-ndandaan bali?
41004014	Dadi sosoa-ndandaan talo ia: hatahori mana nggari bini-nggees naa, sama leo hatahori mana tui-bengga Manetualain Dede'a-kokolan.
41004015	Ma bini-nggees fo mana tuda nai dalak de mbuik kara bido ra'a heni sara, naa sama leo hatahori mana namanene nala Manetualain Dede'a-kokolan. Tehuu ta dook ka boe ma nitur malanggan mai, de ha'i neni Dede'a-kokolak naa numa hatahori naa dalen mai.
41004016	Bini-nggees fo mana tuda ndaa dae batuk naa, sama leo hatahori fo namanene ma simbok nala Manetualain Dede'a-kokolan no nemehokok.
41004017	Tehuu Dede'a-kokolak naa ta nahuu-naoka. Huu naa de ana ta nakai nala dook ka nai hatahori naa dalen. Neu hatahori laen nakasususak kana nahuu ana simbo Dede'a-kokolak naa, boe ma ana nggari henin tutik kana.
41004018	Ma bini-nggees fo mana tuda nai dila-nggauk taladan naa, sama leo hatahori fo namanene nala Dede'a-kokolak naa ena.
41004019	Tehuu ana nasambute nalan seli no ue-osa mata-matak kara fo leo-la'o tungga dae-bafok lole-ladan. De basa nesembutek kara raa seti heni Dede'a-kokolak naa numa dalen mai losa ta hambu buna-boak hata esa boe na.
41004020	Ma bini-nggees fo mana tuda ndaa dae isik, sama leo hatahori fo mana pasa ndi'i doon fo ana simbok nala Dede'a-kokolak naa, ma ana tungga Manetualain hihii-nanaun. Basa de ana tao kada hata fo neulauk kara, sama leo bini-nggees mana mabuna-boak naa. Hambu ketuk rabuna-boa lipa la'e telu hulu, ketuk lipa la'e nee hulu, ma ketuk bali losa lipa la'e natun esa.”
41004021	Yesus kokolak nakandoo numa ofak naa lain mai. Ana fee tamba lololek esa bali nae, “Talo bee! Ei mete mita ena do beik. Hatahori dede lambu ti'oek, de ana tatanan nenik lembaneu, do ana natetenden neni mamana susungguk fengga dalen neu. Taa hetu? Mete ma taon talo naa, na, ana ta manggaledo ena. Hatahori muste natetende lambu naa neu mamana demak mita fo hambu manggaledon.
41004022	De hata fo neni nefunik hatematak ia, neu ko mete-titan. Ma hata fo hatahori ta bubuluk kana hatematak ia, neu ko bubuluk kana.
41004023	Dadi see ndia kandi'i dook, na, nenene matalolole.
41004024	De, dudu'a matalolole! Mete ma ei uku-sudi hatahori laen tatao-nono'in, na, hatahori oo uku-sudi ei leo naak boe. Manetualain oo uku-sudi nasafali ei leo naak boe. Tehuu Ndia uku-sudin beran lena bali.
41004025	Dadi mete ma hatahori nau sangga bubuluk tebe-tebe Manetualain hihii-nanaun, na, ana boe nalela. Tehuu mete ma hatahori ta tao matak neu Manetualain hihii-nanaun, na, ana boe namanggoa.”
41004026	Basa boe ma Yesus kokolak tamba nae, “Manetualain mamana parenda-koasan boe namo'o, sama leo bini-nggees fo hatahori nggarin nai osin dale.
41004027	Hatahori naa fali, leo mae ana sunggu do be'e, ta nasaneda bini-nggees naa bali, tehuu bini-nggees naa nanumbu ma ana boe namo'o nakandoo.
41004028	Bini-nggees naa mori aon nai dae, boe ma nasarangga kahada, nabuna, naboa, losa naisi.
41004029	Mete ma hade namatasa ena, na, tenu osik nalela kada neu ketu-koru leo. Manetualain mamana parenda-koasan oo leo naak boe. Basa naar, Manetualain ndia naue-osan.”
41004030	Basa naa Yesus tuti kokolan bali nae, “Au fee tamba lololek esa bali, talo ia: ei bisa makasasamak sudik Manetualain hatahorin nara. Mulai makasososan kada hidak ka, tehuu bakadean boe ma ara tamba ramano'u.
41004031	Naa, nok bali ai de'e kadi'i anan seli.
41004032	Tehuu mete ma ita sele-tande tala ai de'ek naa ena, na, ana mori dadi neu ai huu mana mo'on lenak. Boe ma mbuik kara mai hae sa'ok ma randunu rai naa.”
41004033	Yesus nasi'e nanori sara tungga sira malelan.
41004034	Ana nasi'e pake lololek, neu nanori hatahorir. Tehuu mete ma no Ndia ana nunin nara, na, Ana nafada lololek naa sosoa-ndandaan lala'en.
41004035	Ledo bobon naa, Yesus bei nai ofak lain. Boe ma Ana nadenu ana nunin nara nae, “Mai ita sa'e ofak teni serik teu.”
41004036	Boe ma ara sa'e ofak sama-sama ro Yesus. De ara la'o ela hatahori no'uk kara raa ruma naa. Tehuu hambu ketuk sa'e tungga ofak laen.
41004037	Faik naa Yesus ndae langgan neu kailunu, de Ana sunggu seli numa ofak ikon. Ta dook ka boe ma, ani makarumbuk mai. Rii tufa oe maso neni Yesus asa ofan dale neu, losa sangga sofen. De ana nunin nara ramata'u rae mate. Boe ma ara mai fafae Yesus rae, “Papa! Mambadeik dei! Ita sangga tae molo ia ena! Tehuu Papa ta tao matak neu ai!”
41004039	Yesus namanene nala naa, boe ma nambadeik de Ana ka'i anin nae, “Nenee!” Ma Ana parenda neu dano nae, “Lende leo!” No hatematak naa anin hahae ma dano dadi neu lino-lendek leo.
41004040	Boe ma Yesus nahara berak ana nunin nara nae, “Tao hata de ei basa ngga mamata'u talo ia? Ei ta mamahere Au, do?”
41004041	Basa sara ramata'u ma heran, de rakokola aok rae, “Ndia ia see, ee? Losa rii ma anin oo ramanene neun boe, ee!”
41005001	Basa boe ma Yesus no ana nunin nara losa dano Galilea boboan seri numa mamanak esa nade Gerasa.
41005002	Numa mamanak naa, hambu touk esa nitu sa'en de namulu. Ana leo nai rates sara. Hatu-leledon ana nadaba oek ndule basa mbumbukuk kara marai naa no hola-hola, ma ana kii-bolu nakandoo. Ana tutu nakahina ao-inan pake batu. Barakain sudi selik kana. Ta hambu hatahori esa boe na bisa futu-pa'an, leo mae pake rante besi boe. La'i-la'ik ka hatahorir pa'a lima-ein renik rante besi ena, tehuu ana tao ketu rante besi naa ma tao natepa heni besi numa ein mai. Ndia barakain sudi selik kana, de ta hambu hatahori esa boe na bisa nakatataka nalan. Neu Yesus asa konda numa ofak mai, de heta ein reu mada lai boe ma hatahori kamuluk naa mete-nita sara numa dook ka mai. De ana kalua numa rates ara mai, boe ma nalaik neu sendek luu-langgan neu Yesus matan.
41005007	Yesus mete-nita hatahori naa talo naa, boe ma Ana kokolak nae, “Heeh, nitu! O kalua numa hatahori ia neu leo!” Boe ma hatahori naa kii-bolu nahere nae, “Weeh! O mae tao hata neu au! Au bubuluk O ia, memak Yesus, Manetualain mana koasa mate'en Anan. Au hule fo O boso tuni-ndeni au!”
41005009	Boe ma Yesus natanen nae, “O nadem see?” Hatahori naa naselu nae, “Au nadeng Legion, huu ai no'un seli, nok bali soldadur batalion no'uk ka.”
41005010	Basa de nitur pake hatahori naa fo noke Yesus boso nadenu sara kalua numa mamanak naa mai.
41005011	Hatahorir ranea bafi lalae esa deka-deka no mamanak naa. Bafir raa, basa sara fama te rifun dua. Ara sangga nana'ak rai letek tatain.
41005012	Boe ma nitur raa roke-hule Yesus rae, “Madenu ai maso mini bafir raa miu.”
41005013	Yesus namanene nala nonoken nara raa, boe ma nakaheik. De nitur raa kalua numa hatahori naa neu, boe ma ara maso reni bafir raa reu. Bafi rifun kaduak kara raa ralaik ralenggu-pikok, boe ma ara tuda tungga mbiak tatain reni dano dale reu, de basa sara mate rasamele reu naa.
41005014	Hatahori mana manea bafir raa mete-rita mandadik naa, boe ma basa sara ramata'u ralan seli. De ara ralaik reu rafada hatahori ndule nggorok kara marai naa. Boe ma hatahori no'uk ka kalua mai fo rae mete hata mandadik ena.
41005015	Ara mai ratonggo ro Yesus, boe ma ara mete-rita hatahori fo nitu sa'ek naa nanggatuuk numa naa. Dudu'an namaneu ena, de ana pake bua-lo'a ena. Hatahorir raa mete-rita naa, boe ma ramata'u, nahuu ara bubuluk rae, see ndia bisa husi kalua heni nitu no'uk kara numa hatahori naa neu, na, ndia memak hatahori ta hoho'ak tebe-tebe.
41005016	Boe ma basa sara bengga ndule nggorok rae, sira mete-rita no sira mata de'e heli-helin hatahori kamuluk naa hai ena, ma bafir raa fo mate rasamele ena.
41005017	Boe ma hatahori nggorok marai naa, ara mai roke-hule Yesus fo la'o ela sira mamanan.
41005018	Neu Yesus nae hene ofak dale neu, boe ma hatahori fo bebeik kara nitu sa'ek naa mai noke-hule Yesus fo ndia oo nau tungga boe.
41005019	Tehuu Yesus ta nau. De nafadan nae, “Malole lenak o fali muu ngga fo mafada o nufanelum lala'en, hata fo Manetualain taon fee o ena. Ma mafada mae, Manetualain sue nalan seli neu o.”
41005020	Basa boe ma hatahori naa fali neu ngga, de ana la'o ndule nusa kota salahunuk fo rasi'e roken rae, ‘Dekapolis’. Ana tui hata fo Yesus tao neu ndia ena. Basa hatahori mana ramanene tutuin naa, ara heran ralan seli, de rae, “Memak tetebes!”
41005021	Basa boe ma Yesus asa sa'e ofak fali reni dano tatain seri reu. Neu ara konda numa ofak lain mai, te hatahori no'un seli mai rakarumbu ralan.
41005022	Numa naa oo hambu hatahori esa boe nade Yairus. Ndia naa, malanggan uma huhule-haradoik nai kota naa. Neu ana mete-nita Yesus, boe ma ana sendek luu-langgan neu Yesus matan,
41005023	de ana kokoen nae, “Papa, ee! Au ana fe'ong bei fo teuk salahunu dua, ana namahedi ela kada faa maten. Papa tulun mai fo tao mahain dei.”
41005024	Boe ma Yesus tungga Yairus neni uman neu. Neu ara mulai la'ok, boe ma hatahori no'uk ka tunggan de raseseti numa boboa kii-konan mai.
41005025	Nai hatahori no'uk kara raa taladan, hambu inak esa hambu bulak ta tungga doon teuk salahunu dua ena.
41005026	Ana nabasa tali-doin ma hata-heton nara fo bae neu doter asa. Tehuu ta hambu esa bisa tao nahain boe na. Hedin naa, kada mai-maik nakandoo.
41005027	Inak naa namanene no'uk ka la'e-neu Yesus ena. De ana naseseti nai hatahori no'uk kara raa taladan fo nau deka-deka neu Yesus numa dean mai. Ana dudu'a nai dalen dale nae, “Sadi au bisa afaroe la'e kada Yesus badun, neu ko au hai!” Neu ana nafaroe la'e Yesus badun, medak neu te ndia daa mana mbo'ak naa hahae tutik kana. Ana nameda ana hai tebe-tebe ena.
41005030	Hatematak naa oo Yesus nameda hambu barakaik kalua numa ao-inan mai. Boe ma Ana mbali dea, de mete neu hatahori no'uk kara raa. De Ana natane nae, “Ei see ndia nafaroe la'e Au badung, ee?”
41005031	Ana nunin nara raselu rae, “Papa mesa kana mete leo. Hatahori no'uk kara iar esa naseseti no esa na. Naa te Papa natane nae, ‘See ndia nafaroe la'e Au badung?’ ”
41005032	Tehuu Yesus leleuk ndule basan, fo sangga bubuluk bebeik kara ia see ndia nafaroe Ndia.
41005033	Inak naa namanene nala Yesus natane talo naa, boe ma namata'u nalan seli. De ana sendek luu-langgan neu Yesus matan fo ana mbo'a nae, “Papa! Au ndia afaroe la'e Papa badun.”
41005034	Boe ma Yesus naselu neun nae, “Huu mama namahere tebe-tebe neu Au, de mama hai ena. Hatematak ia mama fali uma muu no dale lino-lendek leo, huu mama susa-sonan basan ena.”
41005035	Yesus bei kola-kola talo naa, boe ma hatahori esa numa Yairus uman mai, de nafada nae, “Kasian ee, ana fe'ok maten ena. Dadi boso makasosotak Papa Meser bali. Ana hae neu bali.”
41005036	Tehuu Yesus ta tao matak hatahori naa kokolan. De Ana nafada Yairus nae, “O hae mamata'u, ee! Mamahere neu kada Manetualain.”
41005037	Boe ma Yesus la'o ela ana nunin laen nara. Tehuu Ana nuni no Petrus, Yakobis ma fadin Yohanis, de ara la'o rakandoo.
41005038	Neu ara losa Yairus uman, ara mete-rita hatahori no'uk ka ramue-anggik, ma ramanene ara bu'i rakarereu.
41005039	Yesus maso uma dale neu, de natane sara nae, “Tao hata de ei mamue-anggik ma bu'i makarereu talo ia? Kakanak ia ta mate. Ana kada sunggu a.”
41005040	Ara ramanene Yesus kokolak talo naa, boe ma basa sara hika rakatitiik kana. Boe ma Ana nadenu basa sara dea reu. Ana noke nala kakanak naa aman no inan ma Ndia ana nunin telu sara, de basa sara maso reni kakanak naa kaman dale reu.
41005041	Boe ma Yesus to'u nala kakanak naa liman, de Ana kokolak neu kakanak naa pake sira dede'a Aram nae, “Talita kum!” (Sosoa-ndandaan nae, “Ana fe'ok! Mambadeik leo!”)
41005042	Medak neu ma, ana fetok naa nambadeik, de ana mulai la'ok. Boe ma Yesus nadenu inan nae, “Fee kakanak ia na'a leo!” Basa hatahorir fo mana mete-rita hata fo mandadik naa, heran bali-bali. Tehuu Yesus ka'i nahere sara nae, “Ei boso mafada esa boe na mae, Au asoda falik kana numa mamaten mai ena!”
41006001	Basa boe ma Yesus no ana nunin nara fali reni Ndia nggoron Nasaret reu.
41006002	Ndaa no hatahori Yahudi fai huhule-haradoin, Yesus maso neni uma huhule-haradoik dale neu de Ana fee nenorik. Faik naa, hambu hatahori no'uk ka reu hule-haradoi. Neu ara ramanene Yesus nenorin, ara heran bali-bali, de rae, “Hatahori ia malelan mata ia, ma! Ana oo naena koasa boe! Talo bee de Ana bisa leo naak?
41006003	Naa te Ndia kada tukan ai. Ita talela inan, ndia Maria; no fadin nara, sira Yakobis, Yoses, Yudas ma Simon. Ndia oo naena fadi inak hida boe. Ita basa ngga leo nai nggorok esa, ma!” Huu naa de ara mbiri ma rasakele, de ara ta nau ramanene neu sana bali.
41006004	Boe ma Yesus nafada nae, “Memak tetebes! Hatahori hihiin lenak fee hada-horomatak neu Manetualain mana to'u dede'an numa mamanak laen mai. Tehuu nai ndia nggoro-tadun, hatahori ta fee hada-horomatak neun.”
41006005	Tehuu hatahorir raa dalen nara matea ndoos, de ara ta nau ramahere neu Yesus. Huu naa de Ana heran, de Ana ta nau pake koasan nai naa bali. Ana tao nahai kada hatahori kamahedik esa do dua.
41006006	Basa boe ma Yesus la'o ndule basa nggoro matia-taik kara, de nanori hatahorir Manetualain hihii-nanaun.
41006007	Ana noke nala ana nuni kasalahunu duan nara, de Ana nadenu sara la'ok dua-duak reu tui-bengga Manetualain Hara Lii Malolen. Ana oo fee koasa neu sara boe fo ara bisa husi nitu.
41006008	Ana parenda neu sara nae, “Ei hae meni hata no'uk ka nai dalak. Neu ko Manetualain ndia koladun. Hae meni lepa-nggees, tali-doik ma tas. Tehuu meni kada tete'e ai, tabu eis ma badu esak ka.
41006010	Mete ma hambu hatahori simbok ei nai uman nara, na, ei muste leo nai naa losa ei la'o seluk bali.
41006011	Tehuu mete ma losa mamanak esa, ma hatahori marai naa ta nau simbok ma ta nau ramanene neu ei, na, nggani la'o ela naa. Ma mafada sara mae, ‘Ei ta nau mamanene, na. De ela numa naa fo ei mesa ngga lemba-masaa neselu-netaam!’ ”
41006012	Basa boe ma ara la'o reu tui-bengga Hara Lii Malole naa. Ara rafada basa hatahori fo muste hahae leo numa sira sala-singgon nara mai, de fali fo leo-la'o tungga Manetualain hihii-nanaun.
41006013	Ara oo husi kalua heni nitur boe. Basa naa ara tao mina neu hatahori hedis langgan nara, fo hule-haradoi tao rahai sara. De ara hai tutik kana.
41006014	Faik naa, hatahori nai mamanak bee a mesan ralela Yesus ena. Tutuik la'e-neu Ndia koasan naa, losa Manek Herodes ndi'i doon ena boe. Hambu hatahori rae, “Yohanis Mana Saranik naa nasoda fali nai Yesus aon dale. Huu naa de Ana bisa tao nala tanda heran nara raa lala'en.”
41006015	Tehuu hambu hatahori laen rae, “Taa! Ia Elia ndia mana nasoda falik nai Ndia aon.” Hambu laen bali rae, “Ndia naa, Manetualain mana to'u dede'an laen numa lele uluk mai.”
41006016	Neu manek Herodes namanene ara kokolak la'e-neu Yesus talo naa, boe ma ana naselu nae, “Ia mete te ndia Yohanis Mana Saranik fo fai maneuk kara au adenu tete rala langgan. Hatematak ia ana nasoda fali numa mamaten mai ena!”
41006017	Manek Herodes nadenu fo tete heni Yohanis Mana Saranik langgan talo naa, nahuu ana naena dede'a mo'ok no Yohanis. Tutuin talo ia: manek Herodes sao nala fadin Felipus saon, nade Herodias. Naa te Felipus no Herodias ta bei raelak. Huu naa de Yohanis ka'i-ore la'i-la'ik ka nae, “Papa manek ta bole sao mala papa fadim saon. Naa nalena-langga ita hatahori Yahudir dala-hadan ena!” Leo mae talo naa, tehuu Herodes sao nala inak naa boe. Basa boe ma ana nadenu hatahorir reu humu Yohanis fo mason neni bui dale neu.
41006019	Huu no Yohanis ka'i-ore la'i-la'ik ka ena talo naa, de inak naa nambeda dalek fo nae tao nisan. Tehuu ta bei dadi, te Herodes kena nala Yohanis nai bui dale ena.
41006020	Boe ma ana nadenu soldadur fo ranea ratalololen. Herodes memak namahia Yohanis. Ana bubuluk nae, Yohanis naa, Manetualain ndia nadenun. Ma Yohanis naa oo hatahori neulauk boe. Herodes memak namahoko namanene Yohanis kokolan. Tehuu la'e-la'e esa dalen nameda ta neulauk, neu ana namanene Yohanis kokolan boe.
41006021	Basa boe ma faik esa, Herodias hambu dalak fo bala ndia dalen fo mana nameda hedis. Faik naa, ara tao manek Herodes fai bobonggin. Ara roke hatahori mo'o-inahuuk kara fo mai ra'a feta fai bobonggik. Mana maik kara raa, hatahori mana parendar, malangga soldadur ma lasi-lasi hada Galilear.
41006022	Neu feta bei la'ok, boe ma Herodias ana feton maso neu lendo. Lelendon lolen seli, de tao namahoko Herodes no fuin nara. Boe ma Herodes noke nalan, de natanen nae, “O mae moke hata numa au mai, na, mafada leo! Neu ko au fee.
41006023	Leo mae o moke au nusang ba'e duan oo au fee boe. Au sumba-soo pake Manetualain naden!”
41006024	Boe ma ana fetok naa neu natane inan nae, “Mama! Tungga mama, na, au oke hata ndia neulaun seli numa papa mai?” Boe ma inan naselu nae, “Naaa! Muu fo moke mala Yohanis naa langgan.”
41006025	Basa boe ma ana fetok naa lai-laik neni Herodes neu, de nae, “Papa! Au oke fo meni fee au Yohanis langgan, taon neu dulang dale. Hatematak ia leo!”
41006026	Herodes namanene nala naa, boe ma tendak heni ta'i dalen tutik kana. Tehuu ana ta bisa le'a falik sumba-soon ena, nahuu basa hatahori ramanene ena, na.
41006027	Basa boe ma ana parenda malangga soldadu esa fo neu tete Yohanis langgan nai bui dale.
41006028	Boe ma ara tete rala Yohanis langgan, de taon neu dulang dale, fo renin fee ana fetok naa. Ana simbo nala dulang naa, boe ma ko'o nenin fee inan.
41006029	Neu Yohanis ana nunin nara ramanene rae, ara ha'i reni Yohanis langgan ena, boe ma ara mai ha'i rala Yohanis nenetun, de reu ratoin. Yohanis mamaten tutuin ba'u kada naa.
41006030	Faik esa, Yesus ana nunin nara fo Ana nadenu sara ena reu tui-bengga Manetualain Hara Lii Malolen naa, ara fali de rakabua seluk ro Yesus. Ara rafada basa hata fo ara taok, ma hata fo ranori neu hatahorir ena.
41006031	Tehuu faik naa, hatahori no'uk ka la'ok reu-mai fo sangga Yesus. Losa-losak ka Ndia no ana nunin nara ta bisa ra'a-rinu rala ena. Boe ma Yesus nafada ana nunin nara nae, “Mai fo ita teu sangga mamana nees fo ita bisa hahae tala faa dei ma.”
41006032	De basa sara hene reni ofak dale reu fo reu sangga mamana nees fo dook ka numa nggorok mai.
41006033	Tehuu hatahori no'uk kara raa mete-rita Yesus asa ofan la'ok loro-loro dano tatain. Boe ma ara kalua numa nggorok reu tungga dala mada laik, de ara losa rakahuluk numa Yesus asa mai.
41006034	Neu Yesus konda numa ofak lain mai, boe ma Ana mete-nita hatahori no'uk ka rahanin ena. Basa boe ma dalen tuda kasian neu sara, nahuu basa sara ta bubuluk nau tao hata, sama leo bibi lombo mana lolo taak. Boe ma Yesus nanori sara Manetualain hihii-nanaun
41006035	losa ledo bobok. Boe ma ana nunin nara rafadan rae, “Papa! Malole lenak Papa madenu hatahori iar basa sara reu hasa nana'ak nai nggorok matia-taik kara marai iar. Huu ledo bobok ia ena, ma ta hambu nana'ak nai ia.”
41006037	Tehuu Yesus naselu nae, “Bosok! Ei ndia mahao sara leo.” Tehuu ara ratane rasafali rae, “Awii! Mete ma ai mahao hatahori no'uk kara iar, na, ai muste kalua doik no'un seli. Desi leo tukan esa nggadin teuk esa! Ta bisa dadi ai hambu doik desi naa!”
41006038	Boe ma Yesus naselu nae, “Ei miu matane sudi sara dei, hambu see ndia neni lepa-nggees.” Ara reu ratane basa boe ma ara fali mai, de rafada rae, “Hambu kada roti lima ma i'ak dua.”
41006039	Boe ma Yesus nadenu basa hatahori raa fo ranggatuuk rakabubua reu na'u lain.
41006040	De ara reu ranggatuuk rakabubua. Hambu bubuak ruma beke natun esak, ma ruma beke lima huluk.
41006041	Basa boe ma Yesus ha'i nala roti kalimak kara ma i'a kaduak kara raa. De Ana nasare mbali lalai neu fo noke makasi neu Manetualain. Boe ma Ana fifi'i ba'e roti naa, de Ana loon neu ana nunin nara fo reu baba'e fee basa hatahori raa. Ana oo baba'e i'a kaduak kara raa fee sara boe.
41006042	Basa sara ra'a losa rakabete.
41006043	Ara ra'a basa boe ma ana nunik kara raa reu raduduru rala nana'a lenan nara, sofe lembaneu salahunu dua.
41006044	Hatahori mana ra'ak kara raa nai rarain desi rifun lima. Naa bei kada touk kara. Ta bei reke tamba inak kara ma kakanak kara.
41006045	Basa boe ma Yesus nadenu ana nunin nara reu sa'e ofak fo rakahuluk reni nggoro Betsaida nai dano boboan seri naa reu. Tehuu Ana bei nahani nai naa fo nadenu hatahori no'uk kara raa fali reu sara.
41006046	Neu basa sara fali boe ma Ana hene neni letek esa lain neu fo hule-haradoi.
41006047	Neu fai le'odae ena, boe ma Yesus konda fali. Ana mete-nita ana nunin nara ofan ena losa nai dano taladan. Tehuu ara sefe rangginggiok, nahuu ani soru. Neu lole manggaledo, boe ma Yesus neu la'o tungga sara. Tehuu Ana la'ok nesik oe lain. Neu Ana nae la'o seli ofak naa ena, boe ma ara mete-ritan. Ara nggengger ralan seli. Boe ma esa natane esa nae, “Weeh! Hata ia? Maro, do hata?” Tehuu Yesus nahara tutik ka nae, “Wei! Ei boso mamata'u, ee! Te Au ndia ena.”
41006051	Neu Yesus hene neni ofak dale neu, boe ma anin lende tutik kana. Ndia ana nunin nara lala'en heran ta basa-basa.
41006052	Ara bei fo mete-rita Yesus pake koasan fo nahao hatahori rifun lima lenak. Tehuu ara bei ta ralela tebe-tebe Yesus koasan, nahuu sira dalen nara bei matea ndoos.
41006053	Neu ara losa dano tatain seri, boe ma ara see numa kota Genesaret namo seseen.
41006054	Neu ara konda numa ofak lain mai, hatahori no'uk ka mete-rita sara ena. De ara bolu rae, “Wei! Yesus mai ena!”
41006055	Basa sara ralaik reu rafada ndule hatahorir, de ara ko'o-lu'a reni hatahori hedis sara mai. Sadi ara ramanene rae, Yesus nai mamanak esa, na, ara rame-rame ko'o-lu'a reni hatahori hedis sara fo ralololi sara reu dae moo-loak. Ara dudu'a rae, “Sadi hatahori hedis sara raa rafaroe la'e kada Yesus badun su'un oo, ara hai tutik kana boe.” Ara rafaroe la'en talo naa, boe ma ara hai tutik kana.
41007001	Hambu hatahori Farisi bubuak esa ro meser anggama hida ruma Yerusalem mai fo ratonggo ro Yesus.
41007002	Hatahori Farisir raa to'u rahere sira Yahudir dala-hadan. Ndia leo, mete ma hatahori rae ra'a-rinu, na, muste safe liman tungga sira dala-hadan hihiin. Leo naak oo mete ma fali numa pasar mai boe, ara muste radiu oe dei. Losa-losak sira bua-ba'un manai dapur, ndia leo urek, pinggak, nggalaas ma cerek, muste safe basa sara tungga sira dala-hadan hihiin, dei fo bole ra'a-rinu pake sara. Mete ma hambu hatahori Yahudi laen fo ta tao tungga dala-hadak naa, na, hatahori Farisir ramanasa. Neu ara mete-rita Yesus ana nunin nara ra'a ta safe liman tungga dala-hadak hihiin, de ara ramanasa. Boe ma ara mai fo fee salak neu Yesus rae, “Tao hata de O ana nunim mara ra'a, tehuu ta safe limak dei? Naa, ara laban ita dala-hadan numa bei-ba'ir mai!”
41007006	Tehuu Yesus naselu nae, “Eir ia, memak hatahori mana kokolak laen, tao laen. Numa lele uluk mai ba'i Yesaya surak Manetualain hara hehelun ena nae, ‘Hatahorir ia koa-kio Au, no kada bafan nara, tehuu ta no dalen nara. Ara tao talo naa oo, naa kada hie-hie a mesan boe. Ara ta tao matak Au hihii-nanaun, tehuu ara tungga kada hatahori dae-bafok hihii-nanaun.’ Ei oo sama leo naak boe.
41007008	Ei la'o ela Manetualain hihii-nanaun ena, fo tungga kada hatahori dae-bafok dala-hadan. Memak tungga naa, na, ei malelan seli!
41007010	Lele uluk ba'i Musa nafada Manetualain parendan ena nae, ‘Fee hada-horomatak neu ei ina-amam.’ Ma tamba bali nae, ‘Mete ma hatahori esa o'ole-a'ali inan do aman, na, muste hukun mates neun.’
41007011	Manetualain fee nenorik talo naa, tehuu ei fee nenorik laen bali. Ei mae, ‘Mete ma hatahori helu-bartaa nae fee ndia bua-ba'un esa neu Manetualain, na, ta bole pake buas naa fo tulu-fali ina-aman, leo mae ara doidoso ralan seli, huu ana helu-bartaa ena, nae neu ko ana feen neu Manetualain.’
41007013	Huu naa de bebeik kara ia Au kokolak ena ae, ei nggari heni Manetualain hihii-nanaun ena, de ei nggatin no hohoro-lalane beuk. Hambu hohoro-lalanek no'uk ka, ei nggati sara ena talo naa.”
41007014	Basa boe ma Yesus nanggou nala hatahori laen numa naa, de nae, “Pasa ndi'i doom mara dei, fo ei malela.
41007015	Hata fo maso neni po'ok dale neu, naa ta tao nanggenggeo hatahori. Tehuu hata fo kalua, naa ndia tao nanggenggeon.
41007016	[See ndia kandi'i dook, na, nenene matalolole, ee!]”
41007017	Basa boe ma Yesus no ana nunin nara la'o ela hatahorir raa, de maso reni uma esa dale reu. Boe ma ana nunin nara ratane lololek naa sosoa-ndandaan.
41007018	Yesus naselu nae, “Ei oo ta malela boe, do? Talo ia: hata fo hatahori na'an, na, naa malole. Tehuu hata fo ana kalua, naa ndia ta malole. Hata fo ita ta'an, maso neni po'ok dale neu, basa naa kalua henin bali. (Lamatuak Yesus lololen naa sosoan nae, hatahori sudi ra'a hata a mesan, ta kena-ka'i.)
41007020	Tehuu hata fo kalua numa hatahori dalen mai, naa ndia tao nanggenggeon losa Manetualain nunuten, de ta nau nakabua noon.
41007021	Huu dede'a manggarauk no'uk ka kalua numa hatahori dalen mai! Sama leo: dudu'a manggarauk, la'ok sala no hatahori fo ta ndia sao toun do ndia sao inan, nemena'o, nekenisa hatahori,
41007022	bare-na'o, hohongge-lelena, tatao manggarauk, pepeko-leleko, tungga kada ao-mbaak hihiin, dale mana mbirik, kokolak tao naboboo hatahori naden, koa ao, ta malela hadak, ma langga batuk.
41007023	Dadi basa manggarau leo naak kara raa kalua numa hatahori dalen mai. Naa ndia tao nanggenggeon. Losa Manetualain oo nunuten boe.”
41007024	Basa boe ma Yesus asa la'o ela mamanak naa, de reni kota esa reu nade Tirus. Losa naa boe ma ara maso reni uma esa dale reu, nahuu Yesus ta nau hatahorir bubuluk Ndia nai naa. Tehuu Ana ta bisa nafuni nala aon.
41007025	Numa naa hambu inak esa fo ta hatahori Yahudi. Ndia neni bonggin numa nusa Fenisia nai profensi Siria. Neu ana namanene Yesus mai, de ana neu noke-hule Yesus fo husi heni nitu numa ana feton neu.
41007027	Tehuu Yesus tee mbolek nae, “Kakanak kara muste ra'a rakahuluk, dei fo nggari nana'a lenan fee busa.” [Ma sosoan bei nefunik nae, Yesus muste tulu-fali Ndia hatahori Yahudin nakahuluk, dei fo bisa tulu-fali hatahori laen.]
41007028	Tehuu inak naa naselu nae, “Tebe, Papa! Tehuu busa naa nai mei fengga dalen. Ana oo na'a hata fo tuda numa kakanak naa pinggan dale mai boe.” [Ma sosoan nae, kakanak kara ra'a, na, busa oo hambu na'a boe. Leo mae Yesus tulu-fali Ndia hatahorin oo, tehuu Ana muste susuri-memete hatahori laen boe].
41007029	Yesus namanene nala naa, boe ma nafada nae, “Awii! Mama kokolak ndaa tebe! Dadi mama fali muu ngga leo, te nitu naa kalua numa mama anan mai ena.”
41007030	Basa boe ma inak naa fali neu ngga. Ana losa uma, te anan mana sunggu selik. Memak nitu naa kalua tebe ena.
41007031	Basa boe ma Yesus asa kalua la'o ela kota Tirus, la'ok tungga tasi tatain resik kota Sidon. Numa naa mai ara la'o rakandoo losa dano Galilea. Boe ma ara la'o reni nusa kota salahunuk fo rasi'e roken rae, ‘Dekapolis’.
41007032	Nai mamanak naa hambu hatahori esa nggoak ma mbakek. Ndia nonoon nara roon neni Yesus neu. Ara roke-hule Yesus ndae liman neu hatahori naa, fo tao nahain.
41007033	Boe ma Yesus la'o ela hatahori no'uk kara raa, de Ana fiti fe'e no kada hatahori naa. Yesus tao lima kukun neni hatahori naa ndi'i doon dua sara dale neu. Basa boe ma Ana tao ambe neu lima kukun de nafaroe hatahori naa maan.
41007034	Yesus nasare mbali lalai neu, de le'a hahaen, boe ma ana parenda pake sira dede'an nae, “Efata!” (Sosoa-ndandaan nae, “Buka leo!”)
41007035	Ana kokolak talo kada naa, boe ma hatahori naa ndi'i doon namanene tutik kana. Hatahori naa maan fo mana barakaik naa, banggana'u tutik ka, de ana mulai kokolak no malole.
41007036	Basa boe ma dua sara fali reni hatahori no'uk kara reu. Yesus ndindia sara nae, “Nenene, ee! Ei boso mafada hatahori mae, Au tao ahai hatahori ia ena.” Leo mae Yesus ndindia nahere sara, tehuu ara tui-bengga sudi nai bee.
41007037	Hatahori fo mana ramanene tutuik naa, ara heran ralan seli. Ara bese kola rae, “Ta neni babanggak! Hatahori ia tao basan dadi neu malole. Hatahori mbakek bisa namanene. Hatahori nggoak bisa kokolak.”
41008001	La'e esa boe ma hatahori no'uk ka mai rakabubua fo ramanene neu Yesus kokolan. Ara tungga Yesus fai telu ena, huu naa de ta ela nana'ak ena bali. Boe ma Yesus nanggou nala ana nunin nara, de nae, “Au ameda kasian neu hatahori no'uk kara iar. Hambu ketuk numa dae dook mai, ma ara rakabubua faik telu ena, losa ta ela nana'ak ena. Malole lenak kara boso fali reu sara ro po'o rouk dei. Boso losak, ara ndi'a nai dalak.”
41008004	Yesus ana nunin nara raselu rae, “Papa! Mamanak ia nees, ma dook ka numa nggorok mai. Ta bisa dadi ita tahao hatahori no'uk ka talo ia!”
41008005	Tehuu Yesus natane sara nae, “Ei rotim mara hida de?” Ara raselu rae, “Papa. Ai mambeda kada roti hitu a.”
41008006	De Yesus nadenu basa hatahori raa fo ranggatuuk reu daer. Boe ma Ana ha'i nala roti kahituk kara raa, de noke makasi neu Manetulain. Basa boe ma Ana fifi'i ba'e roti naa nenik liman, de fee sara neu ana nunin nara. Boe ma ara reu baba'e fee basa hatahorir raa.
41008007	Ara oo raena i'ak hida boe. De Yesus noke seluk makasi neu Manetualain soa-neu i'ak kara raa. Boe ma Ana nadenu ana nunin nara reu baba'e fee hatahorir raa bali.
41008008	Basa sara nai rarain hambu hatahori rifun haa. Ara ra'a losa rakabete. Ra'a basa boe ma Yesus ana nunin nara reu raduduru nana'a lenan nara, sofe lembaneu hitu. Basa boe ma Yesus nadenu basa sara fali reu sara.
41008010	Neu ara fali reu sara, boe ma Yesus no ana nunin nara hene reni ofak dale reu, fo reni mamanak esa reu, nade Dalmanuta.
41008011	Neu Yesus asa losa Dalmanuta, boe ma hambu hatahori hida numa partei anggama Farisi mai ratonggo ro Yesus. Ara rakaseseluk dede'ak ro Yesus fo rae ike rakatutudak kana. Ara roke Yesus rae, “Papa! Matudu tanda heran esa fo dadi neu bukti ae, Papa memak hambu koasa numa Manetualain mai.”
41008012	Yesus le'a hahaen, de nae, “Mete ma Au amanene ei kokolak talo naa, na, Au fale daleng! Tao hata de ei moke tanda heran? Boso talo naa! Memak hambu tanda heran, tehuu Au ta tao fee ei.”
41008013	Basa boe ma Yesus la'o ela sara, de neu fo no ana nunin nara hene fali ofak dale reu. Boe ma ara la'o reni dano boboan seri reu.
41008014	Neu Yesus asa losa dano taladan, dei de ana nunin nara rasaneda sira lilii reni lepa-nggees. Ara reni kada roti esa.
41008015	Yesus namanene nala ara kokolak la'e-neu roti, boe ma Ana nae, “Ei muste besa-besa! Boso tungga manek Herodes no hatahori Farisir lele'a-nonore manggaraun. Sira lele'a-nonore manggaraun naa, sama leo laru ta'ik fo hatahori paken tao kaifuu roti dadi namo'o.”
41008016	Ana nunin nara ramanene rala Yesus kokolak talo naa, boe ma ara panggananaa. Boe ma ara rakokola aok rae, “Tou lasik kokolak hata naa? Fama te Ana kokolak talo naa, nahuu ita ta teni roti, do?”
41008017	Tehuu Yesus bubuluk dudu'an nara. De Ana nafada nae, “Tao hata de ei kokolak la'e-neu kada roti! Ei ta malela Au kokolan sosoa-ndandaan, do? Memak ei utem mara ta rakaminak, na!
41008018	Ei mete-mita no ei mata de'e heli-helim mara ena, tehuu ei ta bubuluk sosoa-ndandaan! Nok bali ei pokek kara. Ei mamanene mala no ei ndi'i doo heli-helim mara, tehuu ta malela hata esa boe na. Nok bali ei mbakek kara. Ei lilii heni
41008019	roti kalimak kara fo Au fifi'i ba'e sara, de ahao hatahori rifun kalimak kara raa ena, do? Faik naa ei maduduru mala roti lenan nara lembaneu hida?” Ara raselu rae, “Lembaneu salahunu dua, Papa.”
41008020	Yesus natane seluk bali nae, “Ei bei masaneda faik naa, Au fifi'i ba'e roti kahituk fo ahao hatahori rifun kahaak kara raa, do? Ei maduduru mala lenan nara lembaneu hida?” Ara raselu rae, “Hitu, Papa!”
41008021	Boe ma Yesus nae, “Memak tebe! Ei mete-mita no ei mata ao heli-helim ena, tehuu hata de ei bei ta malela Au koasang numa bee mai?”
41008022	Basa boe ma Yesus asa laok losa nggorok Betsaida. Numa naa hatahorir ralala'o ro hatahori pokek esa neni Yesus neu. Ara roke-hule neu Yesus fo nafaroe tao nahai hatahori pokek naa.
41008023	Boe ma Yesus to'u nala hatahori naa liman, de noon la'o neni nggorok dea neu. De Ana pura ambe neu hatahori naa matan, basa boe ma Ana nafaroe matan. Ana natane nae, “Talo bee? O bisa mete-mita ena, do?”
41008024	Hatahori naa botik matan fo mete kii-konan, boe ma naselu nae, “Hou! Au mete-ita hatahori la'o-la'o. Tehuu nok bali au mete-ita ai huuk la'o-la'o ia!”
41008025	De Yesus tao seluk liman neu hatahori naa matan bali. Boe ma hatahori naa soba mete seluk, medak neu te matan hai tebe-tebe ena. Hatematak ia ana mete-nita no manggaledok ena.
41008026	Boe ma Yesus nadenu hatahori naa fali neu ngga, ma Ana fee nesenedak neun nae, “O fali muu ngga leo, tehuu tungga dalak laen. Boso fali muni Betsaida muu bali.”
41008027	Basa boe ma Yesus no ana nunin nara la'ok ndule nggorok kara marai Kaisarea Felipi. Yesus natane sara numa dalak nae, “Mete ma tungga hatahori tutuin, na, ara rae, Au ia see?”
41008028	Ara raselu rae, “Hambu ketuk rae, ‘Yohanis Mana Saranik’. Hambu ketuk bali rae, ‘ba'i Elia’, fo Manetualain mana to'u dede'an lele uluk naa. Laen bali rae, Papa ia, Hatahori esa numa Manetualain mana to'u dede'a laen nara numa lele uluk mai.”
41008029	Boe ma Yesus natane bali nae, “Tehuu ei mesa ngga mae, Au ia see?” Petrus naselu nae, “Papa ia, Karistus! Ndia Manetualain henggenee memak kana numa lele uluk mai ena.”
41008030	Tehuu Yesus ndindia sara nae, “Ei boso mafada esa boe na, ee!”
41008031	Basa boe ma Yesus mulai nafada ana nunin nara nae, “Au ia, Hatahori Dae-bafo Isi-isik. Neu ko Au hambu doidosok no'uk ka, nahuu lasi-lasi hadak kara, malangga anggama malanggan nara, ma meser anggamar timba heni Au. Neu ko ara tao risa Au, tehuu ndaa no bei-nesan, Au asoda fali numa mamates mai.”
41008032	Yesus nafada no manggaledon talo naa, boe ma Petrus le'a nala Yesus neni tataik neu, de ana ka'i Yesus nae, “Papa boso kokolak talo naa! Au ta mbo'i sira liman dai Papa.”
41008033	Tehuu Petrus kokolak talo naa, ta tungga Manetualain hihii-nanaun. Boe ma Yesus hekor fo mete neni ana nunin laen nara neu. De Ana nahara berak neu Petrus nae, “Hei! Naa, nitur malanggan kokolan naa! Malai heok ia! O dudu'a tungga kada hatahori dae-bafok hihii-nanaun, te ta tungga Manetualain hihii-nanaun!”
41008034	Basa boe ma Yesus nanggou nala hatahori laen nara fo mai rakabua ro ana nunin nara. De ana nanori sara nae, “See ndia nau tungga Au, ana muste nakatataka nakandoo tungga-tungga faik. Ana muste lilii heni ndia hihii-nanaun heli-helin fo tungga kada Manetualain hihii-nanaun mesa kana. Leo mae hatahori rae tao risan, ana muste tungga nakandoo a mesan, sama leo hatahori lemba-nasaa ai ngganggen fo neu mate.
41008035	Hatahori mana nau nasoda soa-neu kada ndia ao heli-helin, neu ko masodan naa, sambu do lalo talo kada naa leo! Tehuu hatahori mana sadia mate nahuu ana tungga Au ma tui-bengga Manetualain Hara Lii Malolen, neu ko ana hambu masodak nakandoo no Manetualain.
41008036	Nenene ee! Mete ma o hambu basa dae-bafok oe-isin, tehuu Manetualain timba heni o, na, nanalan hata?
41008037	Leo mae o lemba muni basa dae-bafok oe-isin oo, o ta bisa saiseluk kana neu o samanem boe!
41008038	Masanenedak, ee! Hatahori manai dae-bafok tanak ia tatao-nono'i manggaraun nara mata-matak kara. Ara ta tao matak neu Manetualain. De see ndia mae tungga Au, do mae to'u Au nenoring, neu ko Au oo mae manakun nai Manetualain matan boe. Au, Hatahori Dae-bafo Isi-isik ia, neu ko Au fali mai numa nusa tetuk do inggu temak mai. Ma Manetualain atan nara ruma nusa tetuk do inggu temak mai oo, konda sama-sama ro Au boe. Ai konda numa nusa tetuk do inggu temak mai no Amak koasan ta neni babanggak, dei fo hatahori bubuluk Au ia see.
41009001	Ei boso lilii-ndondou Au kokolan ia. Hambu ketuk numa ei marai iar, bei ta mate, losa neu ko mete-rita Manetualain to'u parenda no koasa ina-huuk.”
41009002	Seli faik nee numa Yesus nafada la'e-neu mamaten ma nesoda falin numa mamates mai, boe ma Yesus noke no Petrus, Yakobis ma Yohanis, fo ara sama-sama reu hene lete demak esa fo ta hambu hatahori nai naa. Neu ara losa lain, de ara mete-rita Yesus mata-aon nasafali.
41009003	Ma Ndia bualo'a-papaken dadi neu muti manggahadok. Nai dae-bafok ia, ta hambu hata esa muti manggahadon lena heni Yesus bualo'a-papaken naa.
41009004	Medak neu ma, ara mete-rita Yesus kola-kola no ba'i Elia ma ba'i Musa.
41009005	Petrus asa ramata'u ralan seli. Boe ma Petrus pangganaa, losa ana kokolak sadi ndaa. De ana nafada Yesus nae, “Papa! Ai mameda malole nai ia! Dadi malole lenak ai mambaririik laak telu. Esa soa-neu Papa, esa soa-neu ba'i Musa, ma esa bali soa-neu ba'i Elia.”
41009007	Basa boe ma soso'ak konda mai de tatana nala sara. Boe ma ara ramanene harak esa numa soso'ak naa mai nae, “Nenene, ee! Yesus ia, Au Ana susueng. Ei nenene matalolole neun leo!”
41009008	Neu Petrus asa ramanene rala harak naa, boe ma ara leleuk ndule basan, tehuu medak neu ma ara ta mete-rita hatahori laen bali. Kada Yesus mesa kana.
41009009	Basa boe ma Yesus no ana nunin nara konda numa letek naa mai. Yesus helu sara nae, “Hata fo ei mete-mitan bebeik kara ia, ei boso mafadan neu hatahori esa boe na. Au ia, Hatahori Dae-bafo Isi-isik. Au muste mate dei. Neu ko mete ma Au asoda fali numa mamates mai ena, na, dei fo ei bole mafada hatahori.”
41009010	Ara to'u ratalolole Yesus hara hehelun naa, de ara ta rafada hatahori esa boe na. Tehuu telu sara mulai ratatane aok rae, “Ana kokolak nae, ‘Ana nasoda fali numa mamaten mai’, sosoan hata, ee? Talo bee, ee?”
41009011	Boe ma ara ratane Yesus rae, “Meser anggamar raa rae, ‘Ba'i Elia muste mai nakahuluk, dei fo Karistus mai.’ Tehuu tungga Papa, na, talo bee?”
41009012	Yesus naselu nae, “Memak tebe! Ba'i Elia muste mai nakahuluk, fo nasosoi dalak soa-neu Karistus, Hatahori naa ndia Manetualain henggenee memak kana numa lele uluk mai ena. De talo bee? Ei bei ta malela hata fo ara surak kana ena nai Manetualain Susura Malalaon soa-neu Hatahori Dae-bafo Isi-isik naa, do? Ara surak memak kana ena rae, neu ko mete ma Ana mai ena, na, hatahori rakasususak kana, losa ara nau tao risan.
41009013	De ei muste pasa ei ndi'i doom mara matalolole, ee! Ba'i Elia naa memak mai ena. Tehuu hatahori rakasususak kana tungga sira hihiin. Naa oo, ndaa no hata fo ba'ir surak memak kana numa lele uluk mai ena boe.”
41009014	Neu Yesus no ana nunin kateluk kara raa ratonggo fali ro ana nunin laen, ara mete-rita hatahori no'uk ka rakabua. Hatahori no'uk kara raa mai, de ara mete-rita Yesus ana nunin laen rareresi ro meser anggamar.
41009015	Neu hatahori no'uk kara raa mete-rita Yesus, ara nggengger nahuu ara du'a rae, Ana bei nai letek lain. Boe ma ara ralaik reu ratonggo ro Yesus.
41009016	Boe ma Yesus natane sara nae, “Ei mareresi hata nai ia?”
41009017	Hambu hatahori esa mai, de nae, “Papa, nenene dei! Au uni au ana toung mai, fo Papa tao mahain dei. Nggoak, ta bisa kokolak nala, huu nitu sa'en.
41009018	Mete ma nitu naa masok ena, na, ana fae nggari kakana ia ao-inan neu daer. Boe ma bafan lua fufudek kara, ma ana henggu nisin. Ao-inan barakai ndoos leo ai tuuk ia. Au oke Papa ana nunin nara fo ara husi heni nitu naa. Tehuu ara ta bisa tao hata esa boe na.”
41009019	Yesus namanene nala naa, boe ma Ana mboka sara nae, “Weeh! Eir ia, sudi selik kana ena! Au anori ei la'i-la'ik ka ena, tehuu ei ta malela Au nenoring no malole. Ma ei ta mamahere tebe-tebe neu Au! Au ahani ua ei losa faik hida bali? Mai fo mia kakanak naa ia mai!”
41009020	Boe ma ara ko'o roo kakanak naa neni Yesus neu. Tehuu neu nitu mete-nita Yesus, boe ma ana fae nggari kakanak naa losa tuda loli-loli neu daer, ma bafan lua fufudek kara.
41009021	Basa boe ma Yesus natane kakanak naa aman nae, “O anan dadi talo ia, ndia bee ena?” Kakanak aman naselu nae, “Numa kadi'i anan mai.
41009022	Nitu naa nau tao nisa kakanak ia dook ka ena. Ana tumbu piru au anang la'i-la'ik ka neni a'i dale neu, ma ana nggarin neni oe dale neu losa nasamele. Dadi Papa tulun dei! Mete ma bisa, na, Papa kasian neu ai fo tao mahai kakanak ia dei.”
41009023	Yesus naselu nae, “Tao hata de o mae, ‘mete ma bisa’? Memak Au bisa tao hata a mesan, sadi hatahori ramahere dei!”
41009024	Basa boe ma tou lasik naselu leo bali nae bu'i ia, ma nae, “Papa! Memak au amahere ena. Tehuu tulun fo au nemehehereng boe natea bali!”
41009025	Faik naa, Yesus mete-nita hatahori no'uk ka mulai rakarumbu mai ruma naa. De Ana parenda nitu naa nae, “Weeh, nitu! O kalua numa kakanak ia mai leo, fo ana bisa namanene ma kokolak nala. O boso maso fali muni ndia neu bali!”
41009026	Nitu namanene Yesus kokolak talo naa, boe ma ana kii-bolu nahere. Ana fae nggari kakanak naa neu daer, de le'a kede-kede, basa dei de ana kalua la'o elan. Boe ma kakanak naa ndi'a nok bali sangga mate ia ena. De hatahorir marai naa rae, “Naa! Maten ena!”
41009027	Tehuu Yesus to'u nala kakanak naa liman de nambadedeik kana. Boe ma ana nambadeik tutik kana.
41009028	Basa boe ma Yesus no ana nunin nara la'o ela mamanak naa, fo ara maso reni uma esa dale reu. Numa naa, ana nunin nara ratane Yesus rae, “Papa! Tao hata de bebeik kara ia, ai ta bisa husi nitu naa?”
41009029	Boe ma Yesus nafada nae, “Nenene matalolole! Nitur memak manggarauk. Dadi mete ma ei ta hule-haradoi moke tutulu-fafalik numa Manetualain mai, na, ei ta bisa mabe'i husi nitur matak leo naak.”
41009030	Basa boe ma Yesus no ana nunin nara la'o ela mamanak naa, fo ara maso reni nusa Galilea reu. Faik naa, Yesus ta nau hatahorir bubuluk Ndia nai naa,
41009031	huu Ana nau nanori kada Ndia ana nunin nara. Ana nafada sara nae, “Ta dook ka te ara rae se'o heni Au uni hatahori laen nara uu. Boe ma ara tao risa Au, Hatahori Dae-bafo Isi-isik ia. Memak Au mate, tehuu neu ko bei-nesan, Au asoda fali numa mamates mai.”
41009032	Yesus nafada talo naa, tehuu ana nunin nara panggananaa. Te ara ta rambarani ratane seluk Yesus kokolan naa sosoa-ndandaan hata.
41009033	Basa boe ma Yesus asa la'ok losa Kapernaum. Neu ara maso reni uma dale reu, boe ma Yesus natane ana nunin nara nae, “Bebeik kara ia ei mareresi hata numa dalak naa?”
41009034	Tehuu ta hambu esa nambarani naselu, nahuu neu ara bei la'ok numa dalak, ara rareresi rae, see ndia mo'on lenak numa sira basa sara mai.
41009035	Boe ma Yesus nanggatuuk fo nanori sara nae, “See ndia nau dadi hatahori mo'o-inahuuk, na, leleo-lala'on muste dadi tebe-tebe sama leo hatahori kadi'ik fo naono-lalau basa hatahorir.”
41009036	Boe ma Yesus ko'o nala kakana ana esa numa naa, de ana fali neni ana nunin nara taladan neu. De Ana kokolak nae,
41009037	“See nau tungga Au fo ana naono-lalau hatahori kadi'ik sama leo kakanak ia, na, sosoa-ndandaan nae, hatahori naa naono-lalau Au boe. Ma ana oo naono-lalau Au Amang fo mana madenu Au uni dae-bafok ia mai.”
41009038	Basa boe ma Yesus ana nunin Yohanis kalaak nae, “Papa! La'e esa ai mete-mita hatahori esa pake Papa naden fo ana husi nitu. De ai ka'in, nahuu ndia naa, ta ita hatahorin.”
41009039	Tehuu Yesus naselu nae, “Weeh! Ei boso ka'in. Huu see ndia pake Au nadeng fo tao tanda heran, na, ana ta kokolak tao naboboo Au nadeng.
41009040	Mete ma ana ta lena-laba ita, sosoa-ndandaan nae, ndia naa oo ita hatahorin boe.
41009041	Masaneda matalolole! Mete ma hambu hatahori bubuluk nae, ei tungga Karistus, boe ma ana tulu-fali ei, na, neu ko Manetualain ta lilii heni hatahori naa sosota-mamanggun. Leo mae ana fee ei minu kada oe hiek nggalaas esa oo, Manetualain ta lilii hatahori naa boe.”
41009042	Basa boe ma Yesus nafada sara bali nae, “Mete ma hambu hatahori tao kakana ana esa leo-la'o tao salak, losa kakanak naa ta namehere neu Au bali, na, besa-besa, ee! Malole lenak ha'i batu mo'ok esa, fuli neu hatahori naa boliin, fo feen tena neni tasi demak dale neu.
41009043	Mete ma o tao salak munik o limam, na, tete henin leo! Malole lenak o maso nusa tetuk do inggu temak muu, muni kada lima seserik lena heni ara nggari o muni a'i mbila ta kala matek muu, muni o limam dua sara.
41009044	[A'i mbila ta kala matek naa, memak mamana doidosok. Ulek kara marai naa ta hahae tao kaboo mburuk.]
41009045	Mete ma o tao salak munik o eim, na, tete henin leo! Malole lenak o maso nusa tetuk do inggu temak muu, muni kada ei seserik lena heni ara nggari o muni a'i mbila ta kala matek muu, muni o eim dua sara.
41009046	[A'i mbila ta kala matek naa, memak mamana doidosok. Ulek kara marai naa ta hahae tao kaboo mburuk.]
41009047	Mete ma o tao salak munik o matam, na, edo henin leo! Malole lenak o maso nusa tetuk do inggu temak muu, muni kada mata seserik lena heni ara nggari o muni a'i mbila ta kala matek muu, muni o matam dua sara.
41009048	‘A'i mbila ta kala matek naa, memak mamana doidosok. Ulek kara marai naa ta hahae tao kaboo mburuk.’
41009049	Au nenoring ia, memak berak ka. De see ndia nau tungga Au, na, ana muste nakatataka tungga nakandoo, sama leo mbaa fo hatahori mamasin, ma ara se'in neu a'i, mita fo mbaa naa nakai nala dook ka.
41009050	Masik naa, malole. Ita paken fo tao nalada nana'ak kara. Tehuu mete ma masik naa mami ena, na, nenenin hata bali? Ita nggari henin leo. Ei oo muste dadi sama leo masik boe, fo leo-la'o no masue-laik mia basa hatahori lala'en. De ei hahae mareresi bali mae, see ndia hatahori mo'o-inahuuk, do see ndia kadi'ik!”
41010001	Basa boe ma Yesus asa reni profensi Yudea reu, ma mamanak laen manai lee Yarden boboan dulu. Yesus nai mamanak bee a mesan, hatahori no'uk kara mai rakarumbu ralan. De Yesus nanori sara sama leo nasi'en.
41010002	Hambu hatahori Farisi hida mai fo rae tao rakatudak kana. Ara ratanen rae, “Tungga ita anggaman hohoro-lalanen, mete ma touk esa sao ena, na, ana bole namaketu no saon, do taa?”
41010003	Yesus naselu nae, “Masaneda dei! Hohoro-lalanek la'e-neu sao holu-ndaek fo ba'i Musa tao elan fee ita nae leo bee?”
41010004	Ara raselu rae, “Ba'i Musa hohoro-lalanen nae, hatahorir bole ramaketu, sadi fee susura nemeketuk neu sao inan dei.”
41010005	Yesus bala nae, “Weeh! Nenene, ee! Huu ei langga batum mara dei, de ba'i Musa surak talo naa!
41010006	Boso lilii-ndondou tutui makasososak, neu lelek Manetulain adu lalai no dae-inak! Neni surak nae, ‘Manetualain adu hatahori dae-bafok, touk no inak.
41010007	Huu naa de touk muste la'o ela ndia inan ma aman, fo neu leo-la'o dalek esa no saon
41010008	huu dua sara dadi reu esa ena.’
41010009	Mete ma Manetualain mesa kana ndia adu nala dua sara dadi reu esa ena, na, hatahori dae-bafok boso mabingga-ba'e sara bali!”
41010010	Basa boe ma Yesus no kada ana nunin nara maso reni uma esa dale reu. Numa naa, ara ratane Yesus nenorin bebeik kara ia.
41010011	Yesus naselu nae, “See ndia namaketu no sao inan, de ana sao seluk, na, ana hohongge-lelena naa ena!
41010012	Sao inak oo leo naak boe! Mete ma ana namaketu no saon, de ana sao seluk, na, ana oo hohongge-lelena naa boe!”
41010013	Faik esa, hambu hatahorir roo sira anan nara reni Yesus reu, fo roke-hule Ana ndae liman ma kokolak fee baba'e-babatik neu sara. Tehuu Yesus ana nunin nara rahara berak reu hatahorir raa.
41010014	Yesus mete-nita talo naa, boe ma Ana namanasa ana nunin nara nae, “Ela kakana anar raa reni Au mai! Boso mamanggengge sara! Huu hatahori mana sama leo kakana anar iar, ndia Manetualain hatahorin.
41010015	Ei masaneda matalolole! See ndia nau mai nasare Manetualain, na, muste dalen hii nalan seli neun, sama leo kakana anar dalen nara hii ralan seli neu sira inan ma aman. Mete ma ta leo naak, na, ara ta randaa dadi reu Manetualain hatahorin.”
41010016	Basa boe ma Yesus holu nala kakana anar raa, ma Ana ndae liman neu esa-esak langgan, de Ana fee baba'e-babatik neu sara.
41010017	Neu Yesus asa sangga la'o, boe ma hatahori kamasu'ik esa nalaik mai fo nae natonggo no Yesus. Ana sendek luu-langgan nai Yesus matan, de natane nae, “Papa Meser mana hambu hada-horomatak. Au ae atane ba'u anak. Talo ia Papa. Au muste tao talo bee fo au bubuluk no tetuk ae, au bisa maso nusa tetuk do inggu temak fo au asoda akandoo ua Manetualain?”
41010018	Yesus naselu nae, “Tao hata de o moke Au mae ‘mana hambu hada-horomatak’? Ta hambu hatahori esa boe na mana hambu hada-horomatak, kada Manetualain mesa kana.
41010019	O bubuluk Manetualain parendan numa lele uluk mai ena nae, ‘Boso makanisa hatahori; Boso hohongge-lelena; Boso mamana'o; Boso dadi sakasii pepeko-lelekok; Boso pakana'e mala hatahori hatan; Ma fee hada-horomatak neu o inam ma o amam.’ ”
41010020	Hatahori naa naselu nae, “Tebe, Papa Meser! Mulai numa muri-sorung mai, au tungga basa parenda raa ena.”
41010021	Yesus dalen kasian neu hatahori naa. Boe ma Ana nae, “Tebe! Tehuu bei ela matak esa bali. Hatematak ia o fali muu ngga leo fo se'o heni basa o hata-hetom lala'en. Doin nara, o muu baba'e fee neu hatahori mana susak kara. Basa naa, o fali mai fo tungga Au leo. Dei fo Manetualain bala fee o hata-heto manahetak nai nusa tetuk do inggu temak.”
41010022	Hatahori naa namanene nala Yesus kokolan talo naa, boe ma dalen nakalulutu. De ana fali neu ngga no dalen susa nalan seli, nahuu su'in no'un seli.
41010023	Boe ma Yesus mete neu-mai, de kokolak neu ana nunin nara nae, “Nenene, ee! Hatahori kamasu'ik memak susa la'e esak kana maso nusa tetuk do inggu temak!”
41010024	Ana nunin nara ramanene rala Yesus kokolak talo naa, boe ma ara panggananaa. Boe ma Yesus kokolak seluk bali nae, “Nenene matalolole! Memak manggata'an seli, mete ma nau dadi neu Manetualain hatahorin. Boso dudu'a mae, muda hiek.
41010025	Hatahori kamasu'ik maso nusa tetuk do inggu temak fo dadi neu Manetualain hatahorin, naa manggata'an sama leo banda onta mo'ok esa maso neni lalaen neu nesik ndandauk bolon.”
41010026	Yesus kokolan naa, tao nala basa sara boe panggananaa. Boe ma ara ratatane aok rae, “Mete ma tebe leo naak, na, see ndia bisa hambu nala masoi-masodak, ee?”
41010027	Yesus mete sara esa-esak, boe ma Ana nae, “Soa-neu hatahori dae-bafok memak ta bisa dadi. Tehuu boso lilii-ndondou: soa-neu Manetualain basan bisa dadi!”
41010028	Basa boe ma Petrus so'uk kokolak nae, “Papa. Ai la'o ela basa ai hata-heton lala'en, fo tungga Papa. Tehuu ai hambu hata?”
41010029	Yesus nae, “Au nau afada ei ae leo ia: hatahori mana tungga Au, fo la'o ela ndia ina-aman, ka'a-fadin, anan nara, osi-lutun, ue-osan, ma basa uma oe-isin lala'en, fo neu tui-bengga Manetualain Hara Lii Malolen sudi nai bee, neu ko ana simbo falik losa lipa la'e natun esa. Basa hata fo ana la'o elak kara raa, neu ko ana simbo falik manahetak. Ma neu ko ana oo hambu tuni-ndenik, nahuu ana tungga Au. Tehuu neu dae-bafok fai mate'en, neu ko ana nasoda nakandoo no Manetualain. Naa, babalan ndian ena.
41010031	Masaneda, ee! Hatahori fo mana tao aon leo hatahori mo'o-inahuuk, tungga Manetualain dudu'an, neu ko ana dadi neu hatahori kadi'in lenak. Tehuu hatahori fo mana tao aon leo hatahori kadi'ik, tungga Manetualain dudu'an, neu ko ana dadi neu hatahori mo'o-inahuuk.”
41010032	Faik naa, Yesus asa la'o reni Yerusalem reu, Ana nesik mata. Ndia ana nuni kasalahunu duan nara ro hatahori laen nara la'ok tunggan. Ara bei rasaneda Ndia kokolan fai maneuk kara nae, hatahori nae tao nisan nai Yerusalem. De ara pangganaa ma ramata'u. Yesus namanene nala naa, boe ma Ana nanggou nala ana nunin nara mesa kasa, de nafada seluk bali hata fo hatahori nae tao neun nai Yerusalem.
41010033	Ana nafada nae, “Ei nenene, ee! Hatematak ia ita teni Yerusalem teu. Au ia, Hatahori Dae-bafo Isi-isik. Tehuu nai naa ara se'o heni Au, neu malangga anggama malanggan nara ma meser anggamar. Basa de ara raketu hukun mates neu Au. Boe ma ara fee heni Au uni hatahori laen fo ta mana malela Manetualain uu.
41010034	Boe ma ara rakamamaek Au. Ara pura ambe neu Au. Ara poko-femba rakalulutu Au ao-mbaang. Basa dei fo ara tao risa Au. Memak Au mate tetebes. Tehuu neu bei-nesan, Au asoda fali numa mamates mai.”
41010035	Basa boe ma, Yakobis ma Yohanis, ndia Sabadeus anan nara reni Yesus reu. Ara rafada rae, “Papa Meser! Ai parluu Papa.”
41010036	Yesus natane sara nae, “Ei parluu hata?”
41010037	Ara raselu rae, “Talo ia, Papa! Neu ko mete ma Papa nangggatuuk to'u parenda ena, na, ai moke-hule Papa fo fee ai kadera nenggetuuk, esa neu Papa boboa konan, ma esa neu Papa boboa kiin, fo ai oo to'u parenda boe.”
41010038	Yesus naselu nae, “Ei dua ngga ia ta bubuluk hata fo ei mokek. Au ia, neu ko hambu doidosok no'uk ka. De talo bee? Ei du'a mae, ei oo bisa mabe'i lemba-masaa doidosok naa sama-sama mia Au losa mate boe, do?”
41010039	Ara raselu rae, “Ai bisa, Papa!” Yesus bala sara bali nae, “Memak, neu ko ei oo lemba-masaa doidosok naa sama leo Au boe.
41010040	Tehuu see ndia nanggatuuk nai Au boboa kiin do Au boboa konan, Au ta ndia aketu naa. Manetualain ndia naena haak fo naketu. Ana naketu memak ena, see ndia nanggatuuk nai mamanak naa.”
41010041	Neu ana nuni laen nara ramanene rala Yakobis no Yohanis roke talo naa, boe ma ara ramanasa.
41010042	Basa boe ma Yesus nanggou nala basa sara, de Ana nae, “Talo ia! Ei bubuluk ena, hetu? Hatahori mo'o-inahuuk fo mana to'u parenda nasi'e tuni-ndeni rau-inggun nara, losa ara ta bisa rakaundak rala. Ma malangga nusak kara fo ta mana malela Manetualain, ara fee parenda lena-lenak, losa rau-inggun nara ta bisa botik rala langgan nara.
41010043	Tehuu ei ta bole tao talo naa! See numa ei mai nau dadi neu hatahori mo'o-inahuuk, na, ana muste dadi sama leo hatahori neondak fo naono-lalau hatahori laen.
41010044	Ma see ndia nau dadi neu malanggan, na, ana muste tao aon leo ata-dato.
41010045	Au, Hatahori Dae-bafo Isi-isik ia ta mai fo hatahorir raono-lalau Au. Tehuu Au mai fo aono-lalau hatahori no'uk ka. Au mai fo fee Au sodang katematuan, fo tefa-soi ala hatahori no'uk ruma sala-singgon nara mai.”
41010046	Yesus no ana nunin nara ma hatahori no'un seli losa kota Yeriko. Neu ara rae la'o rakandoo, te hatahori pokek esa nanggatuuk fo hule-hule numa dalak tatain. Naden Bartimeos, ndia papa Timeos anan.
41010047	Neu ana namanene nae, mana la'ok nesik naa, ndia Yesus numa Nasaret mai, boe ma ana bolu nahere nae, “Yesus, Dauk tititi-nonosin, ee! Ai mahani a neu Papa dook ka ena. Kasian neu au dei!”
41010048	Hatahorir ramanene ana bolu talo naa, boe ma ara ka'in rae, “Weeh! Nenee!” Tehuu ana boe kii-bolu nahere nae, “Yesus! Dauk tititi-nonosin, ee! Kasian neu au dei!”
41010049	Boe ma Yesus nambarii taak, de nae, “Mian mai dei!” Boe ma ara reu, de rafadan rae, “O nenee leo! Papa Meser noke o. Mai leo!”
41010050	Bartimeos namanene talo naa, boe ma ana piru heni lafan, de nambadeik lai-laik neu natonggo no Yesus.
41010051	Yesus natane nae, “O hii hata?” Hatahori pokek naa naselu nae, “Papa, ee! Au oke-hule fo au bisa mete-ita.”
41010052	Yesus nafada seluk kana bali nae, “Huu o mamahere mae, Au bisa tao ahai o, de hatematak ia o hai ena. Muu leo!” Boe ma Bartimeos matan mete-nita tutik kana leo. Basa boe ma ana la'o tungga neu nafuli Yesus.
41011001	Neu ara sangga deka kota Yerusalem, boe ma ara losa nggorok dua, ndia Betfage ma Betania, rai letek Setun tatain. Numa naa, Yesus asa hahae taak. Boe ma Ana nadenu ana nunin dua la'o rakahuluk.
41011002	Ana helu sara nae, “Ei dua ngga makahuluk, meni nggorok naa miu. Mete ma ei maso, neu ko ei mete-mita banda keledei esa anan neni pa'ak nai naa. Hatahorir bei ta sa'e ritan. Miu sefi heni talin fo le'a menin ia mai.
41011003	Tehuu mete ma hambu hatahori natane ei nae, ‘Tao hata de ei sefi meni keledei naa?’ Na, ei maselun mae, ‘Ai Lamatuan nae paken. Mete ma Ana pake basa, neu ko Ana haitua fali memak kana.’ ”
41011004	Boe ma hatahori kaduak kara raa reu, de mete-rita keledei naa anan neni pa'ak nai uma esa bebelan, nai dalak tatain. Boe ma ara sefi heni talin, de le'a renin.
41011005	Tehuu hatahorir fo mana rambariik ruma naa ratane rae, “Weeh! Tao hata de ei sefi meni hatahori keledein?”
41011006	Boe ma ara raselu rae, “Ai Lamatuan nae paken. Mete ma Ana pake basa, neu ko ai meni fali memak kana!” Boe ma hatahorir raa ela sara le'a reni keledei naa.
41011007	Ara le'a renin neni Yesus neu. Boe ma ara bela lafan nara neu keledei naa lain, de Yesus sa'en.
41011008	Neu ara sangga maso kota dale reu, boe ma hambu hatahori no'uk ka ha'i rala lafan nara ma ndae arun nara, de ara tao sara reu dalak lain. Hambu ketuk reu tati rala mbua sina doon nara numa dalak tatain fo ara nggenggela sara reu dalak taladan. No dalak naa, ara tao tanda rae, sira soru Lamatuak Yesus no hada-horomatak. Sama leo ara rasi'e soru hatahori mo'o-inahuuk kara.
41011009	Boe ma hambu hatahori ketuk la'ok rakahuluk resik Yesus matan, ma ketuk la'ok tungga dean. Ara mulai eki rae, “Hosana! Ita koa-kio Manetualain! Manetualain fee baba'e-babatik neu hatahori fo ana mai pake Manetualain naden, huu Manetualain nadenun mai ena!
41011010	Hosana! Ita koa-kio Manetualain! Huu Manetualain nae nambadedeik falik mane Dauk parendan! Hosana! Ita koa-kio Manetualain! Huu Manetualain nanggatuuk to'u parenda ena nai lalai fo demak mate'en!”
41011011	Yesus asa losa kota dale, boe ma ara maso reni Manetualain Uma Huhule-haradoi Ina-huun bebelan reu. Boe ma Yesus mete natalolole ndule basa uma naa nanalan. Tehuu sangga makiuk ena, de ara fali reni nggoro Betania reu.
41011012	Neu be'e-mai huhua anan, boe ma ara kalua numa Betania mai, de ara maso fali reni kota Yerusalem reu. Tehuu neu ara bei la'ok numa dalak, boe ma Yesus nameda ndoe.
41011013	Ana mete-nita ai huuk esa numa dalak tatain. Hatahorir rasi'e ra'a boan. De Yesus la'ok deka-deka neni ai huuk naa neu fo nae mete sudik kaboak, do taa. Neu Ana losa ai huuk naa, Ana ta mete-nita boak esa boe na, Ana mete-nita kada ai huuk naa doon. Huu memak fai neboan bei ta losa.
41011014	Boe ma Yesus parenda ai huuk naa nae, “Huu o ta bisa fee o boan mai Au, de mulai numa hatematak ia neu o ta bisa fee o boan neu hatahori laen ena!” Ana nunin nara ramanene, Ana nahara berak talo naa.
41011015	Basa boe ma ara la'ok rakandoo losa Yerusalem, de Yesus maso seluk neni Manetualain Uma Huhule-haradoi Ina-huun neu. Numa Uma Huhule-haradoi Ina-huuk naa bebelan, hatahori taon dadi neu pasar, fo ara rasese'o mbui lunda sinar, ndia hatahori paken dadi neu tunu-hotuk soa-neu hule-haradoik. Yesus mete-nita talo naa, boe ma Ana neu husi-mbuu kalua heni sara. Ana fae nggari heni basa meir fo ara pake tuka doik, ma fae nalengga heni basa banggur fo ara pake rasese'o mbuik kara.
41011016	Boe ma Ana ka'i-ore basa hatohori fo ta bole reni bua-ba'un nara fo la'ok tepa tungga Uma naa bebelan bali.
41011017	Boe ma Ana nanori sara nae, “Ei bubuluk memak ena hata fo Manetualain mana to'u dede'an nara surak ena rae, ‘Au ambadedeik Au Umang ia fo basa hatahori nusa-nusak kara mai hule-haradoi nai ia.’ Tehuu ei tao Uma ia dadi neu na'o manu-meor mamana nekebuan!”
41011018	Neu malangga anggama Yahudir malanggan nara ma meser anggamar ramanene Yesus tao talo naa ena, boe ma ara rasakele neun. De ara mulai sangga dalak fo rae tao risan. Tehuu ara oo ramahia boe, nahuu hatahori no'uk ka hii ralan seli neu Ndia nenorin.
41011019	Neu ledo mulai tesa ena, boe ma Yesus asa kalua numa kota Yerusalem mai, fo fali reu sunggu nai nggorok Betania.
41011020	Neu be'e-mai huhua anan, boe ma ara fali reni Yerusalem reu bali. Neu ara bei la'ok numa dalak, ara resik ai huuk naa, fo afik ka Yesus kokolak neun. Ana nunin nara heran bali-bali, nahuu ai huuk naa mate namatuu losa okan nara ena. Boe ma Petrus nasaneda Yesus kokolan afik ka naa. Basa boe ma ana nafada nae, “Papa! Mete sudik! Ai huuk naa fo afik ka Papa nakatoon naa, maten ena!”
41011022	Boe ma Yesus naselu nae, “Memak tetebes! Sadi ei oo mamahere tebe-tebe neu Manetualain leo naak boe.
41011023	Mete ma ei mamahere tebe-tebe, na, ei bisa madenu letek esa fo lali neni tasi neu. Dei fo Manetualain lali heni letek naa, sadi ei nemeheherem boso bibiak! Ei muste mamahere tebe-tebe neu Manetualain.
41011024	Boso lilii-ndondou, ee! Sadi ei mamahere tebe-tebe mae, Manetualain bisa nabe'i fee hata fo ei mokek, neu ko Ana taon fee ei!
41011025	Tehuu mete ma hambu hatahori esa hule-haradoi, naa te dalen ta neulauk no hatahori laen, na, ana muste malole fali no hatahori naa dei. Talo naa dei fo ei Amam manai nusa tetuk do inggu temak, koka heni ei sala-singgom.
41011026	[Mete ma hambu numa ei mai bei nambeda dalek, ma ta nau fee ambon neu hatahori, neu ko ei Amam manai nusa tetuk do inggu temak oo ta nau lilii heni ei sala-singgom mara boe.”]
41011027	Basa boe ma ara la'o rakandoo. Losa Yerusalem, boe ma ara maso reni Manetualain Uma Huhule-haradoi Ina-huun reu bali. Neu ara maso losa Uma bebelan, boe ma malangga anggama Yahudi malanggan nara, meser anggamar, ma lasi-lasi hadak Yahudir mai,
41011028	fo ratane Yesus rae, “See ndia nadenu O mai tao nemuek numa ia ndia afik ka? See ndia fee O haak?”
41011029	Tehuu Yesus bubuluk ara sangga dalak fo rae rakatutudak Ndia. Boe ma Ana bala nae, “Au oo ae atane ei boe. Ei maselu Au dei, dei fo Au aselu ei.
41011030	Au ae atane talo ia: ei basa ngga malela Yohanis, Mana Saranik naa, hetu? See ndia feen haak fo ana sarani hatahorir? Manetualain, do hatahori dae-bafok?”
41011031	Boe ma ara dudu'a reu-mai, ma rakokola aok rae, “Awii! Ikek nala ita ia ena, ma! Huu mete ma ita taselu tae, ‘Manetualain ndia feen haak’, neu ko Ana bala nae, ‘Mete ma talo naa, tao hata de ei ta mamahere Yohanis?’
41011032	Ma ita oo ta bisa tae, ‘Hatahori dae-bafok ndia nadenun.’ Neu ko basa hatahori ramue, nahuu ara ramahere rae, Yohanis naa, Manetualain mana to'u dede'an.”
41011033	De ara raselu rae, “Ai ta bubuluk!” Boe ma Yesus naselu seluk bali nae, “Mete ma talo naa, na, Au oo ta nau afada boe ae, see ndia nadenu Au.”
41012001	Basa boe ma Yesus nafada seluk bali neu malangga anggama Yahudi malanggan nara, meser anggamar, ma lasi-lasi hadak Yahudir. Ana pake lololek nae, “Hatahori esa neu tao osi neu daen faa, fo sangga sele ai anggor. Basa de ana mba'a eko-feon. Ma ana tao baak fo nae natanee anggor oen. Ana oo nambaririik mamana nenea demak esa boe. Basa de ana fee osi naa neu hatahori laen fo ara raue ma raba'e buna-boan nara roon. Boe ma ana la'o neni nusa fe'ek neu.
41012002	Losa fai ketu anggor boan, boe ma tenu daek naa nadenu ndia hatahori mana maue-osan esa neni hatahori mana maue osir raa neu, fo noke ndia baba'en.
41012003	Tehuu neu ana losa, mana maue osir raa humu ralan, de ara popokon. Boe ma ara radenun fali no lima rouk.
41012004	Basa boe ma tenu daek nadenu ndia hatahori mana maue-osan esa bali. Tehuu mana maue osir raa popoko hatahori naa langgan losa hinak kara. Boe ma ara rakamamaek kana ma ara husi henin.
41012005	Boe ma tenu daek naa nadenu seluk ndia hatahori mana maue-osan laen bali. Tehuu ara hala risan. Leo mae ara tao talo bee oo, tenu daek naa kada nadenu ndia hatahori mana maue-osan neu nakandoo boe. Tehuu mana maue osir raa popoko ketuk, ma hala risa ketuk.
41012006	Hatematak ia ela kada hatahori esa, ndia tenu daek ana tou kisen, fo ana susuen mate'en. Huu ana ta hambu dalak seluk ena, de nadenu kada kanak naa neu. Ana du'a nae, ‘Mete ma au adenu au ana heli-heling ndia neu, neu ko ara simbon no malole, ma ara ramanene neun.’
41012007	De ana nadenu anan neu. Tehuu mana maue osir raa mete-rita kanak naa mai, boe ma ara rakokola aok rae, ‘Woi! Ei mete dei! Tou lasik nadenu ana heli-helin mai ena! Mete ma tou lasik maten, na, kanak ia ndia simbo nala basa pusakar raa lala'en. Mai fo ita hala tisan, mita fo ita la'e tala ndia pusakan ia.’
41012008	Boe ma ara rame-rame humu ralan, de ara hala risan. Basa naa ara ko'o rala ao-mbaa mamaten, de ara nggarin neni osi dea neu. Lololek ia losa kada naa.”
41012009	Basa boe ma Yesus natane hatahori mo'o-inahuuk kara nae, “Tungga ei hahambum mara, na, tenu daek tao mana maue osir raa talo bee? Tungga Au, na, neu ko tenu daek mai fo hala nisa basa mana maue osir raa. Basa naa, ana fee osi naa neu hatahori laen fo naue ma raba'e buna-boan.
41012010	Ita basa ngga lees tita Manetualain Susura Malalaon ena nae, ‘Hambu batu esa tukan nara nggari henin ena. Tehuu hatematak ia, batu naa dadi neu batu netehuuk ena.
41012011	Manetualain mesa kana ndia here nalan, de nanggatutuuk batu naa. Huu naa de ita mete-titan lolen seli!’ ”
41012012	Hatahori mo'o-inahuuk kara raa ralela ralak kana rae, Yesus pake lololek naa ndee la'e sira. Ara tetuk sama leo mana maue osir bebeik kara raa. Basa boe ma ara mulai sangga dalak fo rae humu Yesus. Tehuu ara ramahia hatahori no'uk kara fo mana hii Yesus nenorin. De ara la'o ela Yesus leo.
41012013	Basa boe ma hatahori Yahudir mo'o-inahuun nara radenu hatahori Farisi hida ro Herodes partein hatahorin hida bali reu rakaseseluk dede'ak ro Yesus fo ara rae iken.
41012014	Ara mai de rakaseseluk dede'ak ro Yesus rae, “Papa Meser! Ai basa ngga bubuluk Papa dalen ndoos, ma ta mana nalela pepeke-lelekok. Papa kada mete hatahori dalen. Papa oo nafada Manetualain hihii-nanaun no manggaledok boe, nahuu Papa ta mana mete matak. De hatematak ia, ai nau matane dede'ak esa. Tungga ita anggama Yahudi hohoro-lalanen, ndondoon naa ita bae bea neu man-parenda Roma mane ina-huun, do taa?”
41012015	Tehuu Yesus bubuluk nae, ara rae ike Ndia naa ena fo Ndia kokolak laban man-parenda Roma. Boe ma Yesus naselu no nahere haran nae, “Tao hata de ei nau ike Au no dede'ak naa! Matudu sudik Au doi fulak esa dei!”
41012016	Boe ma ara loo fee Yesus doi fulak esa. Yesus ha'i nalan, de ana namumulan. Basa boe ma Ana natane sara nae, “Nggambar ia, see matan? Ma ia see naden?” Boe ma ara raselu rae, “Naa, man-parenda Roma mane ina-huun!”
41012017	Boe ma Yesus nae, “Mete ma leo naa, na, ei miu fee man-parenda hata fo man-parenda haak. Ma fee Manetualain hata fo Manetualain haak.” Ara ramanene rala Yesus naselu talo naa, boe ma basa sara heran bali-bali, huu Ana nafada ndaa, na. Huu naa de ara ta bisa ike rala sana.
41012018	Hambu partei anggama laen esa, fo hatahorir roken rae, partei Saduki. Ara fee nenorik rae, hatahori mates ta bisa nasoda fali numa mamaten mai. La'e esa, hambu hatahori Saduki hida oo, mai fo rae ike Yesus boe. Ara kokolak ro Yesus rae,
41012019	“Papa Meser! Ba'i Musa surak ela fee ita dala-hadak ia nae: Mete ma touk esa mate la'o ela saon, ma anak taa, na, touk naa fadin muste sao nala ina falu naa, mita fo ana fee tititi-nonosik soa-neu ka'an mana matek naa ena.
41012020	Memak Musa fee nenorik talo naa. Tehuu ai nau matane talo ia: hambu touk hitu ka'a-fadik kara. Uluk sao nakahuluk, boe ma maten, tehuu anak taa.
41012021	Boe ma fadik mana tunggan, sao nasafali ina falu naa. Ta dook ka, ana oo mate boe, ma anak taa. Leo naak oo no fadik katelun boe. Ana sao nala ina falu naa, tehuu ana mate, ma anak taa.
41012022	Talo naa nakandoo losa fadi muri anak oo, maten boe. Basa boe ma ina falu naa maten.
41012023	Dadi hatematak ia, ai nau matane talo ia: inak naa sao nita no touk hitu ena. Neu ko neu dae-bafok fai mate'en, Manetualain nasoda falik hatahori mates sara, inak naa dadi neu see saon numa touk kahituk kara mai, ou?”
41012024	Boe ma Yesus naselu nae, “Mete ma ei matane talo naa, sosoan-ndandaan nae, ei ta malela tebe-tebe Manetualain Susura Malalaon isin. Ma ei oo ta malela Manetualain koasan boe. Dadi eir ia sala tebe-tebe ena!
41012025	Nenene, ee! Talo ia: ta hambu dede'a sasaok nai nusa tetuk do inggu temak. Basa hatahori mates lala'en fo Manetualain tao nasoda falik kasa, ta hambu esa sao bali. Leo naak oo, Manetualain atan nara marai nusa tetuk do inggu temak ta sao boe.
41012026	Ma Au oo nau kokolak la'e-neu hatahori mates bisa nasoda fali numa mamaten mai, do taa boe. Ba'i Musa surak la'e-neu ai huu anak fo a'i na'an, tehuu ta kade sana. Ei masaneda tutuik naa, do taa? Neu a'i mbila numa ai huuk naa, Manetualain nafada ba'i Musa nae, ‘Au ia, Manetualain numa o ba'im mara mai, sira ba'i Abraham, ba'i Isak, ma ba'i Yakob. Basa sara rakaluku-rakatele rakandoo reu Au losa hatematak ia.’
41012027	De ita bubuluk tae, ita ba'in nara raa mates sara dook ka ena. Tehuu Manetualain nafada ena nae, Ndia bei dadi neu sira Lamatuan, huu naa de ita bubuluk tae, ara rasoda fali ena. Dadi leo mae hatahorir mate ena oo, ara rasoda fali numa mamates mai boe. Memak hatahori masodak ndia rakaluku-rakatele neu Manetualain, ta hatahori mates, hetu? Dadi mete ma ei to'u makandoo nenorik naa mae, hatahori mates ta nasoda fali numa mamaten mai, memak ei sala malan seli naa ena!”
41012028	Faik naa, neu Yesus nanggatuuk kola-kola no partei Saduki hatahorin nara, hambu meser anggama esa tungga namanenen. Meser anggama naa du'a nae, Yesus naselu hatahori Sadukir netanen nara no malole ena. Boe ma ana natane Yesus nae, “Papa! Au nau atane talo ia: ita dala-hadan hohoro-lalanen, ma anggama parendan, no'un seli. Numa basa parendar fo maruma ba'i Musa mai naa, bee ndia nenenin lenak mate'en?”
41012029	Yesus naselu nae, “Parenda fo nenenin lenak mate'en nai Manetualain Susura Malalaon dale naa nae talo ia: ‘Basa hatahorir marai Israel! Ei nenene matalolole! Manetualain naa, memak ita Lamatuan, ma ita Mana Parenda Mana Koasan. Ta hambu seluk laen, kada Ndia mesa kana ena.
41012030	De ei muste sue-lai neun lena heni basa-basan. Huu naa de ei muste hii malan seli neun, malela Ndia, ma maue-osa fafandek lima-eim mara fo tungga Ndia hihii-nanaun.’
41012031	Ma parenda kaduan nae talo ia: ‘O muste sue hatahori laen nara, sama leo o sue o ao heli-helim.’ Parenda kaduak kara ia nenenin lenak mate'en. Ta hambu parenda laen bali fo nenenin lena heni parenda kaduak kara ia.”
41012032	Basa boe ma meser anggama naa kokolak seluk no Yesus nae, “Memak Papa kokolan naa, tetebes. Manetualain dadi neu ita Malangga Ina-huun, ma ta hambu Lamatuak laen ena.
41012033	Ita muste sue-lai Manetualain lena heni basa-basan, losa ita hii talan seli neun, ma ita talela Ndia, ma taue-osa fafandek ita lima-ein nara fo tungga Ndia hihii-nanaun. Ma ita muste sue basa hatahorir sama leo ita sue ita ao-ina heli-helin. Ita tao talo naa, na, Manetualain namahoko nalan seli lena heni ita tungga kada anggama hohoro-lalanen. Naa, lolen lena numa kada ita tao banda tunu-hotuk, do fee bua-ba'uk laen neu Ndia.”
41012034	Yesus namanene nala ana naselu talo naa, boe ma Ana du'a nae, meser anggama naa nalela no malole ena. Boe ma Yesus nae, “O sangga mae dadi muu Manetualain hatahorin ena.” Basa boe ma ta hambu seluk hatahori laen bali nambarani nakaseseluk dede'ak no Yesus, te ta hambu hatahori esa senggi Yesus boe na.
41012035	Yesus bei nanori hatahorir raa nai Manetualain Uma Huhule-haradoi Ina-huun. Boe ma Yesus natane sara nae, “Tungga ei hahambum, na, talo bee? Meser anggamar fee nenorik rae, Karistus naa, ndia Manetualain here memak kana numa lele uluk mai ena. Tungga sira, na, Ndia kada mane Dauk tititi-nonosin. Tehuu naa, ta ndaa.
41012036	Lele uluk Manetulain Dula-dale Malalaon pake mane Dauk fo ana surak ena nae, ‘Manetualain nafada au lamatuang ena nae, “Mai fo manggatuuk muu mamana hada-horomatak mate'en ia nai Au boboa konang. Neu ko Au tao ala o musum mara losa ara do'or mbali O.’ ”
41012037	Neu Yesus kokolak talo naa, boe ma hatahori no'uk ka hii ralan seli nenene neun.
41012038	Basa boe ma Yesus nafada neu sara bali nae, “Ei muste besa-besa mia meser anggamar. Ara rasi'e la'o-la'o pake badu naruk roroso losa daer, reu ratonggo ro hatahori no'uk kara, mita fo hatahorir mete-rita sara, na, rae, ‘Wee! Sira iar, hatahori mo'o-inahuuk!’
41012039	Mete ma ara maso reni uma huhule-haradoik dale reu, do reu ra'a feta, na, ara soa sangga mamana nenggetuuk neulaun lenak, mita fo hatahori no'uk kara mete-rita sara.
41012040	Tehuu besa-besa! Ara soa pepeko-leleko ina falur fo fonda rala uman nara lala'en. Tehuu nai hatahori no'uk kara matan, ara rafuni sira manggaraun ma rambariik hule-haradoi dook ka. Ara nau fo hatahori rae, sira iar, hatahori lolo-laok. Tehuu neu ko Manetualain fee hukun beran lenak neu sara.”
41012041	Basa boe ma Yesus neu nanggatuuk nasare neni mamana kolete manai Manetualain Uma Huhule-haradoi Ina-huun naa neu. Ana mete-nita hatahorir mai mbeda sira doi koleten nara reni mamanan dale neu. Yesus mete-nita hatahori kamasu'ik kara oo mai mbeda sira doin no'un seli numa naa boe.
41012042	Boe ma ina falu hata taak esa oo mai tungga hule-haradoi boe. Ana mbeda doik seen dua neni mamanak naa neu. Doik naa belin kadi'i anan seli.
41012043	Boe ma Yesus nggape ana nunin nara, de nae, “Ei mete matalolole ina falu hata taak naa dei. Ana mbeda kada doik seen dua, tehuu ana fee ba'u lena heni basa hatahorir lala'en ena.
41012044	Basa hatahori laen nara raa fee kolete numa doi sisan nara mai. Tehuu ina falu ia fee basa ndia doin neu Manetualain.”
41013001	Basa naa, Yesus no ana nunin nara rae la'o ela Uma Huhule-haradoi Ina-huuk. Neu ara kalua, boe ma ana nunin esa dudu Uma Huhule-haradoik naa, ma nae, “Papa, ee! Hena Papa mete sudik ia dei. Uma ia lolen seli! Ara tia-totodo rala batu mo'on nara neulaun seli!”
41013002	Boe ma Yesus naselu nae, “Uma ia memak malole! Tehuu ta dook ka bali te ara randefa heni basa batun nara lala'en.”
41013003	Basa boe ma Yesus asa reni letek Setun reu fo ranggatuuk ruma mamana mana mbali neni Uma Huhule-haradoi Ina-huuk naa neu. Boe ma ana nunin haa mai, de mesa kasa kokolak ro Yesus. Ana nuni kahaak kara raa sira Petrus, Yakobis, Yohanis ma Anderias.
41013004	Ara ratane rae, “Papa! Hena Papa mafada seluk Papa kokolan bebeik kara ia dei! Neu faik bee fo fain losa? Boe ma tandan nara leo beek?”
41013005	Boe ma Yesus naselu nae, “Sadi ei manea matalolole! Fo ei boso hambu kedi-irak.
41013006	Neu ko hambu hatahori mata-matak kara mai fo femba tenden nara rae, ‘Au ia ndia Karistus, fo Manetualain helu-bartaa memak kana numa lele uluk mai.’ Boe ma ara oo kedi-ira rala hatahori no'uk ka boe.
41013007	Mete ma ei mete-mita hatahori ratati, do ei mamanene dede'a anik rae, hambu netatik sudi nai bee, na, hae mamata'u. Matak leo naak kara muste dadi rakahuluk, tehuu dae-bafok fai mate'en bei ta losa.
41013008	Neu ko leo esa natati laban leo laen. Nusak esa natati laban nusak laen. Hambu dae nanggenggo nai bee a mesan. Ma fai ndoe-la'as oo, ta hoho'ak sudi selik kana boe! Basa iar dadi reu tanda, sama leo ina kairuk fo nameda hedis sangga nae bonggi.
41013009	De ei muste manea matalolole! Neu ko ara mai humu rala ei fo le'a roo ei meni malangga anggamar uma neketu-neladi dede'an miu. Ma ara popoko ei nai uma huhule-haradoik kara dale. Ma ara pa'a reni ei, meni hatahori mana to'u koasa miu, nahuu ei tungga Au. Tehuu naa oo, ei hambu lelak fo dadi sakasii soa-neu Au.
41013010	Manetualain hatahorin muste neu nafada nakahuluk Au Tutui Maloleng neu basa leo nai dae-bafok ia, dei fo dae-bafok fai mate'en losa.
41013011	Masaneda, ee! Mete ma ara pa'a reni ei meni mamana neketu-neladi dede'ak miu, na, ei hae mamata'u mae, ‘Neu ko au kokolak ae leo bee? Do, Au aselu ae leo bee?’ Mete ma faik naa losa ena, na, ei kokolak leo tungga kada hata fo Manetualain Dula-dale Malalaon nafada neu ei.
41013012	Nai uma-loo esa dale, mete ma hambu uma isi ruma ramahere neu Au, neu ko ndia toranoo bonggin sangga dalak fo ana tao nisan. Boe ma mete ma anan ndia namahere, na, ama bonggin tao nisan. Mete ma aman no inan sira ramahere neu Au, neu ko sira ana bonggin ndia tao nisa sara.
41013013	De neu ko hatahorir dalen nara mburuk roo ei, nahuu ei mamahere Au. Tehuu see ndia nakatataka losa babasan, neu ko Manetualain tao nasoi-nasodan.”
41013014	Yesus kokolak nakandoo nae, “Hatahori esa fo manggaraun nalan seli nae mai. Ana maso neu nambariik nai mamana nelulik manai Manetualain Uma Huhule-haradoi Ina-huun, naa te ana ta nandaa neu naa, losa ana tao nunute mamanak naa. Huu naa de Manetualain nasadea ela mamanak naa. Mete ma ei mete-mita talo naa ena, na, besa-besa, ee! (See ndia lees ia, na, ana oo muste besa-besa boe). Naa dadi neu tanda nae, fai susa-sonak losa nai lelesu bafan ena. Mete ma mete-mita leo naak ena, na, hatahori manai nusa Yudea malai meni letek miu leo.
41013015	Ma muste malai lai-lai, mita fo boso hambu susa-sonak. Mete ma ketuk kalua la'o ela uma ena, na, boso fali miu ha'i bua-ba'um bali.
41013016	Boe ma see ndia nai osi dale, boso fali neu ha'i lafa nelusek bali, tehuu malai makandoo leo!
41013017	Mana kasian lenak ndia ina kairuk, ma inak kara mana rasususu ana mbimbila anan. Ara ta bisa ralai nggafak, na.
41013018	Dadi malole lenak ei hule-haradoi fo moke dede'a manggarauk naa, boso tuda la'e-ndaa fai udan.
41013019	Faik naa, susa nalan seli! Mulai numa Manetualain nakadadadik dae-bafok losa hatematak ia, hatahorir bei ta mete-rita susa-sonak mo'ok matak leo naak. Ma neu ko hatahorir ta mete-rita seluk susa-sonak matak leo naak bali.
41013020	Mete ma Manetualain ta tao keke'u faik naa, neu ko ta hambu hatahori esa boe na bisa nakatataka nasoda. Manetualain tao keke'u fai susa-sonak kara raa, nahuu Ana sue-lai Ndia hatahorin fo Ana here nalak ena.
41013021	Mete ma faik naa losa ena, ei mamanene hatahorir rae, ‘Mete dei! Karistus nai ia!’ Ma hatahori laen bali nae, ‘Karistus nai naa!’ Tehuu ei boso mamanene sara, ee!
41013022	Neu ko hambu hatahori kalua fo femba tenden nae, ‘Au ia, Karistus!’ Laen bali nae, ‘Au ia, Manetualain mana to'u dede'an.’ Neu ko ara tao tanda heran mata-matak kara pake nitu koasan fo pepeko-leleko hatahori. Ara oo soba-soba fo Manetualain hatahorin nara hambu kedi-irak boe.
41013023	Tehuu Ei muste manea matalolole, ee! Fai susa-sonak kara raa ta bei losa, tehuu Au fee nesenedak memak neu ei, ee!”
41013024	Boe ma Yesus tuti seluk bali, fo nafada ana nunin nara nae, “Mete ma fai susa-sonak kara raa basan ena, ‘Neu ko ledo dadi makiuk, bulan oo ta nasa'a bali ena boe.
41013025	Nduuk kara bese tuda ruma lalai mai, ma basa koasa marai lalai rapiru-padok.’
41013026	Basa naa dei fo basa hatahorir mete-rita Au, Hatahori Dae-bafo Isi-isik ia. Neu ko Au mai nai soso'ak numa lalai mai. Ma basa hatahorir mete-rita Au koasang, Au manula-manapung lala'en!
41013027	Boe ma Au parenda Manetualain atan nara manai nusa tetuk do inggu temak fo reu rakabubua basa hatahorir fo Au here alak kara ruma dae-bafok bu'un haa sara mai, numa ledo toda mai losa ledo tesa; numa kii mai losa kona.”
41013028	Yesus tuti Ndia kokolan nae, “Au ha'i lololek numa ai huuk mai. Mete ma doon mulai uni, naa tanda nae, fai hanas deka-deka mai ena.
41013029	Leo naak oo, mete ma ei mete-mita fai susa-sonak kara mai ena, sama leo Au afada bebeik kara ia ena, naa tanda nae, Au deka-deka mai ena boe.
41013030	Hatematak ia, nenene matalolole! Numa basa hatahorir mana masodak hatematak ia mai, neu ko hambu ketuk bei ta mate, tehuu fai susa-sonak kara raa mai ena.
41013031	Leo mae lalai no dae-inak sambu do lalo ena, tehuu Au Dede'a-kokolang ia mahanik seku neu.”
41013032	Yesus kokolak seluk nae, “Ta hambu hatahori esa boe na bubuluk faik bee do li'u hida Au fali mai. Manetualain atan nara marai nusa tetuk do inggu temak oo, ta bubuluk boe. Au mesa ngga oo ta bubuluk boe. Kada Au Amang mesa kana ndia bubuluk.
41013033	Huu naa de ei muste manea matalolole, nahuu ei ta bubuluk neu faik bee ndia fain losa.
41013034	Ta dook ka ena te Au la'o ela ei, tehuu Au fali mai. Sama leo tenu uma la'o ela ndia uman fo neni mamana dook neu. Ana nadenu ndia ana mana maue-osan nara fo rafafa'u ralolole uma naa. Ma ana ba'e esa-esak no uen. Ana parenda neu mana manea lelesu fo nanea no malole, losa ndia fali mai ngga.
41013035	Ei oo muste manea hatu-leledon boe, nahuu ei ta bubuluk faik bee fo tenu uma fali mai ngga. Fali mai ngga nai ledo bobok do fai ba'e duak, do leledok, do huhuak, do ledo kamatetuk. Ei ta bubuluk faik bee.
41013036	Boso losak Ana mai no kaiboik boe ma ana hambu nala ei mana sunggu masanggorok kara.
41013037	De hata fo Au afada ei ia, Au oo afada basa hatahori laen nara ena boe ae, ‘Ei muste manea matalolole fo soru Au mamaing.’ ” [Lamatuak Yesus kola-kola no ana nunin nara numa letek Setun losa kada naa.]
41014001	Basa boe ma malangga anggama Yahudir malanggan nara bei sangga dalak fo rae humu Yesus no neneek, fo rae tao risan. Ma ara dudu'a fo rala harak rae, “Makatataak dei! Ita boso humu Ndia lai-laik, nahuu fai maloler deka-deka ena. Boso losak hatahori no'uk kara ramue.” Ara kokolak talo naa, nahuu bei ela faik dua bali, hatahori Yahudir fai malolen nara fo ara raseseik rae, ‘Fai Paska’, ma ‘Fai Feta Roti Ta Pake Laru Ta'ik’. No fai maloler raa, ara rasaneda lele uluk, neu bei-ba'in nara kalua numa nusa Masir mai.
41014003	Nai nggoro Betania, hambu hatahori esa nade Simon. Bakahulun hatahorir nunuten, nahuu ana hambu hedi kusta. Tehuu hatematak ia ana hai ena. Faik naa, fai maloler bei ta losa, Yesus asa reu ra'a-rinu numa Simon uman. Neu ara bei ra'a-rinu, boe ma inak esa mai natonggo no Yesus. Ana to'u boto esa, ara taon numa batu mai. Boto naa isin mina kaboo menik fo belin seli. Inak naa femba tepa boto naa leusain. Boe ma ana mbo'a nakafafaak koe-koe mina naa neu Yesus langgan, fo dadi tanda ana fee hada-horomatak neu Yesus.
41014004	Tehuu hambu hatahori laen hida fo tungga ra'a numa naa boe. Neu ara mete-rita inak naa tao talo naa, boe ma ara ramanasa, de ara rakokola koa aok rae, “Huuh! Ina hata ia, fo ana neu nggari heni hiek mina kaboo menik mabelin seli naa!
41014005	Malole lenak ana se'o mina naa! Fo neu baba'e doi no'un nara fee hatahori mana tofa-tarak kara! Mina kaboo menik naa belin, sama leo hatahori esa nggadin teuk esa.” De ara rahara berak neun.
41014006	Tehuu Yesus bala nae, “Ei hae tao makasususak inak ia. Elan numa naa leo! Au amahoko, nahuu ana mbo'a mina kaboo menik ia neu Au ao-mbaang.
41014007	Hatahori mana tofa-tarak kara soa roo ei. De ei bisa tulu-fali sara sudi neu faik bee. Tehuu Au, na, ta dook ka te Au ta akabua ua ei ena.
41014008	Au masodang ta dook ka ena. Ma ina mana mbo'a mina bebeik kara ia sadia nakahuluk Au ao-mbaang, sama leo ana fee rambe memak neu Au ao-mbaang mamaten.
41014009	Masaneda matalolole, ee! Nai bee a mesan, Manetualain Tutui Malolen natanggela nai dae-bafok ia, neu ko ara oo tui inak ia malolen boe, mita fo basa hatahorir rasanedan.”
41014010	Basa boe ma Yesus ana nuni kasalahunu duan nara, esa nade Yudas Iskariot. Ana kalua neu sangga malangga anggama Yahudir malanggan nara fo nae se'o heni Yesus neu sara. Ana losa neu sara, boe ma nafada ndia dale ikon.
41014011	Malangga anggamar ramanene Yudas nae talo naa, boe ma ara ramahoko ralan seli. De ara helun rae, “Mete ma o nau se'o Yesus neu ai, na, ai bae.” Boe ma Yudas kalua dea neu, de ana sangga dalak fo nae fee Yesus neu sara.
41014012	Basa boe ma Yesus ana nunin nara mai ratanen rae, “Papa! Faik ia ita Fai Paska ena. De Papa nau ai miu sadia mamana feta Paska nai bee?” Te faik naa hatahori Yahudir fai malole makasososan. Nai faik naa ara rasi'e tunu roti ta pake laru ta'ik, ma ara oo hala bibi lombo boe.
41014013	Boe ma Yesus nadenu ana nunin dua nae, “Ei dua ngga makahuluk meni kota miu. Nai naa ei matonggo mia touk esa nasaa oe nai nggusi anak esa dale. Ei miu la'o tunggan leo.
41014014	Mete ma ana maso neni uma bee neu, na, ei tungga naa miu. Basa naa, ei mafada tenu uma naa mae, ‘Papa! Ai Papa Mesen noke mamanak esa, fo nae paken neu mamana feta Paska no ana nunin nara.’
41014015	Neu ko tenu uma naa dudu fee ei kama loak esa nai uma tadak lain. Ana sadia nala kama naa no matetuk ena. Ela kada ei dua ngga miu sadia nana'ak nai naa leo.”
41014016	De dua sara la'o reni kota reu. Numa naa ara ratonggo ro basa hata fo Yesus nafada memak neu sara naa ena. Boe ma ara sadia basa-basan fo Yesus asa ra'a feta Paska nai naa. Basa boe ma dua sara reu roke Yesus asa.
41014017	Neu ledo mulai tesa ena, boe ma Yesus no ana nuni kasalahunu duan nara reni naa reu.
41014018	Boe ma basa sara ranggatuuk, de ra'a-rinu sama-sama. Neu ara ra'a-rinu, boe ma Yesus kokolak nae, “Ei nenene ee! Hambu hatahori esa numa ei taladam mara mai, neu ko ana se'o heni Au neni hatahori laen nara neu.”
41014019	Ara ramanene rala naa, boe ma dalen nara rameda ta malole. De ara esa-esak ratane Yesus rae, “Hatahori fo Papa nafadak naa, ta ndia au, hetu?”
41014020	Yesus naselu nae, “Hatahori fo mana sama-sama no Au boro roti neni manggo ia dale neu naa ndia neu ko nae se'o heni Au.
41014021	Masaneda, ee! Au, Hatahori Dae-bafo Isi-isik ia muste mate sama leo neni surak memak nai Manetualain Susura Malalaon dale. Tehuu besa-besa! Hatahori fo mana nae se'o heni Au naa, ana ndia lemba-nasaa nala ndia sosoen. Malolen lenak mete ma inan ta bonggi sana!”
41014022	Neu ara bei ra'a, boe ma Yesus so'u botik roti balok esa, fo noke makasi neu Manetualain. Boe ma Ana fifi'i ba'e roti naa, de Ana loon neu ana nunin nara, ma nafada nae, “Roti ia, Au ao-mbaang. Ha'i malan fo mi'a leo!”
41014023	Basa naa, Ana ha'i nala nggalaas neni isi oe anggor. Ana oo noke makasi neu Manetualain boe. Basa boe ma Ana loo nggalaas naa neu ana nunin nara fo basa sara rinu.
41014024	Boe ma Ana nae, “Anggor ia, Au daang. Neu ko titi henin fo tao nasoi-nasoda hatahori no'uk ka. Daak ia, dadi bukti fo tasaneda tae, hata fo Manetualain helu-bartaak ena, memak hatematak ia ana dadi ena. Ha'i malan fo minu leo.
41014025	Nenene matalolole dei! Mulai numa le'odaen ia neu, Au ta inu oe anggor ena. Losa Au anggatuuk parenda sama-sama ua Au Amang manai nusa tetuk do inggu temak, dei fo Au inu bali.”
41014026	Basa boe ma ara soda sosodak esa fo koa-kio neu Manetualain. Boe ma ara kalua le'odaek naa fo reni letek Setun reu.
41014027	Neu ara bei la'ok naa, Yesus nafada memak nae, “Neu ko le'odaen ia, ei basa ngga malai la'o ela Au. Naa sama leo ara surak memak nai Manetualain Susura Malalaon dale nae, ‘Neu ko Manetualain tao nisa mana lolo, de bibi lombon nara ralai sasarak.’
41014028	Memak Au mate. Ma neu ko mete ma Au asoda fali numa mamates mai ena, na, Au la'o akahuluk ei uni profensi Galilea uu.”
41014029	Boe ma Petrus nasabara nae, “Papa! Leo mae basa hatahori laen nara ralai la'o ela Papa oo, au ta alai boe!”
41014030	Yesus naselu nae, “Pe'u! Masaneda, ee! Le'odaen ia, manu bei ta kokoa la'e dua, tehuu o kokolak la'e telu ena mae, o ta malela Au!”
41014031	Tehuu Petrus naselu nahere nae, “Taa, Papa! Mete ma Papa mate, na, au oo mate sama-sama ua Papa boe. Au ta alai la'o ela Papa, ma au ta laka ae, ta alela Papa!” Petrus nonoon laen nara oo, esa-esak nae leo naa boe.
41014032	Basa naa, Yesus asa la'ok rakandoo losa osi esa nai letek Setun nade ‘Getsemani’. Boe ma Yesus nafada sara nae, “Ei manggatuuk mahani ia, ee. Au nau uu hule-haradoi nai naa.”
41014033	Tehuu Yesus noke no Petrus, Yakobis ma Yohanis fo ara la'ok ro Ndia. Mulai numa naa neu, Yesus dalen sona ma ta natetu faa boe na.
41014034	Yesus nafada sara nae, “Au daleng susa nalan seli! Au ameda nok bali ae mate a ena. Ei manggatuuk manea mai ia dei.”
41014035	Boe ma Yesus la'o nakadodook aon faa, de Ana sendek luu-langgan neu daer fo Ana hule-haradoi nae, “Papa. Mete ma Papa nau, na, Au hae lemba-asaa doidosok naa losa mate leo iak. Au bubuluk memak ena ae, ta hambu hata esa boe na fo Papa ta bisa tao nalan. De mete ma Papa nau, na, nggari makadodook doidosok ia numa Au mai. Tehuu boso tungga Au hihii-nanaung, naa fo tungga kada Papa hihii-nanaun.”
41014037	Basa boe ma Ana fali neni ana nuni katelun nara neu, tehuu ara sunggu seli. Boe ma Yesus fafae sara, de kokolak no Petrus nae, “Heeh, Pe'u! O sunggu, do? Au numa naa ta doo anak ka, tehuu ei ta bisa be'e manea faa boe na.
41014038	Kukuku maneu o matam dei. Boe ma mambadeik fo manea mua Au. Ei dalem mara memak nau tao neulauk, tehuu ei ao-inam barakai taak. De malole lenak ei hule-haradoi fo mete ma hambu soba-douk, na, ta senggi ei.”
41014039	Basa boe ma Yesus neu hule-haradoi seluk la'e esa bali. Ana hule seluk neu Manetualain fo boso fee Ndia lemba-nasaa doidosok naa.
41014040	Boe ma Ana fali neni ana nuni katelun nara neu. Tehuu ara sunggu seluk bali, nahuu matan nara ramabera ralan seli. Boe ma Ana fafae seluk kasa bali, tehuu ara ta bubuluk fo raselu rae leo bee neu Yesus.
41014041	Basa boe ma Yesus la'o ela sara bali fo neu hule-haradoi seluk la'e katelun. Boe ma Yesus fali, de Ana fafae sara. Ana nae, “Ei bei sunggu bali, do? Dai ena! Mambadeik! Hatahori fo nae se'o heni Au, Hatahori Dae-bafo Isi-isik ia, deka ena. Hatematak ia ara rae humu Au, fo ara fee Au uni hatahori manggarauk kara liman uu.
41014042	Mambadeik leo! Buka ei matam mara fo mete sudi neni naa neu dei! Hatahori fo nae se'o heni Au naa, ana mai ena. Mai fo ita teu tatonggo too sara!”
41014043	Neu Yesus bei kola-kola talo naa, te nggengger neuk ka, Yudas mai ena no hatahori no'un seli. Ara mai reni tafa mukuk ma tongga fo rae humu Yesus. Ara tao talo naa, tungga parenda numa malangga Yahudir malanggan nara mai. Sira raa, ndia malangga anggama malanggan nara, meser anggamar, ma lasi-lasi hadak kara.
41014044	Yudas fee tanda memak kasa ena nae, “Ei mete matalolole, ee! Au idu see, na, ei humu malan leo! Ndia naa, ndia hatahori fo ei sanggak!”
41014045	Dadi, neu Yudas asa losa naa, boe ma Yudas nasare matan no Yesus. De ana nahara nae, “Papa Meser!” Boe ma ana holu ma idu Yesus.
41014046	Basa boe ma hatahori no'uk kara mata reu fo humu Yesus.
41014047	Tehuu Yesus hatahorin esa lesu nala fela mukun, de ana sambi naketu hatahori esa ndi'i doon. Hatahori mana makahinak naa, ndia malangga anggama Yahudi malangga ina-huun hatahori neondan.
41014048	Boe ma Yesus kokolak no hatahorir fo mana mai humu Ndia naa nae, “Talo bee? Ei du'a mae, Au ia hatahori manggarauk, do? De ei mai humu Au meni tafa ma tongga?
41014049	Tungga faik Au anori ei nai Manetualain Uma Huhule-haradoik Ina-huun dale, ma ta hambu esa boe na mai humu Au. Mai, humu mala Au leo! Te ia neni surak memak kana numa lele uluk mai nai Manetualain Susura Malalaon dale ena.”
41014050	Yesus ana nunin nara ramata'u ralan seli. Boe ma ara ralai la'o ela kada Yesus mesa kana.
41014051	Numa naa oo, hambu tou muri anak esa tungga Yesus dean boe. Ana naluse ao-inan nenik kada sidi anak esa. Hatahorir raa rae humun boe.
41014052	Tehuu ara ndaso rala kada sidin, de mbo'i henin. Boe ma ana nalai fali neu ngga no kada makaholak, nahuu namata'u nalan seli ena.
41014053	Basa boe ma ara to'u roo Yesus neni anggama Yahudi malangga ina-huun uman neu. Numa naa, hatahori mo'o-inahuuk kara rakabua ena. Sira ndia malangga anggamar malanggan nara, meser anggamar, ma lasi-lasi hadak kara.
41014054	Neu ara humu reni Yesus, Petrus la'o bambi-bambi tungga dea losa nai anggama Yahudi malangga ina-huun uman. Ana oo maso neni uma bebelan neu, de nanggatuuk dara a'i sama-sama no hatahori manear marai naa.
41014055	Numa uma naa dale, malangga anggamar malanggan nara kola-kola ro hatahorir mana maketu-maladi dede'a nai mamana neketu-neladi dede'a anggama. Basa sara sangga bukti fo nau fee salak neu Yesus nahuu ara rae hukun mates neun. Tehuu ara ta hambu bukti hata esa boe na.
41014056	Boe ma ara roke sakasii no'uk ka fo sangga rakatutudak Yesus. Tehuu kokolan nara esa ta nandaa no esa.
41014057	Boe ma hambu sakasii hida bali rambariik fo kokolak pepeko-lelekok rae,
41014058	“Ai mamanene hatahori ia kokolak nae, ‘Neu ko Au ndefa heni Uma Huhule-haradoi Ina-huuk fo hatahori dae-bafok rambadedeik kana no liman nara. Basa faik telu bali, na, neu ko Au ambaririik falik Uma naa, tehuu ta pake hatahori dae-bafok liman.’ ”
41014059	Tehuu sira kokolan naa, esa ta nandaa no esa.
41014060	Basa boe ma malangga ina-huuk naa, nambariik neu basa hatahori mana maketu-maladi dede'a matan nai mamana neketu-neladi dede'a anggama naa. Boe ma ana natane Yesus nae, “Hatahori no'uk ka kalaak O. Tao hata de O ta mahara?”
41014061	Tehuu Yesus ta nahara faa boe na. Basa boe ma malangga ina-huuk naa natane seluk kana bali nae, “Hena O mafada dei! Memak O ia tebe-tebe ndia Karistus, Manetualain Anan fo Ana helu-bartaan numa lele uluk mai naa ena, do?”
41014062	Yesus naselu nae, “Memak tebe! Karistus naa, ndia Au ia. Neu ko ei basa ngga mete-mita Au, Hatahori Dae-bafo Isi-isik ia anggatuuk nai nusa tetuk do inggu temak nai Manetualain boboa konan. Ndia koasan ta neni babanggak! Neu ko Au ua Ndia to'u parenda sama-sama! Basa naa, neu ko Au konda numa nusa tetuk do inggu temak mai ua soso'ak.”
41014063	Malangga ina-huuk naa namanene Yesus kokolak talo naa, boe ma ana namanasa nalan seli, losa ana sii nasida badu narun. Boe ma ana bolu nafada neu basa hatahori mana nggero-furak kara nai mamana neketu-neladi dede'a anggama naa nae, “Ita ta parluu sakasii ena!
41014064	Ei mamanene no ei ndi'i doo heli-helim mara ena, Ndia mesa kana kokolak talo naa, hetu? Ana so'uk aon dadi neu Manetualain Anan. Ia nakadadaek nalan seli Manetualain ia! Tungga anggama hohoro-lalanen, mete ma hambu hatahori esa so'uk aon sama leo Manetualain, na, hatahori naa muste tao maten! De hatematak ia, ei nau maketu-maladi taon talo bee?” Boe ma basa sara raketu rae, “Hatahori ia memak tebe-tebe sala! Dadi Ana muste hambu hukun mates!”
41014065	Boe ma hatahori hida mata reu, de ara pura ambe neu Yesus. Ara mboti ketu matan, boe ma ara popokon. Basa boe ma ara radenun rae, “Mete ma O Manetualain mana to'u dede'an, na, selu sudik see ndia tutu O?” Basa boe ma ara fee parenda neu hatahorir mana manea Uma Huhule-haradoi Ina-huuk fo mai reni Yesus. Ara roon neu, boe ma ara famba rakamiminak kana.
41014066	Faik naa, Petrus bei nanggatuuk sama-sama numa uma bebelan. Boe ma anggama Yahudi malangga ina-huun ata inan esa mai meten dara a'i. Ana namumula Petrus matan, boe ma ana kokolak nae, “Bebeik kara ia o tungga sama-sama mua Yesus, hatahori Nasaret naa boe, hetu? Tebe, hetu?”
41014068	Tehuu Petrus naselu nae, “Taa! Tao hata de o matane talo naa! Au ta alela sana.” Boe ma Petrus kalua fo neu nambariik neu mba'a lelesu matan. [Hatematak naa oo manu kokoa boe.]
41014069	Boe ma ata inak naa mete-nita seluk Petrus bali. De nafada basa hatahorir marai naar nae, “Ndia ia, esa numa hatahorir raa mai!”
41014070	Boe ma Petrus nasabara nae, “Fama te, o kamuluk! Au ta alela Hatahori naa, ma!” Doo-doo faa boe ma hatahori laen esa numa naa kokolak seluk bali neu Petrus nae, “Wee! O bei nau masapepeko bali mae, o ta sama-sama mua hatahorir raa! Heeh! Ei basa ngga, hatahori Galilea, hetu?”
41014071	Tehuu Petrus nareresi bali nae, “Heeh! Au sumba-soo! Au ta alela Hatahori naa!”
41014072	Ndaa no ana kokolak talo naa, boe ma manu kokoa la'e kaduan. Boe ma Petrus nasaneda Yesus kokolan bebeik kara nae, “Manu bei ta kokoa la'e dua, tehuu o laka la'e telu ena mae, o ta malela Au.” Petrus nasaneda Yesus kokolan naa, boe ma ana bu'i nakarereu.
41015001	Bei huhua anan seli, basa hatahorir marai mamana neketu-neladi dede'ak naa, rala harak fo rae tao risa Yesus. De ara futu-pa'a roon neu nasare nggubenor Pilatus.
41015002	Neu ara losa nggubenor Pilatus, boe ma ana natane Yesus nae, “Talo bee? Tebe-tebe O ia, hatahori Yahudir Manen, do?” Yesus naselu nae, “Tebe. Papa nggubenor kokolak ndaa naa ena.”
41015003	Boe ma malangga anggamar malanggan nara kokolak ro nggubenor rae, “Hatahori ia tao salak no'un seli ena!” De ara hingga salan esa-esak.
41015004	Boe ma nggubenor natane seluk Yesus bali nae, “O ta mamanene sira kokolan nara de? Ara fee salak no'un seli neu O ena. Soba O bala dei!”
41015005	Tehuu Yesus ta naselu hata esa boe na, losa nggubenor heran bali-bali.
41015006	Tungga teuk, mete ma hatahori Yahudir tao feta Paska, hatahori no'uk kara rasi'e here rala hatahori bui esa fo nggubenor nakambo'ik kana.
41015007	Faik naa hatahori bui esa, nade Barabas. Fai maneuk kara ara humu ralan no nonoon nara, nahuu ana laban man-parenda Roma, ma ana oo nakanisa hatahori boe.
41015008	Huu feta Paska sangga deka ena, de hatahori no'uk ka reni nggubenor Pilatus reu, de ara eki rae, “Papa nggubenor! Fai Paska mai ena. Mete ma bisa, na, Papa nggubenor tulun fo makambo'ik hatahori bui esa tungga ai si'en!”
41015009	Boe ma nggubenor naselu nae, “Au ae akambo'ik see? Talo bee, leo au akambo'ik ei hatahori Yahudi Manen ia? Ei makaheik, do?”
41015010	Nggubenor kokolak talo naa, naa te ana bubuluk ena malangga anggamar malanggan nara le'a roo Yesus neni ndia neu, nahuu ara mburuk ralan seli neu Yesus.
41015011	Tehuu malangga anggamar malanggan nara dudunggu hatahori no'uk kara raa, de basa sara roke nggubenor rae, “Ai ta nau sana! Makambo'ik kada Barabas dei!”
41015012	Boe ma nggubenor natane seluk nae, “Mete ma talo naa, na, Au tao Yesus talo bee, fo roken rae, ‘Mane hatahori Yahudi’ ia?”
41015013	Boe ma basa sara eki rame-rame rae, “Tao misa kada Yesus! Pakun neu ai ngganggek!”
41015014	Boe ma nggubenor natane nae, “Ana sala hata? Au parisan ena, te au ta hambu Ana sala hata esa boe na!” Tehuu basa sara boe eki rahere bali rae, “Tao misan! Pakun neu ai ngganggek leo!”
41015015	Huu nggubenor sangga tao namahoko hatahori no'uk kara dalen nara, de ana mbo'i Barabas, tungga sira hihiin. Boe ma ana parenda mana manear fo reu poko-femba Yesus pake fifiuk. Ara poko-femba basan, boe ma soldadur le'a renin leo fo rae reu paku tao risan neu ai ngganggek.
41015016	Basa boe ma soldadur le'a roo Yesus neni sira uma bebela loan neu. Numa mamanak naa, roke rala sira nonoon nara batalion esa.
41015017	De ara fee Yesus pake badu naru mbila maranggeok esa, sama leo manek kara bualo'a-papaken nara. Boe ma ara ha'i ai dila-nggauk longgen, de ara nanen dadi neu solangga. Boe ma ara nde'i solangga kanggouk naa neu Yesus langgan, fo rakamiminak kana sama leo rae so'u mane beuk fo feen pake solangga manek.
41015018	Boe ma basa sara fee hada-horomatak rakamiminak kana, ma rae, “Sodak Papa Manek Yahudi!”
41015019	Boe ma ara kaur rakekeik langgan nara mbali Yesus. Basa boe ma ara pupura ambe neu matan, ma ara dedelu la'i-la'ik ka neun pake ai.
41015020	Ara rakamiminak basan, boe ma ara buka heni badu naruk naa. De ara feen pake falik bua-lo'an nara. Basa boe ma ara roon la'o ela kota Yerusalem fo reu paku londan neu ai ngganggek lain losa maten.
41015021	Neu ara bei la'ok kalua numa Yerusalem mai, boe ma ara ratonggo ro hatahori esa numa kota Kirene mai. Hatahori naa, nade Simon. Ndia ia, Aleksander ma Rufus aman. Ana dei fo nae maso neni Yerusalem neu, tehuu soldadur to'u ralan, de rakasetik kana lemba-nasaa nala Yesus ai ngganggen.
41015022	Ara le'a roo Yesus neni mamanak esa neu nade Golgotaa. (Ndia sosoa-ndandaan nae, ‘mamana langga duik’.)
41015023	Numa naa, ara fee Yesus ninu anggor makeis neni seseok no modo-aidoo, mita fo Ana bisa nakataka hedis. Tehuu Yesus ta nau ninu.
41015024	Basa boe ma ara paku ralelengga Yesus neu ai ngganggek lain. De ara rambaririik ai ngganggek naa, fama te neu li'u sio huhuan. Boe ma soldadu le'a lot fo sangga bubuluk see ndia hambu Yesus bua-lo'an nara.
41015026	Basa boe ma ara surak neu papak esa, de ara pakun neu Yesus langgan dandaan lain nae, “Ia, hatahori Yahudir Manen.” Ara pake naa dadi neu huun fo hukun Yesus.
41015027	Numa naa oo, ara paku tao risa hatahori na'o manu-meo dua boe. Esa nai Yesus boboa konan, ma esa nai boboa kiin.
41015028	[No dalak naa, ara tungga hata fo neni surak memak nai Manetualain Susuran nae, “Ara taon sama leo hatahori manggarauk.”]
41015029	Basa hatahorir fo mana la'o tungga naa, mete-rita Yesus neni londak nai ai ngganggek lain. Boe ma ara kakale langgan nara ma rakatitiik-rakamamaek Yesus rae, “Weeh! O mae O bisa tao mandefa heni Manetualain Uma Huhule-haradoi Ina-huun fo mambadedeik falik kana doon kada faik telu, hetu?
41015030	Soba O konda numa ai ngganggek naa lain mai, fo makambo'ik O aom leo! Mete ma dadi talo naa, na, dei fo ai mamahere memak mae, O ia Manetualain Anan.”
41015031	Malangga anggama Yahudir malanggan nara ma meser anggamar oo rakatitiik Yesus boe, ma ara kokolak rae, “Ana tao nasoi-nasoda hatahori laen, tehuu ana ta bisa tao nasoi-nasoda Ndia ao heli-helin!
41015032	Ana nae, Ndia naa, ‘Karistus’, fo Manetualain helu-bartaa memak kana numa lele uluk mai. Hatahori laen rae, Ndia ia hatahori Israel Manen. Mete ma tebe leo naak, na, elan numa naa fo Ana konda numa ai ngganggek lain mai, fo ita mete-tita dei. Mete ma tebe leo naak, dei fo ita bisa tamahere neun.” Hatahori kaduak kara raa fo neni londak sama-sama ro Yesus numa ai ngganggek naa oo tungga rakatitiik Yesus boe.
41015033	Basa naa, makiu makahatuk tatana nala mamanak naa numa ledo namatetu losa li'u telu ledo bobon.
41015034	Ndaa no li'u telu ledo bobon, boe ma Yesus eki pake dede'a Aram nae, “Eloi! Eloi! Lema sabaktani?” (Sosoa-ndandaan nae, “Au Lamatuang! Au Manetualaing, ee! Tao hata de Amak masadea la'o ela Au talo ia?”)
41015035	Hambu hatahori hida deka-deka ruma naa, ramanene Yesus haran naa. Boe ma rae, “Hoi! Ei mamanene dei. Ana nanggou Elia, Manetualain mana to'u dede'an lele uluk naa!”
41015036	Boe ma hatahori esa nalaik neu ha'i lombu, de ana boron neni anggor makeis dale neu. Boe ma ana nato lombu naa neu tete'e ai su'un, de soron neni Yesus bifi doon neu, fo Ana musi. Boe ma hatahori naa kokolak nae, “Tahani fo ita mete sudik kana. Fama te Elia mai fo nakondan numa ai ngganggek lain mai.”
41015037	De Yesus eki seluk bali, boe ma maten.
41015038	Nai Uma Huhule-haradoi Ina-huuk dale, hambu tema loak esa neni londak fo babata neu Manetualain Kama Malalaon Mate'en. Ndaa no Yesus ketu ani hahaen, boe ma temak naa sii ba'en neu dua, numa lain mai losa dae.
41015039	Numa Golgotaa, hambu komedan mana manea esa, nambariik deka no Yesus ai ngganggen. Neu ana mete-nita Yesus mamaten, ana nggengger. Boe ma ana nae, “Awii! Hatahori ia, memak tebe-tebe Manetualain Anan, ee!”
41015040	Ma hambu inak hida fo ara tungga mete Yesus mamaten numa dook ka mai. Inak kara raa, ndia bakahulun raono-lalau Yesus asa numa Galilea. Sira raa, ndia Salomi, Maria numa nusak Magdala mai ma Maria esa bali (fo Yakobis anak no Yoses inan), ma inak laen no'uk ka bali mana sama-sama ro Yesus reni Yerusalem mai.
41015042	Basa boe ma hatahori esa sangga dalak fo nakonda Yesus ao-mbaa mamaten numa ai ngganggek naa lain mai. Hatahori naa, nade Yusuf numa kota Arimatea mai, ma hatahori ia oo hatahori esa numa mana maketu-maladi dede'ak anggama Yahudi mai boe. Ndia dalen malole. Ma ana nahani taa-taa Manetualain parenda-koasan mai. Yesus fai mamaten naa, ndaa no fai limak. Be'e-mai la'e-ndaa no hatahori Yahudir fai huhule-haradoin. Huu naa de fai limak naa, Yusuf nau nakonda nakahuluk Yesus ao-mbaa mamaten. De ana tao nambarani dalen fo neu noke Yesus ao-mbaa mamaten nai nggubenor Pilatus.
41015044	Neu nggubenor namanene Yusuf noke talo naa, boe ma ana heran. De ana nae, “Awii! Hatahori naa mate lai-laik neuk ka. Au du'a ae, ta bisa dadi talo naa, oo!” Boe ma nggubenor nadenu hatahorir fo reu roke komedan soldadu naa mai, de natane nae, “Talo bee? Yesus naa, maten ena, do beik?”
41015045	Komedan soldadu naa naselu nae, “Memak Ana mate numa bebeik kara ia mai ena, Papa.” Nggubenor namanene nala naa, boe ma ana nakaheik Yusuf neu ha'i nala Yesus ao-mbaa mamaten.
41015046	De Yusuf neu hasa tema naruk mabeli. Boe ma ana neni Golgotaa neu. Ana nakonda Yesus ao-mbaa mamaten numa ai ngganggek lain mai. Ana oo mboti nalololen nenik tema beuk naa. Faik naa, ara bei fo to'i basa rates esa nai lete batu dale. Boe ma ara ko'o rala Yesus ao-mbaa mamaten, de ralololin neni bolok naa dale neu. Basa de ara loli rala batu bebela mo'ok esa fo ara tatana ralololen neu rates naa lelesun. Boe ma Yusuf asa fali reu sara leo.
41015047	Faik naa, Maria numa Magdala mai, ma Maria laen (ndia Yoses inan) oo, tungga losa naa boe. Dua sara mete fo rasaneda ratalolole mamanak naa, fo ara tao Yesus ao-mbaa mamaten naa neu.
41016001	Be'e-mai fo fai neek, ndia hatahori Yahudir fai huhule-haradoin. Neu ledo tesa ena, Maria numa nusak Magdala mai, Maria esa bali (Yakobis inan) ma Salomi, reu hasa mina kaboo menik fo rae reu bibiru neu Yesus ao-mbaa mamaten, tungga hatahori Yahudir dala-hadan.
41016002	Neu fai Menggu huhua anan, telu sara reni rates naa reu.
41016003	Neu ara bei la'ok numa dalak, boe ma rakokola aok rae, “Naa! See ndia bisa tulun ita fo keko heni batu mo'ok naa numa rates lelesun mai? Neu ko ita telu ngga ta tabe'i sana, te batu naa mo'on seli na!” Tehuu neu ara losak ka naa, ara mete-rita batu naa neni loli henik ena.
41016005	Boe ma ara maso reni rates naa dale reu. Ara nggengger ralan seli, nahuu mete-rita hatahori muri anak esa nanggatuuk nai sira boboa konan, ana pake bua-lo'a muti manggadilak.
41016006	Boe ma hatahori muri anak naa nafada sara nae, “Ei hae mamata'u! Au bubuluk ei mai sangga Yesus numa Nasaret mai, fo ara rakanisan numa ai ngganggek naa lain. Ana ta nai ia ena, Ana nasoda fali numa mamaten mai ena. Mai fo mete-mita no ei mata heli-helim mara mamanak fo ara tao Yesus ao-mbaa mamaten neuk naa rouk ena.
41016007	Ei fali lai-lai leo! Miu mafada Petrus asa mae, Yesus nasoda fali numa mamaten mai ena. Ana la'o nakahuluk neni Galilea neu ena. Dei fo ara ratonggo ro Yesus nai naa, sama leo nafada ela sara ndia fai bakahulun. De fali miu ngga leo!”
41016008	Neu inak kara raa mete-rita mamanak naa rouk, boe ma ara nggengger. De ara ralai dea reu. Basa boe ma ara fali lai-laik. Ara ta rafada esa boe na, neu ara bei numa dalak, nahuu ara ramata'u ralan seli. [Lamatuak Yesus natonggo no Maria numa Magdala mai
41016009	Fai Menggu huhua anan naa, Yesus neu natudu matan nakahuluk neu Maria numa Magdala mai, fo fai bakahulun Yesus husi nita nitu hitu numa aon mai.
41016010	Ana mete-nita basa Yesus, boe ma ana fali de nafada basa hatahorir fo fai maneuk kara ara tungga Yesus. Ara bei bua-bua no dale sonak, ma luu-oen nara bei ta mada, rasaneda Yesus mamaten naa.
41016011	Boe ma Maria nafada sara nae, “Tao hata de ei bei susa? Hae susa bali, te Yesus nasoda fali numa mamaten mai ena! Bebeik kara ia au dei fo atonggo uan!” Tehuu basa sara raselu rae, “Weeh! O kada kokolak lelik!”
41016012	Basa boe ma Yesus ana nunin dua la'ok reni nggorok esa reu. Neu ara bei la'ok numa dalak, boe ma Yesus neu natudu matan neu sara. Yesus mata-aon nasafali ena, tehuu ta dook ka, boe ma ara ralelan.
41016013	Basa boe ma dua sara fali reu rafada nonoon nara rae, “Ei nenene dei! Bebeik kara ia, ai bei fo matonggo mia Yesus numa dalak!” Tehuu nonoon nara basa sara raselu rae, “Heeh! Ei boso kada kokolak lelik talo naa!”
41016014	Basa boe ma Yesus natonggo no ana nuni kasalahunu esan nara, neu ara ranggatuuk ra'a-rinu. Ana nahara neu sara nae, “Weeh! Ei langga batum mara seli! Hatahori rafada ei ena rae, ara mete-rita Au no mata de'e heli-helin nara ena, tehuu ei ta nau mamahere! Ei mae, basa sara kada kokolak lelik! Naa! Hatematak ia Au mesa ngga mai ena. Memak Au mate ena, tehuu hatematak ia Au asoda fali numa mamates mai ena! Ei mesa ngga mete no ei matam mara leo.
41016015	De hatematak ia ei muste la'o ndule basa dae-bafok ia, fo miu mafada basa hatahorir la'e-neu Au Tutui Maloleng ia.
41016016	Hatahori fo mana namahere neu Au, ma ana hambu saranik, neu ko Manetualain tao nasoi-nasodan, fo ana leo seku neu no Manetualain nai nusa tetuk do inggu temak. Tehuu hatahori fo mana ta namahere, neu ko ana hambu hukun, ma Manetualain ta simbok kana nai nusa tetuk do inggu temak, de ana leo kada dea seku neu.
41016017	Ma hatahorir fo mana ramahere neu Au, ara bisa tao tanda heran mata-matak kara, fo basa hatahorir bubuluk rae, sira koasan naa memak numa Manetualain mai. Ha'i netuduk, neu ko ara bisa husi nitur pake Au nadeng. Neu ko Manetualain fee sara bisa kokolak pake dede'ak laen, leo mae ara ta bei ralela dede'ak naa.
41016018	Ma leo mae ara to'u mengge karasok, do, ara rinu hambu raso, ara ta hambu sosoek. Boe ma mete ma ara ndae liman nara reu hatahori hedis sara langgan, neu ko ara hai.”
41016019	Yesus kokolak basa no ana nunin nara, boe ma Manetualain so'u botik kana hene neni nusa tetuk do inggu temak neu. Nai naa, Yesus dadi neu Manetualain lima konan, fo Dua Sara ranggatuuk to'u parenda sama-sama.
41016020	Basa boe ma ana nunin nara tungga Ndia parendan. De ara sudi bee reu fo tui-bengga neu basa hatahorir la'e-neu Yesus Tutui Malolen. Boe ma Manetualain fee sara koasa fo ara tao basa tanda heran nara fo Yesus nafada elak kara raa. De hatahori no'uk ka ramahere neu Yesus, te ara bubuluk ena rae, Tutui Malole naa, memak tebe.] [MARKUS NATE'E TUTUIN TUNGGA SUSURA LELE ULUK LAEN NARA (9) Neu ina kateluk kara raa losa Petrus asa ena, boe ma ara rafada basa-basan la'e-neu hatahori muri anak naa, fo mana kokolak numa rates ndia bebeik kara raa. (10) Basa boe ma Yesus parenda ana nunin nara fo reu tui-bengga la'e-neu Ndia Tutui Malolen ia nai basa mamanak kara losa dae-bafok bu'un nara. Tutui Malole ia natudu dalak fo Manetualain tao nasoi-nasoda hatahorir numa sala-singgon nara mai fo rasoda seku neu ro Ndia. Tutui Malole ia, memak tetebe ndoos. Huu naa de ana nakatataka nakandoo losa ta namaketu.]
42001001	Ama Teofilus fo mana hambu hada-horomatak. Soda-molek. Hatahori no'uk ka soba surak tutuik la'e-neu hata fo ara mori-dadi nai ai taladan nara ena. Ara surak tutuik kara raa, pake tutuik mana koko mafeo-falik numa ai fali neni ai mai seluk, numa fai uluk mai, fo ai bubuluk numa Lamatuak Yesus hatahori uma dalen nara ma numa hatahori laen mai boe fo ara mete-rita ro mata heli-helin nara. Basa tutuik kara raa, tungga tetu-tetu no Manetualain hehelu-bartaan numa lele uluk mai. Dadi au parisa no lutuk basa matak kara raa lala'en mulai numa tutuik oka-huun mai ena. Boe ma au aketu fo surak basa sara ro malole tungga tututin. No dalak naa, papa bisa bubuluk no tetuk hata fo mori-dadi ena.
42001004	Ma papa oo bisa namahere mae, hata fo hatahorir tuik kara raa ena, ta tutui pepeko-lelekok boe. Basa naar, hambu sara tetebes!
42001005	Tutuik ia oka-huun talo ia: neu manek Herodes to'u parenda numa profensi Yudea, hambu hatahori esa, nade Sakaria. Hatahori ia, malangga anggama Yahudi esa. Ma ndia oo bua-aok esa no ba'i Abia malangga anggaman nara boe. Sakaria saon, nade Elisabet. Ndia oo tititi-nonosik numa malangga anggamar mai boe, huu ndia ia, ba'i Musa ka'an Harun tititi-nonosin.
42001006	Dua sara leo-la'o no ndoos tungga Manetualain parendan ma hohoro-lalanen lala'en. Hatahorir oo fee hada-horomatak neu sara boe.
42001007	Dua sara oo lasik kara ena boe, tehuu ana taak kara, huu Elisabet ana manan makatemak.
42001008	La'e esa, Sakaria no ndia bua-aon Abia sara hambu baba'ek tao ues numa Uma Huhule-haradoi Ina-huuk nai Yerusalem.
42001009	Tungga sira si'en, malangga anggama raa le'a lot fo sangga bubuluk see ndia hambu baba'ek maso neni Uma Huhule-haradoi Ina-huuk Kama Malalaon Mate'en dale neu. Nai naa, hatahori naa muste hotu ai kaboo menik, nai Manetualain matan. Faik naa, lot tuda la'e-ndaa Sakaria.
42001010	Boe ma ana maso dale neu. Neu ana hotu ai kaboo menik numa Kama naa, hatahori no'un seli hule-haradoi numa uma bebelan naa.
42001011	Medak neu ma, Manetualain atan esa numa nusa tetuk do inggu temak mai, nambariik numa mamana hotu ai kaboo menik boboan kona.
42001012	Sakaria mete-nita naa, boe ma namata'u nalan seli, losa ana ta bubuluk nae tao hata ena.
42001013	Tehuu ata naa kokolak nae, “Sakaria! Boso mamata'u, ee! Manetualain namanene nala o huhule-haradoim ena. Dadi neu ko o saom bonggi nala ana touk esa fee o. O muste foin, nade Yohanis.
42001014	Neu ko hatahori no'uk ka oo ramahoko sama-sama ro ei boe, nahuu ei hambu anak ena. Kakanak ia, neu ko tao nala o dalem mbena sau-sau.
42001015	Manetualain Dula-dalen koasan sama-sama noon, mulai numa inan bei fo nairun mai. Ana muste naluli basa laru-ara. Neu ana namo'o mamais a, Manetualain paken dadi neu hatahori mana nesi mata.
42001016	Neu ko ana kokoe-nanasi hatahori Isra'el no'uk ka fo tungga falik sira Manetualain, fo mana naena haak parenda sara.
42001017	Ndia hihiru-heheon ma koasan, neu ko sama tetar leo ba'i Elia fo Manetualain mana to'u dede'an numa lele uluk mai. Ana mai nakahuluk numa ita Lamatuan mai. Ana tao nala ina-amar dalen sue-lai rasafali anan nara. Ma hatahori mana masadea Manetualain oo, ana tao nasafali sara fo ara bisa tungga Manetualain hihii-nanaun boe. No dalak naa, ana tao nala hatahorir sadia dalen nara fo simbok Lamatuak mamain.”
42001018	Tehuu Sakaria naselu nasafali mbali ata naa nae, “Ta bisa dadi?! Au ua au saong lasik talo ia ena! Talo bee de au bisa bubuluk ae, basa iar bisa mori-dadi?”
42001019	Boe ma ata naa naselu nae, “Talo ia! Au ia, Nggabarial, Manetualain neondan. Ana ndia nadenu au mai fo afada hara lii malole ia neu o.
42001020	Tehuu o ta nau mamahere au kokolang. Dadi tandan fo o mokek talo ia! O maam nakadite ma o ta bisa kokolak mala numa hatematak ia neu, losa ei hambu mala kakanak naa. Dei fo o tadu aom leo. Te hata fo au afadak ia, neu ko ana mori-dadi ndaa no fain.”
42001021	Hatahori no'uk kara fo mana hule-haradoi ruma dea, ara tutundindiik, nahuu Sakaria ta kalua-kalua.
42001022	Neu ana dea mai, ana ta bisa kokolak nala hata ena. Boe ma ana dududu a mbali sara nenik liman, de ara bubuluk rae, Manetualain natudu feen tanda heran esa ena, numa Kama Malalaok Mate'en naa dale.
42001023	Basa sira ue baba'en, boe ma Sakaria fali neni uman neu.
42001024	Ta dook ka boe ma Elisabet ta'in naisi. Boe ma ana kama aon losa bulak lima. Ana kokolak nae, “Koa-kio Manetualain! Mate'en boe ma Manetualain natudu Ndia dale susuen neu au. Mete ma au hambu tititi-nonosik ena, na, hatahorir ta rakamamaek au ena bali.”
42001026	Neu Elisabet ta'in la'ok bula nee ena, boe ma Manetualain nadenu atan numa nusa tetuk do inggu temak mai, fo neni nggorok esa nai profensi Galilea neu, nade Nasaret. Ata naa, nade Nggabarial.
42001027	Nai Nasaret hambu ana fe'ok esa, nade Maria. Maria ia, ta mesa kana, huu touk esa, nade Yusuf fufudin ena. Yusuf naa, mane Dauk tititi-nonosin. Nggabarial neu natonggo no ana fe'ok Maria.
42001028	Ana natudu aon neu ana fe'ok naa, boe ma nae, “Soda-molek ina! Manetualain here nala o ena, fo nae tao hata neulauk esa neu o. Manetualain sama-sama no o, Maria.”
42001029	Maria namanene nala naa, boe ma ana pangganaa doak ata naa kokolan. Ana ta nalela ata naa kokolan.
42001030	Boe ma ata naa tutin bali nae, “Maria! O hae mamata'u. Huu Manetualain nae natudu Ndia dale susuen neu o.
42001031	Ta dook ka bali te o ta'im naisi ena, de neu ko o bonggi mala ana touk esa. O muste foin, nade Yesus.
42001032	Neu ko Ana dadi neu Hatahori mo'o-inahuuk. Neu ko Manetualain seseik kana nae, ‘Ndia ia, Au Ana heli-heling.’ Fo ndia ia, Manetualain mana Demak Mate'en Anan. Neu ko Manetualain so'u nalan fo to'u parenda, sama leo Ndia ba'in mane Dauk.
42001033	Neu ko Ana ndia to'u parenda seku neu soa-neu hatahori Isra'el asa. Huu Ndia parendan ta mana basak.”
42001034	Tehuu Maria natane Nggabarial nae, “Au ia, bei ta sunggu-soro ita ua touk esa boe na! De talo bee fo au ta'ing bisa naisi?”
42001035	Boe ma Nggabarial naselu nae, “Talo ia! Neu ko Manetualain Dula-dale Malalaon neni o neti. Ma Manetualain mana Demak Mate'en koasan, neu ko ana nasa'o nala o. No dalak naa, neu ko Kakanak fo o bonggi malak naa, malalao ndoos. Huu Kakanak naa, Manetualain Anan.
42001036	Boso heran! O bobonggim esa, nade Elisabet, ta'in naisi ena boe. Hatahorir rae, ana ta bisa bonggi nala ena, nahuu lasik ena. Hatematak ia ta'in kaisik ma la'ok bulak nee ena.
42001037	Huu soa-neu Manetualain, basa hata a mesan bisa dadi!”
42001038	Boe ma Maria naselu nae, “Malole. Au ia Manetualain atan. Naa fo basa sara dadi tungga papa kokolam naa. Au sadia tungga kada Manetualain hihii-nanaun.” Basa boe ma, ata numa nusa tetuk do inggu temak mai naa la'o ela Maria.
42001039	Seli fai hida, boe ma Maria lai-lai hiek numa Nasaret mai, neni Sakaria nggoron manai profensi Yudea mbuku leten neu. Losa naa, boe ma ana dudi tutik kana neni Sakaria uman dale neu. De ana lole haran neu Elisabet.
42001041	Neu Elisabet namanene Maria haran naa, boe ma kakanak manai Elisabet ta'in dale naa, natingga-nasaka. Ma Manetualain Dula-dale Malalaon maso neni Elisabet neu.
42001042	Boe ma ana nanggou, de nafada nae, “Maria! Neu ko hatahorir so'u botik o nadem lena heni basa inak kara marai dae-bafok ia! Neu ko hatahorir oo so'u botik Kakanak manai o ta'im dale naa boe!
42001043	Au oo neni so'u botik boe, nahuu au Lamatuang inan mai tiro-dangga au.
42001044	Neu o mai, de lole haram neu au, boe ma kakanak manai au ta'ing oo natingga-nasaka, huu namahoko boe.
42001045	Manetualain natudu dale susuen neu o ena, nahuu o mamahere mae, Ana nau tao tungga Ndia hehelu-bartaan.”
42001046	Maria so'uk haran nae, “Numa au dale kuru-erong mai, au akadedemak Lamatuak!
42001047	Au daleng mbena sau-sau, nahuu Manetualain tao nasoi-nasoda au!
42001048	Ana loti-mete natalolole au ena, Ndia hatahori neondan fo sosoan taak ia. Numa hatematak ia neu, basa hatahorir tao au ia leo, ina mana mauak nalan seli,
42001049	nahuu Manetualain tao dede'a heran nara neu au. Ndia naa, mana Koasa Mate'en ma Malalao Ndoos.
42001050	Manetualain soa natudu dale kasian neu basa hatahorir mana fee hada-horomatak ma rakaluku-rakatele neun, numa tanak esa neni tanak esa neu.
42001051	Ana pake koasan, fo tao nala hatahori mana koa aok kara ramue-anggik.
42001052	Ana hai heni hatahori mana to'u koasar, nahuu sira nekededema aon nara. Tehuu Ana so'u botik hatahori mana makaloloe aok kara.
42001053	Ana hao-hani hatahori mana ndoe-la'ak kara losa rakabete, tehuu Ana husi heni hatahori kamasu'ik kara fo ara la'o ro lima roun nara.
42001054	Ana tulu-fali Ndia hatahori Isra'el asa, ma soa natudu Ndia dale kasian neu sara.
42001055	Lele uluk, Ana ndara fangga hehelu-bartaak no ita bei-ba'in nara, fo ndia, ba'i Abraham no basa ndia tititi-nonosin lala'en. Hatematak ia hehelu-bartaak bei neni ndara fanggak seku neu.”
42001056	Boe ma Maria leo no Elisabet losa bulak telu. Basa de ana fali neni ndia uman nai Nasaret neu.
42001057	Fain losak ka, boe ma Elisabet bonggi nala ana touk esa.
42001058	Hara liik naa natanggela neni ndia nufanelun ma nggoro isin nara rae, Manetualain natudu dale susuen, de fee anak esa neu Elisabet ena. Boe ma basa sara ramahoko.
42001059	Neu kakanak naa bei fo faik falu, boe ma ara sunat ana, tungga hatahori Yahudi hohoro-lalanen. Ara rae foi kakanak naa, nade Sakaria, tungga aman naden.
42001060	Tehuu inan nareresi nae, “Ta bisa talo naa! Muste nade Yohanis!”
42001061	Tehuu ara bala rae, “Tao hata de here nadek Yohanis? Ta hambu hatahori esa boe na nai ei nufanelum ndia pake nadek naa!”
42001062	Boe ma ara dududuk Sakaria fo sangga bubuluk ana nau foi kakanak naa nade see.
42001063	Sakaria dududu fo noke batu lei. Ara feen, boe ma ana surak nae, “Ndia naden Yohanis!” Boe ma basa hatahorir heran bali-bali.
42001064	Medak neu ma, Sakaria maan mana barakaik naa, banggana'u tutik kana. Boe ma ana so'uk koa-kiok neu Manetualain.
42001065	Basa hatahorir fo mana leo deka-deka rai naa, ramata'u ma heran. Boe ma tutuik naa natanggela numa bafak mai neni bafak neu, losa hatahorir marai profensi Yudea leten nara oo bubuluk boe.
42001066	Hatahorir fo mana ramanene tutuik naa dudu'a rae, “Manggaledok ena, Manetualain koasan sama-sama no kakanak naa. Neu ko namo'o mamais a, ana dadi neu hatahori dae-bafok rupak leo beek, ou?”
42001067	Basa boe ma Manetualain Dula-dale Malalaon maso neni Sakaria neu. Huu naa de ana kokolak nae,
42001068	“Koa-kio Lamatuak, hatahori Isra'el Manetualain! Ana mai ena fo tefa-soi nala Ndia hatahorin nara, mita fo ara boso sama leo ata-dator bali.
42001069	Manetualain so'u nala Hatahori esa ena fo Ndia koasan ta neni babanggak, fo neu ko Ana tao nasoi-nasoda ita. Ndia ia, numa ba'i Dauk tititi-nonosin mai.
42001070	Manetualain helu-bartaa memak basa iar ruma lele uluk mai ena, pake Ndia mana to'u dede'an fo dalen mahanik kara.
42001071	Hatematak ia Ana nau nakambo'ik ita numa ita musun nara mai, ma numa hatahorir fo dalen nara mburuk neu ita mai.
42001072	Ana natudu Ndia dale susuen neu ita bei-ba'in nara, nahuu Ana nasaneda taa-taa neu Ndia hehelu-bartaan neu sara, fo Ana ndara fangga no ba'i Abraham.
42001074	Ana nakambo'ik ita numa ita musun nara mai ena, fo ita bisa takaluku-takatele neun, ma ta parluu tamata'u bali.
42001075	Ana nakambo'ik ita ena, mita fo ita bisa leo-la'o nai matan no lolo-laok ma ndoos seku neu.
42001076	Anis! O ia, Au anang. Neu ko hatahorir ralela o rae, o ia, Manetualain mana Demak Mate'en mana to'u dede'an. Neu ko o muu mafada hatahorir, fo ara simbok Lamatuak mamain no dale malenggak.
42001077	Neu ko o muu matudu dalak neu Manetualain hatahorin nara, fo ara bubuluk rae, ara hambu masoi-masodak, nahuu Manetualain koka heni sala-singgon nara.
42001078	Huu Manetualain dalen banggana'u ma tuda kasian neu ita, de Ana fee lelak beuk neu ita, sama leo fai beuk neni manggaledo beuk. Ita mana leo-la'o nai makiuk dale, ma ita mana tamata'u mamates, nahuu bei ta malole to Manetualain, neu ko hambu manggaledok fo nakalala'ok ita teni dala mole-dame teu.”
42001080	Basa boe ma Yohanis tamba faik boe namo'o. Ma Manetualain Dula-dalen tao natetean. Ana namo'o mamais a, boe ma neu leo numa mamana nees, losa ana mulai tao uen soa-neu hatahori Isra'el asa.
42002001	La'e esa, neu Kirenius dadi neu nggubenor numa Siria, boe ma mane ina-huuk, nade Agustus fee kalua parenda esa nae, “Basa hatahorir marai man-parenda Roma koasan, muste fali nggoro-tadun nara reu, fo tungga sensus!” Naa, ndia makasososan fo man-parenda Roma reke rau-inggun nara.
42002003	De basa hatahorir fali nggoro-tadun nara reu fo tungga sensus.
42002004	Faik naa, Yusuf leo numa nggoro Nasaret nai profensi Galilea. Ana fufudi ana fe'ok esa ena, nade Maria, fo ta'in kaisik. Yusuf naa, mane Dauk tititi-nonosin, de ana muste fali neni Dauk kotan Betlehem neu nai profensi Yudea, fo tungga sensus. Huu naa de dua sara la'o reni kota Betlehem reu.
42002006	Neu ara ruma naa, Maria fain fo sangga nae bonggi losa ena.
42002007	Tehuu numa naa ara ta hambu kama sesebak nai uma leo taak ena. Huu naa de ara dudi reni lalae esa dale reu. De ana bonggi Ana makasososan, Ana tou anak. Boe ma ara ralusen renik tema nelusek, fo rasusunggun neu ha'o dale.
42002008	Le'odaen naa, hambu mana lolo hida be'e ranea sira bibihie-bibilombon numa mook nai kota deak.
42002009	Medak neu ma, ara mete-rita Manetualain atan numa nusa tetuk do inggu temak mai. Boe ma Lamatuak sa'an nasa'a ndule basa sara, de ramata'u ralan seli.
42002010	Tehuu ata naa nafada nae, “Ei boso mamata'u dei! Nenene matalolole, ee! Au mai fo nau afada ei hara lii malole esa. Basa mana namanene hara liik ia, neu ko ramahoko.
42002011	Hara lii malole ia liin talo ia: Faik ia inak esa bonggi nala Karistus ena nai Betlehem, nai mane Dauk kotan. Karistus naa, Hatahori fo Manetualain helu-bartaa memak kana numa lele uluk mai. Manetualain nadenun mai fo Ana tao nasoi-nasoda hatahori numa sala-singgon nara mai! Ndia ia, neu ko hatahorir roken rae, ‘Lamatuak’, te Ana ndia naena haak parenda basa-basan!
42002012	Dei fo ei malelan no dalak talo ia: ei matonggo mia Kana mbimbila anak esa neni nelusek no tema nelusek. Ana sunggu nai ha'o bandar dale.”
42002013	Ata naa kokolak basa boe ma, medak neu ma Manetualain atan no'un seli numa nusa tetuk do inggu temak mai fo rakabubua roon. Boe ma ara koa-kio Manetualain ma soda rae,
42002014	“Ai makadedemak Manetualain naden! Ndia mana to'u parenda nai lalai fo demak mate'en. Manetualain nau fee mole-dame soa-neu hatahorir marai dae-inak, fo mana tao ramahoko Ndia dalen!”
42002015	Basa boe ma Manetualain atan nara fali reni nusa tetuk do inggu temak reu. Boe ma mana lolor raa kokolak rae, “Wee! Mai ita teni Betlehem teu, fo teu mete-tita Kakanak naa dei! Te Lamatuak haitua harak naa neu ita ena.”
42002016	Boe ma ara la'o lai-lai hiek reni Betlehem reu. De ratonggo ro Maria ma Yusuf. Ma ara oo mete-rita Kana mbimbila anak naa, sunggu nai ha'o dale boe.
42002017	Neu ara mete-rita Kakanak naa, boe ma ara tui rae, “Bebeik kara ia, Manetualain atan nara ruma nusa tetuk do inggu temak mai rafada la'e-neu Kakanak ia neu ai ena!” Boe ma ara tui no lutuk losa basan.
42002018	Basa hatahorir heran bali-bali, ramanene mana lolor raa tutuin.
42002019	Tehuu Maria mbedan neu dalen, basa mandadik kara raa. Ana dudu'a no neneek fo nae sangga bubuluk sosoa-ndandaan hata.
42002020	Basa de mana lolor fali reni sira bibihie-bibilombon nara reu. Boe ma ara rakadedemak Manetualain naden. Ara roke makasi neun, huu hata fo ramanenek ma mete-ritak naa, sama tetar no hata fo Manetualain atan nafadak naa ena.
42002021	Bonggi basa fai falu, boe ma ara sunat Kana mbimbila anak naa tungga ba'i Musa hohoro-lalanen. Ina-aman foin, nade ‘Yesus’. Nadek naa, ndia nadek fo ata numa nusa tetuk do inggu temak mai nafada sara ena, neu inan bei ta nairun.
42002022	Hambu hohoro-lalanek esa numa ba'i Musa mai nae, ina mana bonggi basak fai haa hulu ena muste neu tao tungga dala-hadak nelao aok nai Uma Huhule-haradoi Ina-huuk. No dalak naa, ara bisa maso uma huhule-haradoik leo biasa. Huu naa de Yusuf no Maria reni Yerusalem reu fo tao tungga dala-hadak naa. De ara roo sira Ana mbimbila anan naa neni Uma Huhule-haradoi Ina-huuk dale neu, fo loo liman dadi neu Lamatuak enan.
42002023	Ara tungga Lamatuak hohoro-lalanen fo rae, “Inak esa-esak fo mana bonggi ana makasososak, mete ma tou anak, na, ana muste loo lima kakanak naa dadi neu Lamatuak enan.”
42002024	Tungga Lamatuak hohoro-lalanen, mete ma loo lima kakanak neu Lamatuak, na, ina-aman muste fee mbui teu pasan esa do mbui lunda sina tenak dua. Huu naa de Yusuf no Maria oo tao tungga hohoro-lalanek naa boe.
42002025	Faik naa, hambu ba'i esa, nade Simeon, leo numa kota Yerusalem. Hatahori ia, dalen ndoos ma dalen hii nalan seli neu Manetualain. Manetualain Dula-dale Malalaon nafadan ena nae, ana mete-nita Karistus dei fo ana mate. Karistus naa, ndia neu ko tao masoi-masodak neu hatahori Isra'el asa.
42002027	Faik naa, Manetualain Dula-dalen nuni no Simeon neni Uma Huhule-haradoi Ina-huuk neu. Naa, nandaa no Yesus ina-aman roon neni naa neu, fo loo liman dadi neu Lamatuak enan.
42002028	Ba'i Simeon mete-nita Kakanak naa, de ana ko'o nalan, boe ma ana koa-kio Manetualain nae,
42002029	“Koa-kio Manetualain! Manetualain tao tungga Ndia hehelu-bartaan neu au ena. Dadi hatematak ia Manetualain bisa nakambo'ik au, mita fo au bisa mate no mole-damek,
42002030	huu au mete-ita Hatahori fo Manetualain nadenun mai ena, fo tao nasoi-nasoda ai numa ai sala-singgon nara mai!
42002031	Manetualain nae pake Kakanak ia fo tao nasoi-nasoda basa hatahori nusa-nusak kara.
42002032	Neu ko Ana sama leo sa'ak, fo neni hada-horomatak soa-neu Manetualain hatahorin Isra'el asa. Ana oo sama leo manggaledok boe, fo natudu Manetualain eno-dalan soa-neu basa hatahori nusa-nusak laen nara.”
42002033	Yusuf no Maria ramanene rala naa, boe ma ara heran bali-bali neu hata fo ba'i Simeon kokolak la'e-neu sira Anan.
42002034	Basa naa Simeon fee baba'e-babatik neu sara. Boe ma nafada Maria nae, “Yesus inan, ee! Neu ko hatahori no'uk ka rai Isra'el timba-ndundu heni ina Anan ia. Tehuu sira tatao-nono'in neun naa, neu ko natuda falik kasa. Ina Anan ia oo tao nala hatahori no'uk ka dalen mbena sau-sau boe.
42002035	No dalak naa, neu ko Manetualain buka nakambela hatahorir dalen. Tehuu Maria, neu ko o hambu susa-sona mo'ok, nok bali mbau dombe tafak neu o tende boam.”
42002036	Numa Uma Huhule-haradoi Ina-huuk oo hambu ina lasik esa boe, nade Hanaa. Teun nara falu hulu haa. Aman, nade Fanuel, numa leo Aser mai. Ana nauma-loo teuk hitu, boe ma saon mate la'o elan. Be'a Hanaa ia, Manetualain mana to'u dede'an. Ue-tataon soa hule-haradoi ma puasa nai Uma Huhule-haradoi Ina-huuk, fo nakaluku-nakatele neu Manetualain hatu-leledon.
42002038	Neu Simeon kola-kola no Yusuf ma Maria, ina lasik naa mai deka-deka. De ana namanene sara, boe ma ana koa-kio Manetualain. De ana kokolak la'e-neu Yesus soa-neu basa hatahori mana rahani Manek fo Manetualain helu-bartaa ena nae, nau nadenun mai fo nakambo'ik hatahori Isra'el asa.
42002039	Neu Yusuf no Maria tao tungga basa ba'i Musa hohoro-lalanen lala'en numa kota Yerusalem ena, boe ma ara fali reni profensi Galilea reu, nai sira nggoron Nasaret.
42002040	Yesus oo namo'o mamais a boe, Ana tamba nakadere, tamba nalela ma Ana bubuluk dalak no'uk ka. Manetualain oo natudu dale susuen neun boe.
42002041	Tungga teuk, Yusuf no Maria reni kota Yerusalem reu, fo ra'a feta Paska numa naa.
42002042	La'e esa, neu Yesus teun nara salahunu dua, ara oo la'ok sama-sama reni Yerusalem reu fo tungga feta naa leo biasa boe.
42002043	Fai Paska nate'e, boe ma Yusuf no Maria la'ok fali reni Nasaret reu rambalololok ro hatahori no'uk ka, fo fali reni Galilea reu. Tehuu ara ta bubuluk la'o ela Yesus numa Yerusalem. Ara du'a rae, fama te Yesus nambalololok no nonoon nara. Tehuu losa bobok, ara ta mete-rita sana. Boe ma ara mulai sangga reu-mai, ndule basa bobonggin nara ma nonoon nara.
42002045	Huu ara ta ratonggo roon, de ara lenggu fali reni Yerusalem reu, fo rae sanggan nai naa.
42002046	Losa naa, ara sanggan losa faik telu dalen, dei de ratonggo roon numa Uma Huhule-haradoi Ina-huuk dale. Ana nanggatuuk nakaseseluk dede'ak no meser anggama Yahudir.
42002047	Basa hatahori mana mamanenek kara heran bali-bali, nahuu Ana bubuluk tebe-tebe Manetualain Susuran isin ma Ana bisa naselu nala sira netatanen nara no neulauk.
42002048	Ina-aman mete-rita talo naa, boe ma ara heran. De inan nae, “Yesus! Tao hata de O tao mala ai sota talo ia? O amam ma au pangganaa doak ma maputa-piok miu-mai sangga O!”
42002049	Tehuu Yesus naselu nae, “Tao hata de mama no papa sota ma susa sangga Au? Bubuluk ena, hetu? Au aena ues nai Au Amang Uman.”
42002050	Tehuu ara ta bubuluk no tetuk hata fo Ana kokolak naa.
42002051	Boe ma basa sara fali reni Nasaret reu. Yesus tao tungga Ndia inan no aman parendan. Boe ma inan mbeda basa mandadik kara raa neu dalen.
42002052	Leo naak ena Yesus oo namo'o mamais losa Ana dadi ta'e ana, tamba nalela leo-la'o neulauk boe. Manetualain ma hatahorir oo sue-lai neun boe.
42003001	Faik naa, Tiberius dadi neu mane ina-huuk mana to'u parenda numa Roma teuk salahunu lima ena. Pontius Pilatus dadi neu nggubenor numa profensi Yudea. Herodes dadi neu nggubenor numa profensi Galilea. Herodes ka'an Felipus dadi neu nggubenor numa profensi Iturea ma profensi Trakonitis. Ma Lisanias dadi neu nggubenor numa profensi Abilene. Faik naa oo Hanas ma Kayafas dadi reu malangga anggama Yahudi malangga ina-huun nai kota Yerusalem boe. Faik naa, Yohanis fo Sakaria anan naa, leo numa mamana nees dook ka numa nggorok mai. Numa naa Manetualain feen hara heheluk.
42003003	Yohanis namanene basa, boe ma ana la'ok neni basa nggoro mana deka-deka lee Yarden fo nafada hatahorir nae, “Ei muste manaku ma la'o ela basa sala-singgom mara fo Manetualain koka heni basa sala-singgok kara raa. Basa naa ei muste sarani dei, fo dadi tanda nae, ei malole mia Manetualain ena.”
42003004	Lele uluk Manetualain mana to'u dede'an ba'i Yesaya surak la'e-neu Yohanis ia nae, “Hambu hatahori nai mamana nees eki nae, ‘Basa hatahorir mahehere tao malole dalak fo simbok Lamatuak mamain! Tao matetetu dalak fo simbok kana.
42003005	Fua matetu dokek kara. Fera matetu letek kara. Tao mandoo dala peko-pakik kara, tao manggatusi dala mana duku-le'uk kara.
42003006	Mita fo basa hatahori nusa-nusak kara bisa bubuluk rae, Manetualain nau tao nasoi-nasoda hatahori numa sira sala-singgon mai.’ ”
42003007	Hatahori no'uk ka sudi ruma bee mai, fo roke Yohanis sarani sara. Tehuu ana mboka sara nae, “Heeh! Ei mana pepeko-lelekok! Ei sama leo mengge karasok! Boso du'a mae ei bisa makambo'ik numa Manetualain huku-dokin mai, no ei kekedik mae ei sale dalem do tuke teim mara! Taa! Ta dook ka ena, te Manetualain huku-doki basa hatahorir ta mana sale dalen do tuke tein nara no tebe-tebe.
42003008	Ei boso du'a mae, ‘Au ta hambu huku-dokik, nahuu au ia, ba'i Abraham tititi-nonosin.’ Hambu nai bee dadi talo naa? Naa, ta bisa tulu-fali ei, nahuu ta tao nala ei dadi miu hatahori lolo-laok. Manetualain bisa tao nala batur ia dadi reu ba'i Abraham tititi-nonosin. Au afada, ee! Matudun tungga ei leleo-lala'om mara mae, ei masadea la'o ela ei sala-singgom mara ena, ma tungga falik Manetualain ena.
42003009	Ei muste tao hata fo neulauk. Mete ma taa, na, Manetualain huku-doki beran tuda la'e ei, sama leo hatahori pake taka fo hungga heni ai huuk numa okan mai. Leo naak ena! Ai huuk sosoan ta ena, mete ma buna-boan ta neulauk. Dadi malole lenak hungga henin, fo pirun neni a'i dale neu.”
42003010	Basa de hatahori no'uk kara raa ratane Yohanis rae, “De ai muste tao hata?”
42003011	Boe ma ana naselu nae, “Mete ma o badum dua, na, fee esa neu hatahori badu taak. Mete ma o kanana'ak, na, ba'e fee hatahori nana'a taak kara.”
42003012	Boe ma mana susu bear mai fo roke Yohanis sarani sara. Ara ratane rae, “Papa Meser! Ai muste tao talo bee?”
42003013	Ana naselu nae, “Ei soa puputa-papata. Tehuu hatematak ia, ei muste maue-osa no ndoos. Boso puku bea lenak numa man-parenda hohoro-lalanen mai. Mita fo rau-inggu bae bea ndaa no hohoro-lalanen.”
42003014	Hambu soldadu hida ruma naa boe. Ara ratane Yohanis rae, “Mete ma ai, na, talo bee? Ai muste tao hata?” Boe ma ana naselu nae, “Boso pakana'e mala hatahorir doin tungga ei hihiim. Ma boso makasasa'ek salak neu hatahori no bolo-dalan taa. Ei muste moke makasi ma mameda dai no simbo katemak ei nggadim.”
42003015	Basa hatahorir ramanene rala kokolan naa, boe ma esa kei esa ma kutu-nu'u rae, “Awii! Fama te Yohanis ia, Karistus fo Manetualain helu-bartaa nae nadenun mai numa lele uluk mai ena!”
42003016	Tehuu Yohanis nafada sara nae, “Nenene matalolole! Neu ko hambu Hatahori esa ta neni babanggak lena heni au nae mai. Leo mae dadi uu kada Ndia nedenun oo, au ta andaa boe. Au bisa sarani ei pake kada oe, tehuu neu ko Ana tao lena heni au bali, ndia Ana tao nasofe ei dalem mara no Manetualain Dula-dale Malalaon. Neu ko Ana tao nalalao ei, sama leo hatahorir hotu dafu dae pake a'i.
42003017	Ana hukun hatahori mana tao salak kara, sama leo mana ue dae kukuru anin fo bingga fe'e hade neuk numa hade langgak kara mai. Boe ma ana mbeda hade neuk neni soka dale neu ma hotu heni hade langgak kara. Leo naak oo Karistus hukun hatahori kasalak kara, ma piru sara reni a'i mbila ta kala matek dale reu boe.”
42003018	No dalak naa, Yohanis fee nesenedak neu hatahori la'e-neu dede'ak mata-matak kara, ma nafada sara Manetualain Hara Lii Malolen.
42003019	Faik naa, Yohanis oo mulai kokolak no manggaledon la'e-neu Herodes tatao-nono'in boe. Dede'ak naa talo ia: Herodes ia, nggubenor nai profensi Galilea. Salan malunu ndoos. Ha'i netuduk leo, ana le'a neni fadin saon, nade Herodias. Naa te fadin bei masodak, ma bei ta namaketu no Herodias. Herodes leleo-lala'o ta neulaun naa, tao nala Yohanis ka'in no ledo-ledo, losa Herodes doak neun. Boe ma Herodes humu nala Yohanis, de ana teen neni bui dale neu.
42003021	Fai bakahulun, neu ara bei ta humu rala Yohanis, ana sarani hatahori no'uk ka. Ma ana oo sarani Yesus boe. Basa naa Yesus hule-haradoi, boe ma lalai natahuka.
42003022	De Manetualain Dula-dale Malalaon konda neni Yesus neu. Dula-dalek naa mata aon dadi sama leo mbui lunda sina. Basa de hambu harak numa lalai mai nae, “O ia, Au Ana susueng. O soa tao mamahoko Au.”
42003023	Neu Yesus mulai tui-bengga hatahorir la'e-neu Manetualain eno-dala sodan, Ndia teun nara, fama te teuk telu hulu. Hatahorir bubuluk rae, Yesus ia, Yusuf anan. Yusuf bei-ba'in nara, sira: Yusuf aman, Eli.
42003024	Eli aman, Matat. Matat aman, Lewi. Lewi aman, Melki. Melki aman, Yanai. Yanai aman, Yusuf.
42003025	Yusuf aman, Matatias. Matatias aman, Amos. Amos aman, Nahum. Nahum aman, Hesli. Hesli aman, Nagai.
42003026	Nagai aman, Maat. Maat aman, Matatias. Matatias aman, Semein. Semein aman, Yosek. Yosek aman, Yoda.
42003027	Yoda aman, Yohanan. Yohanan aman, Resa. Resa aman, Serubabel. Serubabel aman, Sealtiel. Sealtiel aman, Neri.
42003028	Neri aman, Melki. Melki aman, Adi. Adi aman, Kosam. Kosam aman, Elmadam. Elmadam aman, Er.
42003029	Er aman, Yosua. Yosua aman, Elieser. Elieser aman, Yorim. Yorim aman, Matat. Matat aman, Lewi.
42003030	Lewi aman, Simeon. Simeon aman, Yahuda. Yahuda aman, Yusuf. Yusuf aman, Yonam. Yonam aman, Elyakim.
42003031	Elyakim aman, Melea. Melea aman, Mena. Mena aman, Matata. Matata aman, Natan. Natan aman, Dauk.
42003032	Dauk aman, Isai. Isai aman, Obet. Obet aman, Boas. Boas aman, Salmon. Salmon aman, Nahason.
42003033	Nahason aman, Aminadab. Aminadab aman, Admin. Admin aman, Arni. Arni aman, Hesron. Hesron aman, Peres. Peres aman, Yahuda.
42003034	Yahuda aman, Yakob. Yakob aman, Isak. Isak aman, Abraham. Abraham aman, Tera. Tera aman, Nahor.
42003035	Nahor aman, Seruk. Seruk aman, Rehu. Rehu aman, Pelek. Pelek aman, Eber. Eber aman, Sela.
42003036	Sela aman, Kenan. Kenan aman, Arpaksad. Arpaksad aman, Sem. Sem aman, Noh. Noh aman, Lamek.
42003037	Lamek aman, Metusalak. Metusalak aman, Henok. Henok aman, Yared. Yared aman, Mahalalel. Mahalalel aman, Kenan.
42003038	Kenan aman, Enos. Enos aman, Set. Set aman, Adam. Adam ia, Manetualain ana nekedadadin.
42004001	Yohanis sarani basa Yesus, boe ma Yesus la'o ela lee Yarden. Manetualain Dula-dale Malalaon sama-sama noon. Boe ma Dula-dalek naa nuni no Yesus neni mamana nees neu.
42004002	Yesus leo numa naa losa faik haa hulu. Faik naa Yesus ta na'a hata esa boe na, de Ana ndoe nalan seli. Boe ma nitur malanggan mai soba-doun fo sangga nae iken.
42004003	Ana kokolak mbali Yesus nae, “Mete ma tebe-tebe Manetualain Anan O, na, O maena koasa. De madenu batur ia dadi roti fo O mu'a sara leo.”
42004004	Tehuu Yesus naselu nae, “O nanaum talo bee, ia! Ta bubuluk, do? Sama leo neni surak nai Manetualain Susura Malalaon dale nae, ‘Hatahori dae-bafok ta nasoda numa kada nana'ak mai, hetu!’ ”
42004005	Basa boe ma nitur malanggan nuni no Yesus neni mamana demak esa neu, de natudun basa man-parenda manai dae-inak no basa nula-napun lala'en. Boe ma ana kokoe Yesus nae, “Basa man-parendar ro sira koasan lala'en naa, au enang basa naar. Leo naak oo, no basa ndia nula-napun boe! De au aena haak fee neu see, fo au nau.
42004007	Au nau fee basa sara reu O. Tehuu O tao matak esa dei, dei fo au fee. Muda hiek! O makaluku-makatele neu kada au. Kada naa!”
42004008	Tehuu Yesus naselu mbalin nae, “Hambu nai bee talo naa? Sama leo neni surak nai Manetualain Susura Malalaon nae, ‘O muste makaluku-makatele neu kada Manetualain. Ma o muste maono-lalau neu kada Ndia.’ ”
42004009	Basa boe ma nitur malanggan nuni no Yesus neni kota Yerusalem neu. Numa naa, ana nuni no Yesus hene reni mamana demak mate'en manai Uma Huhule-haradoi Ina-huuk reu. Boe ma ana nae, “Mete ma tebe-tebe Manetualain Anan O, na, boke dae muu leo!
42004010	Sama leo neni surak nai Manetualain Susura Malalaon nae, ‘Dei fo Manetualain nadenu Ndia atan nara ruma nusa tetuk do inggu temak mai, fo ranea O.
42004011	Neu ko ara mai ratanee rala O, mita fo O eim ta koi la'e batu faa boe na.’ ”
42004012	Tehuu Yesus naselu nae, “Boso papata Au. Sama leo neni surak nai Manetualain Susura Malalaon dale nae, ‘Boso soba-dou Manetualain!’ ”
42004013	Nitur malanggan soba-dou Yesus no dalak mata-matak kara, tehuu ana ta nala sana. Boe ma ana la'o ela Yesus, fo nahani fai neulauk dei.
42004014	Basa boe ma Yesus fali neni profensi Galilea neu, ma Manetualain Dula-dale Malalaon fee koasa neun. Ta dook ka boe ma hatahorir marai nusak naa, mulai ralela Ndia naden.
42004015	Ana fee nenorik numa hatahori Yahudi uma huhule-haradoin nai bee a mesan. Boe ma hatahorir koa-kion rae, “Yesus naa, Hatahori ta neni babanggak, ee!”
42004016	La'e esa, Yesus neni ndia nggoron Nasaret neu. Ndaa no hatahori Yahudir fai huhule-haradoin, ndia ‘fai Sabat’, Ana maso neni uma huhule-haradoik neu, tungga Ndia si'en. De Ana nambadeik fo nae lees numa Manetualain Susura Malalaon mai.
42004017	Boe ma ara loo feen ba'i Yesaya susuran. Ana buka susurak naa de sangga lalanek, ma lees nae,
42004018	“Manetualain Dula-dalen koasan nai Au. Huu naa de Ana henggenee memak Au, fo tui-bengga Lamatuak Hara Lii Malolen neu hatahori kasian nara. Ana nadenu Au ena, fo afada ae, mana nai buir, neu ko hambu nekembo'ik; pokek kara, neu ko bisa mete-rita rasafali; mana hambu tuni-ndenik kara, neu ko leo-la'o no nekembo'ik.
42004019	Hatematak ia Lamatuak fain losa ena, fo tao nasoi-nasoda Ndia hatahorin nara.”
42004020	Lees basa susurak naa, boe ma Yesus lulu falik kana de loon neu mana koladu uma huhule-haradoik, basa de Ana nanggatuuk. Basa hatahorir maruma uma huhule-haradoik naa, mete raherek kana.
42004021	Boe ma Ana nafada sara nae, “Hata fo ei mamanenen numa Manetualain Susura Malalaon mai naa, hatematak ia dadi ena!”
42004022	Boe ma basa hatahorir maruma naa mulai koa Yesus rae, “Awii! Hata fo Ana kokolak bebeik kara ia, neulau ndoos. Tehuu Ndia ia, Usu Anan, hetu? Talo bee de ana bisa talo ia?”
42004023	Boe ma Yesus nafada sara nae, “Ei basa ngga bubuluk ena hambu dede'ak nae, ‘Heeh, doter! Puli mala o ao heli-helim dei!’ Ei mae pake dede'ak naa, fo ndee masafali neu Au mae, ‘Tao hata de O ta tao tanda heran esa boe na soa-neu ai marai ia, fo sama leo O taok numa kota Kapernaum naa?’
42004024	Ndoon talo ia: hatahori ta nau simbok Manetualain mana to'u dede'an nai ndia nggoro-tadu heli-helin.
42004025	Ha'i netuduk numa Manetualain mana to'u dede'an ba'i Elia mai. La'e esa, udan ta konda teuk telu seserik ena. Lelek naa, hambu ina falu no'uk ka ruma Isra'el. Tehuu Manetualain ta nadenu Elia fo tulu-fali sara. Manetualain nadenun neni kada ina falu esa numa nggorok Sarfat neu deka no kota Sidon. Naa te ina lasik naa, ta hatahori Yahudi. Tehuu ana namahere Manetualain koasan.
42004027	Ha'i netuduk laen numa Manetualain mana to'u dede'an Elisa mai. Lelek naa, hatahori Yahudi no'uk ka hambu hedi kusta ruma Isra'el. Tehuu Manetualain ta fee hahaik neu sara. Manetualain nadenu Elisa fo tao nahai kada hatahori kusta esa, nade Naaman. Naa te ndia naa, hatahori Siria, ta hatahori Yahudi. Tehuu ana namahere Manetualain koasan.”
42004028	Neu ara ramanene rala Yesus kokolan naa, boe ma basa sara lurin.
42004029	Boe ma basa sara rambadeik randaa, de ara husi heni Yesus numa uma huhule-haradoik naa mai. Boe ma ara le'a roon neni nggorok tatain neu, fo rae timba nggarin neni mbiak manai naa dale neu.
42004030	Tehuu Ana la'o dea neu nesi kada hatahori no'uk kara talada heon, de la'o ela sara ruma naa.
42004031	Basa boe ma Yesus konda neni Kapernaum neu nai dano Galilea tatain. Tungga-tungga fai huhule-haradoik, Ana nanori hatahorir rai uma huhule-haradoik dale.
42004032	Hatahorir heran bali-bali nenene Ndia kokolan, huu Ana bubuluk no tetuk nenorik kara raa isin.
42004033	La'e esa, neu Yesus fee nenorik numa uma huhule-haradoik naa, hambu hatahori fo nitu sa'ek esa mulai bolu tingga-tingga nae,
42004034	“Hoi! Yesus Hatahori Nasaret, ee! O mai tao hata mua ai nai ia! O mai fo mae makalulutu ai, do? Ai malela O. O ia, Hatahori Malalaok fo lele uluk Manetualain helu-bartaa nae nadenun mai.”
42004035	Tehuu Yesus mbokan nae, “Makatema o bafam! Kalua numa hatahori naa mai!” Medak neu ma, nitu naa fae nggari hatahori naa neu daer numa hatahorir taladan mai. Basa boe ma nitu naa kalua la'o ela hatahori naa, ma ana ta tao nahedi sana.
42004036	Basa hatahori bafan nara bese mboo, de rae, “Heran, ee! Hatahori ia kokolan naena koasa ta neni babanggak! Losa neu nitu oo tungga parendan boe, de kalua numa hatahori mai!”
42004037	Boe ma tutuik la'e-neu Yesus mulai natanggela nai basa mamanak kara marai nusak naa.
42004038	Ara kalua numa uma huhule-haradoik naa mai, boe ma Yesus neni hatahori esa uman neu. Hatahori naa nade Simon. Simon ari-inan hambu hedi sumaik, de ao-inan natobi roo-roo. Boe ma ara roke-hule Yesus rae, “Papa! tulun tao mahai ina lasik dei!”
42004039	Yesus neu nambariik deka neu mamana susungguk tatain, boe ma Ana husi kalua heni hedi sumaik numa ina lasik mai. Hatematak naa oo hedi sumain mopon tutik ka boe. Boe ma nambadeik tutik ka, de neu sadia nana'ak fee sara.
42004040	Bobon naa, neu ledo sangga nae tesa ena, hatahorir roo basa hatahori hedis sara reni Yesus reu. Hedin nara mata-matak kara. Boe ma Ana nafaroe hatahori hedis sara raa, de tao nahai basa sara.
42004041	Numa hatahori hedis sara raa mai oo, hambu hida nitu sa'ek kara boe. De Yesus parenda nitur raa, fo kalua numa hatahorir raa mai. Ara kalua ma bolu rae, “O ia, Manetualain Anan!” Nitur raa bubuluk rae, Ndia ia, Karistus fo Manetualain helu-bartaa memak kana numa lele uluk mai ena fo nae nadenun mai. De Yesus ka'i sara fo boso kokolak dede'a de'ek esa boe na la'e-neu Ndia aon.
42004042	Neu be'e-mai lole manggaledo, boe ma Yesus be'e fo neni mamana nees esa neu, nai kota dea. Hatahorir sanggan sudi nai bee. Neu ratonggon, boe ma ara kokoen rae, “Papa leo mua ai leo! Hae muni mamanak laen muu!”
42004043	Tehuu Ana naselu nae, “Au oo muste uni nggorok laen uu boe, fo uu tui-bengga Hara Lii Malole la'e-neu Manetualain parenda-koasan. Manetualain nadenu Au ena fo akalala'ok ues naa.”
42004044	Boe ma Ana la'ok numa nggorok esa mai neni nggorok esa neu, fo fee nenorik nai uma huhule-haradoik kara marai profensi Yudea.
42005001	La'e esa, Yesus nanori hatahorir ruma dano Galilea tatain. Hatahori no'uk ka mai fo rae nenene Manetualain Dede'a-kokolan. Losa neu ara raseseti rakarumbu rala Yesus.
42005002	Deka naa, hambu mana pu'a-dalak kara raole ralao pu'an nara ruma mada lai. Boe ma Yesus mete-nita ofa lambu rouk dua nafu ruma naa.
42005003	Ofa kaduak kara raa, Simon enan esa. Yesus hene neni Simon ofan lain neu, boe ma noken fo ana tonda ofak neni oe demak faa neu dei. De Ana nanggatuuk nanori hatahori no'uk kara raa.
42005004	Ana fee nenorik basa, boe ma kokolak no Simon nae, “Simon! Tonda ofak muni tasi demak faa muu fo nggari pu'ak neu naa. Neu ko ei mala i'ak no'uk ka.”
42005005	Tehuu Simon naselu nae, “Awii, Lamatuak boe oo! Ai pu'a fafandek ai lima-ein nara hatu katemak esa ena, tehuu ta mala i'ak esa boe na! Tehuu Papa nae leo naa ena, na, neu ta hata-hata! Au nggari sobak kana.”
42005006	Boe ma ara nggari pu'ak neu. Neu rae le'a falik pu'ak, naa te pu'ak sofek no i'ak no'un seli, losa pu'ak mulai sida ena.
42005007	Boe ma Simon bolu nonoon nara marai ofak laen fo mai tulun. De ara ra'u i'ak kara reni ofak reu, losa ofa kaduak kara raa sofen tetu-tetu no i'ak, de ela ba'uk ka ara molo.
42005008	Simon nonoo mana pu'a-dalan, Yakobis no Yohanis fo Sabadeus anan nara oo ruma naa boe. Ara oo heran ralan seli boe, nahuu ara rala i'ak no'un seli talo naa. Neu Simon mete-nita mandadik kara raa, boe ma ana sendek luu-langgan neu Yesus matan, de nae, “Au ia, hatahori esa mana tao salak no'un seli ena. Dadi malole lenak Lamatuak boso deka-deka au bali.” Tehuu Yesus naselu nae, “Mon! Boso dudu'a no'uk ka neu dede'ak naa, huu Au sangga ae pake ei. Eir ia, masi'e sangga i'ak. Tehuu hatematak ia Au anori ei sangga hatahorir fo tungga Au.”
42005011	Basa boe ma ara tonda sira ofan tutik ka fo nafun neni mada lai neu. Boe ma ara la'o ela sira bebeain, fo tungga Yesus.
42005012	Numa nggorok esa, Yesus natonggo no hatahori esa hedi kusta ndule basa ao-inan ena. Neu ana mete-nita Yesus, boe ma neu sendek luu-langgan ma nate'e matan losa daer. Boe ma ana nae, “Papa, ee! Tulu-fali au dei! Au bubuluk, Papa bisa tao mamopo au heding ia, mita fo hatahori boso nunute au bali. Sadi Papa nau.”
42005013	Boe ma Yesus loo liman fo nafaroen. Ana kokolak nae, “Au nau a mesan! O hai leo!” Kokolak basak ka boe, ma hatahori naa hedi kustan mopon tutik ka.
42005014	Boe ma Yesus fee nesenedak neun nae, “Masaneda matalolole! O hai ena, tehuu boso mafada esa boe na, ee! Ma o muste tungga ba'i Musa parendan lele uluk. Dadi muni malangga anggama muu, fo ana parisa o ao-inam, mita fo ana bubuluk o hedim mopon tebe ena, do beik. Boe ma o muste muni o fefeem tanda makasi fo basa hatahori bubuluk rae, o hai tebe-tebe ena.”
42005015	Leo mae Yesus ka'i-ore, tehuu tutuik la'e-neu Ndia koasan naa natanggela numa bafak mai neni bafak neu sudi nai bee. De hatahorir lua mai, fo rae ramanene Ndia nenorin. Basa boe ma Ana tao nahai hatahori hedin nara mata-matak kara.
42005016	Tehuu Yesus oo hii nakaheok numa hatahori no'uk kara mai boe, fo neu hule-haradoi nai mamana nees.
42005017	La'e esa, Yesus nanori hatahorir numa uma esa dale. Faik naa, hatahorir ruma partei anggama Farisir ma meser anggama hida mai fo tungga nenene Yesus nenorin. Ara ruma nggorok kara marai profensi Galilea, profensi Yudea, ma kota Yerusalem mai. Manetualain fee koasa neu Yesus fo tao nahai hatahori hedis sara.
42005018	Faik naa, hatahori hida ndoro reni hatahori keko-lu'uk esa nai lalanggak lain. Ara raote tebe-tebe reni hatahori keko-lu'uk naa fo Yesus tao nahain. Tehuu uma naa, sofek se'e-se'e no hatahorir, losa rae rakaseseti dale reu oo, ta bisa boe. Huu naa de ara ndoro roo hatahori keko-lu'uk naa neni uma lain neu. Boe ma ara ofe uma naa, soi bolok fo rakonda hatahori keko-lu'uk naa nonook lalanggan. Ara rakondan neu hatahori no'uk kara taladan, ndaa tetar neu Yesus matan.
42005020	Yesus mete-nita naa, boe ma Ana bubuluk nae, ara ramahere Ndia bisa tao nahai sira nonoon naa. Boe ma Ana kokolak no hatahori keko-lu'uk naa nae, “Ana nggee! Au koka heni o sala-singgom mara ena.”
42005021	Hatahori Farisir ma meser anggamar ramanene Yesus kokolak talo naa, boe ma ara mulai ratatane aok rae, “Na dei! Kada Manetualain mesa kana ndia naena haak fo koka heni hatahori sala-singgon nara. Te ndia ia see, de tao aon leo Manetualain! Ia, nekedadaek ta hoho'a ndoos ia!”
42005022	Tehuu Yesus bubuluk dale kuru-eron nara. Boe ma Ana kokolak nae, “Tao hata de ei du'a mae, Au ia kokolak dede'a nekedadaek?
42005023	Au ia, Hatahori Dae-bafo Isi-isik. Ma Au aena haak fo fee ambon neu hatahori sala-singgon nara. Mete ma Au kada afada neu hatahori keko-lu'uk ia ae, ‘Au fee ambon neu o salam mara ena,’ ei ta mete-mita Au koasan nai dae-bafok ia. Tehuu mete ma Au ae, ‘Mambadeik leo! Lu'a mala o lalanggam fo fali muu ngga leo.’ Mete ma ana nambadeik tutik ka, na, dei fo ei mete-mita Au koasang. Huu naa de Au nau tao ahai hatahori keko-lu'uk ia, mita fo ei oo bubuluk Au aena haak boe, fo fee ambon neu hatahori sala-singgon nara.” Boe ma Ana mbali hatahori keko-lu'uk naa, de kokolak nae, “Mambadeik leo! Lu'a mala o lalanggam, fo fali muu ngga leo!”
42005025	Medak neu ma, hatahori naa nambadeik de nambariik neu hatahori no'uk kara matan, boe ma lu'a nala lalanggan. De ana fali neu ngga, ma koa-kio Manetualain.
42005026	Neu basa hatahori mete-rita naa, boe ma ara heran. De ara rakadedemak Manetualain naden rae, “Manetualain ta neni babanggak, ee! Faik ia, ita mete-tita mandadi ta hoho'ak to ita mata heli-helin nara!”
42005027	Ta dook ka boe ma Yesus kalua numa uma naa mai, de mete-nita hatahori mana susu bea esa, nanggatuuk numa ndia mamana sususu bean. Hatahori naa, nade Lewi. Boe ma Yesus noken nae, “Mai tungga Au!”
42005028	Lewi namanene nala naa, boe ma ana nambadeik tutik ka, de ana la'o ela basa bebeain marai naa, fo tungga Yesus.
42005029	Basa boe ma Lewi tao feta mo'ok fo noke Yesus neni ndia uman neu. Ana oo noke ndia nonoo mana susu bean nara ma fuik laen nara bali, fo mai ra'a feta boe.
42005030	Tehuu hambu hatahori partei Farisi hida ma meser anggamar, ara unggu-remu numa Yesus ana nunin nara matan rae, “Tao hata de ei manggatuuk mi'a-minu sama-sama mia hatahori papake taak kara, ndia leo mana susu bear ma hatahori ta neulauk kara? Hatahori neulauk kara boso rakabua ro hatahori matak leo naak kara!”
42005031	Boe ma Yesus nafada sara nae, “Hatahori hedis memak parluu doter. Tehuu hatahori sodak ena, ta parluu.
42005032	Au mai fo tao matak neu hatahori ta neulauk kara. Tehuu ta mai fo tao matak neu hatahori fo mana nameda aon ndoos.”
42005033	Basa de, hatahori maruma partei anggama Farisi ma meser anggamar raa oo unggu-remu reu Yesus boe rae, “Talo ia, Papa! Yohanis Mana Saranik ana nunin nara puasa ma hule-haradoi la'i-la'ik ka. Hatahori Farisir ana nunin nara oo tao talo naa boe. Tehuu tao hata de Papa ana nunin nara kada ra'a-rinu rakandook kana? Ara ta puasa ralela, do?”
42005034	Tehuu Yesus bala sara pake lololek nae, “Memak ei bubuluk ena, mete ma tao feta kabin, na, fuik kara ta puasa, tehuu ara ra'a-rinu losa rakabete. Mete ma baroit touk bei nai naa, neu ko ara ra'a-rinu sama-sama.
42005035	Tehuu mete ma neu la'e esa, hatahori laen humu reni baroit touk naa, na, neu ko nonoon nara rameda susa, dei fo ara puasa.”
42005036	Basa boe ma Yesus fee lololek esa bali nae, “Ta hambu hatahori ha'i nala tema beuk faa fo tandan neu badu raak mana sidak. Te mete ma safe badu naa, neu ko tema bibia beuk naa kukundu, de badu raak naa boe sidan.
42005037	Leo naak oo hatahori ta radai oe anggor beuk neni bobo'ik banda rou raak dale neu boe, te neu ko kadin ma ana sii sasarak, de oe anggor beuk naa mbo'a henin. Dadi oe anggor beuk muste nadain neni bobo'ik banda rou beuk neu. [No lololek naa, Yesus nanori sara nae Ndia nenori beun boso babalik kana no hatahori Farisir nenori raan.]
42005039	Hatahori fo mana ninu nita oe anggor raak, ta hii ninu oe anggor beuk. Huu ana bubuluk nae, ‘Anggor neni nehinda dook naa, ndia ladan seli, na!’ ”
42006001	La'e esa, Yesus no ana nunin nara la'ok resik hatahori osin dale, ndaa no hatahori Yahudir fai hahae tao ue-osan. Boe ma ana nunin nara koru rala hade-nggandum mbulen maruma sira matan. Ara raisin, de ra'a.
42006002	Numa naa, hambu partei anggama Farisi hatahorin hida fo mana to'u rahere sira Yahudi dala-hadan. Ara mete-rita Yesus ana nunin nara tao talo naa, boe ma ara rahara berak neu Yesus rae, “Tao hata de O ana nunim mara lena-langga ita anggaman hohoro-lalanen? Ara tao ues la'e-ndaa fai hahae tao ue-osa! Mete ndia naa! Ara koru hade-nggandum. Boso talo naa!”
42006003	Tehuu Yesus bala nae, “Talo bee, ou? Ei ta masaneda ba'i Dauk tutuin, do? Ba'i Dauk no ndia ana nunin nara ta'in nara kada kikiok, nahuu ndoe ralan seli ena. Boe ma ara maso reni Manetualain Laa Huhule-haradoin reu, de ha'i roti fo malangga anggamar fee basan neu Manetualain, fo ara ra'a. Naa te kada malangga anggamar ndia bole ra'a roti naa. Hatahori laen ta bole. Boe ma ba'i Dauk asa ra'a, tehuu ta hambu hatahori fee salak neu sara. Ei nok bali ta bei lees mita Manetualain Susura Malalaon!
42006005	Pasa ndi'i doom mara fo nenene matalolole! Au ia, Hatahori Dae-bafo Isi-isik. Au ndia aena haak fo aketu ae, hatahori bole tao hata-hata ndaa no fai hahae tao ue-osa.”
42006006	La'e esa, ndaa no fai hahae tao ue-osa esa bali, Yesus neu fee nenorik numa uma huhule-haradoik. Numa naa, hambu touk esa fo liman seri mates.
42006007	Numa naa oo, hambu meser anggama hida ma hatahorir ruma partei anggama Farisi mai, ara sangga lelak fo rae rakatutudak Yesus. De ara rahani a fo mete sudik, fama te Ana nae tao nahai hatahori fo lima mate seserik naa, ndaa no fai hahae tao ue-osa. No dalak naa, ara bisa rakasasa'ek salak neun nai hatahori no'uk matan.
42006008	Tehuu Yesus bubuluk no tetuk sira dudu'an. Huu naa de Ana nanggou hatahori fo lima mate seserik naa nae, “Ka'a, ee! Mai mambariik muu talada ia dei!” Boe ma neu nambariik tutik kana.
42006009	De Yesus natane hatahorir raa nae, “Hena Au atane ei dei. Tungga ita anggaman hohoro-lalanen, na, kada hata ndia ita taon fo ndaa no fai hahae tao ue-osa? Ita tao malole do, manggarauk? Ita tao tasoi-tasoda hatahori do, takalulutu ndia masodan?”
42006010	Boe ma Yesus mete ndule basa sara, de Ana kokolak no hatahori fo lima mate seserik naa nae, “Loo o limam mai!” Boe ma ana loo liman neu, de liman hai tutik ka.
42006011	Yesus musun nara mete-rita talo naa, boe ma ara luri. De ara mulai dudu'a fo rala harak rae, “Ai muste sangga dalak laen bali fo mae makatutudak kana!”
42006012	Ta dook ka bali, boe ma Yesus neni letek esa neu fo hule-haradoi. De Ana hule-haradoi numa naa, le'odae katemak esa.
42006013	Neu be'e-mai huhua anan, boe ma Ana nanggou nala Ndia ana nunin nara. Numa sira lala'en mai, Ana here nala salahunu dua fo dadi neu Ndia nedenun nara. Hatahori fo Ana here nalak kara raa, sira:
42006014	Simon (Yesus nasi'e noken nae, ‘Petrus’), Anderias (Simon fadin), Yakobis, Yohanis (Yakobis fadin), Felipus, Bartolomeos,
42006015	Mateos, Tomas, Yakobis (Alpius anan), Simon (mana tungga partei politik Selot),
42006016	Yudas (Yakobis anan), ma Yudas Iskariot (fo neu ko ana ndia se'o heni Yesus).
42006017	Neu Yesus no ana nunin nara konda numa letek naa mai, boe ma ara rambariik ruma dae matetuk. Numa naa oo, hatahori no'uk kara rakabua boe. Hatahorir raa, ruma profensi Yudea, kota Yerusalem, Tirus ma Sidon mai, fo kota dua rai tasi tatain.
42006018	Ara mai fo rae nenene Yesus, ma ketuk rae hule Yesus tao nahai hatahori hedis sara. Boe ma Ana tao nahai sara. Ana oo tao nahai hatahori fo nitu sa'ek, ma husi heni nitur kalua numa hatahorir raa mai boe.
42006019	Basa hatahorir nau koi la'e Yesus, te mete ma ara koi la'en, na, hambu koasa kalua numa Yesus mai fo tao nahai sara.
42006020	Boe ma Yesus nasare mbali ana nunin nara, de fee nenorik nae, “Hatahori kasian nara ein! Ei maua, nahuu Manetualain mesa kana, ei Mane neulaun.
42006021	Hatahori mana ndoe-la'ak kara ein! Ei maua, nahuu Manetualain neu ko fee ei makabete. Hatahori mana bu'i mamatanik kara ma mana susa-sonak kara ein! Ei maua, nahuu neu ko ei dalem mara ramahoko ma hika setelele.
42006022	Hatahori mana hambu susa-sonak, nahuu ana tungga Au, Hatahori Dae-bafo Isi-isik ia! Ei maua, nahuu neu ko Manetualain bala ei nai nusa tetuk do inggu temak. Leo mae hatahori mburuk ro ei, do, rakalulutu ei nade malolem, do, momolo-tatabu ei, do, husi-mbuu lulukur ei nok bali hatahori manggarauk, ei maua, nahuu Manetualain neu ko nasaneda ei nai nusa tetuk do inggu temak. Dadi mete ma hatahorir rakasususak ei talo naa, na, tao ei dalem mara kada mbena sau-sau leo! Ma makaboboku mamahoko! Hae heran, nahuu hatahori mana makasususak ei hatematak ia, sira bei-ba'in nara ndia tao rakasususak Manetualain mana to'u dedean nara ndia lele uluk. De, mete ma ei hambu susa-sonak matak leo naak, tao ei dalem mara kada mbena sau-sau leo, nahuu Manetualain neu ko bala ei manahetak nai nusa tetuk do inggu temak!
42006024	Tehuu hatahori kamasu'ik kara ein! Ei hambu sosoek, nahuu ei masoda setelelem mara, losa kada ia leo.
42006025	Hatahori mana makabetek kara ein! Ei hambu sosoek, nahuu fai ndoe-la'as ta hoho'ak daka nala ei. Hatahori mana hika sadi ndaak kara ein! Ei hambu sosoek, nahuu manggata'ak mai tao nala ei bu'i makarereu.
42006026	Hatahori ta'e koak kara ein! Ei hambu sosoek, nahuu bakahulun ei bei-ba'im mara oo koa-kio mana to'u dede'a pepeko-lelekok kara boe!”
42006027	Boe ma Yesus tuti nae, “Pasa ndi'i doom fo nenene matalolole! O muste sue o musum mara, ma tao hata fo malole neu hatahori mana mburuk no o.
42006028	Hule-haradoi neu Manetualain fo Ana tao hata fo malole neu hatahori mana nakatoo o. Ma moke fo Ana tao hata fo malole neu hatahori mana soa tao manggarauk neu o.
42006029	Mete ma hatahori famba o nasum seri, na, mbo'in fo ana famba tamba o nasum seri bali. Mete ma ketuk le'a nala o jeket, na, fee tamba seluk o badum neun bali.
42006030	Mete ma hatahori roke o hatan esa, na, feen neu leo. Mete ma ketuk ba'u reni o hatam esa, na, elan numa naa fo ana soan leo. Boso muu moke falik kana bali!
42006031	O muste tao hatahori laen nara oo, sama tetar no hata fo o hii hatahorir taon soa-neu o boe.
42006032	O hii matudu susuem neu kada o hatahori heli-helim mara. Naa malole. Tehuu lenan, hata? Hatahori manggarauk kara oo sue sira hatahori heli-helin nara boe!
42006033	Mete ma o tao neulauk neu kada hatahori mana tao neulauk neu o, na, lenan nai bee? Te hatahori manggarauk kara oo tao neulauk esa mbali esa talo naa boe.
42006034	Mete ma o fee pindan doik neu kada hatahori see fo ana bisa fee falik kana, na, lenan hata? Te hatahori manggarauk kara oo bisa fee pindan doik neu hatahori laen boe, sadi mbila-beinesak ara simbo falik kasa tema-tema.
42006035	Tehuu mana lenak naa, ndia talo ia: sue o musum mara! Ma tao hata fo malole neu sara. Ara to'a hata, na, fee pindan neu sara. Hae du'a mae, ara bisa fee falik kasa, do taa. No dalak naa, neu ko Manetualain bala o. Ma o dadi muu Manetualain mana Demak Mate'en anan. Huu o leo-la'o sama leo o Amam fo hii tao hata fo malole soa-neu hatahori manggarauk. Ana oo tao hata fo malole soa-neu hatahori ta mana malela noke makasi boe.
42006036	Dadi o muste matudu dale kasian neu hatahori, sama leo o Amam manai nusa tetuk do inggu temak natudu dale kasian neu o.”
42006037	Yesus fee nenorik nakandoo nae, “Boso timba-tai hatahori, mita fo hatahori boso timba-tai rasafali o. Boso maselu kisubalik hatahori, te neu ko hatahorir oo raselu kisubalik o boe. Lilii heni hatahori sala-singgon, mita fo hatahori oo lilii heni o sala-singgom boe.
42006038	Mete ma o fee hata fo hatahori to'a, na, neu ko o simbo masafalik kana. Neu ko Manetualain koladu fo o simbo falik sasi kao-kao. Naa, sama leo hatahorir radai fufue no'un seli neu balee u'ukuk, boe ma ara ndondokon, nde'in, basa de radai seluk bali losa ana sasi kao-kao. O simbo malak kara raa, sama leo naak. Mete ma o fee ba'uk, na, o simbo falik oo ba'uk boe. Tehuu mete ma o fee no'uk, na, o simbo falik oo manahetak boe.”
42006039	Yesus oo fee nenorik pake lololek boe. Ana tui nae, “Ta hambu hatahori pokek natudu dalak fee hatahori pokek laen. Neu ko dua sara tuda reni bolok dale reu!
42006040	Kakana sakola ta bisa lena heni ndia mesen! Tehuu mete ma ana tungga natalolole ndia mesen nenorin, na, ana bisa dadi sama leo ndia mesen.
42006041	O hii kada tanda matalolole hatahori sala kadi'i anan. Tehuu o sala mo'om, o taon leo bali ta ia. Naa, sama leo o mete-mita u'uk nai hatahori matan, naa te hambu balo mo'ok natabaa nala o matam, tehuu o ta mameda sana!
42006042	Talo bee de o mambarani kokolak mae, ‘Tia-laik! Mai fo au nggai heni u'uk numa o matam mai dei.’ Naa te o ao heli-helim ta bisa mete-nita hata-hata, nahuu balok natabaa nala o matam, na! Woi! O ia, memak hatahori mana dea-matak tebe-tebe! Tulun dei! Piru heni balok naa, numa o mata heli-helim mai dei. Dei fo o bisa mete-mita fo nggai heni u'uk numa o nonoom naa matan mai.”
42006043	Yesus tamba seluk lololek esa bali nae, “Ta bisa dadi ai huu neulauk naboa ai boa ta neulauk. Ma ta bisa dadi ai huu ta neulauk naboa ai boa neulauk.
42006044	Hatahori bisa tanda rala, ai huuk esa neulauk do taa, numa ai huuk naa boan mai. Basa hatahorir bubuluk rae, ta bisa dadi hatahori seu ufa boan, do anggor boan numa ai kanggouk mai.
42006045	Leo naak oo, hatahori dale lolo-laok bisa tao hata fo neulauk kara boe. Tehuu hatahori dale manggenggeok tao hata manggarauk kara. Te numa hatahori kokolan mai, natudu ndia isi-isin.”
42006046	Yesus tuti seluk kana bali nae, “Ei soa kada moke Au taa-taa mae, ‘Lamatuak’. Tehuu tao hata de ei ta nau tungga Au kokolang?
42006047	Hatahori mana mai nenene Au, boe ma ana tao tungga Au kokolang, ana sama leo
42006048	hatahori mana nae nambaririik uma matea. Ana kali natalolole fanderen bolon nai dae isik dei, losa hambu batu isik. Basa naa, ana tao fanderen tetar neu batu naa lain, dei fo nambaririik uma. Mete ma faa lua mai, na, uma naa ta natanggenggo, nahuu fanderen matea ena.
42006049	Tehuu hatahori mana nenene no kada dale bibiak ma ta tungga Au kokolang, ana sama leo hatahori mana nae nambaririik uma, te sadi ana dadi. Ana ta tao fanderen, tehuu ana kada netetende uma naa neu dae isik nai lee tatain. De neu faa lua mai, boe ma ana sapu nakalulutu heni uma naa!”
42007001	Yesus fee nenorik basa talo naa, boe ma Ana fali neni kota Kapernaum neu.
42007002	Nai naa, hambu komedan soldadu Roma esa. Ana naena ana mana maue-osa esa, dadi neu ndia ana nemeheren. Hatahori mana maue-osa naa tuda hedis, de ela ba'uk ka maten.
42007003	Neu komedan naa namanene la'e-neu Yesus, boe ma ana nadenu lasi Yahudir hida fo reu roke Yesus mai tao nahai ana mana maue-osa naa.
42007004	Ara kokoe Yesus, fo mete ma bisa, na, Ana mai no sara fo tao nahai hatahori naa. Ara kokoen rae, “Papa! Hatahori Roma ia, hatahori neulauk! Ana nandaa, Papa tulu-falin.
42007005	Ana nambaririik nala uma huhule-haradoik esa fee ita, te ana sue ita hatahori Yahudi na.”
42007006	Boe ma Yesus tungga no sara. Ara bei ta losa uma, tehuu komedan naa, fee nonoon neu fo nafada Yesus ena nae, “Lamatuak hae makamangguk aom fo mai bali, huu au ta andaa simbok Lamatuak nai au umang.
42007007	Ma au oo, ta andaa neti asare matak ua Lamatuak boe. Memak manggaledok ena, Lamatuak naena koasa. De, sadi Lamatuak kada kokolak numa naa mai, neu ko au ana mana maue-osang hai neuk ka. Au bubuluk matak ia, nahuu au malanggang nggara raena koasa fo parenda au. Ma au oo, aena koasa fo parenda au soldadung nggara boe. Mete ma au fee parenda neu au ana nuning ae, ‘Muni naa muu!’ neu ko ana neu. Mete ma au ae, ‘Ia mai!’ neu ko ana mai. Mete ma au adenu au hatahori mana maue-osang ae, ‘Tao ia!’ neu ko ana tao talo naa. De, sadi Lamatuak kada kokolak, neu ko au ana mana maue-osang ia, hai neuk ka.”
42007009	Yesus namanene nala naa, boe ma Ana heran. Ana hekor aon fo nasare hatahori no'uk kara mana tungga Ndia. Boe ma Ana nae, “Heran, ee! Doo basa ia, Au bei ta atonggo ita hatahori Yahudi esa boe na, nemeheheren matea leo hatahori Roma ia!”
42007010	De, Yesus la'ok losa kada naa. Basa boe ma komedan nonoon nara lenggu fali. Losa komedan uman, boe ma mete-rita ana mana maue-osa naa, mana haik ena.
42007011	Neu be'e-mai, boe ma Yesus no Ndia ana nunin nara la'o reni nggorok esa reu, nade Nain. Hatahori no'uk ka rambalolok ro sara.
42007012	Ara sangga deka nggorok naa lelesun, boe ma hatahori bubuak esa rae kalua reu ratoi mamates. Mana matek naa, ina falu esa ana tou kise-mu'en.
42007013	Neu Yesus mete-nita ina falu naa, boe ma dalen tuda kasian. De Ana kokolak no inak naa nae, “Mama! Na leo, hae bu'i!”
42007014	Yesus deka mata neu, de Ana koi lalangga mamates naa. Boe ma hatahori mana ndoro lalanggak naa, hahae taak. Basa boe ma Yesus kokolak neu hatahori mates naa nae, “Ta'ek! Mambadeik leo!”
42007015	Boe ma kanak naa nasoda fali numa mamaten mai, de nanggatuuk tutik ka. Ana mulai kokolak no hatahori mana rambariik eko-feon. Boe ma Yesus nafada inak naa nae, “Mama! Ia mama anan.”
42007016	Basa hatahorir maruma naa, ramata'u ralan seli! Boe ma ara koa-kio Manetualain rae, “Manetualain nadenu Ndia mana to'u dede'an ta neni babanggak esa soa-neu ita!” Hambu laen bali rae, “Manetualain mai nai ita talada heon ena, fo natudu Ndia dale susuen!”
42007017	Boe ma tutuik naa oo, natanggela sudi bee neu numa profensi Yudea, losa nai basa mamanak laen nai nusak naa boe.
42007018	Yohanis Mana Saranik ana nunin nara ramanene rala basa hata fo Yesus taon ena. De ara reu tui Yohanis numa bui dale. Boe ma ana nadenu hatahori dua reni Yesus reu fo ratanen rae, “Papa ia, tebe-tebe Karistus fo ai mahanik naa, do? Do, ai muste mahani hatahori laen bali?” Ara ratonggo roo Yesus, boe ma ratanen talo naa.
42007021	Neu nedenuk kara raa bei ruma naa, Yesus tao nahai hatahori no'uk ka hedin nara mata-matak kara. Ana husi heni nitur ruma hatahori fo nitu sa'ek kara mai. Ma tao nahai hatahori pokek kara, de ara bisa mete-rita.
42007022	Basa boe ma, Yesus nafada Yohanis ana nunin nara nae, “Ei fali miu mafada ka'a Yohanis, basa hata fo ei mamanene malan ma mete-mitan no mata heli-helim ena, sama leo Manetualain mana to'u dede'an Yesaya surak nae, ‘Hatahori pokek, mete-nita. Hatahori ei kekok, nambadeik la'o-la'o. Hatahori hedi kusta, dadi nambalao. Hatahori mbakek, namanene. Hatahori mates, nasoda fali numa mamates mai. Hatahori kasian namanene Hara Lii Malole.’
42007023	Fali miu mafada ka'a Yohanis mae, ‘hatahori fo ta mana mae simbok Au, neu ko raua ralan seli.’ ”
42007024	Yohanis ana nunin nara fali ena, boe ma Yesus kokolak no hatahori no'uk kara raa la'e-neu Yohanis nae, “Neu ei miu sangga Yohanis numa mamana nees naa, ei du'a mae matonggo mia hatahori rupa leo beek? Ta bisa dadi ei naa miu fo matonggo mia hatahori mana noe-na'uk, sama leo milak mbeu neu mai, tungga kada anin!
42007025	Ta bisa dadi ei miu fo mete-mita hatahori mana pake bua-lo'a mabeli, te hatahori matak leo naak, ana leo nai kada uma manek!
42007026	Dadi ei miu mete-mita see numa naa? Ei du'a mae, ei miu sangga Manetualain mana to'u dede'an? Tebe! Tehuu ndia naa, mana to'u dede'ak ta hoho'an lenak.
42007027	Sama leo Susura Malalaok surak ela la'e-neu Yohanis nae, ‘Nenene! Au adenu Au hatahoring, fo neu nasosoi dalak fee O.’
42007028	Nai dae-bafok ia, ta hambu hatahori esa boe na, fo ta hoho'ak lena heni Yohanis. Tehuu nai Manetualain mamana parenda-koasan, hatahori mana nesik dea mate'en oo, ta hoho'an lena heni Yohanis boe.”
42007029	Hatahori mana mamanene Yesus dede'a-kokolan naa, ara bubuluk ena rae, Manetualain eno-dalan naa, eno-dala masodak tetebes. Mana susu bear oo bubuluk boe, nahuu bakahulun Yohanis sarani ma nanori sara ena.
42007030	Tehuu hatahorir ruma partei anggama Farisi ma mana malela hukun Yahudir, ara ta nau tungga Manetualain hihii-nanaun ena. Huu naa de, ara ta roke Yohanis sarani sara.
42007031	Boe ma Yesus natane nae, “Au ae akasasamak hatahorir hatematak ia ro hata? Sira iar, hatahori rupak bee?
42007032	Sira iar, sama leo kana anar mana nggua-nggua rai pasar. Ara kii-ouk ma unggu-remu rae, ‘Ai fuu sulik rame-rame, tehuu ei ta foti-lendo setelele. Boe ma ai soda-helo sosoda be'e mamates, tehuu ei ta bu'i mamatani.’
42007033	Huu Yohanis Mana Saranik ta ninu anggor ma ta hii puasa, de ei henggenee malan mae, ‘Ndia nitu sa'ek!’
42007034	Tehuu hatematak ia Au, Hatahori Dae-bafo Isi-isik ia, inu anggor ma u'a roti sama leo biasa. Boe ma ei henggenee mala Au mae, ‘Ndia ia, hatahori bare-na'o huun! Mana mafu kamaberak bali! Neu natia-laik no mana susu bear! Partei esa no hatahori papake taak kara! Ana ta nalela aon bali!’
42007035	Tehuu ei tanda leo, neu Au kokolang, ee! Hatahori mana bubuluk no tetuk, ara tungga Manetualain hihii-nanaun.”
42007036	Numa kota naa, hambu hatahori Farisi esa, nade Simon. La'e esa, ana noke Yesus asa mai ra'a numa ndia uman. Yesus asa simbo rala nonokek naa, boe ma reu fo rae ranggatuuk ra'a-rinu.
42007037	Faik naa, ina petak esa namanene nae, Yesus nae na'a nai naa. Boe ma ana dudi mai, ma to'u neni boto mina kaboo meni mabeli esa.
42007038	Ana deka neni Yesus neu, nesi Yesus dean. Boe ma sendek luu-langgan neu Yesus ein. Ana bu'i nakarereu losa luun tuda la'e Yesus ein. De ana seka Yesus ein nenik ndia langga bulun, ma idu nasakukuku Yesus ein. Basa boe ma ana mbo'a mina kaboo menik naa neu Yesus ein.
42007039	Simon naa, bubuluk inak naa leleo-lala'on. Huu naa de ana du'a nai dalen nae, “Ia dadi neu bukti ena, Yesus ia, ta Manetualain mana to'u dede'an! Mete ma tebe-tebe Manetualain ndia nadenun mai, na, neu ko Yesus bubuluk ena nae, inak mana koi la'e Ndia naa, ina petak. Manetualain mana to'u dede'an ta sama leo Ndia ia, huu hatahori malalaok ta bole deka-deka no hatahori manggenggeok kara!”
42007040	Tehuu Yesus bubuluk no tetuk hata fo nai Simon dudu'an. Boe ma Ana nae, “Ka'a Simon! Talo ia, ka'a. Au sangga afada ka'a matak esa.” Boe ma Simon naselu nae, “Neu! Papa Meser kokolak neu leo.”
42007041	Boe ma Yesus tui lololek non nae, “Hatahori esa nasi'e fee pindan doin nara neu hatahori laen. Ana fee pindan nita doin neu hatahori dua. Esa, ana feen doi lilo fulak natun lima, esa bali, ana feen kada lima hulu.
42007042	Tehuu neu fain fo fee falik doik kara raa, dua sara ta rabe'i. Boe ma mana fee pindan doik naa, dalen tuda neu dua sara. Huu naa de ana nakambo'ik kasa ruma dua sara hutan mai. Dadi mete ma tungga ka'a Simon dudu'an, numa hatahori kaduak kara mana pindan doik naa, see ndia susuen lenak neu mana fee pindan doik naa?”
42007043	Simon nggado laik kana nae, “Neu ko ndia mana nahutak no'un lenak, ee!” Yesus naselu nae, “Tebe, ka'a!”
42007044	Ana nasare mbali inak naa, boe ma kokolak no Simon nae, “Hena ka'a Simon mete neu inak ia. Neu Au dudi uni ka'a uman dale mai, ka'a ta sadia oe fo safe Au eing, tungga ita hadan. Tehuu inak ia nakoe Au eing nenik ndia luu-oen, boe ma ana seka nalaon nenik ndia langga bulun.
42007045	Ma bebeik kara ia, neu ka'a mai soru Au uni uma dale mai, ka'a Simon ta idu Au, tungga ita hadan. Tehuu mulai numa Au dudi uni uma ia dale mai, inak ia ta hahae idu Au eing.
42007046	Ka'a Simon oo, lilii heni hadak mbo'a mina neu fuik kara langgan boe, neu Au dudi mai bebeik kara ia. Tehuu inak ia, mbo'a mina kaboo menik mabelin seli neu Au eing.
42007047	Ka'a Simon nenene matalolole dei! Inak ia memak salan no'uk ka. Tehuu Manetualain koka heni sara ena, nahuu ana natudu susuen ma dale makasin no'uk ka neu Au. Tehuu hatahori fo mana nameda ndia aon ta tao salak no'uk ka, ana oo nameda ta parluu hambu ambon no'uk ka boe. Huu naa de ana ta sue nalela ma ta noke makasi mbali Manetualain.”
42007048	Basa boe ma Yesus nafada inak naa nae, “Au koka heni o salam mara ena!”
42007049	Hatahorir mana ranggatuuk ra'a sama-sama mulai bese kutu rae, “Wou! Ana du'a nae Ndia ia, see?! Ana nambarani fee ambon neu hatahori salan, ee! Naa te kada Manetualain mesa kana ndia naena haak fo koka heni hatahori salan! Cih!”
42007050	Tehuu Yesus nafada inak naa nae, “O mamahere neu Au ena, huu naa de Manetualain tao nasoi-nasoda o ena. Fali muu ngga leo no mole-damek!”
42008001	Ta dook ka boe ma Yesus no ana nuni kasalahunu duan nara, la'o ndule kota ma nggorok kara marai naar. Ana la'o neu nafada hatahorir la'e-neu Manetualain parenda-koasan. Naa dadi neu hara lii malole soa-neu sara.
42008002	Numa hatahori bubuak naa dale, hambu inak hida tungga boe. Inak kara iar, ketuk hambu rita hedis mata-matak kara ma ketuk nitu sa'e nita sara. Tehuu Yesus tao nahai basa sara. Ndia leo, Maria numa nggoro Magdala mai. Fai bakahulun, Yesus husi nita nitu hitu numa Maria mai.
42008003	Susana no mama Yohana oo, ruma hatahori bubuak naa dale boe. Mama Yohana ia, papa Kusa saon. Kusa naa, malangga mana maono-lalau nai manek Herodes uma manen. Ma bei hambu inak laen no'uk ka rambalololok ro Yesus asa. Inak kara iar pake sira doi heli-helin fo tanggon rala Yesus asa doi dalan.
42008004	La'e esa, hatahori numa nggorok no'uk ka mai fo sangga Yesus. Hatahori no'uk kara raa rakabua, boe ma Ana tui sara pake lololek esa nae,
42008005	“Hatahori mana tao ue daek esa neu nggari bini-nggees numa osin. Bini-nggees ketuk tuda ndaa dalak. Neu hatahorir la'ok resik naa, boe ma ara heta la'e bini-nggees raa. Basa boe ma mbuik kara mai, de bido ralao sara.
42008006	Bini-nggees ketuk bali tuda ndaa dae batuk. Bini-nggees raa mulai ranumbu, tehuu male heni sara, nahuu oe ba'uk ka.
42008007	Bini-nggees laen tuda ndaa mamana dila-nggauk. Neu bini-nggees raa mulai ranumbu, dila-nggauk kara seti rakamate sara.
42008008	Ma bini-nggees laen tuda ndaa dae isi neulauk. Ara ranumbu, boe ma mori losa raboa. Bini-nggees raa fee falik buna-boak lipa la'e natun esa.” Yesus tui basa talo naa, boe ma Ana nate'e lololek naa, ma kokolak nahere haran nae, “Ei kandi'i dook kara, na, du'a malan matalolole!”
42008009	Basa boe ma Yesus ana nunin ara ratane lololek naa sosoa-ndandaan.
42008010	Ana naselu nae, “Talo ia! Huu ei tungga tebe-tebe ena Manetualain hihii-nanaun, de Au buka no manggaledon fo ei bubuluk talo bee Manetualain nae parenda Ndia hatahorin nara. Tehuu hatahori laen nara ta nau tao matak Manetualain hihii-nanaun. Huu naa de Au anori sara pake kada lololek. Sama leo Manetualain mana to'u dede'an surak memak la'e-neu hatahorir ia ena nae, ‘Ara mete-rita ena, tehuu ta nau ralela. Ara ramanene ena, tehuu ta nau bubuluk.’ ”
42008011	Boe ma Lamatuak Yesus nafada lololek naa sosoa-ndandaan nae, “Bini-nggees naa, ndia Manetualain Dede'a-kokolan.
42008012	Bini-nggees fo mana tuda ndaa dalak naa, ndia hatahorir fo mana ramanene rala Manetualain Dede'a-kokolan, tehuu basa boe ma nitur malanggan mai de le'a neni Dede'a-kokolak naa, numa dalen nara mai. No dalak naa, ara ta ramahere neu Manetualain, de ta hambu masoi-masodak.
42008013	Bini-nggees fo mana tuda ndaa dae batuk naa, ndia hatahorir fo mana ramanene rala Manetualain Dede'a-kokolan no nemehokok. Tehuu okan nara ta tora rala demak ka. Ara mulai ramahere, tehuu mete ma susa-sonak daka nala sara, na, ara tuda no muda hiek.
42008014	Bini-nggees fo mana tuda ndaa mamana dila-nggauk naa, ndia hatahorir fo mana ramanene ma simbok rala Manetualain Dede'a-kokolan. Tehuu ta dook ka boe ma ara lilii heni Dede'a-kokolak naa, huu ara rasambute ralan seli no ue-osa heli-helin nara, sira hata-heton mata-matak kara, ma ara hii leo-la'o no kada setelelek. Huu naa de sira nemeheheren naa, nenenin taa.
42008015	Tehuu bini-nggees fo mana tuda ndaa dae isi neulauk, ndia hatahorir dale malole ma dale ndoos. Neu ara ramanene rala Manetualain Dede'a-kokolan, boe ma rahinda ratalololen neu dalen nara. No dalak naa, ara ramahere taa-taa, ma tao hata fo neulauk no'uk ka.”
42008016	Boe ma Yesus kokolak bali nae, “Ta bisa dadi hatahori dede lambu ti'oek, basa naa tatanan pake ure dae. Ma ta hambu hatahori natetende lambu neni koi fengga dalen neu. Mete ma taon talo naa, na, hatahori ta bisa mete-nita manggaledon bali. Lambu fo kanenenik, ndia neni netetendek nai mamana demak, mita fo sa'an tao manggaledo hatahori mana dudi mai.
42008017	Basa hata fo neni nefunik hatematak ia, neu ko neni mete-nitak. Ma basa hata fo hatahori ta bubuluk kana hatematak ia, neu ko hatahori bubuluk kana.
42008018	Dadi ei muste dudu'a matalolole dede'ak kara iar. Hatahori mana nau sangga bubuluk tebe-tebe Manetualain hihii-nanaun, ana boe nalela. Tehuu hatahori ta mana tao matak neu Manetualain hihii-nanaun, ana boe namanggoa.”
42008019	La'e esa, Yesus mbute-mue no hatahori no'uk kara. Boe ma Ndia inan ma fadin nara mai fo rae ratonggo roon. Tehuu ara ta bisa deka-deka roon, nahuu hatahori no'un seli.
42008020	Boe ma hatahori neu nafada Yesus nae, “Papa! Papa mamam ma fadim mara rai dea naa. Ara rae ratonggo ro Papa.”
42008021	Boe ma Ana naselu nae, “Hou! Tehuu talo ia, Au inang ma toranoong tebe-teben nara ndia, hatahori fo mana namanene Manetualain Dede'a-kokolan, de tao tunggan.”
42008022	La'e esa Yesus noke nala ana nunin nara, de nae, “Mai ita sa'e ofak fo teni dano boboan seri teu.” Boe ma ara sa'e ofak esa, de ara mulai la'o.
42008023	Neu ofak la'ok, boe ma Yesus sunggu. Ta dook ka boe ma ani makarumbuk mai. Rii tufa, de oe lala neni ofak dale neu. De ara sangga hambu sosoek ena.
42008024	Ana nunin nara mete-rita naa, boe ma ara fafae Yesus rae, “Lamatuak! Lamatuak, ee! Mambadeik fo tulun dei! Ita sangga molo mate ia ena!” Boe ma Yesus nambadeik. De Ana ka'i anin ma rii naa nae, “Hahae leo!” Boe ma rii ma anin lende tutik kana.
42008025	Boe ma Ana nahara berak neu ana nunin nara nae, “Tao hata de ei bei ta mamahere neu Au boe?” Ara ramata'u ma heran. Boe ma esa natane esa nae, “Awii! Yesus ia see? Talo bee de Ana bisa parenda anin ma rii, de ara tungga Ndia hihii-nanaun?”
42008026	Ta dook ka boe ma, ara losa nusa Gerasa nai dano Galilea boboan seri.
42008027	Numa naa, hambu hatahori esa fo nitu sa'en dook ka ena. Hatahori ia uma taak, de ana leo nai kada rates sara. Tungga faik ana la'o neu-mai no hola-hola, nahuu nitur parendan taa-taa. Hatahori futu-pa'an la'e-la'ek kana pake rante ma langge besi ena, tehuu ana kada tao ketu sara. Boe ma nitur kada rakasetik kana fo nalai neni mamana nees neu. Neu Yesus asa konda numa ofak lain mai, hatahori kamuluk naa neni Yesus mai. Hatahori naa kii-bolu ma ana lenggu-bara aon neu Yesus ein. Boe ma Yesus parenda nae, “Heeh, nitu! Kalua numa hatahori ia mai!” Boe ma hatahori kamuluk naa kii-bolu nae, “Wooi! Boso pode-ura babalik au! Au bubuluk O ia Yesus, Manetualain mana Demak Mate'en Anan! O boso tuni-ndeni au!”
42008030	Yesus natanen nae, “O nadem see?” Boe ma nitu naa naselu nae, “Legion, huu ai no'uk ka, nok bali soldadu rifu-rifuk kara.” Ana kokolak talo naa, nahuu hambu nitu no'uk ka maso leo nai aon dale.
42008031	Nitur raa kada roke-hule taa-taa neu Yesus fo boso nadenu sira reni Bolo Doidosok reu, fo ndia mamana kekenak soa-neu koasa manggarauk kara.
42008032	Tehuu deka-deka naa, hambu bafi bubua mo'ok esa, ara sosoka dae fo sangga nana'ak ruma letek tatain. Boe ma nitur raa roke-hule neu Yesus rae, “Madenu ai maso meni kada bafir raa dale miu leo!” Boe ma Yesus nakaheik.
42008033	De nitur raa kalua la'o ela touk naa, boe ma ara maso reni bafir raa dale reu. Basa bafir raa ramulu, boe ma ralaik ramananauk kana tuda ruma letek naa mai, de mbesi reni dano dale reu. Boe ma basa sara mate rasamele.
42008034	Mana manea bafir mete-rita naa, boe ma ralai ndule nggorok matia-taik marai naar, de ara tui basa-basan.
42008035	Hatahori no'uk kara raa ramanene rala tutuik talo naa, boe ma ara kalua reni mamanak naa reu. Ara nau mete-rita ro mata heli-helin nara hata fo mandadik ena. Losa naa, boe ma ara mete-rita hatahori fo nitu sa'ek naa, nanggatuuk matu-matu deka Yesus ein. Ana pake bua-lo'a ena, ma ta namulu ena. Basa sara mete-rita naa, boe ma ramata'u.
42008036	De hatahorir fo bebeik kara mete-rita mandadik naa, ara tui hatahori mana bei fo maik kara, talo bee de hatahori kamuluk naa hai ena.
42008037	Boe ma basa hatahori Garasa fo mana leo numa nusak kara raa roke-hule neu Yesus fo la'o ela sara, nahuu basa sara ramata'u ralan seli. Boe ma Yesus asa hene reni ofak dale reu, fo rae fali reni dano Galilea boboan seri reu.
42008038	Tehuu hatahori fo bebeik kara nitu sa'ek naa, kokoe nakandoo Yesus nae, “Papa! Naa fo au oo tungga ua Papa boe!” Tehuu Yesus naselun nae,
42008039	“Talo kada ia! Malole lenak o fali muni o nufanelum mara muu, fo tui sara la'e-neu Manetualain susuen fo Ana taon fee o ena.” Boe ma hatahori naa la'ok ndule kota naa, de ana tui neu basa hatahorir la'e-neu Yesus tao nahai ndia.
42008040	Basa boe ma Yesus asa sa'e ofak fali reni dano Galilea tatain seri reu. Neu ara konda numa ofak lain mai, hatahori no'uk ka rahani a ena. Ara rakarumbu mai fo rae reu sorun.
42008041	Numa naa oo hambu hatahori esa nade Yairus boe. Hatahori ia, malangga uma huhule-haradoik nai kota naa. Anan, kada kisek; ina anak, teun salahunu dua. Hatematak ia ana fetok naa namahedi nalan seli ela kada faa maten. Neu Yairus mete-nita Yesus mai, boe ma ana neu sendek luu-langgan neu Yesus matan. Ana noke-hule Yesus neni ndia uman neu, fo tulu-fali ndia ana feton. Neu Yesus nakahu'un, boe ma ara la'o reni Yairus uman reu. Tehuu hatahori no'uk kara oo ta rala neun fo rae tungga boe. Huu naa de ara la'ok raseseti.
42008043	Hambu inak esa oo la'ok tungga no sara boe. Ana hambu bulak ta tungga ndoon teuk salahunu dua ena. Ana nabasa tali-doin ma hata-heton ena fo bae neu doter asa. Tehuu ta hambu esa bisa tao nahain boe na. Hedin naa, kada mai-maik nakandoo.
42008044	Boe ma ana mai deka-deka neu Yesus numa dean mai. De ana nafaroe Yesus badun su'un. Neu ana nafaroe basa, boe ma ndia daan mana mbo'a-mbo'ak hahae tutik kana.
42008045	No kaiboik Yesus nambariik, boe ma Ana natane nae, “See ndia nafaroe Au ia?” Tehuu ta hambu hatahori esa manaku boe na. Boe ma Petrus nae, “Lamatuak boe oo! Hatahori no'uk ka raseseti talo ia! Sira ena, ndia ratumbu ruma dea mai.”
42008046	Tehuu Yesus nafadan nae, “Taa! Bebeik kara ia Au ameda hambu koasa kalua numa Au mai. Dadi Au bubuluk hambu hatahori esa nafaroe Au.”
42008047	Neu inak naa nameda neu ko ndia ta bisa nafuni nala aon, boe ma namata'u nalan seli. Ana dere bebe-bebe, de sendek luu-langgan neu Yesus matan. De ana tui ndia dede'an huu-su'un neu basa hatahorir matan. Basa de ana nafada nae, ndaa neu ndia nafaroe Yesus, boe ma ndia hai tutik kana.
42008048	Boe ma Yesus kokolak neun nae, “Ka'a inak! O hai ena, nahuu o mamahehere neu Au. Fali uma muu ngga leo no mole-damek!”
42008049	Neu Yesus bei kola-kola no inak naa, te Yairus hatahorin esa mai nafadan nae, “Awii, Papa, ee! Papa anan ta sana ena! Ana mate ena, de hae bei makasosotak Papa Meser bali.”
42008050	Tehuu neu Yesus namanene hatahori naa nefadan, boe ma Ana nafada Yairus nae, “Ka'a! Malende o dalem! Boso babati! Mamahere neu kada Manetualain. Ana ndia tao nasoi-nasoda ka'a anan.”
42008051	Neu ara losa Yairus uman, hatahorir sofe naa ena. Ara bu'i rakarereu. Boe ma Yesus ka'i sara nae, “Ei hahae bu'i leo! Kakanak ia ta mate. Ana kada sunggu a!” Tehuu hatahorir kada hika korombi'e bafan nara mbali Yesus, huu mesa kasa ndia mete-rita kakanak naa ketu hahaen ena. Boe ma Yesus noke nala ana fetok naa ina-aman, Petrus, Yohanis ma Yakobis, maso dale reu sama-sama ro Ndia. Sira laen nara, Ana nadenu sara rahani kada dea.
42008054	Ara maso, boe ma Yesus to'u nala kakanak naa liman, de nanggou nae, “Ana fe'ok! Mambadeik leo!”
42008055	Medak neu ma, kakanak naa nasoda fali numa mamaten mai, de nambadeik tutik kana. Boe ma Yesus nadenu ana fetok naa inan nae, “Fee kakanak ia na'a dei!”
42008056	Ana fetok naa inan no aman heran ralan seli. Tehuu Yesus fee nesenedak neu sara, fo boso fee dede'ak naa natanggela neni hatahorir reu.
42009001	La'e esa, Yesus nakabubua nala Ndia ana nuni kasalahunu duan nara. Boe ma Ana fee sara koasa fo bisa husi nitu, ma bisa tao rahai hatahori ruma sira hedin mata-matak kara mai.
42009002	Ana nadenu sara fo la'ok reu rafada hatahorir la'e-neu Manetualain parenda-koasan. Ana oo nadenu sara fo tao rahai hatahori hedis sara sudi rai bee boe.
42009003	Ma Ana nafada sara nae, “Masaneda matalolole! Ei hae meni hata-hata nai dalak. Meni kada badu manai ei ao-inam. Hae meni tete'e ai, do tas, do lepa-nggees, do tali-doik. Badu ngganggatik oo hae meni boe!
42009004	Mete ma ei maso meni nggorok esa miu, ma hambu hatahorir rae simbok ei, na, miu fo leo nai kada sira uman nara. Boso dodoki uma. Leo miu naa makandoo, losa ei la'o ela nggorok naa.
42009005	Mete ma ei maso meni nggorok esa miu, basa de hatahorir marai naa ta nau simbok ma ta nau ramanene neu ei, na, nggani la'o ela sara leo. Mete ma ei kalua numa mamanak naa mai, tao tungga dala-hadak fo ngganggafu heni afu numa ei eim mara mai. Ma mafada sara mae, ‘Ei ta nau mamanene na. De ela numa naa fo ei mesa ngga lemba-masaa neselu-netaam!’ ”
42009006	Basa boe ma ana nunik kara raa la'ok numa nggorok esa mai reni nggorok esa reu. Ara tui-bengga hatahorir la'e-neu Manetualain Hara Lii Malolen. Boe ma ara oo tao rahai hatahori kamahedik kara boe.
42009007	Faik naa, tutuik mata-matak kara la'e-neu Yesus losa manek Herodes Antipas ndi'i doon ena. Ana namanene tutuik kara raa, boe ma ana panggananaa, nahuu hambu hatahori ketuk rae, “Yesus naa, ndia Yohanis Mana Saranik fo mana nasoda fali numa mamaten mai ena.”
42009008	Hambu ketuk bali rae, “Ndia naa, ba'i Elia fo mana nasoda fali numa mamaten mai ena.” Hambu laen bali rae, “Ndia naa, esa numa Manetualain mana to'u dede'an lele uluk laen nara mai.”
42009009	Tehuu Herodes nasaneda nae, “Fai maneuk kara au adenu tete heni Yohanis langgan ena. Ana nasoda fali numa mamaten mai ena, do hata? De esa ia, see bali?” Boe ma ana sangga dalak fo nae natonggo no Yesus.
42009010	Faik esa, ana nunik kara fo Yesus nadenu sara reu tui-bengga Manetualain Hara Lii Malolen naa ena, ara fali de rakabua seluk ro Yesus. Ara rafadan basa hata fo ara taok ena. Boe ma Yesus asa la'o neneek reni mamanak esa reu deka no nggoro Betsaida fo reu hahae aon numa naa.
42009011	Tehuu hatahori no'uk kara hae hambu Yesus asa rae bee reu, boe ma ara tungga do'o-do'o roon. De Yesus simbok kasa no malole, boe ma Ana tao nahai basa hatahori hedis sara, ma Ana tui sara la'e-neu Manetualain parenda-koasan.
42009012	Neu ledo bobok ena, boe ma ana nuni kasalahunu duan nara fee hahambuk neu Yesus rae, “Malole lenak Papa madenu hatahorir ia reni nggorok matia-taik marai ia reu, fo ara bisa sangga aon nana'an nara. Ma naa fo ara reu sangga mamanak fo ara sunggu taak. Mamana nees talo ia, na, talo bee fo ara bisa hambu nana'ak?”
42009013	Tehuu Yesus naselu nae, “Talo ia! Naa fo ei ndia mahao sara leo!” Tehuu ara rareresi rae, “Awii, Papa dei! Hata de bisa talo naa? Hatahorir ia, rifun lima lenak! Naa, bei kada touk kara, bei ta reke inak kara ma kakana anak kara bali! Naa te ita rotin kada lima, ma i'ak duak ka. Mete ma Papa nau ai mahao basa hatahori no'uk kara iar, na, talo bee fo ai bisa hasa nana'ak no'un seli fee sara?!” Boe ma Yesus nadenu sara nae, “Koladu hatahori iar fo ranggatuuk rakabubua beke lima huluk.”
42009015	De ara reu tao tungga talo naa.
42009016	Neu ara ranggatuuk rala, boe ma Yesus ha'i nala roti kalimak kara ma i'a kaduak kara. De Ana nasare mbali lalai neu fo hule-haradoi noke makasi. Basa boe ma Ana fifi'i ba'e roti ma i'ak kara raa, de Ana loo sara reu ana nunin nara fo reu baba'e fee hatahorir raa.
42009017	Basa sara ra'a losa rakabete. Basa boe ma rakabubua rala nana'a lenan nara raa, losa sofe lembaneu salahunu dua.
42009018	La'e esa, Yesus mesa kana hule-haradoi numa mamanak esa. Ana nunin nara oo rakabua deka-deka roon numa naa boe. Ana hule-haradoi basa, boe ma natane sara nae, “Ei mamanene hatahorir kola-kola rae, Au ia see?”
42009019	Ara raselu rae, “Hambu ketuk rae, Papa ia, Yohanis Mana Saranik. Laen bali rae, fama te Papa ia, ba'i Elia. Mete ma taa, na, Hatahori esa numa Manetualain mana to'u dede'an lele uluk fo mana nasoda fali numa mamates mai ena.”
42009020	Boe ma Yesus natane seluk kasa nae, “Mete ma tungga ei mesa ngga, na, ei du'a mae, Au ia see?” Boe ma Petrus naselu nae, “Papa ia, Karistus, ndia Hatahori fo Manetualain henggenee memak kana numa lele uluk mai ena!”
42009021	Basa de Yesus ndindia sara fo boso rafada esa boe na rae, Ndia naa, Karistus.
42009022	Basa boe ma Yesus kokolak seluk nae, “Au ia, Hatahori Dae-bafo Isi-isik. Au muste lemba-asaa doidoso berak mata-matak kara. Neu ko hatahori Yahudi lasi-lasi hadan nara, malangga anggama malanggan nara, ma meser anggamar ta nau simbok rae, Au ia, Karistus. Basa te neu ko ara tao risa Au. Memak Au mate, tehuu neu bei-nesan, Au asoda fali numa mamates mai!”
42009023	Basa boe ma Ana nafada hatahori no'uk kara nae, “Hatahori fo mana nau tungga Au, ana muste nakatataka nakandoo tungga-tungga faik. Ana muste solaa heni basa ndia hihii-nanau heli-helin. Ana muste tungga nakandoo, mae hatahori rae tao risan, sama leo hatahori lemba-nasaa ai ngganggen fo neni ndia mamana mamaten neu.
42009024	Hatahori fo mana sadia mate, nahuu ana tungga Au, neu ko nasoda nakandoo no Manetualain. Tehuu hatahori fo mana nau nasoda soa-neu kada ndia ao heli-helin, neu ko ana natalenggo fe'e numa Manetualain mai.
42009025	Mete ma hatahori hambu basa dae-bafok oe-isin, tehuu Manetualain timba henin, na, ana hambu nanalak hata?
42009026	Au ia, Hatahori Dae-bafo Isi-isik. Dadi hatahori see fo ana mae tungga Au, ma mae to'u Au nenoring, neu ko Au oo mae manakun nai Manetualain matan boe, neu Au fali numa nusa tetuk do inggu temak mai. Neu ko Au konda mai ua Amak koasan ta neni babanggak, sama-sama ua Ndia atan numa nusa tetuk do inggu temak mai.
42009027	Au afada tebe-tebe neu ei. Hambu ketuk numa ei marai iar, neu ko mete-rita ro mata heli-helin nara Manetualain parenda-koasan, dei fo ara bisa mate.”
42009028	Seli fai kafalun numa Yesus nafada la'e-neu mamaten ma nesoda falin numa mamates mai, boe ma Ana no Petrus, Yohanis ma Yakobis hene reni letek esa reu fo rae hule-haradoi.
42009029	Neu Yesus hule-haradoi, boe ma mata-aon nasafali ma bualo'a-papaken dadi neu muti manggahadok.
42009030	Medak neu ma, hatahori dua toda mai. Hatahori kaduak kara raa, ba'i Musa ma ba'i Elia siran ena. Boe ma ara kola-kola ro Yesus.
42009031	Mete sara oo ta hoho'a ndoos sudi selik kana boe. Telu sara kola-kola la'e-neu Yesus neu ko maten nai Yerusalem.
42009032	Faik naa, Petrus no nonoon kaduan nara tekaur ralan seli, losa ara sunggu seli. Ara rambadeik, boe ma mete-rita Yesus nambariik no hatahori dua. Ara oo mete-rita Yesus nandela-nasa'a boe.
42009033	Neu ba'i Musa no ba'i Elia rae la'o ela Yesus ena, boe ma Petrus namananauk kana, ta bubuluk ana nae tao hata. Boe ma ana baro lelik nae, “Lamatuak! Ai mameda malole nai ia, ee! De malole lenak ai mambaririik laak telu. Esa soa-neu Lamatuak, esa soa-neu ba'i Musa, ma esa bali soa-neu ba'i Elia.”
42009034	Tehuu neu ana bei kola-kola talo naa, soso'a bubuak esa konda mai de tatana nala sara. De Petrus asa ramata'u.
42009035	Boe ma ara ramanene harak numa soso'ak naa dale mai nae, “Ia, Au Anang fo Au here memak kana ena! Ana kokolak, na, nenene matalolole neun!”
42009036	Harak naa hahae, boe ma Petrus asa mete-rita kada Yesus mesa kana. Telu sara rakatema bafan nara fo ta tui neu esa boe na, hata fo ara mete-ritak naa. Doo-doo dei de ara buka bafan nara fo tui neu hatahori laen.
42009037	Neu be'e-mai fo Yesus no Petrus asa konda numa letek naa mai, hatahori no'uk ka mai ratonggo ro Yesus.
42009038	Boe ma hambu hatahori esa bolu neun nae, “Papa Meser, ee! Tulun mete neu au ana tou kise-mu'eng dei!
42009039	Huu nitu kada to'u naherek kana, de tao nalan kii-bolu kaiboik, ma ndondokon losa fufudek kara kalua numa bafan mai. Nitu naa oo popoko-paparun boe, ma ana tao babalik kana taa-taa.
42009040	Au hule tutulu-fafalik neu Papa ana nunin nara ena fo husi kalua heni nitu naa, tehuu ara ta rasenggi sana!”
42009041	Yesus namanene nala naa, boe ma Ana mboka basa sara nae, “Weeh! Ei ta mamahere mae, Manetualain bisa tao nahai hatahori, do? Eir ia, memak hatahori ta mana leo-la'o tungga eno-dala ndoos! Au muste sama-sama ua ei doon losa bee bali, ma ahani ua ei losa faik hida bali, dei fo ei mamahere neu Au?” Boe ma Ana kokolak nasafali no papa naa nae, “Muni o anam neni ia mai leo!”
42009042	Neu ara roo kakanak naa neni Yesus neu, boe ma nitu naa fae nggari kakanak naa neu daer, ma ndondoko nakamiminak kana. Tehuu Yesus parenda nitu naa, fo kalua la'o ela kakanak naa, boe ma ana hai tutik ka. De Yesus loo lima kakanak naa neu aman.
42009043	Neu basa hatahori bei bese kola la'e-neu tanda heran nara fo Yesus taok, Ana nafada Ndia ana nunin nara nae,
42009044	“Ei tadu matalolole Au kokolang ia! Ta dook ka bali te ara rae se'o heni Au, Hatahori Dae-bafo Isi-isik ia. Boe ma ara loo lima Au uni hatahori deak kara uu.”
42009045	Tehuu ana nunin nara panggananaa. Ara ta ralela Ndia kokolan naa. Ara oo ramata'u ratane sosoa-ndandaan hata boe.
42009046	La'e esa, Yesus ana nunin nara mulai rareresi la'e-neu see ndia dadi neu hatahori nomer kaesan numa sira mai.
42009047	Tehuu Yesus bubuluk ara rareresi huu hata. Boe ma Ana nanggou nala kakana ana esa, de Ana nambaririik kana neu Ndia boboan.
42009048	Boe ma Ana nafada sara nae, “Nenene matalolole! Hatahori mana tungga Au fo naono-lalau hatahori kadi'ik sama leo kakanak ia, sosoa-ndandaan nae, hatahori naa oo naono-lalau Au boe. Ma ana oo naono-lalau Au Amang manai nusa tetuk do inggu temak boe, fo mana madenu Au uni dae-bafok ia mai. Hambu hatahori no'uk ka hii rakadadaek hatahori kasian, hatahori mana susa-sonak, hatahori ta neulauk, hatahori ua kadorok, ma hatahori kadi'ik. Tehuu hatahori fo mana naono-lalau hatahori matak leo naak kara, na, Manetualain taon leo hatahori ta hoho'a ndoos.”
42009049	Basa de Yohanis nafada Yesus nae, “Lamatuak! La'e esa, ai mete-mita hatahori esa husi kalua heni nitu pake Papa naden. De ai ka'in fo boso naseseik Papa naden, nahuu hatahori naa, ta ita hatahorin.”
42009050	Tehuu Yesus naselu nae, “Elan numa naa! Huu hatahori ta mana lena-laba ita, sosoa-ndandaan nae, ndia naa, ita nonoo heli-helin.”
42009051	Yesus bubuluk nae, Ndia fai hehenen neni nusa tetuk do inggu temak neu ta dook ka ena. Boe ma Ana nakise basa ena fo neni kota Yerusalem neu.
42009052	Ana nadenu hatahorir fo la'ok rakahuluk ruma sira mai, mita fo ara bisa sadia nana'a-nininuk. Boe ma ara maso reni nggorok esa nai profensi Samaria reu, fo rae sangga mamana lu'u-leok.
42009053	Tehuu hatahori Samariar ta nau simbok Yesus asa, nahuu Ana nae la'o neu nakaluku-nakatele neu Manetualain nai kota Yerusalem.
42009054	Neu Yakobis no Yohanis ramanene hatahori Samariar tatao-nono'in, boe ma ara kokoe Yesus rae, “Lamatuak! Talo bee leo ita toke Manetualain nakonda a'i numa lalai mai fo na'a heni basa sara?”
42009055	Tehuu Yesus nasare mbali dua sara, boe ma nahara berak mbali sara nae, “Hae du'a talo naa.”
42009056	Boe ma ara la'ok rakandoo reni nggorok laen reu.
42009057	Neu ara bei la'o-la'o numa dalak, hatahori esa kokolak no Yesus nae, “Papa! Papa neni bee neu a mesan, na, au nau tungga akandoo ua Papa!”
42009058	Yesus naselu nae, “Malole, boe! Tehuu masaneda talo ia. Basa hatahorir ma banda-manur kamamana leleo-lulu'uk mesan. Busa fui fali neni ndia bolo lulu'un neu. Mbuik fali neni ndia ndunun neu. Tehuu Au, Hatahori Dae-bafo Isi-isik ia, ta aena uma heli-heling fo fali uni naa uu. Mamana ndae langgak neu oo, ta hambu boe.”
42009059	La'e esa, Yesus nanggou hatahori laen esa nae, “Mai tungga Au, fo dadi muu Au hatahoring.” Hatahori naa naselu nae, “Neu! Tehuu talo ia, Lamatuak. Elan fo au fali fo afafa'u ina-amang nggara dei. Mete ma au amang maten ena, na, dei fo au tungga.”
42009060	Tehuu Yesus nafadan nae, “Talo ia! Elan numa naa fo hatahorir ta mana ramahere neu Manetualain, rafafa'u sira hatahori mana maten. Tehuu ei mana mamahere neu Manetualain, ei uem miu tui-bengga la'e-neu Manetualain parenda-koasan.”
42009061	Hatahori esa bali nae, “Malole boe, Lamatuak! Au nau tungga Lamatuak akandoo. Tehuu mbo'i au uu idu ate'a au nufanelung nggara, dei fo au fali mai tungga Lamatuak.”
42009062	Tehuu Yesus nafadan nae, “Talo ia! Mete ma hatahori mulai dodo'i-kakali dae, tehuu ana nasambute no ues laen losa ana lilii sele-tande, na, osin ta dadi. Leo naak oo, soa-neu hatahori mana naketu nala nae tungga Au boe, tehuu nasaneda taa-taa neu ndia leleo-lala'on fai uluk. Hatahori rupa leo naak sosoan taa, dadi neu hatahori mana maue-osa nai Manetualain parenda-koasan.”
42010001	Basa boe ma Yesus here nala ana nunik laen, hatahori hitu hulu dua. Boe ma Ana ba'e sara dua-duak, fo rakahuluk reni mamanak kara fo Yesus nae naa neu.
42010002	Ana nadenu sara nae, “Hambu hatahori no'uk ka sama leo hade nae namatasa. Nahani kada tenu osik nadenu ndia hatahori mana maue-osan nara fo reu ketu-koru. Dadi ei muste hule-haradoi moke Manetualain nadenu tamba Ndia hatahori mana maue-osan nara fo rakabubua rala hatahori mana nau tungga Au. Memak hatahori mana nau tungga Au naa no'uk ka. Tehuu hatahori mana maue-osa kada hidak ka.
42010003	Hatematak ia ei miu leo! Au adenu ei fo meni hatahori no'uk ka miu. Tehuu masaneda talo ia. Ei sama leo bibi lombo ana dale malole, fo mana neni busa fui kakikik kara talada heon miu.
42010004	Ei hae meni tali-doik, do tas bua-lo'a, do tatabu ei lenak nai dalak. Boso nggari heni ledo-fai no muda hiek neu kada ei lole haram mara mia hatahorir rai dalak.
42010005	Mete ma ei maso meni nggorok esa miu, ei boso lali-lali numa uma esa mai meni uma laen miu. Mete ma hatahori simbok ei no neulauk nai uma esa, na, leo miu kada naa leo, losa ei la'o ela nggorok naa. Mete ma ei maso meni uma esa miu, na, ei muste moke-hule fo Manetualain fee baba'e-babatik neu uma naa isin nara. Mete ma tenu uma simbok ei no neulauk, neu ko Manetualain natudu Ndia dale susuen neu uma naa isin nara. Tehuu mete ma ara ta nau simbok ei, na, naa fo Manetualain natudu dale susuen neu kada ei mesa ngga. Mete ma ei maso meni uma esa do nggorok esa miu, ara fee hata a mesan, na, mi'a-minu leo. Simbok no nemehokok, huu neu sesesun mete ma ara fee ei talo naa fo nggati ei mbuse titim.
42010009	Tao mahai sira hatahori hedin nara. Ma mafada sara mae, ‘Manetualain parenda-koasan deka-deka nai mata-iduk kara ena!’
42010010	Tehuu nggorok ketuk hatahori nara oo, ta nau simbok ei boe. Mete ma ara tao talo naa neu ei, na, miu mambariik miu nggorok naa dalan fo kokolak mae,
42010011	‘Nenene matalolole! Ai mai meni Manetualain Dede'a-kokolan soa-neu ei ena, tehuu ei ta hosek faa boe na. Dadi hatematak ia ai nggafu heni nggorok ia afun numa ai ein nara mai, fo dadi neu tanda mae, neu ko ei la'e aom mala nenenin! Tehuu masaneda matalolole! Manetualain parenda-koasan deka-deka nai mata-iduk kara ena!’
42010012	Ei bubuluk kota Sodom manggaraun, hetu? Au afada, ee! Neu ko ndaa no dae-bafok fai mate'en, te Manetualain fee hukun neu hatahori fo mana timba heni ei naa, beran lena heni hatahori Sodom mara!”
42010013	Yesus kokolak tamba bali nae, “Besa-besa neu ei marai nggorok Korasin ma nggorok Betsaida! Sosoek daka nala ei! Au tao tanda heran mata-matak kara numa ei matam mara ena, tehuu ei ta nau mamahere neu Manetualain. Naa te eir ia, hatahori Yahudi fo manaku mae ei malela Ndia. Tehuu mete ma tanda heran nara raa fo Au taok kara numa ei nggorom mara, leo dadi numa kota Tirus ma kota Sidon dei, na, neu ko doo basa ia, hatahori marai naa, ara sale dalen do tuke tein nara memak kana, ma ara la'o ela sira sala-singgon nara fo fali mai tungga Manetualain ena. Ma neu ko ara pake bua-lo'a sususak, ma tao afu neu langgan nara fo dadi neu tanda nae, ara fale dalen nara huu sira sala-singgon nara. Naa te hatahori Tirus ma Sidon nara iar, ta hatahori Yahudi fo mana manaku rae sira ralela Manetualain.
42010014	Tebe! Ei mete leo! Neu ko mete ma Manetualain naketu basa hatahorir dede'an nara, na, hatahori Tirus ma hatahori Sidon hambu huku-dokik bei dakun lena heni ei huku-dokim.
42010015	Besa-besa, ei hatahori nggorok Kapernaum! Ei boso du'a mae, neu ko Manetualain so'u botik ei maso meni nusa tetuk do inggu temak miu. Taa! Neu ko Manetualain nggari ei meni a'i mbila ta kala matek miu!
42010016	Masaneda matalolole! Hatahori fo mana nenene ei, sama leo ana nenene Au. Ma hatahori fo ta mana nau nenene ei, sama leo ana ta nau nenene Au. Lenak bali, hatahori fo ta mana nau nenene Au naa, sama leo ana ta nau nenene Manetualain, mana nadenu Au uni dae-bafok ia mai.”
42010017	Neu hatahori nedenu kahitu hulu duak kara lenggu fali, dalen nara mbena sau-sau. Boe ma ara tui Yesus rae, “Awii! Ta hoho'a ndoos! Neu ai husi nitur pake Lamatuak naden, nitur raa nenene ai, basa boe ma ara kalua tutik ka! Sudi selik kana!”
42010018	Boe ma Yesus naselu nae, “Tebe! Neu ei tao talo naa, Au ita Manetualain nggari heni nitur ro sira malanggan numa lalai mai, nok bali ndelas te kii-konak kana numa lalai mai!
42010019	Masaneda, ee! Nitur malanggan naa, ita musun. Ma ana oo naena koasa boe! Tehuu Au fee ei koasa ena fo tao masenggi ndia koasan. Mete ma ei heta la'e mengge karasok, do kurak, na, ei ta hata-hata. Ta hambu esa tao sosoek neu ei boe na.
42010020	Ei dalem mara mbena sau-sau, nahuu nitur nenene neu ei. Malole boe, tehuu naa kada dede'a kadi'i anak! Malole lenak ei dalem mara mbena sau-sau, nahuu Manetualain surak nala ei nadem mara fo dadi miu Ndia rau-inggun fo mana maso nusa tetuk do inggu temak.”
42010021	Faik naa, Manetualain Dula-dale Malalaon tao nala Yesus dalen mbena sau-sau. Boe ma Ana koa-kio Manetualain nae, “Papa! Papa ndia to'u haak parenda basa-basan nai lalai ma dae-inak. Au oke makasi no'un seli, nahuu Papa tatana mala dede'ak kara iar neu hatahori fo mana tao aon malelak kara ma mana makadedema aok kara. Tehuu Papa buka basa dede'ak kara iar neu kakana kadi'i anak kara, ma hatahori fo mana makaloloe aok kara. Tebe, Papa! Naa ndia tao nala Papa dalen namahoko!”
42010022	Boe ma Yesus nafada hatahori no'uk kara nae, “Nenene, ee! Au Amang manai nusa tetuk do inggu temak fee basa koasa lala'en neu Au ena. Mana bubuluk no tetuk nae, Au ia see, kada Amak. Ma mana bubuluk no tetuk nae, Amak naa see, kada Amak Anan fo ndia Au ia. Ma Au here ala hatahori laen fo afada sara, mita fo ara oo ralela Amak boe.”
42010023	Boe ma Yesus nasare mbali ana nunin nara, de nafada kada mesa kasa nae, “Mauak tetebes neu ei, nahuu ei mete-mita Manetualain koasan ena.
42010024	Manek kara ma mana to'u dede'a lele uluk kara hihiik ka mete-rita hata fo ei mete-mitan ena, tehuu ara ta bisa. Ara oo hihiik ka ramanene hata fo ei mamanenek ena, tehuu ara ta bisa boe.”
42010025	La'e esa, hambu hatahori mana malela hukun Yahudi esa nambariik fo nae ike Yesus. Ana natane nae, “Papa Meser! Tulun mafada dei! Au muste tao hata, mita fo au bubuluk au bisa asoda akandoo sama-sama ua Manetualain nai nusa tetuk do inggu temak?”
42010026	Yesus naselu nae, “Ba'i Musa surak hata la'e-neu dede'ak ia? Nai o hahambum talo bee neun?”
42010027	Hatahori naa nafada nae, “Ana surak nae: ‘O muste sue-lai Manetualain lena heni basa-basan, te Ana ndia naena haak parenda o. Huu naa de o muste hii malan seli neun, maue-osa fafandek lima-eim mara fo tungga Ndia hihii-nanaun, ma malela Ndia.’ Ma neni surak boe nae, ‘O muste sue o toranoom sama leo o sue o ao heli-helim.’ ”
42010028	Yesus bala nae, “Tebe! Mete ma o tao tungga talo naa, o masoda mua Manetualain seku neu.”
42010029	Tehuu hatahori naa, tao aon leo hatahori mana matu-matuk ia. Boe ma ana natane Yesus nae, “Tehuu au ‘toranoong’ naa, ndia see?”
42010030	Boe ma Yesus naselu nae, “Talo ia! Au nau fee lololek esa. Dei fo o ndia mafada mae, see ndia o ‘toranoom’ tebe-tebe. Tutuin talo ia: Hatahori Yahudi esa la'ok numa Yerusalem mai, konda neni Yeriko neu. Tehuu medak neu ma, hambu na'o manu-meor mai de ara fo'ain. Ara popokon, basa boe ma ara le'a rala basa tali-doin nara ma bua-lo'an nara. Boe ma ara nggarin neni dalak tatain neu, de ara la'o elan. Hatahori naa, ela ba'uk ka maten ena.
42010031	Medak neu ma hambu malangga anggama Yahudi esa oo la'ok nesik dalak naa boe. Ana mete-nita hatahori makahinak mana malenggak numa dalak tatain, tehuu ana ta hahae fo tulu-fali sana. Ana sio nesik dalak tatain seri, de la'o nakandoo.
42010032	Ta dook ka boe ma, hambu hatahori laen esa bali nesik naa. Hatahori naa, numa leo Lewi mai, fo ara rasi'e doi-sou neono-lalauk nai Manetualain Uma Huhule-haradoi Ina-huun. Neu ana mete-nita hatahori naa mana lenggu-barak numa dalak tatain, ana deka-deka mata neu meten, tehuu ana ta tulu-fali sana. Boe ma ana sio nesik dalak tatain seri de la'o nakandoo.
42010033	Ta dook ka bali boe ma, hambu hatahori esa numa nusa Samaria mai, nesik naa no ndia keledein. Ita basa ngga bubuluk tae, hatahori Yahudir rasi'e mete hatahori Samariar, na, ara pui a. Neu hatahori Samaria ia mete-nita hatahori neni fo'aik naa, boe ma dalen tuda kasian neun. Ana deka-deka mata neu fo nau tulu-fali hatahori naa. Ana tao nalao hinan nara nenik anggor, boe ma ana rose mina neu sara. De ana mbambalu nalololen, ma ana fuan neni ndia keledein lain neu. Boe ma ana noon neni kota neu. De ana feen leo taak numa uma sesebak, ma nafafa'u nalololen.
42010035	Neu be'e-mai, hatahori Samaria naa, neu bae nakahuluk doi lilo fulak dua neu tenu uma sesebak, ma nafada nae, ‘Pake doik ia, fo mafafa'u malolole hatahori hedis naa losa ana hai. Mete ma ta dai, na, pake taak papa doin dei. Neu au lenggu fali, dei fo au nggati falik basa papa doin nara.’ ”
42010036	Yesus lololen hondak kada naa. Boe ma Ana natane hatahori mana malela hukun naa nae, “Tungga o, na, see ndia ‘toranook’ tebe-tebe soa-neu hatahori neni fo'aik bebeik kara naa?”
42010037	Hatahori naa naselu nae, “Neu ko ndia hatahori fo dalen tuda kasian neun naa.” Yesus nae, “Tebe, ka'a! Muu leo fo tao tungga.”
42010038	Basa naa, Yesus no ana nunin nara la'o rakandoo reni Yerusalem reu. Boe ma ara tuli numa nggorok esa. Numa naa, hambu ka'a-fadik dua, nade Martaa ma Maria. Martaa noke Yesus asa fo sunggu taak nai ndia uman. De ara leo taak numa naa. Neu Yesus nanggatuuk, fo nanori hatahorir, boe ma Martaa mbute-mue no nafafa'u nana'a-nininuk nai mamana dode-nasuk. Tehuu fadin Maria, nanggatuuk deka Yesus ein, fo nenene kokolan. Doo-doo faa, boe ma Martaa maso neu de unggu-remu mbali Yesus nae, “Papa, ee! Talo bee! Au mbute-mue alan seli afafa'u nana'a-nininuk, naa te au fading kada nanggatuuk pasi-pasi nai ia. Tulun dei! Madenun fo ana sou au faa dei nai mamana dode-nasuk!”
42010041	Tehuu Lamatuak Yesus naselun nae, “Ma'a, Ma'a, ee! O ia, mbute-mue dudu'a kada mata-matak kara.
42010042	Malole, tehuu hatematak ia hambu matak esa belin lenak bali. No Maria nanggatuuk nenene Au Dede'a-kokolang, ana tengga nala hata fo neulauk mate'en ena. Hatahori ta bisa le'a rala Dede'a-kokolak naa numa ndia mai.”
42011001	La'e esa, Yesus neu hule-haradoi. Hule-haradoi basa, boe ma Yesus ana nunin esa mai, de noke nae, “Papa! Yohanis Mana Saranik nanori ana nunin nara ena, de ara hule-haradoi ralela. Ai moke fo Papa oo manori ai hule-haradoi boe dei!”
42011002	Boe ma Yesus nae, “Malole boe! Hule-haradoi pake netuduk leo iak: Amak! Amak nadem malalao ndoos. Naa fo basa hatahorir rakadedemak Amak nadem fo ta neni babanggak naa. Naa fo Amak dadi Manek soa-neu basa hatahorir.
42011003	Amak tulun fee ai nana'ak mana daik tungga faik.
42011004	Ai moke-hule fo Amak lilii heni ai sala-singgon nara, sama leo ai oo lilii heni hatahori salan fo ara taok neu ai boe. Amak manea fo ai ta tao manggarauk.”
42011005	Boe ma Yesus fee nenorik tamba neu sara la'e-neu huhule-haradoik. Ana pake lololek nae, “Taon neu leo fati ladak, hambu tia-laik numa dae dook mai, fo ana sunggu taak nai o umam. Tehuu o ta hambu hata esa boe na, fo feen na'a-ninu. Boe ma o muni o nonoom laen esa uman muu, fo hule nasi-nasi numa dea mai mae, ‘Ka'a, ee! Fee taak au roti balok telu dei. Huu au hambu fuik nai uma, tehuu ai ta ra'u ndaa hata esa boe na ia! Ka'a, tulun dei! Kada balok telu a boe! Dei fo au nggati!’
42011007	Mete te o nonoom naa naselu nae, ‘Ka'a boe oo! Hatahori sunggu seli ena, tehuu ka'a mai fafae bali! Lelesur neni nggoe nisak kara ena, ma! Kakanak kara sunggu seli ena. Boso mamanasa, ee! La'e esa bali dei ka'a!’
42011008	Leo mae talo naa oo, tehuu masaneda matalolole boe. Leo mae hatahori naa ta nambadeik fo fee o, nahuu o, ndia nonoon, de mete ma o kada moke makandoo, neu ko ana nambadeik fo fee o.
42011009	Leo naak oo soa-neu hule-haradoik boe. Moke-hule makandoo neu Manetualain; neu ko Ana fee. Sangga makandoo; neu ko Ana natudu dalak. Manggou makandoo; neu ko Ana soi lelesu.
42011010	Basa hatahori mana noke nakandoo neu Manetualain, neu ko simbo. Mana sangga nakandoo, neu ko hambu. Mana nanggou nakandoo, neu ko Ana soi lelesu.
42011011	Hena ei du'a sudik kana! Hambu nai bee amak esa, mete ma anan noke i'ak, na, ana feen mengge?
42011012	Do, anan noke manu tolo, na, ana feen kurak? Ta bisa leo naak, hetu?
42011013	Hatahori dae-bafok, memak numa netehuun mai manggarauk. Tehuu ei Amam manai nusa tetuk do inggu temak naa, netehuun neulau ndoos. Dadi mete ma hatahori dae-bafok manggarauk matak leo kada ei ia, hii fee hata fo neulauk neu ei anam mara, hata-bali Amak! Ana ta fee kada hata fo ei to'a, tehuu lenak bali, Ana fee Ndia Dula-dale Malalaon neu hatahorir fo mana noke-hule neun.”
42011014	La'e esa, Yesus husi kalua heni nitu numa hatahori nggoak esa mai. Boe ma hatahori naa mulai kokolak nala nasafali. Hatahorir maruma naa, heran bali-bali.
42011015	Tehuu hambu ketuk rae, “Memak, Ana bisa husi heni nitu! Te Ana hambu koasa numa nitur malanggan mai fo ndia Balsebul na.”
42011016	Hatahori laen nara rae sangga soba Yesus. Boe ma ara roken fo Ana tao tanda heran esa bali natudu neu sira nae, memak Ndia koasan numa Manetualain mai.
42011017	Tehuu Yesus bubuluk memak sira ute manggaraun nara. De Ana kokolak nae, “Mete ma nai nusak esa, rau-inggun nara rahuur-ratofak, neu ko nusak naa nakalulutu. Leo naak oo, mete ma nai uma esa dale, uma isin nara leo-la'o ro kada rareresi esa no esa, na, neu ko uma-loo naa, tetu-teman ta ena boe!
42011018	De mete ma nitur hii kada rahuur, ma esa husi esa, na, sira malanggan ta bisa to'u parenda nala dook ka ena bali! Dadi ta maso nai dudu'ak, mete ma ei mae, Au pake nitur koasan fo husi nitu bali!
42011019	Masaneda, ee! Ei hatahorim mara oo, ralela husi nitu boe. Ara pake nitu koasan, do? Taa, hetu! Dadi ei boso kokolak sadi ndaa mae, Au pake nitu koasan fo husi-mbuu nitu. Dei fo ei hatahori heli-helim mara ndia raketu rae, hata fo ei makasasa'ek salak naa, sala.
42011020	Tehuu mete ma tebe-tebe Au husi-mbuu nitu pake Manetualain koasan, na, natudu nae, Manetualain parenda-koasan nai ei idu-matam ena. Nai ia ena, tehuu nok bali ei ta bubuluk.
42011021	Mete ma hatahori kalakak esa pake tee-tande kii-konak fo nanea natalolole ndia uman, neu ko basa ndia hata-heton, lino-lendek.
42011022	Tehuu neu ko hambu esa barakain lena heni ndia mai nasenggin, ma ndondo neni hatahori naa tee-tanden nara. Basa boe ma ana huru neni hatahori naa hata-heton nara fo ana baba'e neu ndia ana nunin nara. Doo basa ia ena, hatahori kalakak naa namahena neu ndia tee-tanden. Tehuu hatematak ia ana ta namahena neu tee-tandek kara ena bali.
42011023	Masaneda matalolole! Hatahori fo ta mana mabua-aok esa no Au, ndia naa, Au musung. Ma hatahori fo ta mana tulun Au ue-osang, na, ndia naa, kada nakalulutu bua-aok.”
42011024	Yesus kokolak tamba bali nae, “Neu ita husi nitu kalua numa hatahori esa mai, na, ana neni mamana nees neu fo sangga mamana hahae aok. Huu ana ta hambu mamana mandaak, boe ma ana du'a nae, ‘Awe'! Ta hambu mamanak talo ia, de malole lenak au fali uu leo nai hatahori bakahuluk naa.’
42011025	Boe ma ana fali, de natonggo no mamanak naa, neni sapu-saa laok ma nefafa'u neulauk ena.
42011026	De nitu naa neu noke ndia nonoon hitu, manggaraun lena ndia bali. Boe ma basa sara reu leo rai hatahori naa, de ara nggafu feen. Dadi hatematak ia, hatahori naa masodan hambu sosoek lenak bali.”
42011027	Neu Yesus bei kola-kola no hatahori no'uk kara raa, inak esa numa naa eki nae, “O inam mauan seli, nahuu ana ndia bonggi nala O, ma ana nasusu O!”
42011028	Yesus naselu nae, “Tebe, mama! Tehuu mana mauan lenak bali, ndia hatahori mana pasa ndi'i doon fo nenene Manetualain Dede'a-kokolan ma tao tunggan!”
42011029	Neu Yesus bei kola-kola, rea rakarumbu reu eko-feo rala Yesus. Boe ma Ana mulai kokolak nae, “Hatahori tembo-tanak ia, soa tao kada manggarauk. Ara kada roke taa-taa fo Au tao tanda heran fee sara, fo ara bubuluk Au ia, tebe-tebe Lamatuak hatahorin. Naa te, lele uluk Lamatuak fee tanda heran neu sara tungga Ndia mana to'u dede'an Yunus. Naa, dai ena.
42011030	Lele uluk Yunus nafada hatahorir marai kota Niniwe nae, ara muste sale dalen do tuke tein nara dei. Hata fo dadi neu Yunus ndia lele uluk, dadi tanda soa-neu sara nae, Manetualain ndia nadenun. Leo naak oo, soa-neu Au, Hatahori Dae-bafo Isi-isik boe. Au mai afada ei, fo ei muste sale dalem do tuke teim mara dei. Ma hata fo dadi nai Au, neu ko dadi neu tanda soa-neu hatahori tembo-tanak ia nae, memak Manetualain ndia nadenu Au.
42011031	Neu ko neu dae-bafok fai mate'en, Lamatuak nambariik dadi neu Mana Maketu-maladi Dede'ak, mete te mane inak numa kona mai, nasoda fali fo dadi neu sakasii. Ana dedeu liman fo nakasasa'ek salak neu ei basa ngga mana masodak hatematak ia nae, ‘Ei basa ngga iar, nggoa bebek kara!’ Huu lele uluk mane inak naa numa dook ka mai, fo mete-nita no mata heli-helin manek Soleman malelan. Naa te hatematak ia, hambu Hatahori nai ei talada heom, ta neni babanggak lena heni manek Soleman. Tehuu ei ta nau tao matak neun faa boe na!
42011032	Ma ta kada ndia mesa kana! Mete te hatahori ruma Niniwe mai, ara oo rambariik fo dedeu ei mana masodak hatematak ia boe rae, ‘Ei basa ngga, nggoa bebek kara!’ Ara kokolak talo naa, huu fai bakahulun neu Yunus neu nafada Manetualain hihii-nanaun neu sara, boe ma ara sale dalen do tuke tein nara memak kana. Naa te hatematak ia, Hatahori ta neni babanggak lena heni Yunus nai ei talada heom, tehuu ei ta nau sale dalem do tuke teim mara faa boe na!”
42011033	Yesus tuti kokolan bali nae, “Hatahori dede lambu ti'oek, boe ma ana mbedan neu mamana demak, mita fo ana tao manggaledo kama naa, soa-neu basa hatahori mana maso reni naa reu. Ta hambu hatahori dede lambu, boe ma tatanan pake ure dae fo nafuni nisan. Naa, sosoan taa!
42011034	Ei matam oo sama leo lambu boe. Ana tao manggaledo ei dalem. Mete ma matak kiu-habu, na, hatahori mete hata a mesan no dale manggarauk. Tehuu mete ma matak manggaledo, na, hatahori mete hata a mesan no dale malole.
42011035	Tao tetebe fo manggaledok manai ei dalem naa, sa'an lenak bali, sama leo ledo sa'an. Manggaledok manai ei dalem naa, boso sama leo bulan sa'an fo fee mete-tita kada sa'on.
42011036	Mete ma ei dalem manggaledok, losa ta hambu makiuk nai bu'uk faa boe na, neu ko ei masodam oo basa-basan manggaledok boe, nok bali hambu lambu mo'ok tao manggaledo ei masodam boe.”
42011037	Yesus kokolak basa, boe ma hatahori esa numa partei anggama Farisi mai, noken fo neu na'a nai ndia uman. Losa naa, boe ma Yesus maso uma dale neu, de nanggatuuk neu mei nana'ak.
42011038	Tehuu tenu uma heran mete-nita Yesus na'a, ma ta nafui oe nakahuluk, tungga hatahori Farisi hohoro-lalanen.
42011039	Boe ma Yesus nafadan nae, “Ei hatahori Farisir, ta hoho'ak kara! Ei to'u mahere ei anggaman hohoro-lalanen! Ei masaneda tao malalao pinggak ma nggalas dean losa nanggadilak, tehuu ei ta masaneda tao malalao ei dale manggenggeom naa, fo manggarauk ma bare-na'om seli!
42011040	Nggoa bebek kara ein, ee! Boso lilii-ndondou. Manetualain ndia adu manai dea. Ana oo, ndia adu manai dale boe.
42011041	Tehuu malole lenak ei fee hatahori kasian nara numa hata fo ei maenam, mita fo ei bisa dadi miu lolo-laok nai Manetualain matan.
42011042	Hatahori Farisir ein, ee! Neu ko ei hambu sosoek! La'e-neu fee Manetualain baba'ek esa numa salahunu mai, ei soa kada reke basa-basan, mo'o-kadi'ik. Losa ei bumbu-fani kadi'i anan numa osi mai oo, ei reke no lutuk boe! Tehuu ei ta hosek matak bee fo nenenin lenak. La'e-neu dede'a susuek neu Manetualain, ma dede'a ta mbeu seserik, ei lilii heni sara! Memak ita muste fee takandoo Manetualain baba'en, tehuu boso lilii-ndondou hata fo manenenin lenak kara.
42011043	Neu ko ei hambu sosoek! Ei soa sangga mamanak bee fo neulaun lenak nai uma huhule-haradoik dale, ma soa sangga hada-horomatak nai rea mamanan nara.
42011044	Neu ko ei hambu sosoek! Ei nok bali rates fo daen natetu ena. Hatahorir la'ok resik naa, tehuu ara ta bubuluk rae, nai naa hambu rates, nahuu rates bafon laok, naa te nai dale kabook. Tehuu tungga ita dala-hadan, na, hatahori mana tabu la'e rates tao nanggenggeo ndia ao heli-helin, de ta nandaa neni uma huhule-haradoik neu. Ei hatahori Farisir sama leo rates naa! Mete numa dea mai, na, nok bali ei lao ndoos sara ia. Tehuu nai ei dalem dale sofek no kaboo mburuk kara.”
42011045	Hambu hatahori malela dede'a hukun Yahudi esa numa naa, nggado laik Yesus kokolan nae, “Papa Meser! Papa kokolan bebeik kara ia, ndee la'e ai boe!”
42011046	Boe ma Yesus balan nae, “Tebe! Ei mana malela dede'a hukun Yahudir, naa fo ei oo, hambu sosoek boe! Ei ta tulu-fali hatahori ma ta tao mambadaku sira leleo-lala'on nara, tehuu boe kada tao makasususak kasa no ei anggamam hohoro-lalanen kamaberan. Ma ei fee hatahori lemba-rasaa ei hohoro-lalanem mata-matak kara. Tehuu ei oo ta soba lemba sou mala berak naa no kada lima kukuk esa boe!
42011047	Neu ko ei hambu sosoek! Ei mbute-mue mia lutu tutuus fee Manetualain mana to'u de'an nara lele uluk fo fee hada-haromatak neu sara. Naa te ei bei-ba'im mara mesa kasa ndia rakanisa mana to'u dede'ak kara raa!
42011048	Ei oo, eik esa mia ei bei-ba'im mara raa boe. Ara timba heni Manetualain mana to'u dede'an nara ma rakanisa sara. Basa de, ei lutu tutuus fee mana to'u dede'ak kara raa, fo dadi tanda mae, ei oo mbeu tungga ei bei-ba'im mara boe.
42011049	Huu naa de Manetualain fo mana bubuluk basa-basan, kokolak nita nae, ‘Neu ko adenu Au mana to'u dede'ang ma nedenuk laen nara, fo reni hatahori Isra'el asa reu. Basa boe ma hatahorir raa tuni-ndeni rakamiminak ketuk ma rakanisa ketuk.’
42011050	Hatahori mana masodak hatematak ia, muste lemba-nasaa nala neselu-netaan, numa hatahori fo mana makanisa Manetualain mana to'u dede'an nara mai ena. Naa, reken numa Manetualain adu dae-bafok ia mai, mulai numa Habel mamaten mai losa bakadeak mate'en, Sakaria. Ndia naa, ndia hambu nekenisak numa mei tunu-hotuk, ma Kama Malalaok taladan nai Manetualain Uma Huhule-haradoi Ina-huun. Ei oo, lemba-masaa mala sira huku-dokin naa boe!
42011052	Ei mana malela dede'a hukun Yahudir ein, ee! Neu ko ei hambu sosoek! Ei to'u nggoek fo bisa soi lelesu fo hatahorir ralela no malole Manetualain hihii-nanaun. Tehuu ei ta maso naa miu. Manggaraun lenak bali, ei mamanggenggee hatahorir fo boso maso naa reu!”
42011053	Neu Yesus kokolak nate'e, boe ma meser anggama ro hatahori Farisir lurin. Mulai numa faik naa neu, ara soa ratane mata-matak kara fo rae ike ratutudak kana. Ara dudu'a taa-taa sangga dalak de rala harak fo tao dede'ak roon.
42012001	Faik naa, hambu hatahori rifun hida naa, ara mai rae nenene Yesus. Ara la'ok raseseti ma rakarumbu rala Yesus. Boe ma Ana kokolak nakahuluk no ana nunin nara nae, “Manea aom mara fo boso tungga hatahori Farisir dea-matan. Te ara soa kokolak laen, tao laen.
42012002	Ara tao nok bali sira neulauk, tehuu sira dea-matan naa, neu ko neni nitak. Basa hata fo nefunik hatematak ia, neu ko neni nitak.
42012003	Hata fo ei kokolak no nefufunik hatematak ia, neu ko hatahorir ramanene sara ledo-ledo. Hata fo ei kutu-nu'u nai kama dale, neu ko hatahorir kokolak kasa rahere nai hatahori no'uk ka matan.”
42012004	Yesus kokolak tamba nae, “Ana nggara ein! Boso bii-mamata'u mete ma hatahorir rae tao risa ei. Ara bisa tao risa kada ei ao-mbaam, tehuu ta bisa tao hata-hata neu ei samanem.
42012005	Au sangga afada ae, ei muste mamata'u neu see. Ei muste mamata'u neu Manetualain. Ana ndia bisa tao nisa, ma piru heni ei meni a'i mbila ta kala matek dale miu. De Ndia ia, ndia ei muste mamata'un tebe-tebe.
42012006	Ei du'a sudik kana, mbui litik belin ba'u hata? Belin ba'u anak ka, hetu?! Mbuik lima belin seen dua, hetu ma! Leo mae talo naa, tehuu Manetualain ta lilii heni esa boe na.
42012007	Leo naak oo, Manetualain tao matak neu ei boe. Ana bubuluk no tetuk, ei langga bulun dook hida nai ei langgam mara. Dadi ei hae mamata'u, nahuu Manetualain timba-tai nala ei belim lena heni basa mbui litik no'uk kara raa.”
42012008	Basa de Yesus kokolak bali no Ndia ana nunin nara nae, “Pasa ndi'i doom mara matalolole! Mete ma hambu hatahori ta mae manaku Au nai hatahori no'uk ka matan nai dae-bafok ia, neu ko Au oo, ta mae manaku sana nai Manetualain atan nara matan nai nusa tetuk do inggu temak boe ae, ndia ia Au hatahoring.
42012009	Tehuu mete ma hambu hatahori kokolak nai hatahori dae-bafok matan nae, ndia ta nalela Au, neu ko Au oo, kokolak nai Manetualain atan nara matan nai nusa tetuk do inggu temak boe ae, Au ta alela sana.
42012010	Au ia, Hatahori Dae-bafo Isi-isik. Mete ma hambu hatahori kokolak nakabobook Au nade maloleng, na, Manetualain bei sadia lilii heni ndia salan naa. Tehuu mete ma ana kokolak nakabobook Manetualain Dula-dale Malalaon nade malolen, Manetualain ta lilii ndia salan naa.
42012011	Neu hatahorir le'a reni ei meni mamana parisa dede'a anggamar miu, do meni hatahorir mana parendar miu, nahuu ei mamahere neu Au, ei hae mamata'u masala'e aom mara talo bee.
42012012	Neu ko faik naa oo, Manetualain Dula-dale Malalaon nanori ei dede'a de'ek fo nandaa no maselu mbali sara boe.”
42012013	Basa boe ma hatahori esa numa hatahori no'uk kara raa mai natane Yesus nae, “Papa Meser! Tulun madenu au ka'ang fo ba'e ai aman pusakan no au dei.”
42012014	Tehuu Yesus naselun nae, “Heeh! See ndia so'uk Au dadi Mana Maketu-maladi Dede'ak fo aketu ei dua ngga dede'am matak leo naak naa?”
42012015	Boe ma Yesus kokolak no basa hatahori no'uk kara raa nae, “Ei muste besa-besa fo boso mi'a mata lenak. Huu hata-heto no'uk ka oo, ta neni fee masoda lino-lendek boe.”
42012016	Basa boe ma Ana tui lololek esa nae, “Hambu hatahori kamasu'ik esa, osin buna-boan no'un seli.
42012017	Losa basa nggudang mamana mbembedak sofen se'e-se'e ena, de ana ta bubuluk tao talo bee bali.
42012018	Boe ma ana naketu nae, ‘Au nau tao talo kada ia! Au ofe heni nggudang raak kara iar, fo ambaririik seluk mo'on lenak bali, dei fo au ahinda osi isin ma basa su'i-betes laen nara reu naa.
42012019	Mete ma talo naa ena, na, dei fo au kokolak ua au aong ae, “Wee! Nggudang sofek ena! Nana'ak dai ena fo mu'a losa teu-teuk kara. De mu'a-minu malada-malada, ma ndae betok eim fo setelele leo!’ ”
42012020	Tehuu Manetualain nafada neun nae, ‘Woi! Nggoa bebek, ee! Le'odaen ia oo, o mate boe. De see ndia soa basa o nggudang naa isin lala'en, ee?’
42012021	Dadi talo ia! Hatahori bisa naduduru hata-heto no'un seli nai dae-bafok ia soa-neu ndia ao heli-helin, tehuu nai Manetualain dudu'an, ndia ia hata taak, nahuu ana ta malole no Manetualain.”
42012022	Basa de Yesus nanori tamba neu Ndia ana nunin nara nae, “Ei hae masambute mia masodam mara tungga faik la'e-neu mae mi'a hata, do, pake hata.
42012023	Huu ita masodan ia, neulaun lena heni hata fo ita ta'a, ma hata fo ita pake.
42012024	Mete sudik mbui kaa nggeok kara! Ara ta sele-tande, ta ketu-koru, ta raena soka-pole fo rahinda nana'ak, tehuu Manetualain nakaboi sara. Mete ma talo naa, neu ko Ana oo bisa nakaboi ei boe, nahuu Ana timba-tai nala ei belim mara lena heni mbuik kara raa.
42012025	Mete ma hatahori nambariik nasare titiro, boe ma ana kada nasambute no ao heli-helin, nai rarain ana bisa tao nambanaru ndia teu-fain, do taa? Ta bisa!
42012026	Dadi mete ma ei masambute mia kada dede'a kadi'i anak leo naak, ta neni nanalak hata esa boe na, talo bee de ei bei mae masambute mia dede'a mo'ok kara bali? Nanalan hata?
42012027	Mete sudik bungga fuir. Ara ta raue osi-lutur, ma ta tenu-lolo. Tehuu manek Soleman bua-lo'an neulaun lenak oo ta bisa lena heni bungga fuir naa lolen boe.
42012028	Huu Manetualain nakaboi na'u kadi'i anak fo sosoan taa, fo mana nasoda kada faik ia, boe ma be'e-mai maten, fo hatahori nggarin neni a'i dale neu. Mete ma leo naak, Ana oo bisa nakaboi-nasamao ei fo belim mara lena heni na'u naa boe. Dadi tao hata de ei ta tai-mamahena neu Manetualain tebe-tebe?
42012029	Leo naak oo ei hae masambute la'e-neu nana'a-nininuk boe. Huu neu ko Manetualain ndia koladu.
42012030	Hatahorir fo ta mana tai-ramahena neu Manetualain, ara raue-osa fafandek lima-ein nara fo koladu basa matak kara raa. Tehuu eir ia, boso talo naa, nahuu Amam manai nusa tetuk do inggu temak bubuluk basa hata fo ei to'a.
42012031	Mete ma ei makalala'ok makahuluk Manetualain ue-osan, neu ko Ana koladu basa matak kara iar fee ei.”
42012032	Basa de Yesus tuti seluk kokolan nae, “Ei sama leo bibi lombo bubua anak esa, fo ta raena barakaik faa boe na. Tehuu hae mamata'u! Ei Amam manai nusa tetuk do inggu temak naa, Mane Ina-huuk. Hata fo Ndia enan, Ana feen neu Ndia ana susuen nara no nemehokok.
42012033	Dadi miu se'o heni basa ei bua-ba'um mara, basa, na, doin nara miu baba'e fee hatahori hata taak kara. No dalak naa, ei mahinda hata-heto nai nusa tetuk do inggu temak, mamana lino-lendek ma matea ndoos. Na'o manu-meo ta bisa maso neu namana'o nala sara. Lafo-i'inggir oo ta bisa ra'a rakalulutu sara boe.
42012034	Masaneda matalolole! Ei hata-hetom nai bee, na, ei dalem oo nai naa boe.”
42012035	Yesus kokolak bali nae, “Hatu-leledon ei muste mahani a fo maono-lalau neu Manetualain. Sama leo hatahori neondak be'e nahani tenu uma fali numa feta kabin mai. Mete ma tenu uma dedelu lelesu, na, ana bisa soin no lai-laik.
42012037	Neu tenu uma fali ma mete-nita hatahori mana maue-osar rahani a talo naa, neu ko ara raua. Neu ko tenu uma natudu dale susuen neu sara. Ana pake hatahori mana maue-osar bua-lo'an nara, boe ma neu naono-lalau hatahori mana maue-osar raa no nana'a malada-malada.
42012038	Hatahori mana maue-osar raa memak raua, nahuu ara raono-lalau tenu uma no malole. Leo mae tenu uma mai li'u hida a mesan, fati ladak do, lole mbilak, ara rahani a taa-taa.
42012039	Du'a matalolole! Mete ma tenu uma bubuluk no tetuk li'u hida na'o manu-meo nae mai, neu ko ana ta fee lelak fo na'o manu-meo fo'ai ndia uman.
42012040	Dadi ei muste mahani a taa-taa, te ta hambu hatahori esa boe na bubuluk no tetuk faik bee, Hatahori Dae-bafo Isi-isik nae fali mai.”
42012041	Boe ma Petrus natane Yesus nae, “Papa Meser! Papa lololen bebeik kara ia, la'e kada ai mesa ngga do la'e basa hatahorir?”
42012042	Yesus naselu nae, “Lololek naa la'e-neu basa hatahorir fo mana tao sama leo malanggan mana koladu, fo mana malela koladu no dalen mahanik soa-neu ndia malanggan. Neu ko ndia malanggan so'uk kana fo dadi mana ba'e nana'ak fee hatahori mana maue-osa laen nara. Mete ma ana manggate tao tungga ndia uen talo naa, mae malanggan mai neu faik bee a mesan, tehuu ana soa tao hata no tetuk. Boe ma ana hambu nanalak, nahuu ndia malanggan neu ko so'uk kana fo koladu basa hata-heton lala'en.
42012045	Tehuu sosoek mete ma malanggan mana koladuk naa, mulai du'a nae, ‘Mete te tou lasik dook ka dei fo ana fali.’ De ana mulai poko-femba hatahori mana maue-osa laen nara, touk ma inak. Boe ma ana nanggatuuk na'a-ninu no nemehokok losa mafu.
42012046	Tehuu faik esa, neu malangga mana koladuk naa ta meda nala sana, nggengger neuk ka, ndia malanggan fali. Neu malanggan bubuluk dede'a matak naa, boe ma ana poko-femban tutik kana. De ana husi henin, fo ana simbo nala baba'en nai deak sama-sama no hatahori fo dalen ta mahanik tungga ndia malanggan hihiin.
42012047	Hatahori mana maue-osa fo bubuluk ndia malanggan hihiin, tehuu ta sadia tao tungga, do ta nau tao tungga, neu ko hambu hukun berak.
42012048	Tehuu hatahori mana maue-osa fo naue sala, nahuu ana ta bubuluk ndia malanggan hihiin, neu ko ana hambu hukun ta berak. Hatahori fo mana simbo no'uk, ndia babalan oo no'uk boe. Hatahori fo mana simbo ue-osa mo'ok, ndia neselu-netaan oo mo'ok boe.”
42012049	Yesus tuti seluk kokolan nae, “Au mai fo tada fe'e Au hatahoring numa hatahori laen mai nai dae-bafok ia. Naa, sama leo hatahori pake a'i fo hotu heni dafuk. Au hihiing naa, mete fo a'i naa mulai mbila nai basa mamanak ena.
42012050	Tehuu Au muste lemba-asaa ala doidoso berak akahuluk. Neu ko Au doidoso tebe-tebe losa Au uen basan ena dei.
42012051	Ei du'a mae, Au mai uni mole-damek nai dae-bafok ia, do? Taa! Au mai fo tao ala hatahorir rahuur rasimbo bafak, ma tao hatahorir rabingga-ba'ek, nahuu Au nenoring.
42012052	Numa hatematak ia neu, hatahori ratoranook kara rabingga-ba'ek. Nai nufaneluk esa dale, telu laban dua, dua laban telu.
42012053	Ama bonggik laban ana bonggin; ana bonggik laban ama bonggin. Ina bonggik laban ana bonggin; ana bonggik laban ina bonggin. Ari-inak laban feto-feun; feto-feuk laban ari-inan.”
42012054	Boe ma Yesus kokolak no hatahori no'uk kara raa nae, “Mete ma ei mete-mita soso'ak katek ka nai bu'un muri, ei mae, ‘Ia tanda nae, udan sangga mai ena.’ Memak tebe leo naak.
42012055	Mete ma ani konak fuu mai, na, ei mae, ‘Ia tanda nae, faik ia katobi ndoos!’ Memak tebe leo naak.
42012056	Woi! Ei hatahori dae-bafok mana dea-matak fo kokolak laen, tao laen! Ei tadu-tanda malela dae-inak ia tungga fai hanas ma fai oe faak lalalin hihiin. Tehuu tao hata de ei ta nau malela Manetualain hihii-nanaun nai hatematak ia?”
42012057	Yesus kokolak tamba nae, “Mete ma ei madede'a, na, tao hata de ta bisa maketu aom bee ndia ndaa! Malole lenak koladu fo mole-dame dei! Boso losak ei miu nai mana maketu-maladi dede'ak matan ena, boe ma ana naketu fo fee ei maso bui.
42012059	Mete ma talo naa, neu ko ei ta bisa kalua, losa bae maketu basa ei hutam mara fo mana maketu-maladi dede'ak naketu basak naa.”
42013001	Faik naa, hambu hatahori nafada Yesus nae, nggubenor Pilatus nakanisa hatahori Yahudi hida maruma Galilea mai, neu ara reni tunu-hotuk numa Uma Huhule-haradoi Ina-huuk nai Yerusalem.
42013002	Yesus namanene nala naa, boe ma Ana natane nae, “Ndondoon naa tungga ei dudu'am, na, hatahori neni nekenisak kara raa salan nara mo'on lena heni basa hatahori Galilear laen? Huu naa de ara hambu hukun mates, do?
42013003	Taa! Tehuu mete ma ei ta la'o ela ei leleo-lala'o manggaraum mara, fo tungga falik Manetualain hihii-nanaun, neu ko ei oo hambu nekelulutuk sama leo sira boe.
42013004	Boe ma talo bee bali no hatahori kasalahunu faluk fo mana matek kara, huu manara manai Siloam ndefa henin de tuni nala sara, ndia fai maneuk kara naa? Salan nara mo'on lena heni basa hatahorir marai Yerusalem, do?
42013005	Taa! Tehuu mete ma ei ta la'o ela ei leleo-lala'o mana puta-paik fo tungga falik Manetualain eno-dalan ndoon, neu ko ei oo hambu nekelulutuk leo sira boe.”
42013006	Basa boe ma Yesus fee lololek esa nae, “Hambu hatahori esa naena ai huuk esa nai osin dale. Ana mai taa-taa fo sangga mete sudik ai huuk naa naboa do, beik. Tehuu ai huuk naa, bei ta naboa.
42013007	Basa boe ma ana nadenu ndia mana maue osin nae, ‘Basa teuk telu ia ena, au mai afalik fo sangga ai huuk ia boan, te ta hambu hata esa boe na. Dadi hungga henin leo, te ai huuk ia kada nanala mamana a.’
42013008	Tehuu mana maue osi naselu nae, ‘Papa boso mamanasa. Fee tembo neu ai huuk ia teuk esa bali. Mita fo au dodo'i ndule huun, ma fua dae maminak neun, fo doo ain neulau.
42013009	Mete ma teu mana maik ia, ai huuk ia naboa, na, malole. Tehuu mete ma taa, na, neu hungga henin leo.’ ”
42013010	La'e esa, ndaa no hatahori Yahudi fai huhule-haradoin, Yesus neu fee nenorik numa uma huhule-haradoik.
42013011	Numa naa, hambu inak esa nggotin mbukuk teuk salahunu falu ena, huu nitu tatao-nono'in. Ana ta bisa nambariik no matetuk.
42013012	Yesus mete-nita inak naa, boe ma Ana nanggou nalan, de nafada nae, “Ina, ee! Hatematak ia ina hai ena.”
42013013	Boe ma Yesus ndae liman neu inak naa nggotin. Medak neu ma, nggoti mbukun naa natetu tutik kana. Boe ma ana noke makasi no'uk ka ma koa-kio Manetualain.
42013014	Tehuu malangga uma huhule-haradoik naa namanasa, nahuu Yesus tao nahai hatahori la'e-ndaa fai huhule-haradoik. Boe ma nafada hatahori no'uk kara raa nae, “Nai menggu esa dalen hambu fai ue-osa nee. De malole lenak hatahori kamahedik kara mai nai kada fai ue-osar raa, fo sangga hatahori tao nahai sara. Boso mai nai fai huhule-haradoik!”
42013015	Tehuu Yesus naselu neun nae, “Weeh! Hatahori mana dea-matak. Nai fai huhule-haradoik oo ei maue-osa boe, hetu? Ei miu mbo'i sapir ma keledeir, fo fee sara rinu oe, hetu?
42013016	Inak ia oo Abraham tititi-nonosin sama leo ita boe. Nitur malanggan futu-pa'a nalan, doon teuk salahunu falu ena. Mete ma Au akambo'ik kana la'e-ndaa fai huhule-haradoik, na, sala, do?”
42013017	Yesus musun nara ramanene rala naa, boe ma ara mae. Tehuu hatahori no'uk kara raa ramahoko ro Ndia ue-tatao neulaun nara.
42013018	Boe ma Yesus tuti kokolan bali nae, “Ndondoon naa Au akasasamak Manetualain hatahorin nara sama leo hata, ee?
42013019	Makasososan bei kada hidak ka, tehuu doo-doo boe ma tamba ramano'u. Sira iar, mulai sama leo kada ai de'e kadi'i anak. Hatahori sele-tanden nai osi dale. Basa boe ma ana mori, de dadi neu ai huu mo'ok. De mbuik kara mai randunu nai ndanan nara.”
42013020	Boe ma Yesus kokolak seluk nae, “Ndondoon naa Au akasasamak Lamatuak hatahorin nara, sama leo hata bali, ee?
42013021	Ana sama leo laru ta'ik, fo inak kara ha'i ralan de rumun no tarigu saak dua, fo tao roti no'uk ka. Boe ma tarigu naa basa sara kaifuu losa dadi mo'ok, nahuu laru ta'ik ba'u anak naa. Lamatuak hatahorin nara lele'a-nonoren nara oo tamba rambaloa leo naak boe.”
42013022	Basa naa, Yesus asa mulai la'o reni kota Yerusalem reu. Tungga-tungga dalak, Ana tuli ndule kota ma nggorok fo nanori hatahorir.
42013023	Numa mamanak esa, hambu hatahori esa natanen nae, “Papa Meser! Fama te kada hatahori rumak ka ndia bisa hambu masoi-masodak, do?”
42013024	Ana naselu nae, “Nusa tetuk do inggu temak lelesun dale neu, makabi'ak. De maote tebe-tebe fo ei bisa maso tungga naa miu. Hambu hatahori no'uk ka rae soba maso, tehuu ta bisa.
42013025	Mete ma tenu uma nggoe lelesu ena, neu ko ei mambariik miu dea fo dedelu lelesu, ma eki moke tulu-falik mae, ‘Lamatuak! Soi lelesu dei!’ Tehuu neu ko ana naselu nae, ‘Eir ia, see? Au ta alela ei!’
42013026	Boe ma ei mae, ‘Talo bee de lamatuak ta nalela ai? Ai masi'e manggatuuk mi'a-minu mia lamatuak. Lamatuak oo nasi'e fee nenorik nai ai okofoon nara boe.’
42013027	Ma neu ko Ana naselu nae, ‘Au afada bebeik kara ena, au ta alela ei! Eir ia, hatahori fo mana tao kada manggarauk. Malai heok numa ia miu!’
42013028	Mete ma Manetualain naketu-naladi basa hatahorir dede'an nara, neu ko ei kada bu'i makarereu ma henggu nisim mara. Ei mete-mita ba'i Abraham, ba'i Isak, ba'i Yakob ma Manetualain mana to'u dede'an nara, basa sara maso ranggatuuk rai nusa tetuk do inggu temak dale ena. Tehuu ei neni husi henik kara rai kada dea.
42013029	Neu ko hatahori dae-bafok manuma dae-bafok ia bu'un nara mai, numa ledo toda mai losa ledo tesa; numa kii mai losa kona, ranggatuuk ra'a-rinu sama-sama rai Manetualain uma mane ina-huun.
42013030	Tanda matalolole matak kara iar: neu Manetualain naketu-naladi basa hatahorir dede'an, neu ko hatahori see fo bakahulun tungga hatahori memeten rae, hatahori kadi'i anak, tehuu ana hambu hada-horomata mo'ok. Ma see fo bakahulun rae, ndia hatahori mo'o-inahuuk, naa te Manetualain taon ndia leo kada hatahori kadi'i anak.”
42013031	Faik naa, hambu hatahori Farisi hida mai rasare Yesus de rafada rae, “Malole lenak Papa Meser makaheok muni mamanak laen muu, huu manek Herodes sangga nae tao nisa Papa.”
42013032	Boe ma Yesus naselu nae, “Weeh! Tou lasik naa, sama leo kue mana puta-paik. Miu mafadan mae, ‘Au husi nitur ma tao ahai hatahori kamahedik kara faik ia ma be'e-mai. Neu bei-nesak, dei fo Au ue-osang basan ena.’ Leo mae talo bee oo, Au bei nau tao ues ba'u anak bali nai Au lala'ong uni Yerusalem uu boe. Huu hatahori Yerusalem mara fo mana soa rakanisa Manetualain mana to'u dede'an nara.
42013034	Awii, hatahori Yerusalem mara, ee! Eir ia, kada makanisa taa-taa Manetualain mana to'u dede'an nara, ma toko makamate nedenuk bee fo nae mai natudu Manetualain eno-dalan soa-neu ei. La'i-la'ik ka ena Au nau aduduru anea fo lopo-linu ei numa manggarauk mai, nok bali manu ina nau nakarorombo nala anan nara nai lidan dale. Tehuu ei ta nau.
42013035	Hatematak ia Manetualain ta nau tao matak neu ei uma huhule-haradoin bali. Mbila-beinesak te rouk ena. Neu ko ei ta mete-mita Au, losa ei manaku mae, ‘Manetualain fee baba'e-babatik neu hatahori mana mai neni Manetualain naden, nahuu Manetualain nadenu Ndia ena!’ ”
42014001	Faik esa, ndaa no fai huhule-haradoik, hatahori partei anggama Farisir malanggan esa noke Yesus fo mai na'a nai ndia uman. Ana nanggatuuk na'a, tehuu hambu hatahorir makun fo sangga mete Ana tao hata la'e-ndaa fai huhule-haradoik.
42014002	Faik naa, hatahori esa hambu hedi mbae aok, nanggatuuk numa naa.
42014003	Boe ma Yesus natane neu mana malela hukun Yahudi ma hatahori Farisir mana ranggatuuk ra'a sama-sama numa naa nae, “Tungga ba'i Musa hohoro-lalanen, na, bole tao ahai hatahori kamahedik la'e-ndaa fai huhule-haradoik, do taa?”
42014004	Tehuu ta hambu hatahori esa boe na fo buka bafan. Boe ma Yesus nafaroe hatahori kamahedik naa, de ana hai tutik kana. Basa de Yesus nadenu falik kana.
42014005	Boe ma Yesus natane seluk kasa bali nae, “Mete ma hambu kakanak esa, tuda neni oe matak dale neu la'e-ndaa fai huhule-haradoik, ei miu le'an dea mai, do taa? Mete ma sapi ndia tuda, ei elan numa naa, do ei le'an dea mai? Neu ko ei le'an dea mai. Naa sosoa-ndandaan nae, ei tao ue-osa naa ena, hetu!”
42014006	Ara ramanene Yesus kokolak talo naa, tehuu ta hambu esa boe na fo bisa naselu mbalin.
42014007	Faik naa, Yesus memete hatahorir fo mana mai ra'a feta numa uma naa. Hambu hatahori no'uk ka here mamanak nai mata fo reu ranggatuuk reu naa. Yesus mete-nita naa, boe ma Ana kokolak nae,
42014008	“Besa-besa, ee! Neu hatahorir roke ei fo miu mi'a feta kabin, na, boso miu sangga mamana nenggetuuk nai hatahori mo'o-inahuuk kara mamanan. Boso losak tenu fetak noke fuir fo neulaun lenak.
42014009	Mete ma talo naa, neu ko tenu fetak mai kokolak no o nae, ‘Boso mamanasa, ee! Ama lali muni dea muu dei, te au sadia kadera ia fee hatahori mo'o-inahuuk ia.’ Boe ma o mambadeik la'o ela kadera naa no mamaek fo lali muu manggatuuk nai kadera fo manai dea mate'en.
42014010	Dadi neu o hambu nonokek, na, manggatuuk muu kadera fo manai dea mate'en. Dei fo tenu fetak mete-nita o, boe ma ana mai nae, ‘Papa, ee! Mai fo manggatuuk muu mata ia dei.’ No dalak naa, o hambu hada-horomatak nai basa hatahori fuir matan nara.
42014011	Hatahori fo mana nakadedemak aon, neu ko Manetualain nakaloloek kana. Tehuu hatahori fo mana tao aon sama leo hatahori kadi'i anak, neu ko Manetualain nakadedemak kana.”
42014012	Basa naa Yesus kokolak no tenu uma nae, “La'e esa bali, mete ma ama tao feta, na, boso moke kada ama nufanelum ma nonoo kamasu'im mara! Huu ara bisa bala ama nonokem.
42014013	Neu ama tao feta, na, moke hatahori hata taak, hatahori dokak, hatahori kekok fo ta bisa la'ok, ma hatahori pokek kara.
42014014	Neu ko ara ta bisa bala ama nonokem. Tehuu neu ama noke sara, Manetualain ndia bala. Mete ma Ana nasoda falik hatahori kamaherek mana matek kara ena, neu ko Ana ta lilii ama dale susuen.”
42014015	Hatahori fo mana nanggatuuk no Yesus mei esa, namanene talo naa, boe ma ana kokolak nae, “Mauan seli soa-neu hatahori fo mana na'a sama-sama nai Manetualain uma mane ina-huun!”
42014016	Yesus naselu mbalin nae, “Au tui talo ia: hambu hatahori esa tao feta mo'ok. Boe ma ana noke hatahori no'un seli.
42014017	Neu ara sadia rala feta ena, ana nadenu ndia hatahori neondan fo neu nanggou basa hatahori neni nokek kara nae, ‘Mai, te feta sangga mulai ena.’
42014018	Tehuu basa sara tui sira kai-baan mata-matak kara, mita fo ara hae mai. Esa nafada ndia kai-baan nae, ‘Awii! Au bei fo hasa ala osi esa, de muste uu mete sudik kana dei. Boso mamanasa, ee! Au ta bisa neti.’
42014019	Hambu esa bali fee ndia kai-baan nae, ‘Au bei fo hasa ala sapi luku pasan lima. Au ae uu soba sudik kasa, de oke ambon, ee!’
42014020	Laen bali nae, ‘Au bei fo kabin, de ta bisa.’
42014021	Boe ma hatahori neondak naa fali, de nafada ndia malanggan. Malanggan namanene nala naa, boe ma ana namanasa nalan seli. De ana parenda ndia hatahori neondan naa nae, ‘Mete ma talo naa, o kalua lai-laik leo! Muni basa okofook ma dala kabik lala'en nai kota ia fo moke mua hatahori kasian, hatahori dokak, hatahori pokek, ma hatahori kekok kara.’
42014022	Hatahori neondak naa namanene talo naa, boe ma neu noke basa hatahorir raa. Ana fali de nafada nae, ‘Papa! Basa sara mai ena, tehuu mamana rouk bei no'uk ka.’
42014023	Boe ma malanggan naa nae, ‘Mete ma talo naa, na, muu seluk bali muni basa nggorok marai kota deak, losa basa osir lala'en. Kokoe neu see a mesan fo mia sara mai, sadi tao masofe mamana feta ia.
42014024	Nenene, ee! Hatahorir fo mana timba heni au nonokeng ia, ara ta rameda rita feta ia lole-ladan faa boe na!’ ”
42014025	Basa naa, Yesus asa la'o rakandoo reni Yerusalem reu. Hatahori no'uk ka tunggan. Boe ma Ana nasare sara, de kokolak nae,
42014026	“Hatahori mana nau tungga Au tebe-tebe, ana muste sue-lai Au lena heni basa-basan: lena heni ina-aman, lena heni sao-anan, lena heni ka'a-fadin, lenak bali lena heni ao heli-helin. Mete ma taa, na, hatahori naa ta nandaa dadi neu Au ana nuning.
42014027	Hatahori fo ta mana nau lemba-nasaa doidosok nahuu ana tungga Au, ana ta nandaa dadi neu Au hatahoring. Hatahori fo mana nau dadi neu Au hatahoring, leo mae hatahorir tao risan oo, tehuu ana lemba-nasaa nakandoo ndia doidoson boe.
42014028	Dadi mete ma nau tungga Au, na, timba-tai matalolole dei. Ha'i netuduk leo hatahori fo mana nae nambaririik uma katatadak. Ana muste reke natalolole doik dedesin no lutuk. Boso losak doik ta dai.
42014029	Mete ma ta reke no lutuk, fama te ana dei fo tao uma fanderen, te basa doik ena. Boe ma hatahorir hika rakamamaek kana
42014030	rae, ‘Ei mete sudik hatahori naa dei! Ana bei fo tao fanderen, tehuu bei ta hata-hata, te basa doik ena.’
42014031	Ha'i netuduk laen ndia dede'a netatik. Manek fo mana nae natati muste nanggatuuk fo timba-tai nakahuluk no ndia nonoon nara dei. Mete ma soldadun nara kada hatahori rifun salahunu, na, ana bisa laban musu hatahori rifun dua hulu, do taa?
42014032	Mete ma timba-tai basa ena, tehuu mate'en ma ana ta senggi netatik, na, malole lenak neu musu bei nai dook, ana nadenu memak nedenuk, fo raote kada mole-dame leo.
42014033	Leo naak oo, neu hatahori mana nae tungga Au boe. Ana muste timba-tai neu-mai nae, ana nahani a memak ena fo la'o ela basa-basan, do taa? Mete ma taa, na, hatahori naa ta nandaa dadi neu Au ana nuning.”
42014034	Yesus tuti kokolan no netuduk laen bali nae, “Masik naa, neulauk. Ita paken fo tao nalada nana'ak. Tehuu mete ma masin ta ena, na, sosoan hata bali? Ta bisa paken fo tao malada nana'ak kara bali. Paken fo fufu'a neu sele-tandek kara oo, ta bisa boe. Ita nggari henin leo. Dadi ei oo muste sama leo masik boe, fo leo-la'o no susue-lalaik mia basa hatahorir. See ka ndi'i dook, na, nenene matalolole, ee!”
42015001	Faik naa, hatahori mana susu bea ma hatahori papake taak laen nara reni Yesus reu taa-taa fo rae nenenen. Tehuu hatahori Yahudi tao sara leo, hatahori ta neulauk kara.
42015002	Hatahori Farisir ma meser anggama Yahudir mete-rita naa, boe ma ara unggu-remu rae, “Ciih! Hatahori ia, nakabua no hatahori papake taak kara. Lenak bali Ana nanggatuuk na'a-ninu no sara!”
42015003	Yesus namanene nala naa, boe ma Ana tui sara lololek ia nae,
42015004	“Leo numa ei mai hambu hatahori esa naena bibi lombo natun esa. Boe ma mopo esa. Hatematak ia ana muste tao hata? Neu ko ana la'o ela bibi lombo kasio hulu siok kara neu mamana linok, boe ma neu sangga bibi lombo kala mopok naa losa hambu falik kana.
42015005	Mete ma ana hambu falik bibi lombo naa ena, na, ana lu'a neni falik kana no nemehokok.
42015006	Losa uma, ana noke nonoon nara, de nafada nae, ‘Ei mai fo mamahoko mia au dei! Huu au hambu falik au bibi lombong kala mopok naa ena.’
42015007	Nai nusa tetuk do inggu temak oo leo naak boe. Mete ma hambu hatahori masala-singgok esa sale dalen do tuke tein, boe ma fali neni Manetualain neu, basa nusa tetuk do inggu temak isin ramahoko. Ara ramahoko lenak bali, nahuu hatahori kisek ia fali neni Manetualain neu, lena heni nemehokok huu hatahori sio hulu sio leo-la'on nara ndoos ma ta la'o sala dalan nara.”
42015008	Boe ma Yesus tui lololek laen bali nae, “Hambu inak esa naena doi lilo fulak salahunu. Naa te, mopo esa. Hatematak ia ana nae tao hata? Neu ko ana dede lambu, de neu loti nai basa mamanak, ma sasapu uma naa losa bu'un nara fo sangga natalolole doik naa.
42015009	Neu ana mete-nita falik doik naa, boe ma nanggou hatahori marai uma kotia-tain nara, de nafada nae, ‘Wee! Mai fo mamahoko sama-sama mia au dei! Huu au hambu falik doik kala mopok naa ena!’
42015010	Nai nusa tetuk do inggu temak oo leo naak boe. Mete ma hambu hatahori kasala-singgok esa sale dalen do tuke tein, boe ma fali neni Manetualain neu, neu ko basa ata marai nusa tetuk do inggu temak ramahoko ralan seli.”
42015011	Basa de Yesus tuti seluk ndia tutuin no lololek laen bali nae, “Hambu amak esa no ana toun dua.
42015012	La'e esa, kana muri anak nafada aman nae, ‘Papa! Fee au baba'e pusakang hatematak ia leo!’ Boe ma aman ba'e hata-hetor raa neu anan dua sara.
42015013	Ta dook ka boe ma, kana muri anak se'o heni ndia baba'en. Boe ma ana mbomboti nala bua-lo'an nara, de la'o neni nusa dook ka neu. Numa naa, ana ngganggari heni tali-doin nara no setelelek.
42015014	Neu faik fo basa doin nara, boe ma ndoe-la'as ta hoho'ak daka nala nusak naa, losa ana oo to'a taa nalan seli boe.
42015015	Boe ma ana neu sangga ue-osa. Hambu hatahori esa numa nusak naa simbok kana, de nadenun hani bafir.
42015016	Huu ana ta nakatataka nala po'o ndoen ena, de ana hihiik ka na'a bafir nana'an. Tehuu ta hambu hatahori esa boe na fo nau feen na'a-ninu.
42015017	Doo-doo boe ma ana mulai du'a neu-mai nae, ‘Nai au amang uman, basa hatahori mana maue-osar hambu nana'a-nininuk losa rakabete. Naa te au nai ia ae mate, huu ndoes ena.
42015018	Malole lenak au fali uni au amang uu. Boe ma au afadan ae, “Papa! Au tao sala mo'ok mbali Manetualain ma papa ena.
42015019	Au ta andaa dadi uu papa anan bali ena. Leo mae papa simbok au dadi kada ata-dato nai papa uman oo malole boe!’ ”
42015020	Ana du'a basa talo naa, boe ma nambadeik de fali neni aman uman neu. Bei nai dook ka te tou lasik mete-nitan ena, boe ma dalen tuda kasian neun. Ana konda numa uman mai, de nalaik neu soru anan mana falik naa ena. Boe ma tou lasik holu nalan, de idun.
42015021	Kanak naa kokolak no aman nae, ‘Papa! Au tao sala mo'ok mbali Manetualain ma papa ena. Au ta andaa dadi uu papa anan bali ena.’
42015022	Tehuu aman parenda tutik ka hatahori mana maue-osan nara nae, ‘Woi! Lai-lai, ee! Miu ha'i mala badu fo lolen lenak fo feen pake. Olu ndeli neu lima kukun ma sopatu neu ein.
42015023	Miu le'a mala sapi ma'ao naa fo halan, te ita tae tao feta nemehokok.
42015024	Huu au anang ia, nok bali maten ena, tehuu hatematak ia ana nasoda fali ena. Mopon, tehuu hatematak ia au hambu falik kana ena.’ Kokolak basa talo naa, boe ma ara mulai feta ramahoko.
42015025	Faik naa, ana uluk ta nai uma, te naue-osa nai osi dale. Neu ana fali, bei nai dook ka te namanene hatahorir rakaminak bua kaliik ma mete-nita ara foti-lendo.
42015026	Boe ma nanggou nala hatahori mana maue-osa esa, de natanen nae, ‘Woi! Tao setelelek hata ia?’
42015027	Hatahori mana maue-osa naa naselu nae, ‘Malanggan fadin fali mai ngga ena. De papa nadenu hala sapi fo tao feta mo'ok, huu anan fali no sodak ena.’
42015028	Ana uluk namanene talo naa, boe ma ana namanasa. Ana ta nau maso uma dale neu ena. Boe ma aman mai kokoen fo maso dale neu.
42015029	Tehuu ana luri nae, ‘Papa! Du'a sudik kana dei! Doo-doo basa ia, au aue-osa fafandek lima-eing nggara nok bali ata-dato ia fee papa. Au ta lena-langga papa hihii-nanaun. Leo mae talo naa oo bei ta la'e esa boe na, papa fee nita bibi hie ana esa fo au tao feta nemehokok sama-sama ua au nonoong nggara boe.
42015030	Naa te papa anan fo mana ngganggari doik ia, neu nakaminak inak kara tao nabasa papa doin. Hatematak ia ana fali mai ngga, boe ma papa tati sapi neulaun lenak fo tao feta-dote mo'ok soa-neun.’
42015031	Tehuu aman naselu nae, ‘Au ana susueng, nggee! Nenene besa-besa dei! Doo basa ia, o leo mua papa. Basa hata fo papa enan basa naar lala'en, o enam boe.
42015032	Tehuu hatematak ia ita muste feta no nemehokok, nahuu o fadim kisek ia. Fai bakahulun sama leo maten ena, tehuu hatematak ia ana nasoda fali ena. Mopon, tehuu hatematak ia hambu falik kana ena.’ ”
42016001	Boe ma Yesus tui seluk lololek esa bali soa-neu ana nunin nara nae, “Hambu hatahori kamasu'ik esa, so'uk nala hatahori esa dadi neu malangga mana koladu. Tehuu doo-doo ma hatahori kamasu'ik naa namanene dede'a anik nae, malanggan mana koladuk naa, mulai panake tao narunggin.
42016002	De ana noke nala malangga mana koladuk naa fo nafadan nae, ‘O talo bee ia? Au amanene o panake au hata-hetong nggara. Hatematak ia o surak ue-osam mbembeda-ngganggaon fo au parisan dei. Huu basa naa, au ae fee o hahae leo.’
42016003	Malangga mana koladuk naa namanene nala naa, boe ma ana du'a neu-mai nae, ‘Au soe ia ena, ma! Hatematak ia au ae tao hata? Do'i-dada'u dae oo au ta abe'i boe. Dadi mana hule-kaik oo au mae boe.
42016004	Mete ma au ta bisa aue-osa nai ia ena, na, au muste sangga dalak, mita fo hatahori laen nara bei nau tulun simbok au.’
42016005	Huu naa de ana noke nala basa hatahorir fo mana rahuta mbali ndia malanggan fo hatahori kamasu'ik naa. Ana natane hatahori kaesan nae, ‘Wee! O mahuta ba'u hata neu au malanggang?’
42016006	Hatahori naa naselu nae, ‘Au ahuta mina setun liter 4.000.’ Boe ma malangga mana koladuk naa nae, ‘Tebe. O susura hutam, ndia ia. Hatematak ia sii henin leo, basa naa manggatuuk fo surak susura beuk mae, o hutam kada liter 2.000.’
42016007	Boe ma ana neu natane hatahori kaduan nae, ‘O bali, na, mahuta ba'u hata?’ Ana naselu nae, ‘Au ahuta hade karon 1.000.’ Malangga mana koladuk naa nafada nae, ‘Sii heni o susura huta raam naa, basa, na, surak beuk mae, kada karon 800.’
42016008	Ana tao talo naa, losa hatahori kamasu'ik naa bubuluk nala dudu'a-a'afi mana kokoli'un. De hatahori kamasu'ik naa muste manaku nae, malangga mana koladu manggarauk naa, memak kokoli'un seli. Au afada lololek ia fo ei bubuluk mae, mete ma nekesasamak kana no hatahori kamaherek, na, hatahori ta kamaherek kara memak leo-la'o ro kokoli'un lenak rai rau-inggur taladan hatematak ia.
42016009	Dadi ei du'a sudik kana dei. Leo mae hatahori dae-bafok soa tao manggenggeok pake sira hata-heton, tehuu malole lenak ei pake hata-heto dae-bafok fo tulu-fali hatahorir. No dalak naa, ei oo hambu nonook no'uk ka boe. Leo mae hata-hetor raa basa sara, tehuu neu ko Manetualain sadia mamanak fee ei nai nusa tetuk do inggu temak.
42016010	Mete ma hatahori nadale ndoos no dede'a kadi'i anak kara, neu ko nadale ndoos no dede'a mo'ok kara boe. Tehuu mete ma hatahori panake no dede'a kadi'i anak kara, neu ko ana oo panake no dede'a mo'ok kara boe.
42016011	Mete ma hatahori ta bisa namahere ei fo koladu hata-heto biasa no dede'a kadi'i anak kara nai dae-bafok ia, talo bee fo Manetualain namahere ei soa-neu dede'a mo'ok kara?
42016012	Mete ma ei ta bisa koladu hatahori laen hata-heton, na, see nambarani fee hata-heton neu ei?
42016013	Hatahori neondak esa ta bisa nenene malanggan dua. Neu ko dalen mburuk mbali esa ma ana sue esa. Do, dalen mahanik neu esa, ma ana ta tao matak neu esa. Leo naak oo soa-neu ei boe, nahuu hatahori ta bisa sue-lai Manetualain sama-sama no tali-doik.”
42016014	Faik naa, hambu hatahori Farisir ketuk tungga ramanene Yesus kokolan bebeik kara ia. Boe ma ara rakamamaek kana, nahuu ara dale hedi doik.
42016015	Tehuu Yesus naselu sara nae, “Heeh! Leo mae ei tao malao aom mara rai hatahori matan, tehuu Manetualain bubuluk ei dalem mara raa, manggarauk. Hambu matak no'uk ka fo hatahori dae-bafok rakadedemak kasa, naa te Manetualain taon neu dede'a manggarauk, ma Ana nunute sara.
42016016	Losa Yohanis Mana Saranik mamain, ita hatahori Yahudir leo-la'o tungga ba'i Musa ma Manetualain mana to'u dede'an nara hohoro-lalanen. Tehuu hatematak ia, Manetualain Hara Lii Malolen natanggela losa bee a mesan ena. Hatahori no'uk ka raote tebe-tebe, mita fo ara bisa leo-la'o tungga Manetualain hihii-nanaun.
42016017	Leo mae lalai no dae-inak sambu do lalo, tehuu Manetualain hohoro-lalanen ba'u anak oo ta mopo sana boe! Titik esa oo ta mopo sana boe!
42016018	Hatahori fo mana namaketu no sao inan, de ana sao seluk no inak laen, na, ana hohongge-lelena naa. Ma hatahori fo mana sao nala inak bee fo saon elan ena, na, ana oo hohongge-lelena boe.”
42016019	Yesus tui tamba nae, “Hambu hatahori kamasu'ik esa. Ana soa pake bua-lo'a neulauk kara, fo tao sara numa tema banggana'uk mabelir mai. Hatu-leledon nanggatuuk na'a-ninu malada-malada ma soa setelelek.
42016020	Numa naa oo, hambu hatahori hata taak mana ndoe-la'ak esa boe. Naden Lasarus. Ao-inan sofek no bisu mburuk. Tungga faik, nonoon nara roon fo taon neu hatahori kamasu'ik naa uma lelesu bafan.
42016021	Ana hihiik ka hambu nana'ak numa hatahori kamasu'ik naa nana'a sisan nara mai, tehuu ana ta hambu hata-hata. Kada busar mai lalambe ndia bisu nanan.
42016022	Basa boe ma Lasarus maten. Boe ma Manetualain atan nara ruma nusa tetuk do inggu temak mai ko'o roon, de reu ranggatutuuk kana neu ba'i Abraham boboan. Ta dook ka boe ma hatahori kamasu'ik naa oo maten boe, de hatahorir ratoin.
42016023	Tehuu ana ta maso nusa tetuk do inggu temak. Ana maso neni a'i mbila ta kala matek neu, sama-sama no hatahori mates no'uk ka. Nai naa, ana hambu malendu-mata'ak ma doidosok nakandoo. La'e esa, ana botik matan boe ma mete-nita Lasarus nanggatuuk no nemehokok nai ba'i Abraham boboan.
42016024	Boe ma ana eki nae, ‘Ba'i Abraham, ee! Kasian neu au dei! Madenu Lasarus, boro lima kukun neu oe, fo mai deta makoe kada au maang su'un oo malole boe. Huu au doidoso ae mate nai a'i mbila ta kala matek ia!’
42016025	Boe ma Abraham naselu nae, ‘Ana nggee! Masaneda matalolole, dei! Fai maneuk kara fo bei nai dae-bafok, o hambu mala basa neulauk lala'en. Tehuu Lasarus hambu kada susa-sonak. Dadi hatematak ia Manetualain kokoe-nanasin nai ia, ma o doidoso.
42016026	Lenak bali, numa o mua ai mai, Manetualain tao nala mbia demak. De hatahori manai ia ta bisa naa neti, ma hatahori manai naa, ta bisa ia mai.’
42016027	Tehuu hatahori kamasu'ik naa noke nae, ‘Mete ma talo naa, na, ba'i tulun madenu Lasarus neni au amang uman neu dei.
42016028	Huu au bei aena fadi touk lima rai naa. Madenu Lasarus fee nesenedak neu sara, fo fali reni Manetualain reu leo. Mita fo ara mate, na, ta maso reni mamana doidosok ia mai.’
42016029	Tehuu Abraham naselu nae, ‘Manetualain fee sara ba'i Musa no mana to'u dede'ak kara susuran ena. O fadim mara bisa lees la'i-la'ik kana, fo ara bubuluk Manetualain hihii-nanaun.’
42016030	Tehuu hatahori kamasu'ik naa nareresi nae, ‘Ba'i Abraham, ee! Naa, bei ta dai. Ara ta nau tao matak mbali Manetualain Dede'a-kokolan! Muste hambu hatahori mates kalua numa rates mai fo neu nafada sara, dei fo ara sale dalen do tuke tein, boe ma nau ramanene.’
42016031	Tehuu Abraham naselu nae, ‘Mete ma ara ta nau nenene ba'i Musa no Manetualain mana to'u dede'an nara dede'a-kokolan, na, leo mae hatahori mates kalua numa rates mai fo neu kokolak no sara oo, neu ko ara ta nau nenene boe.’ ”
42017001	Yesus nafada ana nunin nara nae, “La'e no'uk ka hambu hatahori tuda neni salak dale neu, nahuu hatahori laen edo-poden. Tehuu hatahori mana edo-podek naa, ndia mana hambu sosoek lenak.
42017002	Mete ma hatahori edo-pode losa hambu kakana ana esa ta namahere neu Au, neu ko Manetualain fee hukun berak neun. Malole lenak fuli batu mo'ok esa neu hatahori naa boliin, fo nggarin neni tasi demak dale neu.
42017003	Dadi manea aom mara matalolole fo ei oo boso makatutudak hatahori neni salak dale neu boe! Mete ma o toranoom tao salak, na, ka'i-ore neun. Mete ma ana sale dalen do tuke tein, de ana mai noke ambon, na, lilii heni ndia salan naa leo.
42017004	Mete ma o toranoom tao salak la'e hitu nai faik esa dale, boe ma ana sale dalen do tuke tein, de ana mai la'e hitu noke ambon, na, o muste lilii heni salan la'e hitu boe.”
42017005	Faik esa, Yesus ana nunin nara mai rasaren, de roke rae, “Papa Meser! Ai nemeheheren ta matea. Tulun tao tamba matea ai nemeheheren dei.”
42017006	Boe ma Yesus naselu nae, “Mete ma ei mamahere neu Manetualain koasan, leo mae kada kadi'i anak ka oo, ei bisa parenda ai huu mo'ok boe mae, ‘Neni fe'ak leo, fo lali neni tasi dale neu!’ Neu ko ai huuk naa tungga memak ei parendam.”
42017007	Basa de Yesus kokolak bali nae, “Ha'i netuduk. Hambu ata-dato dada'u dae nai osi, do nanea bibi lombo nai mook. Ata-dato naa tao basa ue-osan boe ma fali uma neu. Neu ko ta bisa dadi malanggan kokolak noon nae, ‘Mai fo ita dua ngga tanggatuuk ta'a sama-sama leo!’
42017008	Taa! Tungga netemek naa ndia malanggan parendan nae, ‘Muu sadia mei fee au dei. Basa dei fo o muu mu'a-minu nai seku dea naa.’
42017009	Mete ma ata-dato naa tao tungga ndia malanggan hihiin ena, ei du'a mae, ana noke makasi neun, do? Taa!
42017010	Ei oo leo naak boe. Mete ma ei maue-osa basa hata fo Manetualain parendak ena, na, ei kokolak mae, ‘Ai kada hatahori neondak, fo ta nandaa simbo hata-hata. Ai ta sangga kokoak. Ai kada makalala'ok ues a mesan.’ ”
42017011	Neu Yesus asa la'ok reni Yerusalem reu, ara losa profensi Galilea ma profensi Samaria dae toon.
42017012	Neu ara rae maso reni nggorok esa numa naa reu, hambu hatahori hedi kusta salahunu mai, fo rae ratonggo ro Yesus. Ara rambariik rai dook ka.
42017013	Boe ma ara eki randaa rae, “Yesus! Lamatuak! Kasian neu ai dei!”
42017014	Neu Yesus mete-nita sara, boe ma Ana nadenu nae, “Ei miu matudu ao-inam mara neu malangga anggamar dei, mita fo ara parisa rae, ei hedi kustam mopon ena, do beik.” Ara ramanene rala naa, boe ma reu. Tehuu neu ara bei la'ok numa dalak, medak neu ma basa sara hai memak.
42017015	Ara la'ok rakandoo no nemehokok. Tehuu hambu esa fali neni Yesus neu. Ana eki nae, “Koa-kio Manetualain! Au hai ena!”
42017016	Boe ma ana sendek luu-langgan, de noke makasi no'un seli neu Yesus. (Naa te ndia ia, ta hatahori Yahudi. Ndia hatahori Samaria fo mana radede'a rakandoo ro hatahori Yahudir.)
42017017	Boe ma Yesus natane hatahorir fo mana tunggan nae, “Talo bee ia? Bebeik kara Au tao ahai hatahori salahunu, hetu? Kasiok kara rai bee?
42017018	Tao hata de kada hatahori fe'ek ia fali mai noke makasi neu Manetualain, ma so'uk koa-kiok neun?”
42017019	Boe ma Ana nafada hatahori naa nae, “O hai ena, nahuu o mamahere tebe-tebe neu Au. Dadi mambadeik fo fali muu ngga no sodak leo!”
42017020	Faik esa, hambu hatahori Farisir ketuk mai ratane Yesus rae, “Papa Meser! Mafada sudik dei! Faik bee Manetualain mulai nakalala'ok Ndia parenda-koasan?” Boe ma Yesus naselu nae, “Talo ia! Boso du'a mae Manetualain nakalala'ok parenda-koasan nai dae-bafok ia, no tanda mata-matak kara fo hatahorir bisa parisa ro mata de'en nara. Hatahorir ta hambu bukti rae, ‘Mete sudik nai ia! Te Manetualain nakalala'ok parenda-koasan nai ia!’, do ‘Nai naa!’ Taa! Huu Ana nakalala'ok parenda-koasan nai ei taladam ma nai hatahorir dalen.”
42017022	Basa de Yesus nafada ana nunin nara nae, “Ta dook ka te Au Hatahori Dae-bafo Isi-isik ia, ta sama-sama ua ei ena. Neu ko nai fai susa-sonak kara, ei dalem mara hii mete-mita Au fafaling. Tehuu Au bei ta fali.
42017023	Mete ma hatahorir mai rafada rae, ‘Karistus nai ia!’ do, ‘Karistus nai naa!’ na, ei boso mamue-osak sangga miu-mai, huu sira kokolan nara raa, pepeko-lelekok.
42017024	Huu mete ma tebe-tebe Hatahori Dae-bafo Isi-isik fali mai, neu ko tandan nara manggaledo ndoos, sama leo ndelas nanggahadok tao nala lalai dadi manggaledok numa su'un seri mai losa su'un seri.
42017025	Tehuu Ana oo muste lemba-nasaa doidoso mata-matak kara dei boe. Ma hatahori dae-bafok tanak ia, ta nau nenenen ma rae timba henin.
42017026	Neu Ana nae fali mai, neu ko hatahori leo-la'o no kada manggarauk leo biasa, sama leo numa Noh tembo-lelen.
42017027	Faik naa, ara ra'a-rinu, tao feta kabin, losa faik fo Noh maso neni ofak dale neu. Tehuu hatahorir raa oo ta nau nenene boe. Medak neu ma faa mo'ok mai, de nakalulutu basa sara.
42017028	Naa oo, sama leo hatahorir fo mana leo-la'o no manggarauk numa Lot tembo-lelen boe. Faik naa, ara ra'a-rinu, rase'o banda hasa, tao osi-lutur, rambaririik uma, ma leo-la'o biasa no kada manggarauk.
42017029	Tehuu hatahorir raa oo ta nau nenene boe. Basa de huhuan naa, neu Lot nalai la'o ela kota Sodom, medak neu ma uda a'ik no balerang tuda numa lalai mai, de na'a heni basa sara.
42017030	Dadi ei besa-besa, ee! Boso losak, mete ma Hatahori Dae-bafo Isi-isik nae fali mai, hatahorir leo-la'o no kada biasa-biasa a mesan. Tehuu medak neu ma Ana toda mai.
42017031	Faik naa, hatahori see fo nai uma pandopon, na, boso bei maso uma dale neu nafafa'u bali. Hatahori mana maue-osa nai osi dale, boso fali uma neu ha'i bua-lo'a bali.
42017032	Masaneda mandadik hata neu Lot saon lele uluk. Ana mate, nahuu nasaneda hata-heto marai uma.
42017033	Hatahori fo ta mana nau tungga Au, nahuu ana sue ao-ina heli-helin, neu ko masodan sosoan taa. Tehuu hatahori fo mana nau tungga Au, losa ana loo lima masodan, nahuu sue-lai Au, neu ko hambu masoi-masodak, ma leo-la'o nakandoo no Manetualain.
42017034	Au afada memak! Neu Hatahori Dae-bafo Isi-isik fali mai, mete ma hambu hatahori dua sunggu nai mamana susungguk esa, medak neu ma Lamatuak so'uk nala esa, ma ela esa.
42017035	Mete ma hambu inak dua mbau hade sama-sama, neu ko Lamatuak so'uk nala esa, ma la'o ela laen.
42017036	[Mete ma hambu hatahori dua raue-osa sama-sama numa osi dale, neu ko Lamatuak so'uk nala esa, ma la'o ela laen.]”
42017037	Yesus ana nunin nara ramanene rala naa, boe ma ratanen rae, “Papa Meser! Mete te basa naar dadi nai bee?” Boe ma Yesus tee dede'ak nae, “Talo ia. Mete ma ei mete-mita mbui mana'a nenetuk lambu rakabua rai bee, na, ei bubuluk ena, naa dadi tanda rae, neu ko ara ra'a nenetuk nai mamanak naa.” [No sosoa-ndandaan nefunik nae, mete ma Karistus fali mai, neu ko tandan manggaledo ndoos, soa-neu hatahori mana bisa lees.]
42018001	La'e esa, Yesus nanori ana nunin nara pake lololek fo ara hule-haradoi ta ramaketu, ma ta monda-ma'a. Ara muste ramahere rakandoo neu Manetualain.
42018002	Tutuin talo ia: “Numa kota esa, hambu mana maketu-maladi dede'ak esa fo ta mana tao matak neu Manetualain. Ana ta hosek hatahori esa boe na.
42018003	Numa naa oo, hambu ina falu esa boe, ana mai taa-taa neni mana maketu-maladi dede'ak naa neu fo noke nae, ‘Papa mana maketu-maladi dede'ak! Maketu au dede'ang no ndoos dei, ee!’
42018004	Sososan, mana maketu-maladi dede'ak naa ta hosek neu ina falu naa. Tehuu doo-doo boe ma ana mbera nenene neun. De ana dudu'a nae, ‘Memak au ia ta tao matak neu Manetualain, hata-bali neu hatahori dae-bafok.
42018005	Tehuu ina falu ia tao nala au langgan nabako. Huu naa de malole lenak au aketu dede'an tungga dalan dei. Mete ma taa, na, neu ko ana kada mai taa-taa tao nakamamangguk au.’
42018006	Ei du'a sudik mana maketu-maladi dede'ak manggarauk naa kokolan.
42018007	Tehuu doo-doo boe ma ana tulu-fali ina falu naa ena, na, neu ko Manetualain oo nau tulu-fali Ndia hatahorin mana hule-haradoi hatu-leledon boe, fo roke tutulu-fafalik neun. Tehuu Manetualain ta mana keko-lali fai.
42018008	Ana koladu sira dede'an no lai-laik. Au ae atane talo ia: neu Au Hatahori Dae-bafo Isi-isik ia, fali mai ena, na, Au bei atonggo ua hatahori kamaherek kara rai dae-inak ia, do taa?”
42018009	Yesus tui tamba lololek esa la'e-neu hatahori mana makadedema aok, ma mana hii nakadadaek hatahori laen. Ana tui nae,
42018010	“Hambu touk dua reu hule-haradoi numa Uma Huhule-haradoi Ina-huuk. Hatahori esa numa partei anggama Farisi mai, ma esa bali, mana susu bea. [Hatahori Yahudir tao hatahori Farisir raa, nok bali hatahori malalaok. Tehuu ara tao hatahori mana susu bear raa, nok bali hatahori ta neulauk.]
42018011	Losa uma huhule-haradoik, boe ma hatahori Farisi naa nambariik mesa kana de hule-haradoi nae, ‘Makasi Manetualain, huu au ia hatahori neulauk. Au ta manggarauk leo hatahori laen nara. Au ta mana amana'o. Au ta mana bare-na'o. Au ta mana laok sala ua hatahori saon. Makasi Manetualain, huu au ta manggarauk sama leo mana susu bea ia.
42018012	Au manggate puasa, nai menggu esa la'e dua. Ma au soa fee baba'ek esa numa salahunu mai numa basa hata fo au hambuk.’ Hatahori Farisi naa, hule-haradoi talo naa.
42018013	Tehuu mana susu bea naa, nambariik neu dook ka nai seku dea, Ana ta nambarani botik matan mbali lalai neu. Ana hule-haradoi no kada nate'e langgan ma dalen makalulutuk nae, ‘Manetualain, ee! Sue-lai neu au, hatahori makilu-masalak ia! Fee ambon neu au!’
42018014	Neu hatahori kaduak kara raa fali reni uman nara reu, nai rarain see ndia malole no Manetualain? Hatahori Farisi mana koa aok naa, do, mana susu bea naa? Neu ko Ana simbok no malole hatahori mana susu bea dale nekeloloe aok naa. Tehuu Ana ta hosek hatahori Farisi naa. Huu Manetualain nakatutudak hatahori mana koa aok, tehuu Ana so'u botik hatahori mana nakaloloe aok.”
42018015	La'e esa, hatahori ko'o roo sira anan nara reni Yesus reu, mita fo Ana ndae liman ma kokolak fee baba'e-babatik neu sara. Yesus ana nunin nara mete-rita naa, boe ma ara rahara berak reu hatahorir raa.
42018016	Tehuu Yesus simbok nala kakana ana mana maik kara raa. Boe ma Ana nahara berak ana nunin nara nae, “Ela kakana anar raa reni Au mai. Boso mamanggenggee sara. Masaneda matalolole! Huu hatahori fo mana nau dadi neu Manetualain hatahorin, ana muste tai-namahena neu Manetualain, sama leo kakana anar tai-ramahena reu sira inan ma aman.”
42018018	La'e esa, hambu hatahori Yahudi hatahori mo'o-inahuun esa mai natane Yesus nae, “Papa Meser mana hambu hada-horomatak! Au muste tao talo bee, mita fo au bubuluk no tetuk ae, au bisa maso nusa tetuk do inggu temak fo asoda akandoo ua Manetualain?”
42018019	Boe ma Yesus naselu nae, “Tao hata de o moke Au mae, ‘mana hambu hada-horomatak?’ Kada esak ka fo mana hambu hada-horomatak, ndia Manetualain mesa kana.
42018020	O bubuluk ena, hetu, Manetualain hohoro-lalanen numa lele uluk mai nae: Boso hohongge-lelena; Boso makanisa hatahori; Boso mamana'o; Boso sakasii pepeko-leleko; ma fee hada-horomatak neu o inam ma o amam.”
42018021	Hatahori naa naselu nae, “Tebe, Papa! Au tungga hohoro-lalanek kara raa mulai numa au bei kadi'ik ka mai.”
42018022	Yesus namanene nala naa, boe ma Ana nae, “Malole! Tehuu o bei kuran matak esa. Huu naa de hatematak ia fali muu ngga fo se'o heni basa o hata-hetom lala'en. Basa naa, muu baba'e doin nara fee hatahori mana to'a taak kara. Basa dei fo fali mai fo tungga Au. Huu neu ko Manetualain bala fee o hata-heto nai nusa tetuk do inggu temak.”
42018023	Hatahori naa namanene nala naa, boe ma dalen sona, nahuu su'in no'un seli.
42018024	Yesus mete-nita ana la'ok no dale makalulutun, boe ma Ana nafada ana nunin nara nae, “Hatahori kamasu'ik memak susa la'e esak kana maso neni nusa tetuk do inggu temak neu.
42018025	Ita takasasamak kana no matak laen. Memak banda onta mo'ok ta bisa maso lalaen neu nesik ndandauk bolon. Leo naak oo soa-neu hatahori fo mana namahena neu kada ndia hata-heton, tehuu ta namahena neu Manetualain, ta bisa dadi ana maso nusa tetuk do inggu temak boe.”
42018026	Hatahorir mana ramanene Yesus kokolan talo naa, ratanen rae, “Mete ma memak susa leo naak soa-neu hatahori kamasu'ik, na, hatahori matak bee ndia bisa hambu masoi-masodak?”
42018027	Yesus naselu nae, “Memak soa-neu hatahori dae-bafok, matak no'uk ka ta bisa dadi. Tehuu soa-neu Manetualain, basa-basan bisa dadi.”
42018028	Boe ma Petrus tuti kokolan nae, “Papa! Ai la'o ela basa ai hata-heton lala'en ena, fo tungga Papa. Tehuu neu ko ai hambu hata?”
42018029	Yesus naselu nae, “Pe'u! Nenene matalolole, ee! Hatahori fo mana la'o ela uman, sao inan, ka'a-fadin, ina-aman, do anan nara, nahuu ana nakalala'ok ues numa Manetualain mai,
42018030	neu ko ana simbo falik lenak no'uk ka nai dae-bafok ia. Ma neu dae-bafok fai mate'en, ana oo nasoda nakandoo no Manetualain boe.”
42018031	Yesus nuni noo ana nuni kasalahunu duan nara fo neu kokolak no mesa kasa nae, “Ei basa ngga bubuluk ena mae, hatematak ia ita la'o teni kota Yerusalem teu. Losa naa, basa hata fo Manetualain mana to'u dede'an nara surak kana ndia lele uluk la'e-neu Hatahori Dae-bafo Isi-isik naa ena, neu ko dadi no tetuk sama leo hata fo ara surak kasa.
42018032	Neu ko ara loo lima Au uni hatahori fe'ek kara fo ta mana ramahere reu Manetualain uu. Boe ma ara rakamamaek Au, rakadadaek mata-matak kara neu Au, pura ambe neu Au,
42018033	poko-femba Au, basa te tao risa Au. Tehuu neu bei-nesan, Au asoda fali numa mamates mai.”
42018034	Ara ramanene rala Yesus kokolak talo naa, boe ma ana nunin nara panggananaa, nahuu ara bei ta ralela dede'a-kokolak kara raa sosoa-ndandaan.
42018035	Neu Yesus asa rae maso kota Yeriko, hambu hatahori pokek esa nanggatuuk hule-hule numa dalak tatain.
42018036	Neu ana namanene hatahori no'uk ka la'ok resik naa, boe ma natane nae, “Woi! Hata ia?”
42018037	Boe ma hatahorir rafadan rae, “Yesus, Hatahori Nasaret naa, la'ok nesik ia.”
42018038	Hatahori pokek naa namanene nala naa, boe ma ana bolu nahere nae, “Yesus! Mane Dauk tititi-nonosin, ee! Kasian neu au dei!”
42018039	Hatahori mana la'ok nesi Yesus matan, ka'i-oren fo nenee. Tehuu ana boe kii-bolu nahere bali nae, “Mane Dauk tititi-nonosin, ee! Kasian neu au dei!”
42018040	Neu Yesus namanene talo naa, boe ma Ana nambarii taak. De Ana nadenu hatahorir reu le'a roo hatahori pokek naa mai. Losa Yesus matan, boe ma Ana natanen nae,
42018041	“O nau Au tao hata fee o?” Ana naselu nae, “Papa! Au oke-hule fo au bisa mete-ita.”
42018042	Yesus naselu mbalin nae, “Malole. Huu o mamahere mae, Au bisa tao ahai o, de hatematak ia o bisa mete-mita.”
42018043	Medak neu ma, hatahori naa mata poken hai tutik kana leo. Boe ma ana tungga Yesus ma koa-kio Manetualain. Basa hatahori mana mete-rita talo naa oo so'uk koa-kiok neu Manetualain boe.
42019001	Boe ma Yesus asa maso resi kota Yeriko, fo rae la'ok rakandoo.
42019002	Numa naa, hambu malangga mana susu bea esa fee man-parenda Roma. Naden Sakeos, ma ndia hatahori kamasu'ik.
42019003	Neu ana namanene Yesus nae nesik naa, boe ma ana hihiik ka mete-nita Yesus. Tehuu ana ta bisa mete-nita no malole, nahuu hatahori no'un seli rakarumbu rala Yesus, ma ndia ao-inan boboku anak ka.
42019004	Huu naa de ana nalaik nakahuluk, fo hene neni ai huuk esa numa dalak tatain fo Yesus nae nesik naa.
42019005	Losa ai huuk naa taen, boe ma Yesus mete lain neu. De nanggou Sakeos nae, “Sakeos! Mai, konda leo! Lai-lai, bekin ia Au nau leo taak nai o umam.”
42019006	Sakeos heran bali-bali. Boe ma ana konda lai-laik, de no Yesus neni uman neu. Dalen namahoko nalan seli.
42019007	Tehuu hatahori no'uk kara unggu-remu rae, “Ciih! Sakeos ia, hatahori ta neulauk! Tao hata de Yesus maso neu leo taak nai uman?! Basa hatahorir bubuluk ena!”
42019008	Losa uma, boe ma Sakeos nambariik neu Yesus matan, de kokolak nae, “Papa Meser! Numa faik ia neu au ba'e dua au hata-hetong lala'en, fo fee baba'ek esa neu hatahori mana to'a taak kara. Mete ma au susu ita bea lena-lenak, au bae falik kasa lipa la'e haa.”
42019009	Yesus naselu nae, “Malole. Faik ia Manetualain tao nasoi-nasoda o mua basa o nufanelum mara, nahuu o mamahere neu Manetualain sama leo ba'i Abraham.
42019010	Manetualain nadenu Au dadi uu Hatahori Dae-bafo Isi-isik nai dae-bafok ia. Au mai fo sangga hatahori mana la'ok sala numa Manetualain eno-dalan mai, fo tao asoi-asoda sara.”
42019011	Faik naa, hatahori no'uk ka tungga nenene Yesus. Ara deka-deka ro kota Yerusalem ena. Ara oo du'a rae, Ana nau nakalala'ok Manetualain parenda-koasan nai naa, nok bali manek esa boe. Boe ma Yesus tui sara lololek esa bali
42019012	nae, “Hambu hatahori mo'o-inahuuk esa. Ana nae neni nusa fe'ek neu, fo ara so'uk kana dadi manek. Basa naa, dei fo ana nau fali neu dadi manek nai ndia nusa-namo heli-helin.
42019013	Neu ana naole fo nae la'o ena, nanggou ndia hatahori mana maue-osan salahunu, de ana fee sara hatahori esa na, doi lilo mbilas esa. Ana parenda sara nae, ‘Ei pake doik ia dadi neu poko. Mete ma au fali, neu ko ei tui ei hambu bunak hida ena.’ Boe ma ana la'o.
42019014	Tehuu ndia rau-inggun nara mburuk roon. De ara radenu nedenuk neu nafada nai naa nae, ‘Ai ta nau hatahori ia to'u parenda soa-neu ai.’
42019015	Leo mae talo naa oo, tehuu ara so'uk kana nai naa boe. Basa boe ma ana fali. Losa uman, boe ma ana nanggou nala hatahori mana maue-osa kasalahunuk kara raa, de natane sara nae, ‘Ei hambu bunak hida numa doi lilo mbilas fo au fee ei naa ena?’
42019016	Hatahori mana maue-osa kaesan nafada nae, ‘Papa manek! Au hambu bunak lipa la'e salahunu numa poko fo au simbok naa mai!’
42019017	Boe ma manek nafadan nae, ‘Malole! O ia, hatahori mana maue-osa neulauk. Huu au bisa amahere o nai dede'a kadi'i anak, de hatematak ia au so'uk o fo parenda kota salahunu.’
42019018	Boe ma hatahori mana maue-osa kaduan nafada nae, ‘Papa manek! Au hambu bunak doi lilo mbilas lima numa poko fo au simbok mai.’
42019019	Boe ma manek naa koan nae, ‘Malole! Mete ma talo naa, au so'uk o fo parenda kota lima.’
42019020	Tehuu hatahori mana maue-osa katelun neni falik ndia doi lilo mbilan. De nafada nae, ‘Papa manek doin ndia! Au mbotin, basa de afunin no malole fo boso mopon.
42019021	Au tao talo naa, nahuu au amata'u. Au bubuluk papa ia, hatahori kalakak. Huu papa soa ha'i nala hata fo ta papa enan, ma ketu-koru hata fo papa ta sele-tanden.’
42019022	Manek namanene nala naa, boe ma ana mbokan nae, ‘O ia, hatahori sesesu taak! O kokolam fee hukun neu o ao heli-helim ena. O du'a mae au ia, hatahori kalakak fo ha'i ala hata fo ta au enang, ma ketu-koru hata fo au ta sele-tanden.
42019023	Mete ma talo naa, na, tao hata de o ta muu mbeda doik naa nai bank? Mita fo neu au fali, na, bisa hambu bunan. Leo mae ba'u anak ka oo malole boe.’
42019024	Boe ma manek naa nadenu hatahori laen marai naar nae, ‘Ha'i mala doin naa, fo loo liman neu hatahori mana maue-osa bebeik kara fo mana hambu bunak salahunu.’
42019025	Tehuu ara ta rakaheik rae, ‘Papa! Hatahori naa, hambu dai ena. Tao hata de sangga ha'i numa hatahori fo enan ba'uk ka, fo tamban neu ndia bali?’
42019026	Boe ma manek naa naselu nae, ‘Du'a matalolole! Hatahori fo mana nalela koladu hata fo hatahori fee nemeheherek neun ena, neu ko ana hambu tamba bali. Tehuu hatahori fo mana mbera koladu, neu ko ara ha'i rabasa hata fo ndia enan.
42019027	Hatematak ia ei miu humu mala au musung nggara fo ta mana hii au dadi manek nai ia. Mia sara ia mai, boe ma hala misa sara rai au matang. Miu leo!’ ”
42019028	Yesus tui basa, boe ma ara la'ok rakandoo reni Yerusalem reu. Yesus la'ok nesik mata.
42019029	Ara deka-deka ro nggorok dua, ndia Betfage ma Betania marai letek Setun tatain, boe ma Ana nadenu ana nunin dua la'ok rakahuluk.
42019030	Ana nadenu sara nae, “Ei dua ngga meni nggorok manai mata naa miu. Neu ko ei mete-mita banda keledei tenak esa neni pa'ak nai naa. Hatahorir bei ta sa'e ritan. Ei sefi keledei naa talin fo le'a menin ia mai.
42019031	Tehuu mete ma hambu hatahori natane nae, ‘Tao hata de ei sefi keledei naa talin?’ Na, ei mafadan mae, ‘Ai Lamatuan nae paken.’ ”
42019032	Dua sara reu, de ratonggo ro keledei tenak naa, ndaa no Yesus kokolan.
42019033	Neu ara sefi heni keledei naa talin, boe ma tenu enan natane sara nae, “Tao hata de ei sefi banda ia talin?”
42019034	Boe ma ara raselu rae, “Ai Lamatuan nae paken.”
42019035	Keledei naa tenu enan simbok no malole, de dua sara le'a reni keledei tenak naa neni Yesus neu. Ara bela lafan nara reu keledei tenak naa reredon. Boe ma ara rakasasa'ek Yesus neu lain.
42019036	Hatahori no'uk kara oo ha'i rala lafan nara ma ndae arun nara, de rakambembela sara reu dalak fo reu soru Yesus, sama leo simbok hatahori mo'o-inahuuk.
42019037	Neu Ana mulai konda numa letek Setun mai, boe ma hatahori no'uk kara raa, ma Ndia ana nunin nara mulai eki-randu koa-kio neu Manetualain, nahuu basa koasa tandan nara fo ara mete-ritak kara ena.
42019038	Ara eki rae, “Ndia ia, Manek fo Manetualain nadenun mai! Manetualain fee baba'e-babatik neun! Hatematak ia hatahori dae-bafok bisa mole-dame no Lamatuak nai nusa tetuk do inggu temak. Koa-kio neu Lamatuak mana nanggatuuk parenda nai lalai fo demak mate'en.”
42019039	Tehuu hambu hatahori Farisir rai hatahori no'uk kara raa taladan. Ara kokolak neu Yesus rae, “Papa Meser! Ka'i sara fo boso eki talo naa, huu ia sudi selik kana ia ena!”
42019040	Tehuu Yesus naselu nae, “Weeh! Au afada memak! Mete ma hatahori iar rakatema bafan nara, neu ko batur ndia koa-kio Lamatuak!”
42019041	Neu ara deka-deka maso Yerusalem, Yesus mete-nita kota naa, boe ma Ana bu'i
42019042	nae, “Awii, hatahorir Yerusalem, ee! Au nau fo faik ia ei simbok mala mole-damek fo Au unik. Huu ei ta tao matak neu Manetualain, de hatematak ia fain babanggo ena. Mole-damek naa, dook ka numa ei mai ena.
42019043	Neu ko ei musum mara fua dae ndule kota tembon, boe ma ara maso nggafu fee ei.
42019044	Ara randefa heni ei kotan natetu no daer, boe ma rakanisa ei ma ei anam mara lala'en. Ara ta ela batu esa nambariik boe na, nahuu Manetualain mai ena fo nau tao nasoi-nasoda ei, tehuu ei ta malela sana!”
42019045	Basa boe ma Yesus maso neni Uma Huhule-haradoi Ina-huuk neu. Numa uma naa bebelan, hatahori taon dadi neu pasar fo rase'o banda tunu-hotuk. Yesus mete-nita naa, boe ma Ana husi-mbuu heni sara numa naa mai.
42019046	Ana mboka sara nae, “Manetualain mana to'u dede'an surak memak kana nae, ‘Au ambadedeik Uma ia, fo basa hatahorir bisa mai hule-haradoi nai ia.’ Tehuu ei taon dadi neu na'o manu-meor mamana nekebubuan ena.”
42019047	Basa naa, tungga faik Yesus neni Uma Huhule-haradoi Ina-huuk neu fo fee nenorik nai naa. Tehuu malangga anggama Yahudi malanggan nara, meser anggamar ma lasi-lasi hadak Yahudir sangga dalak fo tao risa Yesus.
42019048	Tehuu ara ta hambu dalak, nahuu hatahori no'uk kara raa bei ramanene Yesus kokolan no nemehokok.
42020001	Faik esa, Yesus neni Uma Huhule-haradoi Ina-huuk neu, de fee nenorik la'e-neu Manetualain Hara Lii Malolen numa Uma bebelan. Boe ma malangga anggama Yahudi malanggan nara, meser anggamar ma lasi-lasi hadak kara mai rakaseseluk dede'ak roon.
42020002	Ara ratanen rae, “See fee haak neu O fo husi-mbuu hatahori mana mase'o banda hasak numa ia ndia afik ka? Mafada sudik kana dei!”
42020003	Boe ma Yesus naselu nae, “Au oo ae atane dede'ak esa boe, basa dei fo Au aselu ei.
42020004	Talo ia: ei malela Yohanis Mana Saranik, hetu? See ndia feen koasa fo sarani hatahorir? Manetualain do, hatahori dae-bafok?”
42020005	Boe ma ara rakokola aok reu-mai, ma rae, “Awii! La'e-ndaa ita ia ena, ma. Mete ma ita tae, ‘Manetualain ndia nadenu’, neu ko Ana bala nae, ‘Mete ma talo naa, tao hata de ei ta mamahere neu Yohanis?’
42020006	Tehuu ita oo ta bisa tae, ‘hatahori dae-bafok ndia nadenu’ boe, neu ko hatahori iar ha'i batu fo pesi risa ita. Huu ara ramahere rae, Yohanis naa, Manetualain mana to'u dede'an.”
42020007	De ara raselu neu Yesus rae, “Ai ta bubuluk.”
42020008	Boe ma Yesus bala sara nae, “Mete ma talo naa, Au oo ta nau afada see ndia nadenu Au boe.”
42020009	Basa boe ma Yesus tui hatahori no'uk kara raa, lololek esa bali nae, “Hambu hatahori esa sele anggor nai osin. Ana fee osi naa neu mana maue osir fo raba'e buna-boan nara. Boe ma ana lali neni nusa fe'ek neu, de leo dook ka numa naa.
42020010	Losa fai ketu anggor boan, boe ma tenu osik nadenu ndia hatahori mana maue-osan esa neu simbo ndia baba'en numa mana maue osir raa mai. Tehuu mana maue osir raa popoko hatahori mana maue-osa naa, basa de ara husi henin fali neu ngga no lima rouk.
42020011	Boe ma tenu osik naa nadenu ndia hatahori mana maue-osan esa neu bali. Tehuu mana maue osir raa popokon ma rakamamaek kana. Basa de ara husi falik kana no lima rouk.
42020012	Boe ma tenu osik nadenu seluk ndia hatahori mana maue-osan katelun neu, tehuu ara popoko rakahinan, basa de ara pirun dea neu.
42020013	Tenu osik naa nanggatuuk dudu'a nae, ‘Au muste tao talo bee bali? Malole lenak au adenu kada au ana susueng. Neu ko ara fee hada-horomatak ma simbok ralan no malole.’ De ana nadenu ana bonggin neni naa neu.
42020014	Tehuu neu mana maue osir raa mete-ritan, boe ma ara kokolak rae, ‘Heeh! Ei mete dei! Tou lasik nadenu ndia ana heli-helin mai ena. Neu ko ana ndia simbo basa tou lasik pusakan lala'en. Dadi mai fo ita hala tisan leo! Naa fo ita ndia soa osi ia.’
42020015	Neu tenu osik anan naa losa, boe ma ara le'a roroson neni osi dea neu, basa de ara hala risan. De Au ae atane talo ia: ei du'a mae tenu osik tao mana maue osir raa talo bee?
42020016	Tungga Au, neu ko ana mai fo tao nisa basa sara, boe ma ana fee osi naa neu hatahori laen fo naue ma raba'e buna-boan.” Neu hatahori raa ramanene rala Yesus kokolak talo naa, boe ma ara raselu rae, “Mete ma bisa, na, Manetualain boso fee hukun neu ai talo naa!”
42020017	Boe ma Yesus mete nakateteek kasa, de natane nae, “Mete ma ta dadi fee hukun talo naa, na, tao hata de Manetualain mana to'u dede'an surak ena nae, ‘Hambu batu esa tukan nara nggari henin ena, tehuu hatematak ia dadi neu dii inak batu netehuun.’
42020018	Hatahori see fo nakatunu la'e batu naa, neu ko nakalulutu, nahuu huku-dokik la'en ena. Mete ma batu naa tuda la'e-ndaa hatahori, na, ana oo nakalulutu rafu-rafu, nahuu huku-dokik la'en ena boe.”
42020019	Neu meser anggama ma malangga anggamar malanggan nara ramanene rala tutuik naa, ara bubuluk rae, Yesus pake lololek naa, fo ndee sira. Sira tetar sama leo mana maue osir raa. De ara ramanasa ralan seli. Boe ma ara sangga dalak fo rae humu Yesus. Tehuu ara ramahia hatahori no'uk kara mana hii Yesus nenorin. De ara la'o elan leo.
42020020	Basa naa, Yesus musun nara makun. Ara sangga mana makur, mana bisa tao aon leo hatahori mana matu-matuk fo ike sudik Yesus. Ara ramahena Yesus bisa kokolak laban man-parenda Roma, boe ma ara rae reu tui nggubenor, mita fo ara radenu hatahorir reu humu Yesus.
42020021	Boe ma ara radenu mana maku naa neu nakaseseluk dede'ak no Yesus nae, “Papa Meser! Ai bubuluk Papa dalen ndoos. Papa ta mana pepeko-lelekok, ma ta mana mete matak. Papa soa fee nenorik la'e-neu Manetualain Dede'a-kokolan no tetuk.
42020022	Hatematak ia ai mae matane dede'ak esa: tungga ita anggama Yahudi hohoro-lalanen, ndondoon naa ita bole bae bea fee man-parenda Roma mane ina-huun, do taa?”
42020023	Tehuu Yesus bubuluk sira nanaen manggarauk fo sangga ike Ndia. Boe ma Ana naselu nae,
42020024	“Matudu sudik doi lilo fulak esa mai Au dei.” Boe ma ara ratudun doik naa. De Ana natane nae, “Ia, see nggambar ia? Ma ia, see naden ia?” Ara raselu rae, “Naa mane ina-huuk, keser.”
42020025	Boe ma Yesus nae, “Mete ma talo naa, na, fee man-parenda hata fo man-parenda haak. Ma fee Manetualain hata fo Manetualain haak.”
42020026	Ara ramanene rala naa, boe ma ara heran bali-bali, nahuu ara ta bisa ike sana nai hatahori no'uk kara matan. Boe ma ara koko'o bafan nara leo.
42020027	Basa naa, hambu hatahori hida ruma anggama Saduki partein mai fo rae ike Yesus. Hatahori Sadukir fee nenorik rae, hatahori mates ta nasoda fali numa mamaten mai, nai dae-bafok fai mate'en. Ara mai rakaseseluk dede'ak ro Yesus rae,
42020028	“Papa Meser! Ba'i Musa surak ela fee ita hohoro-lalanek nae: mete ma touk esa mate, tehuu ta la'o ela anak, na, hatahori naa fadin muste sao nala ina falu naa, mita fo bisa fee tititi-nonosik soa-neu ka'an mana matek naa ena.
42020029	Memak lele uluk, ba'i Musa fee nenorik talo naa. Tehuu hatematak ia, ai nau matane talo ia: hambu ka'a-fadik touk hitu. Ka'ak sao, tehuu maten ta ela anak.
42020030	Basa de fadik mana tunggan sao nala ina falu naa. Ta dook ka boe ma maten, tehuu ta ela anak.
42020031	Leo naak oo, no fadin katelun boe. Ana sao nala ina falu naa, tehuu ana oo mate, ma ta ela anak boe. Talo naa nakandoo losa fadi muri anak oo, maten boe.
42020032	Boe ma ina falu naa oo maten boe.
42020033	De hatematak ia, ai nau matane talo ia: inak naa sao nita no tou hitu ena. Mete ma dae-bafok fai mate'en, neu Manetualain nasoda falik hatahori mates sara, na, inak naa dadi neu see saon, ou?”
42020034	Boe ma Yesus naselu nae, “Dede'a sasaok hambun soa-neu kada hatahori dae-bafok nai dae-bafok ia.
42020035	Tehuu neu ko nai nusa tetuk do inggu temak, ta hambu dede'a sasaok soa-neu hatahori ena bali. Ma nai naa ara ta mate ena bali. Ara dadi sama leo Manetualain atan nara marai nusa tetuk do inggu temak. Neu Manetualain nasoda falik hatahori mates sara, Ana here nala sara dadi reu Ndia anan nara.
42020037	Nai ba'i Musa susuran hambu tutuik la'e-neu a'i na'a na'u ai anar, tehuu ta kade sara. Numa ba'i Musa tutuin naa mai ita bubuluk tae, hatahori mates bisa nasoda fali numa mamaten mai. Numa naa, Manetualain nafada ba'i Musa nae, ‘Au ia, Manetualain numa o ba'im mara mai, sira ba'i Abraham, ba'i Isak, ma ba'i Yakob. Basa sara rakaluku-rakatele rakandoo neu Au losa hatematak ia.’
42020038	Naa te ba'ir raa mate sara ndia lele uluk ena. Tehuu Manetualin nafada nae Ndia bei dadi neu sira Lamatuan, de ita bubuluk tae, ara rasoda. Dadi leo mae hatahori mate ena oo, ara rasoda fali boe. Huu kada hatahori masodak ndia rakaluku-rakatele neu Manetualain, ta hatahori mates, hetu?!”
42020039	Ara ramanene rala Yesus naselu talo naa, boe ma hambu meser anggama kokolak nae, “Papa Meser neselun naa, ndaa la'e esak kana.”
42020040	Numa faik naa mai oo, ta hambu hatahori esa nambarani natane Yesus bali, ma ta hambu esa bisa ike nala sana boe.
42020041	Basa naa, Yesus bei nanori hatahorir raa numa Uma Huhule-haradoi Ina-huuk. Boe ma Ana natane nasafali sara nae, “Tungga ei dudu'am, na, talo bee? Meser anggamar fee nenorik rae, Karistus naa, ndia Hatahori fo Manetualain here memak kana numa lele uluk mai ena. Tungga sira, na, Ndia dadi neu kada mane Dauk tititi-nonosin. Tehuu naa bei ta dai.
42020042	Mane Dauk ndia surak memak nai buku Sosodak Kokoa-kikiok kara nae, ‘Manetualain nafada au lamatuang ena nae, “Mai fo manggatuuk muu mamana hada-horomatak mate'en nai Au boboa konang ia.
42020043	Neu ko Au tao ala O musum mara, losa ara do'or mbali O.’ ”
42020044	Numa susurak naa mai, ita bubuluk tae, mane Dauk noke Karistus naa nae, ‘Lamatuak’. Naa sosoa-ndandaan nae, mete ma hatahorir rae Karistus naa, kada mane Dauk tititi-nonosin, na, bei ta dai! Te Ana oo dadi neu mane Dauk Lamatuan boe na!”
42020045	Neu basa hatahorir pasa ndi'i doon nara fo nenene Yesus, boe ma Ana kokolak no ana nunin nara nae,
42020046	“Ei muste besa-besa mia meser anggamar. Ara rasi'e la'o-la'o pake badu naruk roroso losa daer, reu ratonggo ro hatahori no'uk kara, mita fo hatahorir mete-rita sara, na, rae, ‘Awii! Sira iar, hatahori mo'o-inahuuk!’ Ara soa sangga mamana hada-horomatak mate'en nai basa uma huhule-haradoik kara, mamana feta, ma mamanak fo hatahori no'uk kara soa rakabua.
42020047	Tehuu besa-besa! Ara soa pepeko-leleko ina falur fo fonda rala uman nara. Tehuu nai hatahori no'uk kara matan, ara rafuni sira manggaraun ma rambariik hule-haradoi dook ka. Ara nau fo hatahori rae sira iar, hatahori mana matu-matuk. Tehuu Manetualain bubuluk sira sala-singgon nara, de neu ko Ana fee huku-dokik neu sara beran lenak.”
42021001	Neu Yesus fee nenorik numa Uma Huhule-haradoi Ina-huuk, Ana mete-nita hatahori kamasu'ik kara mai mbeda kolete neni mamana kolete neu.
42021002	Ana oo, mete-nita ina falu hata taak esa mai tungga hule-haradoi boe. Inak naa mbeda doik seen dua neni mamanak naa neu. Doik naa belin kadi'i anan seli.
42021003	Boe ma Yesus kokolak no Ndia ana nunin nara nae, “Nenene matalolole! Ina falu hata taak ia mbeda kada doik seen dua, tehuu ana fee ba'u lena basa hatahorir lala'en ena.
42021004	Hatahori laen nara mbeda kolete numa sira doi sisan nara mai. Tehuu ina falu ia, ana fee basa ndia doin lala'en. Naa te, naa ndia doin fo pake neu ndia sodan.”
42021005	Faik naa, Yesus ana nunin nara koa Uma Huhule-haradoi Ina-huuk rae, “Papa! Mete neu Uma ia dei, lolen seli! Ara taon pake batu neni sambik mo'on seli, de ara tia-totodo sara no neulauk. Ma hambu hatahorir fee bua-ba'u mabelir ena fo heti Manetualain Uman ia!” Boe ma Yesus naselu nae,
42021006	“Uma ia, memak malole, tehuu ta dook ka bali te hatahorir randefa heni basa batu iar lala'en, losa ratetu ro daer.”
42021007	Boe ma Yesus ana nunin nara ratane rae, “Papa Meser! Hata fo Papa kokolak bebeik kara naa, ndondoon naa neu ko fai hida ana dadi? Mete ma fain deka-deka ena, na, neu ko tandan talo bee?”
42021008	Boe ma Yesus naselu nae, “Sadi ei manea matalolole fo boso hambu kedi-irak. Neu ko hambu hatahori mata-matak kara mai fo femba tenden nara rae, ‘Au ia, Karistus.’ Ketuk oo rae, ‘Dae-bafok fai mate'en deka-deka mai ena boe!’ Tehuu boso mamahere!
42021009	Mete ma ei mamanene harak rae, hatahorir tao nemuek ma netatik nai bee a mesan, na, hae mamata'u. Memak, basa naar muste dadi rakahuluk dei. Tehuu dae-bafok fai mate'en bei ta losa.
42021010	Neu ko leo esa natati laban leo laen. Nusak esa natati laban nusak laen.
42021011	Neu ko hambu dae nanggenggo mo'on seli. Nai bee a mesan, hambu fai ndoe-la'as ta hoho'ak, ma hedi-raus ndule basan. Neu ko hatahorir oo, mete-rita mandadik tao rala aon nara mumuru, ma tanda ta hoho'ak kara rai lalai boe.
42021012	Basa dede'ak kara iar bei ta dadi basa, tehuu neu ko hatahorir humu rala ei ma tuni-ndeni ei, nahuu ei mamahere neu Au. Boe ma ara loo lima ei miu fo hatahori parisa ei dede'am nai uma huhule-haradoik kara, ma reu kena ei nai bui dale. Ara oo, radenu ei fo miu mataa manek ma man-parenda laen nara boe. Basa iar dadi, nahuu ei tungga Au.
42021013	Tehuu ei muste pake fai lelak naa fo tui sara Au Hara Lii Maloleng.
42021014	Dadi ei hae dudu'a makahuluk mae, ei masala'e aom mara talo bee.
42021015	Neu ko Au fee dede'a-kokolak ndaa no ei mae masala'e aom mara. No dalak naa, ei musum mara ta bubuluk rae leo bee bali.
42021016	Neu ko hatahori no'uk ka mburuk ralan seli ro ei, nahuu ei tungga Au. Hambu ketuk numa ei nufanelu heli-helim mara mai, netuduk leo ina-ama, ka'a-fadik, toranook kara, ma nonook kara. Neu ko hambu sira ketuk sangga dalak fo se'o heni ei, losa ei ketuk hambu nekenisak.
42021018	Tehuu ei boso mamata'u, neu ko Manetualain ta lilii ei. Langga bulu dook esa oo, ta mo'u heni sana numa ei langgam mara mai, mete ma ta no Ndia hihii-nanaun boe.
42021019	Mete ma ei makatataka makandoo, neu ko Manetualain tao nasoi-nasoda ei.”
42021020	Yesus kokolak seluk nae, “Neu ei mete-mita soldadu musur mai eko-feo rala kota Yerusalem, ei bubuluk mae, ana nae ndefa naa ena.
42021021	Mete-rita talo naa, na, hatahori marai profensi Yudea ralai reni letek reu leo. Hatahori marai kota oo, malai leo boe. Ma hatahori marai nggorok, hae bei kota reu bali.
42021022	Manetualain haitua fai susa-sonak kara fo huku-doki hatahorir ta mana nenene neu Ndia. Basa iar dadi, ndaa no hata fo Manetualain mana to'u dede'an surak memak kana numa lele uluk mai.
42021023	Faik naa, hatahori mana kasian nalan seli, ndia ina kairuk, ma inak kara mana rasususu ana mbimbila anan. Faik naa, basa nusak katematuan hambu susa-sonak, ma basa hatahori Yahudir hambu doidoso berak, nahuu Manetualain namanasa sara.
42021024	Neu ko musu tao nisa ketuk ma le'a reni ketuk fo dadi reu ata-dator nai bee a mesan nai dae-bafok ia. Boe ma hatahori fe'ek ta mana malela Manetualain, mai roroo-tatabu tao ranggenggeo nai kota Yerusalem, ma koasa rala kota isi-oen, losa sira koasan naa, fain basa.”
42021025	Boe ma Yesus nafada la'e-neu Ndia fai mamain nae, “Neu Hatahori Dae-bafo Isi-isik nae fali mai ena, neu ko hambu tandar kalua ruma ledo, bulan, ma nduuk kara mai. Nai dae-inak oo hambu tanda boe, ndia leo tasi namue, ani berak nakarumbu ma rii mo'ok rambombonu mai. Basa iar tao rala hatahori dae-bafok kara ramata'u ma pangganaa, losa ara ta bubuluk nau tao hata bali.
42021026	Basa koasar marai lalai ranggongga sadi ndaa. Hatahorir mete-rita talo naa, boe ma ara ramata'u ralan seli, nahuu dae-inak sangga noe ena!
42021027	Basa naa, dei fo hatahorir mete-rita Au, ‘Hatahori Dae-bafo Isi-isik konda mai pake soso'ak’. Au konda ua koasa, ma Au manula-manapung lala'en.
42021028	Mete ma basa tandar ia mulai dadi ena, na, botik ei langgam mara leo, te Manetualain fain losa ena fo tao nasoi-nasoda ei.”
42021029	Basa naa Yesus so'uk lololek esa nae, “Ei tadu matalolole neu ai huuk kara.
42021030	Mete ma doon nara mulai uni, naa dadi tanda nae, fai hanas deka-deka mai ena.
42021031	Leo naak oo no fai susa-sonak kara raa boe. Neu ara toda mai ena, naa dadi tanda nae, Manetualain parenda-koasan deka-deka mai ena.
42021032	Au afada memak! Numa basa hatahorir mana masodak hatematak ia mai, neu ko hambu ketuk bei ta mate, te fai susa-sonak kara raa toda mai ena.
42021033	Leo mae lalai no dae-inak sambu do lalo ena, tehuu Au Dede'a-kokolang mahanik seku neu.”
42021034	Boe ma Yesus tuti kokolan nae, “Manea matalolole, te medak neu ma Au toda mai ena! Boso losak ei ta du'a mala no tebe-tebe ena bali, boe ma ei leo-la'o mia kada minu mafuk, ma mbute-mue sangga kada masodak lole-ladan. Boso losak ei ta tadu tandan, nahuu ei mamue mia kada koladu matak laen.
42021035	Boso du'a mae ta la'e ei. Medak neu te Au mai. Ma neu Au fali mai, ta hambu hatahori esa boe na bisa nafuni nala aon numa Au matang mai.
42021036	Huu naa de manea taa-taa. Hule-haradoi ta mana ketuk, mita fo ei bisa makatataka nai basa susa-sonak kara raa dale. No dalak naa, neu Au fali mai ena, ei ta mameda mae mambariik nai Hatahori Dae-bafo Isi-isik matan.”
42021037	Tungga faik Yesus neu fee nenorik nai Uma Huhule-haradoi Ina-huuk. Tehuu mete ma le'odae ena, na, Ana kalua numa Yerusalem mai fo neu sunggu nai nggorok manai letek Setun naa.
42021038	Bei huhua anak, hatahori no'uk ka mai rakabua ena, fo nau nenene Ana fee nenorik nai Uma Huhule-haradoi Ina-huuk.
42022001	Faik naa, deka no hatahori Yahudir fai malolen, ndia feta Roti Ta Pake Laru Ta'ik. Numa fai malole naa, ara oo hala bibi lombo fo tao feta Paska boe. Ara tao talo naa fo rasaneda fai bakahulun, neu sira bei-ba'in nara kalua numa Masir mai.
42022002	Faik naa, malangga anggama Yahudi malanggan nara, ma meser anggamar sangga dalak fo rae tao risa Yesus. Tehuu ara ramata'u hatahori no'uk kara raa tao nemuek, nahuu ara hii nenene Yesus.
42022003	Numa Yesus ana nuni kasalahunu duan nara raa mai, esa nade Yudas Iskariot. Neu malangga anggama Yahudi malanggan nara sangga dalak fo rae tao risa Yesus, nitur malanggan maso neni Yudas dalen neu.
42022004	Boe ma ana kalua neu sangga malangga anggamar malanggan nara ma malangga mana manea Uma Huhule-haradoi Ina-huuk. Ana nae neu nala harak fo se'o heni Yesus neu sara.
42022005	Faik naa, malanggan nara ramanene rala Yudas kokolan talo naa, boe ma ara ramahoko ralan seli. Ara helun rae, “Malole! Mete ma o nau se'o Yesus mai ai, neu ko ai bae.”
42022006	Yudas nakaheik. Boe ma ana mulai sangga lelak fo se'o heni Yesus no neneek neu sara, mita fo hatahori no'uk kara raa ta bubuluk.
42022007	Hatahori Yahudi fai malolen naa losa ena, de ara rae hala bibi lombo ana fo tao feta Paska.
42022008	Boe ma Yesus nadenu Petrus ma Yohanis nae, “Ei dua ngga makahuluk fo sadia fee ita ta'a feta Paska sama-sama.”
42022009	Boe ma dua sara ratane rae, “Papa! Ai muste miu sadia mei nai bee?”
42022010	Ana naselu nae, “Neu ei maso meni kota Yerusalem dale miu, neu ko ei matonggo mia touk esa nasaa nggusi oe. Tungga mian losa uma.
42022011	Mafada tenu uma naa mae, ‘Ai Papa Mesen noke kama fo nae paken tao feta Paska no Ndia ana nunin nara. Hambu, do?’
42022012	Neu ko tenu uma naa dudu fee ei kama loak esa nai uma tadak lain. Ana sadia nala kama naa no matetuk ena. Ela kada ei dua ngga miu sadia nana'ak nai naa leo.”
42022013	De dua sara reu. Boe ma ara ratonggo ro basa hata fo Yesus nafada memak kasa. De ara sadia nana'a Paska neu naa leo.
42022014	Neu basa-basan neni sadia nalak, Yesus asa mai. Ana ha'i mamana nenggetuuk nai mei, ma Ndia ana nunin nara oo, ranggatuuk ra'a feta boe.
42022015	Boe ma Yesus nafada sara nae, “Au daleng hii nalan seli anggatuuk u'a feta Paska ia ua ei ena, nakahuluk numa Au bei ta hambu doidosok mai.
42022016	Tanda mala ia, matalolole. Basa ia, Au ta anggatuuk u'a seluk feta Paska ena ua ei bali. Neu ko hatahorir bubuluk no ledo-ledo rae, Amak to'u parenda-koasa, dei fo Au u'a seluk feta bali.”
42022017	Boe ma Ana so'u nala nggalas neni isik oe anggor. De Ana noke makasi neu Manetualain, boe ma Ana loo nggalas naa neu sara. Basa boe ma Ana kokolak nae, “Simbo mala nggalas ia fo ei esa-esak minu.
42022018	Masaneda, ee! Mulai numa le'odaen ia neu, Au ta inu oe anggor ena bali. Neu ko hatahorir bubuluk no ledo-ledo rae, Amak to'u parenda-koasa, dei fo Au inu bali.”
42022019	Basa naa, Ana ha'i nala roti balok esa, de Ana noke makasi neu Manetualain. Basa boe ma Ana fifi'i ba'e roti naa, de Ana loon neu sara. Ana nae, “Roti ia, Au ao-mbaang fo Au loo liman neu ei basa ngga. Tungga-tungga ei mi'a roti ia, ei muste masaneda neu Au.”
42022020	Neu ara ra'a basa ena, boe ma Ana so'u nala nggalas neni isi oe anggor. De Ana kokolak seluk bali nae, “Anggor ia, Au daang fo neni mbo'ak fo tao nasoi-nasoda ei. Manetualain pake daak ia fo ndara fangga hehelu-bartaa beuk no ei.
42022021	Tehuu besa-besa! Hambu hatahori fo hatematak ia nanggatuuk na'a sama-sama nai mei ia, neu ko ana se'o heni Au.
42022022	Memak Au, Hatahori Dae-bafo Isi-isik muste mate tungga Manetualain hihii-nanaun. Tehuu hatahori mana se'o Au naa, besa-besa! Neu ko ana lemba-nasaa ndia sosoen!”
42022023	Yesus ana nunin nara ramanene rala naa, boe ma ara mulai ratatane aok rae, “Ndondoon na, see ndia nae tao manggarauk mbalin talo naa?”
42022024	Boe ma Yesus ana nunin nara mulai rareresi la'e-neu see ndia mo'o-inahuun lenak mate'en numa sira mai.
42022025	Tehuu Yesus nahara berak neu sara nae, “Nai hatahori nusa-nusak ta mana malela Manetualain, manek kara tuni-ndeni rau-inggun nara ro parenda lena-lenak. Naa te ara nau rau-inggur roke sara rae, ‘Amak mana tulu-fali rau-inggun’.
42022026	Tehuu ei ta bole talo naa. See nau dadi neu hatahori mo'o-inahuuk, ndia leleo-lala'on muste tebe-tebe dadi sama leo hatahori kadi'ik fo naono-lalau basa hatahorir. See nau dadi neu malanggan muste naono-lalau sama leo hatahori neondak.
42022027	Ei du'a sudik kana, hatahori mo'o-inahuuk naa ndia see? Hatahori mana manggatuuk nai mei, do, mana maono-lalau mei? Neu ko ndia hatahori mana manggatuuk naa ena, ndia hatahori mo'o-inahuuk naa, hetu? Naa te, Au ta tao Au aong leo naak. Au mai fo aono-lalau ei.
42022028	Eir ia, ndia soa sama-sama mia Au, neu Au hambu doidosok.
42022029	Au Amang so'uk Au fo to'u parenda nai Ndia mamana parenda-koasan. Dadi hatematak ia Au oo so'uk ei boe,
42022030	mita fo mate'en ei manggatuuk mi'a mei esa mia Au nai nusa tetuk do inggu temak. Au oo fee koasa fo ei parenda leo kasalahunu duak kara marai Isra'el boe.”
42022031	Boe ma Yesus nafada Petrus nae, “Pe'u, ee. Nitur malanggan nae soba tao nabinggak ei numa Au mai, sama leo hatahori da'i isik fo here heni hade taak numa isik mai.
42022032	Tehuu Au hule-haradoi fee o, Pe'u, mita fo o mamahere makandoo neu Au. Mete ma o fali muni Au mai ena, na, neu ko o muste matetea o toranoom mara dalen.”
42022033	Boe ma Petrus naselu nae, “Taa, Papa! Au ta la'o ela Papa. Au sadia maso bui sama-sama ua Papa. Leo mae mate sama-sama ua Papa oo, malole boe.”
42022034	Tehuu Yesus naselu nae, “Pe'u! Nenene matalolole. Le'odaen ia, manu bei ta kokoa, tehuu o laka la'e telu ena mae, o ta malela Au.”
42022035	Basa boe ma Yesus kokolak no sara nae, “Fai bakahulun, neu Au adenu ei fo miu tui-bengga Au Hara Lii Malolen nai bee a mesan, Au afada ei fo boso meni doik, tas ma tabu eis. Faik naa, ei to'a kuran hata?” Boe ma ara raselu randaa rae, “Fai bakahulun, ai ta to'a kuran hata esa boe na!”
42022036	Boe ma Ana kokolak tamba nae, “Tehuu hatematak ia laen ena. Mete ma ei kadoik, na, to'u menin. Mete ma ei ka tas, na, menin boe. Mete ma ta maena tafa, na, se'o heni ei badum esa fo hasa.
42022037	Huu hatahori Yahudir tao Au, leo hatahori manggarauk. Doo-doo faa bali te ara mai humu Au. Sama leo hata fo ba'i Yesaya surak memak kana ena nae: ‘Ara taon sama leo hatahori manggarauk!’ ”
42022038	Ara rafada rae, “Papa! Ai meni fela dua.” Boe ma Yesus naselu nae, “Dai ena. Hae kokolak naa bali!”
42022039	Yesus no ana nunin nara ra'a basa Paska, boe ma ara kalua reni letek Setun reu, leo sira si'en.
42022040	Losa naa boe ma Ana nafada sara nae, “Ei muste hule-haradoi mita fo soba-douk ta la'e ei.”
42022041	Basa de Ana heok ela sara faa. Ana la'ok ta losa dook, boe ma Ana sendek luu-langgan fo hule-haradoi nae,
42022042	“Papa! Mete ma Papa nau, na, piru heni doidosok ia dook ka numa Au mai. Tehuu boso tungga Au hihii-nanaung; naa fo tungga kada Papa hihii-nanaun mesa kana.”
42022043	[Boe ma Manetualain atan esa numa nusa tetuk do inggu temak mai fo natetea Ndia dalen.
42022044	Ana doidoso nalan seli ena, losa mbusen titi sama leo daak.]
42022045	Ana hule-haradoi basa, boe ma Ana nambadeik neu natonggo no ana nunin nara. Tehuu mana sungguk kara, nahuu ara manggu ralan seli ma dalen nara sona.
42022046	Boe ma Yesus nafada nae, “Tao hata de ei sunggu?! Malole lenak ei hule-haradoi mita fo neu ei hambu soba-douk, na, ei ta tuda.”
42022047	Yesus bei kokolak talo naa, boe ma Yudas (ana nuni kasalahunu duak kara esa), mai no hatahori no'uk ka. Ana mai deka-deka Yesus fo nae holu ma idun.
42022048	Tehuu Yesus nahara berak neun nae, “Weeh, Yudas! O mae se'o heni Hatahori Dae-bafo Isi-isik pake i'iduk, do?”
42022049	Neu Yesus ana nunin laen nara bubuluk Yudas dudu'a manggaraun talo naa, boe ma ara ratane Yesus rae, “Papa! Ai laban asa, do? Ai meni fela nai ia.”
42022050	Boe ma esa numa sira mai lesu ndia felan, de tati naketu hatahori esa ndi'i doo konan. Hatahori neni tati ketu ndi'i dook naa, malangga anggama Yahudi malangga ina-huun hatahori neondan.
42022051	Tehuu Yesus naselu nae, “Hahae leo! Boso laban asa!” Boe ma Ana nafaroe hatahori naa ndi'i doon, de tao nahain.
42022052	Hatahorir fo mana mai humu Yesus naa, sira: malangga anggama Yahudi malanggan nara, lasi-lasi hadak kara ma mana manea Uma Huhule-haradoi Ina-huuk, ma hatahori laen bali. Yesus natane sara nae, “Talo bee? Ei du'a mae, Au ia, hatahori manggarauk, losa ei mai humu Au pake tafa ma tongga, do?
42022053	Tungga faik, Au anori ei nai Uma Huhule-haradoi Ina-huuk, tehuu ta hambu esa boe na mai humu Au. Tehuu elan numa naa leo! Ia, ei faim ena. Hatematak ia, nitur malanggan koasan ia!”
42022054	Basa boe ma ara humu rala Yesus, de le'a roon neni malangga anggama Yahudi malangga ina-huun uman neu. Petrus oo la'o bambi-bambi tungga dea boe.
42022055	Numa uma naa bebelan, hatahorir tao a'i mata mo'ok. Petrus oo neu nanggatuuk dara a'i numa naa boe.
42022056	Hambu ata inak esa mete-nita Petrus nanggatuuk deka a'i. Ana mete namumula Petrus matan, boe ma neu tui hatahori laen manuma naa nae, “Wee! hatahori ia oo tungga Yesus boe!”
42022057	Tehuu Petrus laka nae, “Taa! Au ta alela Hatahori naa, ma. O bubuluk hata?”
42022058	Ta dook ka boe ma hatahori esa leuk matan de mete-nita Petrus, boe ma kokolak nae, “Memak, o ia, esa numa Yesus hatahorin nara mai, hetu?” Tehuu Petrus nasabara nae, “Taa! O kada kokolak lelik!”
42022059	Nai rarain fama te li'u esa, boe ma hambu hatahori laen esa bali kokolak nae, “Wou! Au bubuluk, hatahori ia, Yesus ana nunin esa, huu ndia oo hatahori Galilea boe.”
42022060	Tehuu Petrus laka nahere nae, “O baro lelik naa!” Ndaa no Petrus kokolak talo naa, boe ma manu kokoa.
42022061	Yesus leuk, de mete neun. Boe ma Petrus nasaneda Yesus kokolan bebeik kara naa nae, “Le'odaen ia, manu bei ta kokoa, tehuu o laka la'e telu ena mae, o ta malela Au.”
42022062	Petrus nasaneda nala naa, boe ma ana kalua la'o ela uma bebelan naa, ma bu'i nakarereu.
42022063	Boe ma hatahorir mana manea Yesus naa, mulai rakamamaek ma pokopo rakamiminak kana.
42022064	Boe ma ara mboti Yesus matan pake temak, de ratanen rae, “Heeh! Mete ma o Manetualain mana to'u dede'an, na, o selu sudik kana! See ndia tutu o, ia?”
42022065	Basa boe ma ara o'ole-a'ali ralan seli.
42022066	Bei huhua anak, te malangga anggama Yahudi malanggan nara, meser anggamar, ma lasi-lasi hadak kara rakabua ena fo parisa Yesus dede'an. Boe ma ara radenu hatahorir fo reu le'a reni Yesus neni mamana neketu-neladi dede'a anggama neu.
42022067	Neu Ana maso nala dale ena, boe ma ara ratanen rae, “Soba o mafada sudik kana dei! O ia, memak tebe-tebe ndia Karistus, do?” Tehuu Ana naselu nae, “Leo mae Au aselu ae tebe oo, ei ta mamahere boe.
42022068	Boe ma mete ma Au atane asafali ei dede'ak esa, neu ko ei ta maselu.
42022069	Ta dook ka te, Manetualain pake koasan ta neni babanggak naa, fo so'u botik Au, Hatahori Dae-bafo Isi-isik ia. Basa boe ma Au anggatuuk uu Ndia boboa konan fo parenda sama-sama uan.”
42022070	Basa sara ramanene rala naa, boe ma ara ratane rae, “Mete ma talo naa, o du'a mae, o ia, Manetualain Anan, do?” Boe ma Yesus naselu nae, “Memak, ei kokolan naa, tebe.”
42022071	Basa boe ma hatahorir mana parisa dede'ak kara raa rame-rame kokolak rae, “Ita basa ngga tamanene talan ena, hetu? Ana so'uk aon dadi neu Manetualain Anan. Ia, nakadadaek Manetualain ia! Tungga ita anggama hohoro-lalanen, mete ma hambu hatahori tao aon sama leo Manetualain, na, hatahori naa muste maten. Dadi talo bee? Ita ta parluu sakasii bali. Hukun mates neun leo!”
42023001	Tehuu mana parisa dede'a anggama Yahudir raa, ta raena haak fo hukun mates hatahori. Huu naa de ara le'a roo Yesus neu nasare nggubenor numa man-parenda Roma manai naa, ndia Pilatus. Ara nau fo nggubenor hukun Yesus.
42023002	De losa nggubenor matan, boe ma ara tui Yesus salan nara rae, “Hatahori ia, tukan laban man-parenda Roma. Ana fee nenorik nae, hatahorir boso bae bea fee man-parenda. Ana oo so'uk aon nae, ndia ia, Karistus fo hatahori Yahudi manen boe.”
42023003	Nggubenor namanene nala naa, boe ma ana natane Yesus nae, “Tebe, do? O ia, hatahori Yahudir manen, do?” Boe ma Yesus naselu nae, “Tebe. Sama leo papa kokolan naa.”
42023004	Parisa basa, boe ma nggubenor nasare mbali malangga anggama malanggan nara ma hatahori no'uk kara raa. De nae, “Talo ia. Au ta hambu hatahori ia salan ba'u anak faa boe na.”
42023005	Tehuu ara ratitingga rahere rae, “Taa, papa nggubenor. Hatahori ia neu fee nenorik nai bee a mesan, dunggu-mbau rau-inggur fo tao nehuuk. Ana tao nemuek mulai numa profensi Galilea mai, losa kota Yerusalem ia.”
42023006	Nggubenor namanene nala naa, boe ma natane sara nae, “Mete ma talo naa, hatahori ia, hatahori Galilea, do?” Boe ma ara raselu rae, “Tebe, Papa. Ana numa Galilea mai!”
42023007	Nggubenor bubuluk talo naa, boe ma ana nadenu sara roo Yesus neu nasare manek Herodes, mana parenda profensi Galilea. Faik naa, ana numa kota Yerusalem.
42023008	Manek Herodes namanene tutuik no'uk ka la'e-neu Yesus ena, ma ana hiik ka mete-nita Yesus numa fai bakahulun mai ena. Ana namahena fo bisa mete-nita Yesus natudu tanda heran esa-dua. Huu naa de neu ara roo Yesus neun, dalen namahoko nalan seli.
42023009	Boe ma ana natane mata-matak kara neu Yesus, tehuu Ana ta naselu hata esa boe na.
42023010	Herodes bei kola-kola no Yesus, tehuu malangga anggama malanggan nara ma meser anggamar mulai rafada seluk Yesus salan mata-matak kara bali neu manek.
42023011	Boe ma manek Herodes no soldadun nara mulai rakatitiik ma rakamamaek kana fo tao rakadadaek Yesus. Basa de ara feen pake badu neulauk esa sama leo manek kara rasi'e pake, boe ma ara rakatitiik kana rakandoo. De ara fee falik kana neni nggubenor Pilatus neu.
42023012	Fai bakahulun, nggubenor naa no manek Herodes mana musuk kara. Tehuu mulai numa faik naa mai dua sara ratia-laik.
42023013	Basa boe ma Nggubenor Pilatus noke nala malangga anggama Yahudi malanggan nara ma lasi-lasi hadak laen nara, sama-sama ro hatahori no'uk kara raa mai rakabubua fo ramanene ndia neketu-neladin.
42023014	Ana kokolak nae, “Ei mia Yesus neni au mai, ma makasasa'ek salak neun mae, Ana soa dudunggu rau-inggur fo laban man-parenda Roma. Au parisa alan no lutuk, numa ei matam mara, tehuu au ta hambu salak hata esa boe na.
42023015	Manek Herodes parisan ena boe, tehuu ta hambu salak hata esa boe na. Huu naa de ana fee falik Hatahori ia neni au mai. Hatahori ia ta naena salak hata-hata, de au ta bisa feen hukun mates.
42023016	Dadi au ae aketu talo ia: au adenu poko-femban, basa naa au akambo'ik kana.”
42023017	Ara ramanene rala naa, boe ma mulai eki rame-rame rae, “Ta bisa! Tao misan. Makambo'ik kada Barabas.” [Ara eki talo naa, nahuu tungga teuk mete ma hatahori Yahudir tao feta Paska, nggubenor nasi'e nakambo'ik hatahori bui esa tungga ndia hihiin.]
42023019	(Barabas ia, maso bui nahuu ana dadi mana nggenggefu, tao nehuuk laban man-parenda Roma manai kota Yerusalem, ma ana oo nakanisa hatahori boe.)
42023020	Tehuu nggubenor nau nakambo'ik Yesus. Dadi ana natane seluk hatahori no'uk kara nae, “Mete ma au akambo'ik Yesus ia, na, talo bee?”
42023021	Tehuu basa sara eki rame-rame rae, “Taa! Paku tao misan nai ai ngganggek lain leo! Paku tao misan nai ai ngganggek lain!”
42023022	Tehuu nggubenor nameda naa ta ndaa, boe ma natane seluk la'e ka telun nae, “Tao hata de au muste paku tao isan talo naa? Ndia salan hata? Au parisan ena, tehuu au ta hambu huun hata esa boe na, fo ae hukun mates sana. De malole lenak au adenu kada poko-fembak kana, basa naa mbo'ik kana.”
42023023	Tehuu basa hatahorir raa boe eki rahere bali fo rakasetik nau paku tao risan neu ai ngganggek. Mate'en, nggubenor ta nakataka nala,
42023024	boe ma ana naketu tungga kada sira hihiin.
42023025	De ana nakambo'ik Barabas, mana laban ma mana makanisa hatahori naa. Tehuu ana loo lima Yesus neu sira liman nara, mita fo ara tao Yesus tungga sira hihiin nara.
42023026	Basa naa, soldadu Romar le'a roo Yesus kalua numa kota Yerusalem mai. Numa dalak, ara ratonggo ro hatahori esa numa kota Kirene mai, nade Simon. Ana bei fo fali numa kota deak mai. Ara rakasetik kana fo lemba-nasaa nala ai ngganggek naa nggati Yesus, boe ma la'ok tungga Yesus dean.
42023027	Faik naa, hatahori no'uk ka mai tungga fo ranilu Yesus. Hambu inak kara oo, bu'i rakarereu mbalin boe.
42023028	Yesus namanene ara bu'i talo naa, boe ma Ana nasare sara, de kokolak nae, “Ina Yerusalem mara ein, ee! Hae bu'i soa-neu Au. Malole lenak bu'i soa-neu ei ao heli-helim, ma ei anam mara.
42023029	Neu ko mbila-beinesak susa-sona mo'ok nae mai, losa hatahorir kokolak rae, ‘Inak mana maua lenak, ndia inak bei ta bonggi nita, ma bei ta nasusu nita ana mbimbila anak.’
42023030	Neu fai susa-sonak naa losa, hatahorir doidoso ralan seli, losa ara roke rae, ‘Malole lenak letek kara ndefa mai fo tuni mala ai leo!’ Ara oo kokolak boe rae, ‘No doidosok talo ia, malole lenak dae mbukuk kara tatana mala ai leo!’
42023031	Mete ma hatahorir bisa tao susa-sonak talo ia soa-neu hatahori sala taak kara, hata-bali neu hatahori manggarauk kara?”
42023032	Neu soldadu le'a roo Yesus naa, ara oo le'a roo hatahori manggarauk dua boe fo rae hukun tao risa sara sama-sama ro Yesus.
42023033	Ara losa mamanak esa nade, ‘Lete Langga Duik’. Boe ma ara paku Yesus no hatahori manggarau kaduak kara raa reu sira esa-esak ai ngganggen. Basa de ara rambaririik ai ngganggek kara raa. Ara londa hatahori manggarauk esa neu Yesus boboa konan, ma esa bali neu boboa kiin.
42023034	[Faik naa, Yesus hule-haradoi nae, “Papa! Lilii heni hatahori iar salan nara, huu ara ta bubuluk hata fo ara taok.”] Basa boe ma soldadur le'a lot fo sangga bubuluk see ndia hambu Yesus bua-lo'an.
42023035	Hatahori no'uk ka mai ranilu numa mamanak naa. Hatahori Yahudi malanggan nara rakatitiik Yesus rae, “Ana tao nasoi-nasoda hatahori laen ena, tehuu ta bisa tao nasoi-nasoda Ndia ao heli-helin. Mete ma Ndia ia, tebe-tebe Karistus, fo Manetualain here memak kana ena, na, elan numa naa fo Ana konda aon numa ai ngganggek naa mai leo.”
42023036	Soldadur raa oo rakatitiik kana boe. Ara feen ninu oe anggor makeis,
42023037	ma ara eki rakatitiik kana rae, “Mete ma o ia tebe-tebe hatahori Yahudi manen, na, tao masoi-masoda o aom leo!”
42023038	Ara surak neu papak esa nae, “Ia, hatahori Yahudi manen.” Boe ma ara paku papak naa neu Yesus langgan ndandaan lain, fo rafada huun hata de sira fee hukun neun.
42023039	Hatahori manggarauk esa fo neni londak nai Yesus boboan oo, nakatitiik kana boe nae, “O tebe-tebe Karistus, do? Mete ma leo naak, na, tao masoi-masoda ita basa ngga leo!”
42023040	Tehuu hatahori manggarauk esak naa ka'in nae, “Heeh! O ia, ta mamata'u Manetualain, do? O hambu hukun mates sama leo Ndia boe.
42023041	Ita dua ngga hambu hukun ndaa no ita manggaraun. Tehuu hatahori ia ta tao manggarauk hata-hata.”
42023042	Boe ma ana kokolak seluk nae, “Yesus, ee! Mete ma Papa to'u parenda nai Papa mamana parenda-koasan ena, na, masaneda neu au, ee.”
42023043	Yesus naselu nae, “Au afada memak! Faik ia oo, o maso muni nusa tetuk do inggu temak muu sama-sama mua Au boe.”
42023044	Faik naa, ledo namatetu ena. Tehuu ledo ta nasa'a, de makiu-makahatuk tatana nala mamanak naa, losa li'u telu ledo bobon. Numa Uma Huhule-haradoi Ina-huuk, hambu tema ririndi loak neni londak fo babata Manetualain Kama Malalaon Mate'en. Medak neu ma, tema ririndik naa sii ba'en neu dua.
42023046	Numa mamanak ‘Langga Duik’ naa, Yesus oo eki boe nae, “Papa! Hatematak ia, Au loo lima Au samaneng neu Papa liman.” Ana kokolak basa talo naa, boe ma ketu ani hahaen memak.
42023047	Hambu komedan soldadu Roma esa, nambariik deka no Yesus ai ngganggen. Neu ana mete-nita Yesus mamaten naa, boe ma ana koa-kio Manetualain nae, “Waa! Hatahori ia tebe-tebe Hatahori dale ndoos, ee!”
42023048	Neu hatahori no'uk kara mana rakabua numa naa mete-rita Yesus mamaten naa, boe ma ara fale dalen nara, ma ara fali ro dale mana sonak kara.
42023049	Tehuu Yesus hatahorin nara rambariik numa dook ka mai fo mete Yesus mamaten. Inak kara mana tunggan numa Galilea mai losa Yerusalem oo ruma naa boe.
42023050	Neu Yesus maten ena, boe ma hambu hatahori esa sangga dalak fo nae nakonda Yesus ao-mbaa mamaten numa ai ngganggek mai. Hatahori naa, naden Yusuf, numa kota Arimatea mai. Ndia naa, dalen ndoos, tao hata fo neulauk no'uk ka. Ana nahani taa-taa Manetualain natudu parenda-koasan. Ndia oo hatahori esa numa mana parisa dede'a anggama Yahudi mai boe, tehuu ana ta nakaheik no sira neketun fo hukun mates Yesus.
42023052	Huu ana nae nakonda Yesus ao-mbaa mamaten numa ai ngganggek lain mai, de ana neu nasare aok mbali nggubenor Pilatus fo nae noke nafafa'u mamates naa.
42023053	Pilatus nakaheik kana, boe ma ana neu nakondan. Basa de ana mbomboti mamates naa no tema banggana'uk. Boe ma ana neu nalololi mamates naa neu batu bolok esa, hatahorir bei fo to'i ralan dadi rates. Rates naa, bei ta ralololi rita mamates esa nai naa boe na.
42023054	Yesus mamaten naa, la'e-ndaa fai kaliman. Neu Yusuf asa ratoi basa naa, ledo bobok ena. Mete ma ledo tesa ena, na, hatahori Yahudi fai huhule-haradoin mulai ena.
42023055	Inak kara raa fo mana sama-sama ro Yesus numa Galilea mai, ara oo reu tungga Yusuf boe fo sangga bubuluk rae, ana nambeda mamates naa nai rates bee.
42023056	Mete ratalolole rala rates naa mamanan, boe ma inak kara raa fali reu sadia rambe no mina kaboo menik. Ledo tesa boe ma, ara hahae tao ue-osa tungga hatahori Yahudi fai huhule-haradoin hohoro-lalanen. Ara rahani fai huhule-haradoik la'o seli, dei fo ara rae reu ngganggari rambe neu Yesus ao-mbaa mamaten.
42024001	Neu fai Menggu lole manggaledon, inak kara raa reni mina kaboo menik ma rambe fo reni Yesus raten reu.
42024002	Ara losa naa, boe ma mete-rita batu mo'ok fo ara paken tatana rates naa lelesun, loli neni tataik neu ena.
42024003	De ara dudi reni rates dale reu, tehuu ta mete-rita Yesus ao-mbaa mamaten nai naa ena.
42024004	De ara ramananauk kana. Medak neu ma, hambu hatahori dua pake bua-lo'a manggadilak, rambariik reu inak kara raa boboan.
42024005	Inak kara raa ramata'u ralan seli, de rate'e langgan nara losa daer. Boe ma hatahori kaduak kara raa ratane rae, “Tao hata de ei mai sangga hatahori masodak nai hatahori mates mamanan?
42024006	Yesus ta sana ia ena! Ana nasoda fali numa mamaten mai ena. Fama te ei lilii heni hata fo nafada nitan neu Ana bei numa Galilea, do?
42024007	Te Ana nafada memak nae, neu ko ara se'o heni Hatahori Dae-bafo Isi-isik neni hatahori manggarauk liman neu. Boe ma ara paku rakanisan neu ai ngganggek. Tehuu bei-nesan boe ma Ana nasoda fali numa mamaten mai.”
42024008	Ara ramanene rala naa, dei de rasaneda Yesus kokolan fai bakahulun naa.
42024009	Boe ma ara fali lai-laik fo rafada Yesus ana nuni kasalahunu esan nara, ma hatahori laen mana tungga Ndia.
42024010	(Inak kara mana reni rates reu naa, sira Yakobis inan Maria, ma Maria numa nggorok Magdala mai. Boe ma Yohana ma inak laen ruma bali. Inak kara iar ndia reu tui basa iar reu Yesus nedenun nara.)
42024011	Tehuu neu ana nunin nara ramanene tutuik naa, ara du'a rae, inak kara raa kada kokolak lelik.
42024012	Tehuu Petrus nambadeik, de nalaik neni rates neu. Losa naa, boe ma ana mete neni rates dale neu, tehuu mete-nita kada tema mbomboti mamates. Boe ma ana fali ma dudu'a nae, “Ia talo bee ia ena, ee?”
42024013	Faik naa, Yesus ana nunin dua reni nggorok esa reu, nade Emaus. Doon numa kota Yerusalem mai, fama te kilo salahunu esa.
42024014	Neu ara bei la'ok naa, ara kola-kola la'e-neu Yesus mamaten.
42024015	Medak neu ma, Yesus mesa kana deka-deka no dua sara, de la'ok sama-sama no sara.
42024016	Tehuu ara ta ralela rae, Ndia naa, Yesus, nahuu Lamatuak tao sara fo boso ralela.
42024017	Boe ma Yesus natane sara nae, “Ei dua ngga kola-kola hata ia, de?” Dua sara ramanene rala naa, boe ma ara rambariik. Matan nara nok bali ara susa ralan seli.
42024018	Boe ma mana nade Kleopas, natanen nae, “Papa ia, nok bali hatahori beuk fo ta bubuluk hata mandadi bei lai-laik ia numa Yerusalem, do?”
42024019	Boe ma Yesus natane nae, “Hata naa de?” Ara raselu rae, “Yesus numa Nasaret mai naa! Hatahori naa, tebe-tebe Manetualain mana to'u dede'an. Ma Manetualain fee koasa neun fo tao tanda heran mata-matak kara. Ana oo malelan seli nanori hatahorir boe. Basa hatahorir hii ralan seli neun. Ma Manetualain oo hii nalan seli neun boe.
42024020	Naa te, ai malangga anggama Yahudi malanggan nara ma lasi-lasi hadak kara humu ralan. De ara loo liman neni nggubenor neu fo hukun mates sana. Basa de ara paku rakanisan numa ai ngganggek.
42024021	Makasososan ai basa ngga mamahena mae, Ndia ia, Karistus fo mai nakambo'ik ai nusan numa man-parenda Roma mana tuni-ndeni ai mai. Tehuu fai Limak bei lai-laik ia, ara rakanisan ena.
42024022	Hatematak ia, ai tamba panggananaa. Te bebeik kara ia, ai inam mara mai tui rae, huhuak ka sira reni rates reu.
42024023	Boe ma ara tui rae, Yesus ao-mbaa mamaten, mopon ena. Boe ma ara mete-rita Manetualain atan numa nusa tetuk do inggu temak mai nafada sara nae, Yesus nasoda fali numa mamaten mai ena!
42024024	Ai nonoon hida ramanene rala naa, boe ma ralaik reni rates reu. De ara oo mete-rita sama leo inak kara raa nefadan nara boe. Ara oo ta mete-rita Yesus ao-mbaa mamaten boe.”
42024025	Dua sara tui basa talo naa, boe ma Yesus nahara neu sara nae, “Ei nggoa bebem mara seli! Tao hata de ei ta nau mamahere hata fo Manetualain mana to'u dede'an nara rafada memak kana numa lele uluk mai ena!
42024026	Ara surak ena rae, Karistus naa, muste hambu doidosok talo naa, dei fo Ana simbo hada-horomatak ma koasa ta neni babanggak.”
42024027	Boe ma Yesus nanori sara, basa hata fo Manetualain mana to'u dede'an nara surak la'e-neu Karistus ena. Mulai numa ba'i Musa susuran mai, losa mana to'u dede'ak laen nara enan.
42024028	Neu ara sangga losa Emaus, boe ma Yesus tao leo bali Ndia nae la'o nakandoo.
42024029	Tehuu dua sara roke rae, “Papa! Leo taak mua ai le'odaen ia, te ledo sangga tesa ena.” Boe ma Yesus maso sama-sama no dua sara uma dale reu.
42024030	Neu ara ranggatuuk fo rae ra'a, boe ma Yesus ha'i nala roti balok esa. De Ana hule-haradoi noke makasi neu Manetualain, boe ma Ana fifi'i ba'e roti naa. Neu Ana soro fee dua sara roti naa,
42024031	dei de dua sara ralelan rae, naa, Yesus. Tehuu medak neu ma, mopok kana numa matan nara mai.
42024032	Boe ma dua sara rakokola aok rae, “Awii! Neu tamanene tala Ana kokolak tao manggaledo mana to'u dede'ak kara susuran, ita tameda nok bali ita dalen nara rombe-rombe.”
42024033	Faik naa oo, dua sara rambadeik de fali tutik ka reni Yerusalem reu boe. Ara ratonggo ro Yesus ana nuni kasalahunu esan nara, ma hatahori laen mana makabua numa naa.
42024034	Boe ma ana nunik kara raa rafada dua sara rae, “Memak tebe Lamatuak Yesus nasoda fali numa mamaten mai ena. Bebeik kara natudu aon neu ka'a Pe'u.”
42024035	Boe ma hatahori kaduak kara raa oo, tui hata mandadi numa dalak boe, losa dua sara bisa ralela Yesus, neu Ana fifi'i ba'e roti.
42024036	Neu ana nunin nara bei tui-tui la'e-neu dede'ak naa, medak neu ma, Yesus mesa kana nambariik neu taladan nara. Ana lole haran neu sara nae, “Soda-molek!”
42024037	Tehuu ara nggengger ma ramata'u, nahuu rae hetuk ka maro.
42024038	Tehuu Yesus kokolak nae, “Tao hata de ei mamata'u ma ei dalem mara babati talo ia? Ei ta mamahere mae, Au ia ndia asoda fali numa mamates mai ena, do?
42024039	Hena mete Au limang ma eing nggara. Ia Au. Loo limam mara mai, fo ei mesa ngga mafaroe leo! Naa fo ei mamahere mae, ia Au, ta maro. Maro ao-mbaa taak, ma ei basa ngga bisa mete-mita Au ao-mbaang, hetu?!”
42024040	Yesus bei kola-kola talo naa, boe ma Ana natudu sara foa manai liman ma ein.
42024041	Ara ramahoko ralan seli, nahuu Yesus nasoda fali numa mamaten mai ena. Ara pangganaa, nahuu ara ta bisa bubuluk, talo bee de bisa dadi talo naa. Boe ma Yesus natane sara nae, “Ei mi'a hata nai ia, ee?”
42024042	Boe ma ara loo fee Yesus i'a neni tunuk bibiak esa.
42024043	Yesus simbo nala i'ak naa, de Ana na'an numa matan nara.
42024044	Boe ma Ana kokolak nae, “Talo bee? Ei bei masaneda Au sama-sama ua ei ndia fai bakahulun? Au afada ei neu faik naa ae, basa hata fo Manetualain mana to'u dede'an nara surak la'e-neu Au naa, ana muste mori-dadi. Fo ndia numa ba'i Musa mai, ma mana to'u dede'ak laen nara, ma numa buku Sosoda Kokoa-kikiok mai.”
42024045	Basa boe ma Ana tao namaneu dudu'an nara fo ara bubuluk no tetuk Manetualain Susura Malalaon sosoa-ndandaan.
42024046	Ana kokolak seluk nae, “Manetualain mana to'u dede'an nara surak ela rae, Karistus fo Manetualain nadenun mai naa, muste hambu doidoso mata-matak kara, basa boe ma maten. Tehuu neu bei-nesan Ana nasoda fali numa mamaten mai. Te ara surak basa-basa sara ena, na!
42024047	Hatematak ia Au fee koasa fo ei meni Hara Lii Malole ia neni basa hatahori nusa-nusak kara miu, mulai numa Yerusalem ia neu. Mafada sara mae, hatahori mana manaku sala-singgon ma fali neni Manetualain neu, neu ko Manetualain koka heni basa sala-singgon nara.
42024048	Ei muste dadi miu sakasii fo tui-bengga mae, Au hambu doidosok, boe ma mate, basa de asoda fali numa mamates mai.
42024049	Neu ko Au adenu Dula-dale Malalaok fo Au Amang helu-bartaan ena. Tehuu ei muste mahani nai kota Yerusalem ia, losa simbo koasa numa nusa tetuk do inggu temak mai.”
42024050	Faik esa, Yesus noo sara reni kota deak reu. Neu ara deka ro nggoro Betania, boe ma Ana botik liman, de kokolak fee sara baba'e-babatik.
42024051	Ana bei kola-kola fee baba'e-babatik talo naa, boe ma Ana hene neni nusa tetuk do inggu temak neu.
42024052	Basa sara mete-rita naa, boe ma ara sendek luu-langgan nara fo rakaluku-rakatele neun. Basa de ara fali reni Yerusalem reu ro dalen nara ramahoko ralan seli.
42024053	Tungga faik, ara rakabua nai Uma Huhule-haradoi Ina-huuk fo so'uk kokoa-kikiok neu Manetualain. Papa Teofilus! Au tutuing losa ia dei. Soda-molek, Lukas
43001001	Makasososan, Manetualain Dede'a-kokolan hambun ena. Manetualain Dede'a-kokolan naa, ndia Hatahori esa. Hatahori naa, sama-sama no Manetualain. Ma Ndia oo, ndia Manetualain boe.
43001002	Neu lalai no dae-inak bei ta dadi, Hatahori naa hambu memak kana ena, sama-sama no Manetualain.
43001003	Manetualain nakadadadik basa-basan, pake Ndia Dede'a-kokolan naa. Ta hambu buas esa dadi boe na, mete ma Hatahori naa ta adu sana.
43001004	Ndia naa, masodak oka-huun. Dadi hatahori mana hambu masodak tetebes, ara rasoda numa Ndia mai. Ana oo sama leo Manggaledok mana masa'ak boe, fo hatahori mana leo-la'o nai Manggaledok naa, bisa mete-nita ma nalela.
43001005	Manggaledok naa, sa'an tora maso neni makiuk neu; ma makiuk ta bisa nakatataka nala Manggaledok naa. Huu Manggaledok naa, nasa'a nakandoo.
43001006	Hambu hatahori laen esa, nade Yohanis. Manetualain oo nadenun boe,
43001007	fo dadi sakasii fo mana nafada hatahorir la'e-neu Manggaledok naa, mita fo basa hatahorir bisa ramahere neu Manetualain nahuu Yohanis kokolan naa.
43001008	Yohanis ia, ta ndia Manggaledok naa. Tehuu Manetualain nadenun fo nafada hatahori la'e-neu Manggaledok naa.
43001009	Hatahori fo mana dadi Manggaledok tetebes naa nae neni dae-bafok ia mai. Manggaledok naa, tao nala basa hatahorir mete-rita basa hata fo tetebes sara.
43001010	Leo mae Ana nakadadadik basa-basan manai dae-bafok ia ena, tehuu hatahorir marai dae-bafok ia ta ralela sana, neu Ana mai leo nai ia.
43001011	Leo mae Ana mai leo no Ndia hatahori heli-helin nara, tehuu ara ta nau simbok kana.
43001012	Leo mae talo naa, tehuu basa hatahorir mana simbok ma ramahere neun, Ana fee sara haak fo dadi reu Manetualain anan nara.
43001013	Naa, sama leo sira neni bonggi seluk kara ena. Tehuu sira neni bonggi beun nara raa, ta sama leo hatahori bonggi kakana ana. Ma ta numa touk esa hihiin mai, fo hambu tititi-nonosik. Te ara dadi reu Manetualain anan nara, nahuu Manetualain ndia fee sara masoda beuk naa.
43001014	De ‘Manetualain Dede'a-kokolan’ naa oo, neni bonggik dadi neu hatahori dae-bafok boe. Ana nasoda nai ita taladan. Ita mete-tita Ndia ta neni babanggan. Ndia ta neni babanggak talo naa, nahuu Ndia naa, Manetualain Ana kise mu'en. Ana hii natudu Ndia dale susuen neu ita, nahuu Ndia hada-tataon memak leo naak. Ma basa hata fo Ana kokolak la'e-neu Manetualain, memak tetebes.
43001015	Yohanis naa, nafada la'e-neu Hatahori ia. Ana eki nae, “Nenene, ee! Ndia ia, ndia au tuik ena ae, ‘Neu ko Hatahori esa nae mai. Ndia naa, ta neni babanggak lena heni au. Au bei ta neni bonggik, te Ana nakahuluk ena na!’ ”
43001016	Yohanis kokolak talo naa, nahuu Hatahori naa hii nalan seli natudu Ndia dale susuen. Ma Ana tao la'i-la'ik kana talo naa nakandoo fee ita basa ngga.
43001017	Lele uluk, ba'i Musa ndia nakonda Manetualain Hohoro-lalanen neu ita bei-ba'in nara. Tehuu hatematak ia Hatahori naa, ndia Yesus Karistus, ndia natudu Manetualain dale susuen neu ita. Ma basa hata fo Ana kokolak la'e-neu Manetualain, memak tetebes.
43001018	Ta hambu tita hatahori esa boe na, mete-nita tetebes Manetualain. Tehuu Ndia Ana kise mu'en fo Ana suek naa, ndia natudu ita Manetualain dalen ena. Kanak naa, hambun nai Ndia Aman boboan. Huu Ndia oo ndia Manetualain boe.
43001019	La'e esa, hatahori Yahudi malanggan nara marai Yerusalem radenu malangga anggama hida, ma hatahori hida ruma leo Lewi fo mana rasi'e raono-lalau nai Manetualain Uma Huhule-haradoi Ina-huun mai. Ara reni lee Yarden boboan seri reu, fo ratane Yohanis Mana Saranik rae, “O ia, Karistus fo Manetualain helu-bartaa ena nae nadenun mai, do?” Boe ma ana nafada sara nae, ndia naa, see.
43001020	Ana manaku no ledo-ledo nae, “Taa. Karistus ta ndia au.”
43001021	Boe ma ara ratane seluk bali rae, “Mete ma talo naa, o ia, see? Ba'i Elia, do?” Ana naselu nae, “Taa boe.” Ara ratane rakandoo bali rae, “Boso losak o ia, Manetualain mana to'u dede'an laen, do?” Ana naselu nae, “Taa boe.”
43001022	Basa boe ma ara ratane bali rae, “Mete ma talo naa, o ia, see? Mafada dei! Huu ai muste fali miu mafada malanggan nara mana madenu ai. Tulun, dei!”
43001023	Boe ma ana kokolak tungga hata fo ba'i Yesaya surak nita nae, “Au ia, ndia hatahori mana bolu nai mamana nees nae, ‘Basa hatahorir sadia tao neulau dalak kara, fo simbok Lamatuak mamain! Tao matetu dalak kara fo soru Ndia.’ ”
43001024	Nai hatahorir maruma Yerusalem mai taladan nara raa, hambu hatahori hida oo ruma partei anggama Farisi mai boe.
43001025	De ara ratane Yohanis rae, “Talo ia. Mete ma o ta ndia Karistus, ta ba'i Elia, ma ta Manetualain mana to'u dede'an naa, tao hata de o sarani hatahorir? O hambu haak numa bee mai?”
43001026	Boe ma Yohanis naselu nae, “Au ia sarani hatahorir pake kada oe mesa kana. Tehuu hambu Hatahori esa nai ei taladam mara ena, te ei ta malela sana.
43001027	Ndia naa, ta neni babanggak lena heni au, leo mae au ndia mulai anori akahuluk hatahorir. Leo mae dadi kada Ndia hatahori neondan oo au ta andaa boe.”
43001028	Basa dede'ak bebeik kara iar dadi numa Betania, numa lee Yarden boboan seri. Yohanis no ana nunin nara sarani hatahorir ruma naa.
43001029	Neu be'e-mai, boe ma Yohanis mete-nita Yesus la'ok neni ndia mai. De ana kokolak nae, “Mete neu Hatahori manai naa dei! Ndia naa, Manetualain Bibi lombo Anan mana dadi tunu-hotuk fo koka heni hatahorir marai dae-bafok ia sala-singgon nara.
43001030	Hatahori ia, ndia au afada neu ei afik ka ae, ‘Neu ko hambu Hatahori esa sou mai. Ndia naa, ta neni babanggak lena heni au, nahuu Ana mai nakahuluk numa au mai ena.’
43001031	Fai uluk au ta bubuluk, mete ma Ndia naa, Karistus. Leo mae talo naa, tehuu au bubuluk ena, au muste akalelelak kana neu hatahori Isra'el asa. Huu naa de au mai fo sarani hatahorir pake oe.
43001032	Manetualain nadenu au fo sarani hatahorir pake oe. Ana oo nafada au boe nae, ‘Neu ko Hatahori esa nae neni o neti. Boe ma Au Dula-daleng konda neu leo nai Ndia. Hatahori naa, neu ko ndia neni Au Dula-dale Malalaong, fo fee koasa neu Au hatahoring nggara.’ Neu Hatahori naa mai, au bei ta bubuluk ae, Ndia naa ndia Manetulain nafada memak neu au. Tehuu neu au mete-ita Manetualain Dula-dalen konda numa lalai mai sama leo mbui lunda sina tee neu Ndia lain, dei de au bubuluk ae, ‘Ndia ia, ndia Hatahori naa!’
43001034	Au mete-ita dede'ak kara raa unik au mata de'e heli-heling. De au afada ei ae, ‘Hatahori mana maik naa, ndia Manetualain Anan!’ ”
43001035	Neu be'e-mai, Yohanis nambariik no ndia ana nunin dua.
43001036	Neu Yohanis mete-nita Yesus la'ok nesik naa, ana nafada nae, “Mete dei! Ndia naa, Manetualain Bibi lombo Anan fo neu ko dadi neu tunu-hotuk!”
43001037	Basa boe ma Yohanis ana nuni kaduan nara fo mana nenene kokolan naa la'o elan, de la'ok tungga Yesus.
43001038	Boe ma Yesus leuk dea, de mete-nita sara tungga Ndia. De Ana natane sara nae, “Talo bee? Parluu, do?” Ara ratane rasafalin rae, “Rabi leo nai bee?” (Nai sira dede'a Aram, ‘Rabi’ naa sosoa-ndandaan nae, ‘Papa Meser’.)
43001039	Yesus naselu nae, “Mai fo mete-mita no ei mata heli-helim leo.” Boe ma ara tunggan, de mete-rita Ndia mamana leleon. Neu ara losa, nai rarain li'u haa ledo bobon. De ara leo ro Yesus losa ledo tesa.
43001040	Numa hatahori kaduak kara raa mai fo mana nenene Yohanis kokolan, de la'ok tungga Yesus naa, esa nade, Anderias. Ndia ia, Simon Petrus fadin.
43001041	Anderias fali losak ka boe ma neu sangga ka'an Simon, de nae, “Ka'a, ee! Ai matonggo mia Mesias ena!” (Nai sira dede'an, ‘Mesias’ sosoa-ndandaan nae, ‘Karistus, ndia Hatahori fo Manetualain helu-bartaa memak kana numa lele uluk mai ena, fo nae nadenun mai.’)
43001042	Basa de ana nuni no ka'an neni Yesus neu. Yesus mete-nita Simon, boe ma Ana nafada nae, “O ia, Simon. O amam ndia, Yohanis. Mulai numa hatematak ia neu, hatahorir roke o, ‘Kefas’ ” (Sosoa-ndandaan sama no ‘Petrus’, ndia ‘batu’.)
43001043	Numa naa oo hambu hatahori laen esa boe, nade Felipus. Ndia nggoro-tadu huun, ndia Betseda. Petrus no Anderias oo ruma naa mai boe. Neu be'e-mai, boe ma Yesus naketu nae neni profensi Galilea neu. Ana neu natonggo no Felipus, de Ana noken nae, “Mai, tungga Au fo dadi muu Au hatahoring!”
43001045	Basa de Felipus neu sangga Natanel, boe ma nafadan nae, “Ka'a, ee! Ai matonggo mia Hatahori naa, fo ba'i Musa surak kana nai Manetualain Hohoro-lalanen dale ena. Manetualain mana to'u dede'an nara lele uluk oo, surak la'e-neu Hatahori ia boe. Naden Yesus numa nggoro Nasaret mai. Aman, nade Yusuf.”
43001046	Tehuu Natanel naselu nae, “Hatahori Nasaret!? Awii! Ta hambu hata esa boe na fo neulauk kalua numa naa mai!” Boe ma Felipus nae, “Weeh! Boso talo naa. Mai fo o mesa ngga mete-mita leo!”
43001047	Neu Natanel la'ok mai, Yesus mete-nita memak kana ena, boe ma nae, “Ndia ia, hatahori ndoos! Huu nai dalen dale, ta hambu puputa-papatak. Ndia ia, hatahori Isra'el isi-isik!”
43001048	Natanel natane nae, “Talo bee de Lamatuak nalela au?” Yesus naselu nae, “Talo ia. Au mete-ita o ena, neu o bei numa ai huuk naa taen. Neu oras Felipus bei ta neti nanggou o.”
43001049	Boe ma Natanel manaku nae, “Papa Meser ia, tebe-tebe Manetualain Anan! Ma Papa oo ai hatahori Isra'el Manen boe!”
43001050	Yesus natanen nae, “Ndondoon naa o ia, mamahere neu Au nahuu bebeik kara ia Au ae, ‘Au mete-ita o, neu o bei numa ai huuk naa taen,’ do? Masaneda, te neu ko o mete-mita dede'ak ta neni babanggak kara bali!
43001051	Tetebes! Au afada memak. Neu ko ei mete-mita lalai natahuka. Boe ma Manetualain atan nara marai nusa tetuk do inggu temak konda-hene dae-lain nai Au matang. Te Au ia, Hatahori Dae-bafo Isi-isik.”
43002001	Neu bei-nesan, hambu feta kabin numa nggoro Kana, nai profensi Galilea. Yesus inan tungga.
43002002	Yesus no ana nunin nara oo hambu nonokek boe. De ara oo reu boe.
43002003	Tehuu doo-doo boe ma oe anggor manai mamana feta mulai basan. De Yesus inan nafadan nae, “Tulun, dei! Te sira oe anggor basan ia ena.”
43002004	Tehuu Yesus naselu nae, “Mama. Tao hata de mama nau Au ndia koladu? Au fain bei ta nandaa ia.”
43002005	Tehuu inan nafada neu hatahori mana maue-osar marai naa nae, “Nenene, ee! Ana nadenu ei tao hata, na, kada tao tungga leo.”
43002006	Numa naa, hambu nggusi nee, fo hatahorir tao sara numa batu mai. Nggusi esa naa natandee oe fama te liter 75-115. Hatahori Yahudir rasi'e pake oe numa nggusi leo naak mai, fo tao ralao aok tungga sira anggaman hohoro-lalanen.
43002007	Boe ma Yesus nafada hatahori mana maue-osar raa nae, “Miu ha'i oe fo madai neu nggusir raa.” De ara radai losa sofe sara tetu-tetu.
43002008	Boe ma Ana nafada sara nae, “Ndui mala faa, fo menin neni malangga feta neu.” De ara tao tungga.
43002009	Losa naa, malangga feta naa soba sudik oe naa. Ta bubuluk te oe naa dadi anggor ena! Ana panggananaa, huu ana ta bubuluk ara hambu anggor naa numa bee mai. (Tehuu hatahori mana maue-osar raa bubuluk.) Boe ma ana nanggou nala baroit touk.
43002010	De ana nae, “Talo ia. Ita si'en, tenu umak ba'e oe anggor neulaun lenak nakahuluk. Mete ma hatahorir rinu no'uk ka ena, dei fo ana kalua anggor nomer kaduan. Tehuu o tao masafalin. O kalua anggor nomor kaduan nakahuluk, basa dei de anggor neulaun lenak nakahitok!”
43002011	Dede'ak naa dadi numa nggoro Kana, manai profensi Galilea. Naa, makasososan fo Yesus tao tanda heran fo hatahorir mete-ritan. Ana natudu Ndia ta neni babanggan talo naa, boe ma ana nunin nara ramahere neun.
43002012	Basa boe ma Yesus, Ndia inan, Ndia fadin nara, ma Ndia ana nunin nara konda reni kota Kapernaum reu. Tehuu ara leo numa naa kada faik hidak ka.
43002013	Neu hatahori Yahudir fai malolen Paska deka-deka mai ena, Yesus hene neni kota Yerusalem neu.
43002014	Numa Uma Huhule-haradoi Ina-huuk bebelan, Yesus mete-nita hatahorir rase'o sapi, bibi lombo, ma mbui lunda sina fo hatahorir hasa, fo paken dadi neu tunu-hotuk. Numa naa oo hambu mei fo hatahorir paken soa-neu Manetualain nai Uma Huhule-haradoi Ina-huuk naa, tehuu hatahorir pake mei naa dadi neu mamana tuka doik boe.
43002015	Boe ma Ana ha'i nala tali fifiik hida, de Ana i'in dadi neu fifiuk. Basa de Ana husi-mbuu heni basa sara ruma uma bebelan naa mai. Ana oo foo heni basa sapir ma bibi lombor lala'en boe. Ana fae nalengga-natono meir, ma mbo'a sasarak heni doik kara raa.
43002016	Boe ma Ana naonda hatahori mana se'o mbui lunda sinar nae, “Ba'u kalua heni basa buas sara iar ruma ia mai! Mamanak ia, ta pasar! Boso tao Au Amang Uman dadi neu mamana danggan!”
43002017	Boe ma ana nunin nara rasaneda Manetualain Susura Malalaon surak nae, “Au sue-lai alan seli neu Manetualain Uman. Huu naa de au daleng dere-dere hiek fo anea ndia nade malolen.”
43002018	Basa de hatahori Yahudi malanggan nara radenu Yesus rae, “Mete ma O memak maena haak husi-mbuu hatahorir talo naa, na, matudu tanda heran esa neu ai fo dadi bukti!”
43002019	Yesus naselu nae, “Mete ma ei makalulutu mamana malalaok ia, neu ko bei-nesan, Au ambadedeik falik kana.”
43002020	Tehuu ara rasabara rae, “Hambu nai bee? Te hatahorir rambadedeik Uma Huhule-haradoi Ina-huuk ia doon teuk haa hulu nee. Tao hata de O du'a mae, O parluu kada faik telu a fo mambadedeik falik kana?!”
43002021	Tehuu ara ta ralela, mete ma Yesus kokolak la'e-neu Ndia ao-inan, fo sama leo mamana malalaok esa.
43002022	Dadi mai fai bakadean, neu Yesus mate ena, basa de nasoda fali numa mamaten mai, dei de ana nunin nara rasaneda hata fo Ana nafada memak neu sara ena. Boe ma ara ramahere neu hata fo Manetualain Susura Malalaon surak numa lele uluk mai, ma hata fo Yesus nafada memak neu sara ena.
43002023	Yesus leo taak numa kota Yerusalem, fo tungga fai malole Paska numa naa. Boe ma hatahori no'uk ka mete-rita tanda heran nara fo Ana taok, de ara ramahere neun.
43002024	Tehuu Yesus ta namahere sara, nahuu Ana bubuluk basa hatahorir dale kuru-eron nara ena. Ana ta parluu hatahorir rafadan, nahuu Ndia mesa kana bubuluk memak hatahori dae-bafok nenggetuu-nemberiin ena.
43003001	Hambu hatahori esa numa partei anggama Farisi mai, nade Nikodemus. Ndia ia, hatahori Yahudi meser ina-huun esa.
43003002	La'e esa, ana mai neu le'odaek fo natonggo no Yesus. Boe ma ana nae, “Papa Meser! Ai bubuluk mae, Manetualain ndia nadenu Papa fo manori ai. Tanda heran nara fo Papa taok kara raa ratudu bukti rae, Manetualain ndia fee koasa neu Papa. Mete ma ta talo naa, na, neu ko tanda heran nara raa ta bisa dadi.”
43003003	Yesus naselu nae, “Tebe! Ma Au oo, ae afada talo ia boe: mete ma hatahori ta neni bonggi falik, na, ana ta bisa dadi neu Manetualain hatahorin.”
43003004	Boe ma Nikodemus natane nae, “Tehuu talo bee de hatahori bisa neni bonggi falik talo naa, mete ma ana namo'o mamais ena!? Ana ta bisa maso fali neni inan ta'in dale neu la'e kaduan, basa fo inan bonggi seluk kana. Ta bisa dadi, hetu!?”
43003005	Yesus naselu nae, “Tebe! Tehuu Au afada talo ia: hatahori muste bonggin nenik oe fo dadi lolo-laok, ma bonggin nenik dula-dalek fo dadi hatahori beuk. No dalak naa, dei fo ana bisa maso dadi neu Manetualain hatahorin.
43003006	Hatahori dae-bafok bonggin numa hatahori dae-bafok mai, tehuu hatahori dula-dalen bonggi beuk kana numa Manetualain Dula-dalen mai.
43003007	Boso heran, mete ma Au afada ae, ‘Ei muste neni bonggi beuk, fo hambu masoda beuk’.
43003008	Ita takasasamak kana no anin. Anin fumbu tungga ndia hihiin. Ita bisa tamanene liin, tehuu ta bubuluk ana numa bee mai, ma nae bee neu. Basa hatahorir fo neni bonggi beuk numa Manetualain Dula-dalen mai oo leo naak boe. Ita bisa mete-tita Manetualain Dula-dalen tao hatahorir dadi beuk ena, mae ita ta talela talo bee de dede'ak naa bisa dadi.”
43003009	Boe ma Nikodemus natane nae, “Talo bee de bisa dadi talo naa?”
43003010	Yesus naselu nae, “Wee, ka'a. Ka'a dadi neu hatahori Isra'el meser ina-huun ena. Tao hata de ka'a ta nalela dede'ak bebeik kara iar?
43003011	Au afada hata fo tetebes. Au ma Au hatahoring nggara, malela dede'ak bebeik kara iar. Huu ai dadi sakasii la'e-neu dede'ak kara fo ai mete-mita no ai mata heli-helin nara ena. Tehuu ei ta simbok no malole ai kokolan.
43003012	Neu Au afada la'e-neu hata mandadik kara rai dae-inak, ei ta nau mamahere. Hata-bali mete ma Au afada la'e-neu hata mandadik kara rai lalai. Neu ko lena-lenak bali ei ta mamahere!
43003013	Ta hambu hatahori esa boe na hene neu nasare mbali Manetualain nai lalai. Kada Au mesa ngga, ndia Hatahori Dae-bafo Isi-isik ia fo mana konda numa Ndia mai.
43003014	Lele uluk numa mamana nees, ba'i Musa londa mengge riti esa neu ai lain, fo basa hatahorir mete-ritan, boe ma ara hambu sodak. Dede'ak leo naak oo muste dadi soa-neu Au, Hatahori Dae-bafo Isi-isik ia boe. Neu ko ara rae londa Au neu ai lain,
43003015	fo basa hatahorir mana ramahere neu Au, hambu masodak tetebes ta mana ketuk.
43003016	Huu Manetualain sue nalan seli neu basa hatahorir marai dae-bafok ia, de Ana nadenu Au, Ndia Ana kise mu'en ia, mita fo basa hatahorir mana ramahere neu Au, ta lenggo fe'e numa Manetualain mai. No dalak naa, ara hambu masodak tetebes ta mana ketuk.
43003017	Manetualain ta nadenu Au, Ndia Anan neni dae-bafok ia mai, fo huku-doki hatahorir. Tehuu Ana nadenu Au fo tao asoi-asoda hatahorir numa sala-singgon nara huku-dokin mai.
43003018	Manetualain ta hukun hatahori mana namahere neu Au. Tehuu Ana naketu memak huku-dokik soa-neu hatahori ta mana namahere neu Au, nahuu hatahori naa ta namahere neu Au, ndia Manetualain Ana kise mu'en ia.
43003019	Talo ia: Manetualain haitua manggaledok mai ena fo nasa'a nai dae-bafok ia. Tehuu hatahori hihiin lenak leo-la'o nai makiu-makahatuk. Ara ta nau leo-la'o nai manggaledok, nahuu sira tatao-nono'in, ta neulauk. Huu naa de Manetualain nae hukun asa.
43003020	Huu basa hatahorir mana tao ta neulauk kara, mburuk ro manggaledok naa. Ara ta hii manggaledok naa nasa'a neu sara, mita fo manggaledok naa boso lufa nakaholak manggaraun nara.
43003021	Tehuu hatahorir mana tao tungga hata fo ndoos, ara mai, mita fo manggaledok naa nasa'a neu sara. Huu manggaledok naa natudu nae, sira tao tungga Manetualain hihii-nanaun.”
43003022	Basa naa, Yesus no Ndia ana nunin nara kalua numa kota Yerusalem mai, de ara leo taak numa dae Yudea. Numa naa, ara sarani hatahorir.
43003023	Faik naa, Herodes asa bei ta sese Yohanis Mana Saranik neni bui dale neu. De Yohanis oo sarani hatahori numa nggoro Ainon, deka nai nggorok Salim boe, nahuu hambu oe no'uk ka nai naa. Boe ma hatahorir reni Yohanis reu rakandoo fo ana sarani sara.
43003025	Hatahori anggama Yahudir raena hadak esa fo tao ralao aok, dei fo ara bole hule-haradoi. Numa naa, hambu hatahori Yahudi esa, nadede'a no Yohanis ana nunin nara la'e-neu dala-hadak naa.
43003026	De ara reni Yohanis mai fo rafada rae, “Papa Meser! Masaneda do taa, neu Hatahori fo mana sangga papa numa lee Yarden boboan seri naa, fo papa nafadak nae, Ndia naa, ndia Karistus? Ana oo sarani hatahorir boe! De ta hambu reni ai mai bali! Huu basa hatahorir reni kada Ndia reu!”
43003027	Yohanis naselu nae, “Talo ia! Hatahorir ta bisa tao hata-hata, mete ma Manetualain nai nusa tetuk do inggu temak, ta nasosoi dalak feen.
43003028	Ei mesa ngga mamanene ena, au afada no ledo-ledo ae, ‘Au ia, ta ndia Karistus naa, fo ita tahani a neun. Tehuu Manetualain nadenu au akahuluk, fo asosoi dalak soa-neu Karistus. Talo kada naa leo!’
43003029	Lololek, baroit touk naena baroit inak. Tehuu baroit touk sakasiin, fo mana nambariik no ndia, dalen namahoko mete ma ana bubuluk baroit touk namahoko. Yesus naa, sama leo baroit touk esa. Ma au ia, sama leo Ndia sakasiin. Huu naa de hatematak ia, au daleng namahoko nalan seli.
43003030	Nenenin lenak ndia, Ana muste tamba nakandoo dadi neu hatahori mo'o-inahuuk, ma elan fo au boe kuran akandoo dadi hatahori kadi'i anak.”
43003031	Yohanis tuti kokolan bali nae, “Ana konda numa Manetualain manai lalai mai, huu naa de Ndia mo'on lena heni basa-basan. Tehuu au numa kada dae-bafok ia mai, huu naa de au sama leo basa hatahorir marai dae-bafok ia. Au kokolak la'e-neu basa hata mandadik tungga faik rai dae-bafok ia. Tehuu mana konda numa Manetualain manai lalai mai naa, neu ko Ndia ta neni babanggan lena heni basa-basan.
43003032	Ana nafada la'e-neu hata fo Ndia mesa kana mete-nita ma namanenen ena. Tehuu hatahorir ta simbok no malole hata fo Ana nafadak ena.
43003033	Mete ma hatahori simbok no malole hata fo Hatahori manuma lain mai naa nafadan ena, naa oo natudu bukti boe nae, ana namahere Manetualain kokolan naa, tetebes.
43003034	Hatahori fo Manetualain nadenun mai naa, nafada Manetualain hara hehelun. Huu Manetualain fee Ndia Dula-dalen fo koasan ta kala basak neun.
43003035	Huu Amak manai nusa tetuk do inggu temak, sue nalan seli neu Anan. Ma Ana loo lima basa-basan neu Kanak naa liman.
43003036	De hatahori fo mana namahere neu Kanak naa, ara hambu masodak tetebes ta mana ketuk. Tehuu hatahori fo ta mana namahere neun, ma ta tao tungga Ndia hara hehelun, ara ta hambu masodak naa, huu Manetualain natudu nakandoo Ndia nasan fo huku-doki sara.”
43004001	Mete ma takasasamak Yohanis no Yesus, na, Yesus ana nunin nara mulai sarani hatahori mana tungga Ndia no'un lenak. Yesus mesa kana ta sarani hatahori, kada Ndia ana nunin nara ndia sarani hatahorir. Neu Yesus bubuluk nae, hatahori numa partei anggama Farisi mai ramanene Yesus asa sarani hatahorir no'un lenak ena,
43004003	boe ma Yesus no ana nunin nara la'o ela dae Yudea, fo fali reni profensi Galilea reu.
43004004	Tehuu ara muste la'ok resik profensi Samaria fo tora losa Galilea.
43004005	Ara la'ok, boe ma ara losa kota esa nai Samaria, nade Sikar, deka-deka nai dae fo ba'i Yakob feen neu ndia anan Yusuf.
43004006	Nai naa, hambu oe matak esa, nade ‘Yakob oe matan’. Ledo namatetu, boe ma Yesus asa losa mamanak naa. Ana nameda manggu numa sira lala'on mai, de Ana nanggatuuk hahae aon numa oe matak naa. Basa de Ndia ana nunin nara la'o ela mesa kana neu naa, de ara maso reni kota reu hasa nana'ak. Boe ma inak esa numa kota naa mai, fo neu nala oe nai oe matak naa. Yesus noken nae, “Ka'a inak. Au bisa oke oe nininuk faa dei do?”
43004009	Tehuu inak naa nggengger, nahuu hatahori Yahudi ta nasi'e nakabubua no hatahori Samaria. De ana natane nasafali mbali Yesus nae, “Wee! To'o hatahori Yahudi. Au ia, hatahori Samaria. Ta sala ia, do? To'o noke ninu numa au mai?”
43004010	Yesus nafada nae, “Talo ia. Mete ma ka'a inak bubuluk hata fo Manetualain nae fee neu basa hatahorir, ma bubuluk Au mana noke nininuk ia, See, neu ko ka'a inak noke nasafali oe numa Au mai. Boe ma Au fee oe mana neni masodak.”
43004011	Inak naa nae, “To'o ndundui le'a oen taa. Ma oe matak ia oo demak ka boe. Numa bee mai, To'o nae hambu oe mana neni masodak naa? Do, oe naa nai bee bali?
43004012	Bisa dadi talo bee fo To'o ta neni babanggan lena heni ai ba'in Yakob! Ana ndia la'o ela oe matak ia soa-neu ai. Ma ndia mesa kana oo ninu numa oe matak ia mai boe. Ndia anan nara ma bandan nara oo leo naak boe.”
43004013	Yesus naselu nae, “Masaneda, ee! Hatahori mana rasi'e rinu numa oe matak ia mai, neu ko ara dale mada seluk bali.
43004014	Tehuu hatahori mana ninu oe fo Au feek naa, neu ko ana ta dale mada seluk bali. Huu oe fo Au feek naa, sama leo oe matak esa fo nasapura dea mai. Oe naa, neni masodak tetebes ta mana ketuk.”
43004015	Inak naa nae, “Mete ma talo naa, na, To'o fee au oe naa leo, mita fo au ta dale mada bali! No dalak naa, au hae mai ndui oe la'i-la'ik kana nai ia bali.”
43004016	Boe ma Yesus nadenun nae, “Talo ia. Ka'a inak fali muu ngga dei. Manggou ka'a inak saon, basa naa fali ia mai.”
43004017	Ana naselu nae, “Tehuu au sao taak.” Boe ma Yesus nae, “Tebe. O kokolak ndoos. Huu o sao mita touk lima. Ma hambuk hatematak ia oo, ta o saom boe.”
43004019	Boe ma inak naa nae, “Awii! Hatematak ia au bubuluk ena, To'o ia, Manetualain mana to'u dede'an esa.
43004020	Dadi au ae atane. Ai hatahori Samaria bei-ba'in nara rakaluku-rakatele neu Manetualain nai letek Gerisim. Tehuu ei hatahori Yahudir mae, mete ma nau makaluku-makatele neu Manetualain, na, basa hatahorir muste reni Yerusalem reu. Tungga To'o, mana ndaak naa, ndia bee?”
43004021	Yesus naselu nae, “Ka'a inak mamahere neu Au kokolang ia, huu ia tetebes. Mae makaluku-makatele neu Amak Manetualain nai letek ia do, nai Yerusalem do, neu ko losa fain, dua sara nanalan ta bali.
43004022	Ei hatahori Samariar ta bubuluk no'uk ka la'e-neu ei makaluku-makatele neu see. Tehuu ai hatahori Yahudir bubuluk no'uk ka la'e-neu Manetualain fo ai makaluku-makatele neun. Huu Ana nau pake ai fo sosoi dalak, mita fo hatahorir bisa hambu masoi-masodak numa sira sala-singgon nara mai.
43004023	Neu ko losa fain, ndia mulai numa hatematak ia mai ena, hatahorir mana makaluku-makatele no ndoos neu ita Aman manai nusa tetuk do inggu temak, na, ara rakaluku-rakatele neu Ndia, tungga Ndia Dula-dalen ma tungga hata fo ndoos. Amak manai nusa tetuk do inggu temak, hii hatahori matak leo naak fo mana nakaluku-nakatele neu Ndia.
43004024	Manetualain naa, dula-dalek. Dadi hatahori fo mana nakaluku-nakatele neun naa, muste nakaluku-nakatele tungga Ndia Dula-dalen, ma tungga hata fo ndoos.”
43004025	Inak naa nafada nae, “Au bubuluk ena, Mesias naa nae mai, ndia hatahorir seseik rae, ‘Karistus’, fo Manetualain helu-bartaa memak kana fo nae nadenun mai. Mete ma Ana mai ena, na, neu ko Ana nafada basa-basan neu ita.”
43004026	Yesus naselu nae, “Ndia Au ia ena, fo mana kokolak hatematak ia.”
43004027	Neu Ndia ana nunin nara fali numa kota mai, boe ma ara heran, nahuu mete-rita Yesus kokolak no ina Samaria esa. Tehuu ta hambu esa boe na, natane inak naa nae, “O nau hata?” Ma ta hambu esa boe na natane Yesus nae, “Tao hata de Lamatuak kokolak no inak ia?”
43004028	Boe ma inak naa la'o ela nggusin neu naa, fo fali neni kota dale neu. Boe ma ana tui hatahorir marai naa nae,
43004029	“Mai fo mete sudik Hatahori ia dei! Huu Ana buka nakambela basa-basan fo au tao itak. Boso losak Ndia ia, Karistus, fo Manetualain helu-bartaa ena fo nae nadenun mai!”
43004030	Boe ma hatahorir kalua numa kota naa mai, de reu ratonggo roon.
43004031	Ndaa no inak naa bei fo fali neni kota neu, Yesus ana nunin nara fufudin rae, “Papa Meser! Mai mu'a dei!”
43004032	Tehuu Ana naselu nae, “Au aena nana'ak ena fo ei ta bubuluk kana.”
43004033	Ndia ana nunin nara ratatane aok esa mbali esa rae, “Talo bee ia? See ndia mai ena fo neni feen nana'ak?”
43004034	Tehuu Yesus nafada nae, “Talo ia. Manetualain nadenu Au fo tao tungga Ndia hihii-nanaun, ma akalala'ok Ndia ue-osan losa basan. Naa, sama leo nana'ak soa-neu Au.
43004035	Ei masi'e suri-memete nai tine-osir, boe ma makandandaak mae, ‘Bei ela bulak haa bali, dei fo bisa ketu-koru.’ Nenene, ee! Au afada, mete ma ei suri-memete matalolole, tine-osir hatematak ia rahani a ena fo ketu-koru. Tine-osir raa, sama leo hatahori no'uk kara marai naa, fo reni ita mai. Huu hatahorir raa rahani a ena fo ramahere neu Au.
43004036	Ta kada naa mesa kana, tehuu mana ketu-koruk kara fo mana raduduru sira buna-boan nai nggudan dale, ara mulai simbo rala sira nggadin ena. Sira raa, sama leo mana roo hatahorir fo ramahere neu Manetualain, boe ma hambu masodak tetebes ta mana ketuk. No dalak naa, hatahori fo mana sele-tande bini-nggees, ma hatahori fo mana ketu-koru buna-boan bisa ramahoko sama-sama.
43004037	Hatahorir rae, ‘Hatahori esa sele-tande bini-nggees; hatahori laen nakabubua ndia buna-boan.’ Naa, ndaa naa.
43004038	Au adenu ei ena fo miu maduduru buna-boak numa hatahori laen ue-osan mai. Memak ei ta ndia maue-osa, tehuu ei ndia hambu nanalak numa sira sota-benggen mai.”
43004039	Faik naa, hambu hatahori Samaria no'uk ka marai kota naa ramahere neu Yesus, nahuu inak naa kokolan nae, “Ana buka nakambela basa-basan fo au tao itak ena.”
43004040	De neu faik fo ara reni Yesus reu, ara roke-hule mbalin rae, “Papa, mai leo mua ai dei!” Boe ma Ana leo taak fai dua numa naa.
43004041	Ma hatahori laen no'uk ka oo ramahere neun boe, nahuu Ndia kokolan.
43004042	Ara oo rafada inak naa boe rae, “Afik ka naa, ai mamanene kada o kokolam mesa kana. Tehuu hatematak ia, ai mamahere neun, nahuu ai mamanene no ai ndi'i doo heli-helin numa Ndia mai. Ai bubuluk tebe-tebe mae, Hatahori ia, ndia bisa tao nasoi-nasoda ita basa ngga marai dae-bafok ia numa ita sala-singgon nara mai.”
43004043	Yesus asa leo basa numa naa, boe ma ara la'o rakandoo reni profensi Galilea reu.
43004044	(La'e esa Yesus kokolak nita nae, “Hatahorir ta hii fee hada-horomatak neu Manetualain mana to'u dede'an nai ndia nggoro-tadu heli-helin.”)
43004045	Fai bakahulun, neu bei ta feta Paska, hatahori Galilear no'uk ka reni kota Yerusalem reu ena, fo tao fai malole nai naa. De ara hambu lelak mete-rita basa hata fo Yesus taok numa Yerusalem. Huu naa de neu Ana fali neni Galilea neu, ara simbok kana no malole.
43004046	Basa de Yesus asa la'o rakandoo bali reni nggorok Kana manai profensi Galilea reu. Ana tao nita oe dadi anggor numa naa. Neu faik naa, hambu penggawe esa numa kota Kapernaum mai. Ana toun namahedi.
43004047	Neu faik fo penggawe naa namanene nae, Yesus fali neni Galilea neu numa profensi Yudea mai, boe ma ana la'ok nda'e neni Kana neu sangga Yesus. Natonggo noon, boe ma ana kokoe nasi-nasi fo Yesus konda neu tao nahai ndia anan. Huu kanak naa nae mate ena.
43004048	Yesus nafada penggawe naa nae, “Mete ma ei ta mete-mita Au tao tanda heran mata-matak, na, ei ta nau mamahere neu Au!”
43004049	Penggawe naa naselu nae, “Lamatuak, tulun mai dei. Te mete ma taa, na, au anang maten ia ena.”
43004050	Boe ma Yesus nafadan nae, “Fali muu ngga leo. Te o anan naa, sodak.” Boe ma ana hekor nasafali de fali memak, nahuu ana namahere Yesus kokolan naa.
43004051	Neu ana fali, ndia hatahori mana maue-osan nara mai ratonggo roon numa dalak rae, “Papa boso susa bali, huu papa anan sodak ena.”
43004052	Boe ma natane sara nae, “Ana mulai hai ndia li'u hida?” Ara raselu rae, “Ndia afik ka ledo namatetu li'u esa, katobin konda memak.”
43004053	Boe ma penggawe naa nasaneda memak nae, ndia anan dadi hai ena, mulai numa Yesus nafada nae, “Papa anan naa, sodak.” De ana no basa ndia uma isin ramahere neu Yesus.
43004054	Mandadik ia, ndia tanda heran kaduan fo Yesus taok, neu Ana kalua numa Yudea mai, fo neni Galilea neu.
43005001	Basa naa, hambu anggama Yahudi fai malolen esa. Huu naa de Yesus asa la'ok reni kota Yerusalem reu.
43005002	Numa naa, hambu lifu esa naena pandopo lima deka no lelesu esa, nade Lelesu Bibi lombo. Nai sira dede'a Aram, lifu naa naden ‘Batesda’.
43005003	Hambu hatahori kamahedik no'uk ka rasi'e rahani rai pandopor raa. Ha'i netuduk leo: hatahori pokek, hatahori kekok, ma hatahori ta mana bisa nakaundak. [Ara rahani a, faik bee fo oe naa mulai nadombo.
43005004	Huu la'e-la'e esa, Manetualain atan numa nusa tetuk do inggu temak mai maso neni oe naa dale neu, fo dombo nakababalik oe. Basa naa, see ndia maso nakahuluk neni oe naa dale neu, na, ana ndia hai numa hedin mai.]
43005005	Numa naa, hambu hatahori esa namahedi teuk telu hulu falu ena.
43005006	Boe ma Yesus mete-nita hatahori naa sunggu numa naa. Ana bubuluk hatahori naa namahedi dook ka ena, de Ana natane nae, “Ka'a, ee! Nau hai, do?”
43005007	Ana naselu nae, “Nau a mesan, Papa. Tehuu mana dadi kai-baak, ndia: mete ma oe mulai nadombo ena, ta hambu hatahori fo ko'o au uni oe dale uu. Mete ma au soba aong, na, hambu hatahori laen maso nakahuluk numa au mai ena.”
43005008	Boe ma Yesus nadenun nae, “Mambariik leo! Lulu mala o nene'im, fo fali muu ngga leo.”
43005009	Yesus kokolak basa talo naa, boe ma hatahori naa hai memak. De ana nambadeik, ha'i nala nene'in, boe ma ana mulai la'ok fali neu ngga. Mandadik naa la'e-ndaa hatahori Yahudi fai huhule-haradoin.
43005010	Dadi hatahori Yahudir malanggan nara rafada hatahori bei fo hai naa rae, “Woi! O bubuluk, do taa? Faik ia, fai hahae tao ue-osa. Tungga ita anggama hohoro-lalanen, ta bole hambu hatahori esa boe na tao ue-osa, sama leo o ko'o muni o nene'im!”
43005011	Ana naselu nae, “Awii, papa nggara ein, ee! Papa sara boso mamanasa. Te Hatahori fo mana tao nahai au naa, ndia parenda au nae, ‘Lulu mala o nene'im, fo fali muu ngga leo.’ ”
43005012	Boe ma ara ratanen rae, “Weeh! Mana nadenu o ko'o nene'im naa, see?”
43005013	Tehuu hatahori bei fo hai naa, ta nalela Yesus naa, see. Yesus kalua no neneek ena, nahuu hambu hatahori no'uk ka ruma naa.
43005014	Doo-doo boe ma Yesus natonggo no hatahori naa numa Uma Huhule-haradoi Ina-huuk bebelan. Boe ma Yesus nafadan nae, “Nenene, ee! Hatematak ia o hai ena. Boso tao salak bali, mita fo o boso hambu mala hata fo manggata'an lenak bali.”
43005015	Boe ma hatahori naa neu sangga hatahori Yahudir malanggan nara, de nafada nae, “Mana tao nahai au naa, nade Yesus.”
43005016	Huu naa de ara mulai tao doidoso Yesus, nahuu Ana tao nahai hatahori la'e-ndaa fai huhule-haradoik.
43005017	Tehuu Yesus nafada sara nae, “Talo ia. Au Amang ta nalela hahae tao ue-osa. Dadi Au oo aue-osa akandoo boe.”
43005018	Hatahori Yahudir malanggan nara henggenee rala Yesus rae, Ana nalena langga sira hohoro-lalanen la'e-neu fai hahae tao ue-osa, huu naa de ara sangga dalak barakain lenak bali fo rae tao risan. Lena-lenak bali, Ana oo nafada boe nae, Manetualain naa, Ndia Aman. No Ana kokolak talo naa, Ana so'uk aon sama leo Manetualain.
43005019	Boe ma Yesus nafada sara nae, “Tebe! Au afada memak ae, Au ta bisa tao hata-hata numa Au ao heli-heling mai. Au ia, Manetualain Anan. Huu naa de Au bisa tao tungga kada hata fo Au mete-ita Amak taon. Au mete-ita Au Amang tao hata, na, Au oo tao tungga talo naa boe.
43005020	Au Amang manai nusa tetuk do inggu temak sue-lai nalan seli neu Au, fo Ndia Anan. Ana oo natudu Au basa-basan fo Ana taok boe. Neu ko Ana nau natudu Au basa hata fo ta neni babanggak bali, mita fo ei mete-mitan, de heran bali-bali!
43005021	Au Amang tao nasoda falik hatahori mates. Leo naak oo, neu ko Au fee masodak tetebes tungga Au hihiin soa-neu see a mesan boe.
43005022	Teteben, talo ia: Amak mesa kana ta naketu-naladi huku-dokik soa-neu hatahorir. Tehuu Ana loo lima basa-basan neu Au, huu Au ia, Ndia Anan. Dadi Au ndia aketu-aladi ae, hatahori tatao-nono'in ndoos do taa.
43005023	Au Amang hii fo basa hatahorir fee hada-horomatak neu Au, sama leo ara oo fee hada-horomatak neu Ndia boe. De mete ma hatahori ta mana fee hada-horomatak neu Au, fo Ndia Anan ia, na, ana oo ta fee hada-horomatak neu Amak mana nadenu Au ena boe.
43005024	Tebe! Au afada memak. Hatahori fo mana namanene Au kokolang, ma namahere neu Manetualain mana nadenu Au, na, ana hambu nala masodak tetebes ta mana ketuk ena. Manetualain ta huku-doki sana bali. Hukun mates ta tuda la'e hatahori naa bali, tehuu ana maso dadi neu hatahori mana masodak nakandoo no Manetualain ena.
43005025	Tebe! Au afada memak. Ndia fain deka-deka mai ena, ndia mulai hatematak ia ena, fo hatahori mates namanene harak numa Au mai, ndia Manetualain Anan. Huu hatahori fo mana namanene ma simbok no malole Au kokolang, neu ko ana hambu masodak tetebes.
43005026	Basa masodak kara raoka nai Au Amang. Ana oo fee Au koasa fo ba'e masodak tetebes neu hatahorir boe. Te Au ia, Ndia Anan na.
43005027	Au Amang oo fee haak ma koasa neu Au boe, fo aketu-aladi basa hatahorir huku-dokin, nahuu Au ia, ndia Hatahori Dae-bafo Isi-isik.
43005028	Ei boso heran neu hata fo Au kokolak ia, te ta dook ka bali, neu ko basa hatahori mates sara ramanene Au harang.
43005029	Basa naa, neu ko ara rasoda fali ruma mamaten nara mai. De ara kalua numa rates mai. Hatahori fo bakahulun tao neulauk, hambu masodak tetebes ta mana ketuk. Tehuu hatahori fo bakahulun tao manggarauk, hambu huku-dokik nakandoo.”
43005030	Yesus kokolak tamba nae, “Au ta bisa tao hata-hata, mete ma Au bei ta amanene numa Au Amang mai. Mete ma Au amanene basa ena, dei fo Au aketu-aladi hatahori dede'an. Huu naa de hata fo Au aketuk naa tetebes. Au ta soba tungga Au hihii-nanau heli-heling mesa kana, tehuu tungga Au Amang hihii-nanaun. Te Ana ndia nadenu Au na!
43005031	Mete ma kada Au mesa ngga ndia afada la'e-neu Au aong, na, Au kokolang naa bisa ta nemeherek.
43005032	Tehuu hambu hatahori laen dadi sakasii la'e-neu Au. Ma Au bubuluk ara kokolak tetebes la'e-neu Au.
43005033	Ei madenu mita hatahori fo neu natane Yohanis Mana Saranik. Boe ma ana kokolak tetebes la'e-neu Au.
43005034	Naa te Au ta parluu hatahori dae-bafok nekehein. Tehuu Au fee nesenedak dede'ak bebeik kara iar, fo ei bisa hambu masoi-masodak numa ei sala-singgom mara mai.
43005035	Yohanis kokolan naa, sama leo lambu esa mana mbila manggaledok. Neu manggaledon bei mbila nasa'a, ei dalem namahoko.
43005036	Naa te hambu Hatahori esa mana kokolak tetebes la'e-neu Au, ta neni babanggak lena heni Yohanis. Hatahori naa, ndia Au Amang manai nusa tetuk do inggu temak, mana loo lima ues no'uk ka neu Au, fo Au akalala'ok kasa losa basan. Ues sara iar, ndia ratudu bukti rae, Amak ndia nadenu Au.
43005037	Ma Ndia mana nadenu Au oo, kokolak tetebes la'e-neu Au boe. Ei mesa ngga bei ta mamanene mita Ndia haran pake ei ndi'i doo heli-helim, do, mete-mita no masasare matak Ndia mata-aon.
43005038	Manetualain Dede'a-kokolan ta leo nai ei dalem, nahuu ei ta mamahere neu Au, fo Ana nedenuk.
43005039	Ei hii parisa no lutu-lelon Manetualain Susura Malalaon, nahuu ei dudu'a neu ko nai naa, ei matonggo dalak fo hambu masodak tetebes ta mana ketuk. Naa te Susurak kara raa surak la'e-neu Au.
43005040	Tehuu ei ta nau meni Au mai, boe ma maso dadi miu Au hatahoring, mita fo ei bisa hambu mala masodak tetebes ta mana ketuk naa.
43005041	Au ta parluu fo hatahori so'uk Au.
43005042	Tehuu Au bubuluk no tetar ei dale kuru-erom. Huu naa de Au bubuluk ae, ei ta maena susue-lalaik neu Manetualain.
43005043	Au uni dae-bafok ia mai, nahuu Au Amang mana to'u koasa ndia nadenu Au mai. Tehuu ei ta simbo Au. Naa te mete ma hambu hatahori laen mai pake ndia koasa heli-helin, ei simbok kana no malole.
43005044	Ei esa no esa hii hambu kokoak. Tehuu ei hihiim leo naak naa natudu ei ta tao matak mae, Manetualain koa ei, do taa. Naa te Ndia naa, Manetualain! Ta hambu laen bali. Dadi mete ma ei ta tao matak neu Ndia, talo bee de ei bisa mamahere neun?
43005045	Boso du'a mae, Au ndia ndae salak neu ei nai Au Amang matan. Taa. Mana ndae salak neu ei naa, ndia ba'i Musa. Naa te ei mamahena neun, nahuu ana ndia fee ei Manetualain Hohoro-lalanen.
43005046	Mete ma ei mamahere tebe-tebe neu Musa, neu ko ei oo mamahere neu Au boe. Huu ana surak la'e-neu Au.
43005047	Tehuu ei ta mamahere tebe-tebe neu hata fo ana surak, talo bee fo ei mamahere hata fo Au kokolak? Ta bisa dadi, hetu!”
43006001	Basa naa, hatahori Yahudir fai malolen ‘Paska’ deka-deka ena. Boe ma Yesus asa reni dano Galilea boboan seri reu. (Dano naa naden laen, ndia, ‘dano Tiberias’.) Hatahori no'uk ka tunggan reni naa reu, nahuu ara mete-rita tanda heran nara, fo Ana taok neu Ana tao nahai hatahori kamahedik kara. Losa dano boboan seri, boe ma Yesus no ana nunin nara hene reni lete mbumbukuk esa reu. De ara ranggatuuk reu naa.
43006005	Neu Yesus mete-nita hatahori no'uk ka mai rakabubua, boe ma Ana natane ana nunin esa, nade Felipus nae, “Ita bisa hasa nana'ak nai bee, fo tahao hatahorir ia?”
43006006	Memak Yesus bubuluk, Ndia nae tao talo bee ena. Tehuu Ana kokolak talo naa, fo nae fora Felipus.
43006007	Boe ma Felipus naselu nae, “Awii! Leo mae tukan esa tao ue-osa faik natun dua oo, tehuu nggadin bei ta dai fo hasa roti fee basa sara boe! Leo mae hatahori esa hambu roti ba'u anak oo naa bei ta dai boe!”
43006008	Basa de Yesus ana nunin esa bali, nade Anderias, ndia Simon Petrus fadin, nafada Yesus nae,
43006009	“Papa! Hambu kakanak esa nai ia neni roti lima, ma i'ak dua. Tehuu ta bisa dadi, naa dai fo tahao hatahori no'un seli talo ia!”
43006010	Numa naa hambu na'u no'uk ka. De Yesus nadenu Ndia ana nunin nara nae, “Koladu sara fo basa sara ranggatuuk.” De ara ranggatuuk. Faik naa, hatahori no'un seli. Kada touk kara, nai rarain hambu hatahori rifun lima.
43006011	Boe ma Yesus ha'i nala rotir raa, de noke makasi neu Manetualain. Boe ma Ana ba'en neu Ndia ana nunin nara. De ara reu baba'en neu hatahori no'uk kara raa. Ana oo tao sama talo naa, neu i'ak naa boe. Basa sara ra'a losa rakabete.
43006012	Neu ara ra'a losa rakabete ena, boe ma Yesus nadenu ana nunin nara nae, “Maduduru mala nana'a lenan nara raa, fo boso hambu neni ngganggarik no muda hiek.”
43006013	De ara rakabubua rala nana'a lenan nara ruma roti kalimak kara raa mai, losa sofe lembaneu salahunu dua.
43006014	Neu hatahori no'uk kara mete-rita tanda heran fo Yesus taok naa ena, ara rae, “Awii! Ndia ia, neu ko Mana To'u Dede'ak fo Manetualain helu-bartaa memak kana ena fo nae nadenun mai.”
43006015	Yesus bubuluk nae, hatahori no'uk kara raa rae rakasetik kana fo dadi neu manek. Boe ma nambadeik la'o, de Ana nda'e namadoo bali neni lete mbumbukuk esa neu, mita fo Ana bisa mesa kana neu naa.
43006016	Neu ledo bei fo tesa, Yesus ana nunin nara la'ok konda reni dano reu.
43006017	Basa de ara sa'e ofak esa, boe ma ara sefe reni kota Kapernaum reu, nai dano boboan seri. Tehuu Yesus bei ta mai nakabua no sara. Neu ara mulai sefe naa, fai makiuk ka ena.
43006018	Boe ma dano oen mulai narii tufa neu-mai, nahuu ani sanggu nakarumbuu nalan seli.
43006019	Neu Yesus ana nunin nara sefe fama te kilo lima, boe ma ara mete-rita Ana la'ok nesik oe lain. Ana mai deka-deka no sira ofan, boe ma ramata'u ralan seli.
43006020	Tehuu Yesus nafada nae, “Woi! Boso mamata'u! Te Au ndia ena.”
43006021	Huu naa de ara ta ramata'u ena bali. Boe ma ara nau-nauk ka fo Ana sa'e ofak sama-sama no sira. Medak neu te ofak naa losa nai sira mamana seseen ena.
43006022	Neu be'e-mai, hatahori no'uk kara raa bei rai dano boboan seri. Ara deka-deka ro mamanak fo Yesus noke makasi neu Manetualain, de fee sara ra'a. Ara oo bubuluk boe rae, afik ka hambu kada ofak esa numa naa. Tehuu Yesus ana nunin nara sa'e ofak naa ena, fo la'o ela mamanak naa. Ma Yesus mesa kana ta sa'e ofak naa, fo la'o sama-sama no Ndia ana nunin nara. Tehuu hambu ofak laen hida ruma kota Tiberias reu-mai nai mamanak naa. Neu hatahori no'uk kara raa bubuluk rae, Yesus no ana nunin nara ta rai naa ena bali, boe ma ara sa'e ofak laen nara, fo reu sangga Yesus nai Kapernaum, manai dano boboan seri naa.
43006025	Boe ma ara ratonggo ro Yesus numa dano boboan seri. De ara ratanen rae, “Papa Meser! Papa losa ia, ndia bee?”
43006026	Yesus naselu nae, “Teteben, talo ia: ei ta sangga Au, nahuu ei malela no tebe-tebe tanda heran nara fo ei mete-mitak kara sosoa-ndandaan ena. Tehuu ei sangga Au, nahuu Au ahao ei, losa ei makabete.
43006027	Nenene matalolole! Boso kada maue-osa fo hambu nana'ak fo neu ko naboo heni hiek kana. Malole lenak tao ue-osa fo hambu nana'ak mana nakatataka nakandoo, mana neni masodak tetebes ta mana ketuk. Au ia, ndia Hatahori Dae-bafo Isi-isik. Au ndia bisa fee masodak soa-neu ei. Te Amak manai nusa tetuk do inggu temak loo lima haak naa neu Au ena na.”
43006028	Boe ma ara ratane rae, “Mete ma talo naa, na, ai muste tao talo bee, mita fo ai bisa makalala'ok Manetualain ue-osan?”
43006029	Yesus nafada nae, “Manetualain ue-osan naa, talo ia: ei muste mamahere neu Au. Huu Manetualain naa, ndia nadenu Au.”
43006030	Boe ma ara ratane bali rae, “Papa nau matudu tanda heran do, tao talo bee soa-neu ai bali fo ai bisa mete-mitan ma mamahere neu Papa?
43006031	Ha'i netuduk leo, ita bei-ba'in nara ra'a roti manna numa mamana nees. Naa, dadi sama leo neni surak nai Manetualain Susura Malalaon nae, ‘Ana fee sara roti fo mana konda numa lalai mai, fo ara ra'a.’ ”
43006032	Yesus nae, “Au afada ndoon, talo ia: lele uluk ba'i Musa ta ndia nakonda roti naa numa lalai mai soa-neu ei bei-ba'im mara. Tehuu mana makondak naa, Au Amang manai nusa tetuk do inggu temak. Hatematak ia Ana oo sadia nala soa-neu ei roti numa lalai mai boe. Roti ia, Roti tetebes mana nakatataka nakandoo.
43006033	Huu Roti ia numa Manetualain mai, ndia Mana konda numa nusa tetuk do inggu temak mai, fo neni masodak fee hatahorir marai dae-bafok ia.”
43006034	Boe ma ara roke rae, “Papa, fee roti naa neu ai nakandoo dei!”
43006035	De Yesus nafada sara nae, “Au ia, ndia Roti naa. Huu Au ndia uni masodak tetebes. Dadi hatahori fo mana maso dadi neu Au hatahoring, ta ndoe bali! Ma hatahori fo mana namahere neu Au, ta dale mada bali!
43006036	Tehuu Au afada ita neu ei ae, leo mae ei mete-mita Au ena, tehuu ei oo bei ta mamahere Au boe.
43006037	Naa te basa hatahorir fo Au Amang here nala sara dadi neu Au hatahoring ena, neu ko ara reni Au mai. Mete ma hatahori neni Au mai, ta bisa dadi Au ae husi henin!
43006038	Au konda numa lalai mai. Au mai fo tao tungga Au Amang hihii-nanaun, te Ana ndia nadenu Au na. Au ta nau tao tungga kada Au hihii-nanaung mesa kana.
43006039	Ndia hihii-nanaun, talo ia: numa basa hatahorir fo Ana here nalak kara ena fo dadi neu Au hatahoring, Ana nau fo Au ta bole akambo'ik esa boe na fo mopon. Tehuu neu dae-bafok fai mate'en, neu ko Au muste tao asoda falik basa sara ruma mamaten nara mai.
43006040	Sama leo Au afada bebeik kara ia, Au Amang nau fo basa hatahorir fo mana ralela ma ramahere neu Au, fo Ndia Anan ia, na, ara bisa hambu masodak tetebes ta mana ketuk. Neu ko nai dae-bafok fai mate'en, Au tao asoda falik kasa ruma mamaten nara mai.”
43006041	Hatahori Yahudi malanggan nara mulai unggu-remun, nahuu Ana nae, “Roti manuma Manetualain mai naa, ndia Au, fo mana konda numa nusa tetuk do inggu temak mai.”
43006042	Ara rakokola aok rae, “Talo bee ia ena? Hatahori ia, ndia Yesus, papa Yusuf anan, hetu? Ai malela Ndia ina-aman. Dadi talo bee de hatematak ia Ana nae, ‘Au konda numa nusa tetuk do inggu temak mai’? Hambun numa bee mai?”
43006043	Yesus ka'i sara nae, “Weeh! Hahaen no unggu-remu miu naa, ee!
43006044	Au Amang manai nusa tetuk do inggu temak ndia nadenu Au ia mai. Ta hambu hatahori bisa neni Au mai, mete ma Au Amang ta nuni noon mai. Neu dae-bafok fai mate'en, Au tao asoda falik kasa ruma mamaten nara mai.
43006045	Manetualain mana to'u dede'an lele uluk kara surak rita rae, ‘Manetualain nau nanori basa hatahorir.’ Basa hatahorir fo mana ramanene neu Amak manai nusa tetuk do inggu temak, ma ranori numa Ndia mai, ara reni Au mai fo dadi reu Au hatahoring.
43006046	Au ia, ndia konda numa Manetualain mai. Dadi kada Au mesa ngga ndia mete-itan. Ta hambu hatahori laen esa boe na mete-nita nasare aok no Amak nai nusa tetuk do inggu temak.
43006047	Tebe! Au oo afada memak neu ei boe! Hatahori fo mana namahere neu Au, neu ko hambu masodak tetebes ta mana ketuk.
43006048	Huu Au ia, ndia Roti mana neni masodak naa.
43006049	Lele uluk, ei bei-ba'im mara ra'a roti manna neu ara la'ok eo reu-mai ndule mamana nees. Leo mae ara ra'a roti naa, tehuu doo-doo boe ma ara oo mate boe.
43006050	Tehuu roti fo mana konda numa nusa tetuk do inggu temak mai hatematak ia, laen. Basa hatahorir bole ra'an. Sosoa-ndandaan nae, basa hatahorir fo mana ramahere neu Au naa, ara ta bisa lenggo fe'e numa Manetualain mai bali.
43006051	Huu Au ia, ndia Roti mana neni masodak, fo mana konda numa nusa tetuk do inggu temak mai. Neu Au mate, Au loo lima Au ao-inang ena fo basa hatahorir marai dae-bafok ia bisa rasoda. Boe ma hatahorir fo mana ra'a numa Roti naa mai, sira raa hambu masodak tetebes ta mana ketuk.”
43006052	Hatahori Yahudi malanggan nara ramanene talo naa, boe ma ara mulai rareresi esa mbali esa rae, “Awii! Ana kokolak hata naa? Talo bee de Hatahori ia, bisa fee Ndia ao-mbaan fo ita ta'a?”
43006053	Boe ma Yesus nafada sara nae, “Au kokolak tetebes. Au afada talo ia: Au ia, Hatahori Dae-bafo Isi-isik. Hatahori mana nau nasoda tetebes, musti nakaesa no Au. Dadi mete ma ei ta mi'a Au ao-mbaang, ma ta minu Au daang, na, ei ta bisa hambu masodak tetebes ta mana ketuk.
43006054	Hatahori fo mana na'a Au ao-mbaang, ma ninu Au daang, hambu nala masodak tetebes ta mana ketuk ena. Neu dae-bafok fai mate'en, neu ko Au oo tao asoda falik kana numa mamaten mai boe.
43006055	Huu nana'ak tetebes, ndia Au ao-mbaang. Ma nininuk tetebes, ndia Au daang.
43006056	Dadi hatahori fo mana na'a Au ao-mbaang, ma mana ninu Au daang naa, nasoda nakaesa no Au. Ma Au oo akaesa uan boe.
43006057	Amak manai nusa tetuk do inggu temak mana nadenu Au naa, Ana nasoda tetebes. Ma Au oo asoda tetebes huu Ndia boe. Huu naa de hatahori fo mana na'a Au ao-mbaang, neu ko ana oo hambu masodak tetebes ta mana ketuk numa Au mai boe.
43006058	Lele uluk, ei bei-ba'im mara ra'a roti manna naa, fo mana konda numa lalai mai. Leo mae ara ra'a roti naa, tehuu doo-doo te ara oo mate boe. Tehuu Roti fo mana konda numa nusa tetuk do inggu temak mai hatematak ia, laen. Hatahori fo mana na'a Roti ia, neu ko hambu masodak tetebes.”
43006059	Yesus fee nenorik la'e-neu dede'ak kara iar numa hatahori Yahudi uma huhule-haradoin esa nai kota Kapernaum.
43006060	Hambu hatahori no'uk ka tungga Yesus. Neu ara ramanene Ana fee nenorik talo naa, boe ma hambu ketuk kokolak rae, “Ndia nenorin naa, berak, ee! Ta hambu hatahori esa boe na bisa simbo nala nenorik naa.”
43006061	Tehuu Yesus bubuluk ara unggu-remu talo naa, boe ma Ana natane nae, “Nenorik ia tao nala ei susa, do?
43006062	Talo bee bali mete ma ei neu ko mete-mita Au, Hatahori Dae-bafo Isi-isik ia, hene fali uni Au mamana bakahulun naa uu?
43006063	Manetualain Dula-dalen ndia neni masodak tetebes. Ta hatahori ao-mbaan ndia bisa neni masodak tetebes naa. Tehuu Au Dede'a-kokolang naoka numa Manetualain Dula-dalen mai. Dadi Dede'a-kokolak naa oo neni masodak tetebes soa-neu hatahorir boe.
43006064	Tehuu hambu ei no'uk ka ta mamahere neu Au.” Yesus kokolak talo naa, nahuu Ana bubuluk numa makasososan mai see ndia ta namahere, ma see ndia neu ko se'o heni Ndia.
43006065	Boe ma Ana kokolak tamba nae, “Huu naa de Au afada ei ena ae, Au Amang manai nusa tetuk do inggu temak muste nasosoi nakahuluk dalak fee hatahori, dei fo hatahori naa bisa maso dadi neu Au hatahoring.”
43006066	Mulai numa faik naa mai oo, hambu no'uk ka numa Ndia ana nunin nara mai boe, rakaheok la'o numa Ndia mai, huu ara ta nau tungga sana bali.
43006067	Boe ma Yesus natane Ndia ana nuni kasalahunu duan nara raa nae, “Ei talo bee? Nau makaheok numa Au mai boe, do?”
43006068	Tehuu Simon Petrus naselu nae, “Lamatuak! Ai mae meni see miu bali? Ta hambu hatahori laen bali fo bisa nafada ai, talo bee fo ai bisa hambu mala masodak tetebes ta mana ketuk naa. Kada Lamatuak mesa kana!
43006069	Ma ai mamahere neu Lamatuak. Huu ai bubuluk ena mae, Lamatuak ia, ndia Manetualain Hatahori Malalaon naa.”
43006070	Yesus nafada sara nae, “Au here ala ei hatahori salahunu dua ena. Tehuu masaneda, ee! Hambu esa numa ei mai ndia leo nitu!”
43006071	Ndia kokolan naa nafada nae, ndia Yudas fo Simon Iskariot anan. Yudas naa, hatahori esa numa Ndia ana nuni kasalahunu duan nara mai. Ana ndia neu ko se'o heni Yesus.
43007001	Basa boe ma Yesus asa la'ok ndule profensi Galilea. Ana ta nau la'ok ndule profensi Yudea, nahuu hambu hatahori Yahudi malanggan nara marai naa rae tao risan.
43007002	Faik naa, hatahori Yahudir feta ketu-korun fo ara raseseik rae, “Feta Laak”, deka-deka ena.
43007003	Boe ma Yesus fadin nara radenun rae, “Malole lenak Ka'a la'o ela mamanak ia, fo muni Yudea muu. Mita fo hatahori mana tungga Ka'a marai naa oo, bisa mete-rita dede'ak matak bee fo Ka'a taok boe.
43007004	Mete ma hatahori esa nau fo hatahori no'uk ka mete-rita ndia ta hoho'an, na, ana boso taon no nefunik. Ka'a tao nala tanda heran mata-matak kara ena, de malole lenak bali, mete ma basa hatahorir mete-rita hata fo Ka'a taok naa!”
43007005	Fadin nara kokolak talo naa, nahuu sira mesa kasa ta ramahere ralan seli neun.
43007006	Boe ma Yesus naselu nae, “Talo ia. Hatematak ia Au faing bei ta losa. Tehuu mete ma ei mae miu, na, fai hida a mesan oo bisa boe.
43007007	Hatahorir marai dae-bafok ia, ta radale mburuk ro ei. Tehuu ara mburuk ralan seli neu Au, nahuu Au buka akambela basa sira tatao-nono'in nara. Huu sira dalen nara manggarauk.
43007008	Ita fai malole anggaman fo feta laak naa, deka-deka mai ena. Naa fo ei mesa ngga ndia nda'e makahuluk meni Yerusalem miu. Au bei ta nau uu, huu fain bei ta nandaa.”
43007009	Ana kokolak basa talo naa, boe ma Ana leo numa kada profensi Galilea leo.
43007010	Tehuu neu fadin nara la'o fo reu tungga hatahori Yahudir fai malolen nai Yerusalem ena, Yesus oo tungga neu boe. Tehuu Ana neu no nefunik, mita fo hatahorir ta bubuluk.
43007011	Numa Yerusalem, neu fai malole, hatahori Yahudi malanggan nara sanggan. Ara ratatanek rae, “Hatahori naa, nai bee, ee?”
43007012	Hatahori no'uk ka rakukutuk la'e-neu Yesus. Ketuk rae, “Ndia naa, hatahori malole.” Ketuk bali rae, “Taa! Ndia naa, mana pepeko-lelekok, mana hii kedi-ira hatahori no'uk kara.”
43007013	Tehuu ta hambu mana nambarani kokolak ledo-ledo la'e-neu Yesus, nahuu ramata'u malanggan nara raa.
43007014	Ndaa no ba'e dua fai malole naa, boe ma Yesus maso neni Uma Huhule-haradoi Ina-huuk bebelan neu. Boe ma Ana mulai fee nenorik numa naa.
43007015	De hatahori Yahudir malanggan nara heran rae, “Hatahori ia, ta nanori nita no'uk ka sama leo ita. Tehuu tao hata de Ana bubuluk nenorik no'uk ka talo ia?”
43007016	Boe ma Yesus nafada sara nae, “Nenene, ee. Basa hata fo Au fee nenorik lala'en, ta numa Au mesa ngga mai, tehuu numa Ndia mana madenu Au mai.
43007017	Hatahori fo mana nau tao tungga tebe-tebe Manetualain hihii-nanaun, neu ko ana bubuluk, Au nenoring naa, tetebes numa Manetualain mai, do numa kada Au mesa ngga mai.
43007018	Hatahori fo mana kokolak pake kada ndia koasan, ana nau sangga kada hada-horomatak soa-neu ndia ao heli-helin. Tehuu hatahori fo mana nau fee hada-horomatak neu hatahori mana madenu ndia naa nade malolen, neu ko ana kokolak ndoos, ma ta naena puputa-papatak.
43007019	Ba'i Musa fee Manetualain Hohoro-lalanen neu ei ena. Tehuu ei ta tao tungga, tao hata de ei sangga dalak fo mae tao misa Au?”
43007020	Basa boe ma hatahori no'uk kara ratane rae, “O kokolak hata ia? Fama te nitu sa'e o, do? See ndia sangga dalak fo nae tao nisa o de?”
43007021	Boe ma Yesus naselu nae, “Talo ia. Au bei fo tao kada tanda heran esa nai fai huhule-haradoik, tehuu ndee neu ei basa ngga boto liin ena.
43007022	Tehuu la'e-la'e esa, ei oo maue-osa nai fai huhule-haradoik boe, sama leo talo ia: ba'i Musa nakonda sunat hohoro-lalanen nae, mete ma hatahori bonggi nala ana touk, na, neu fai kafalun, ei muste sunat kakanak naa. Leo mae faik naa, la'e-ndaa fai huhule-haradoik, ei muste sunat ana. (Tehuu tungga ndoon naa, hohoro-lalanek naa lasin lena ba'i Musa. Huu Manetualain fee hohoro-lalanek naa nakahuluk neu ba'i Abraham ena.)
43007023	Dadi mete ma sunat kakanak esa la'e-ndaa fai huhule-haradoik, naa ta lena langga Musa hohoro-lalanen, na, tao hata de ei mamanasa Au nahuu Au ahai hatahori keko-lu'uk ndaa no fai huhule-haradoik? Ta maso nai dudu'a-a'afi neulauk, hetu!?
43007024	Boso timba-tai hatahori tungga kada hata fo ei mete-mita no matam mara. Dudu'a naruk fo timba-tai basa-basan no neulauk dei, basa dei fo ei maketu no tetebes.”
43007025	Basa naa, hambu hatahori hida numa kota Yerusalem ratatanek rae, “Hatahori ia, ndia ara sanggan fo rae tao risan, do?
43007026	Wee, ta neni babanggak, ee! Ana kokolak ledo-ledo nai hatahori no'uk kara matan. Tehuu ta hambu esa nafadan fo Ana koko'o bafan. Tungga ei, talo bee? Nai rarain naa, mana to'u koasar bubuluk ena do taa rae, Hatahori ia, ndia Karistus fo Manetualain helu-bartaa memak kana ena fo nae nadenun mai, do?
43007027	Tehuu talo ia: mete ma Manetualain nadenu Karistus mai, neu ko ta hambu hatahori bubuluk Ana numa bee mai. Tehuu ai bubuluk ena Hatahori ia numa bee mai.”
43007028	Faik naa, Yesus bei nanori hatahorir numa Uma Huhule-haradoi Ina-huuk bebelan. Neu Ana namanene hatahorir kokolak talo naa, boe ma Ana natane sara no hara berak nae, “Ei du'a mae, ei malela Au, ma bubuluk no tetuk Au numa bee mai, do? Au ia, ta uni ia mai tungga Au hihiing mesa kana. Huu mana nadenu Au naa, hambun tebe-tebe. Ma ei ta malela sana.
43007029	Tehuu Au alelan, te Au numa Ndia mai, ma Ana ndia nadenu Au.”
43007030	Basa boe ma ara soba humun. Tehuu ta hambu esa bisa humu nalan, huu Ndia fain bei ta losa.
43007031	Numa hatahori no'uk kara marai naa, hambu no'uk ka oo ramahere neun boe. Ara rakokola aok rae, “Hatahori ia tao tanda heran no'uk ka ena. De mete ma Karistus mai, neu ko ta bisa dadi Ana tao lena heni Hatahori ia, hetu?”
43007032	Nai hatahori no'uk kara taladan oo, hambu hatahori hida ruma partei anggama Farisi mai boe. Ara ramanene hatahori no'uk ka rakukutuk dede'ak kara raa la'e-neu Yesus. De ara ro malangga anggama Yahudi malanggan nara radenu mana manea Uma Huhule-haradoi Ina-huuk hida, fo reu humu Yesus.
43007033	Boe ma Yesus nafada nae, “Au fain fo sama-sama ua ei, ela kada faak ka ena. Ta dook ka bali, Au fali uni Ndia mana nadenu Au uu.
43007034	Basa, neu ko ei mae sangga Au, tehuu ei ta matonggo Au. Huu Au ae uni mamanak esa uu, fo ei ta bisa tungga.”
43007035	Basa boe ma hatahori Yahudi malanggan nara ratatane aok esa mbali esa rae, “Ndondoon naa Hatahori ia, nae bee neu? Ana neni mamanak bee neu, fo ita ta bisa tatonggo toon? Ana nae neu keke nai hatahori Yahudir fo mana leo ratanggela nai nusa deak, do? Ana nae neu nanori hatahorir pake dede'a Yunani nai naa, do? Do, talo bee?
43007036	Ana nau nafada hata, de Ana kokolak nae, ‘Ei mae sangga Au, tehuu ei ta matonggo.’ Ma ‘Au ae uni mamanak esa uu, fo ei ta bisa tungga’?”
43007037	Ndaa no feta fai mate'en, fo mana dadi fai ina-huun lenak naa, boe ma Yesus nambariik, de eki nae, “Nenene, ee! See dale mada, na, elan neni Au mai fo ninu!
43007038	Mete ma hambu see namahere neu Au, na, mai minu leo! Sama leo Manetualain Susura Malalaon surak nae, ‘Oe fo neni masodak neu ko nasapura kalua numa hatahori kamaherek kara dalen mai.’ Fo ara hambu masodak tetebes. No dalak naa, ara oo tulu-fali hatahori laen fo hambu masodak tetebes naa boe.”
43007039	Yesus kokolak la'e-neu Manetualain Dula-dalen, nahuu basa hatahorir fo mana ramahere neu Yesus, neu ko simbo Dula-dalek naa. Tehuu neu Yesus kokolak talo naa, ara bei ta simbok Dula-dalek naa, nahuu Manetualain ta bei fee. Manetualain memak ta bei fee, nahuu Ana bei ta nakadedemak Yesus.
43007040	Hatahori no'uk marai naa ramanene Yesus kokolak talo naa. Boe ma hambu ketuk rakokola aok rae, “Neni henggeneek Hatahori ia, Manetualain Mana To'u dede'an, fo Ana helu-bartaa memak kana numa lele uluk mai ena!”
43007041	Hambu ketuk bali rae, “Taa! Ndia ia, ndia Karistus fo Manetualain dudu memak kana numa lele uluk mai ena!” Tehuu ketuk bali rasabara rae, “Ta bisa! Karistus naa, ta hatahori Galilea. Tebe, hetu?
43007042	Huu Manetualain Susura Malalaon surak nae, Karistus naa, mane Dauk tititi-nonosin. Nai mamanak laen oo neni surak boe, nae Hatahori naa, hatahori Betlehem, ndia mane Dauk nggoro-tadun. Talo naa, hetu?”
43007043	Dadi hatahorir mulai rasida-lida nahuu Yesus.
43007044	Hambu hatahori hida oo rae humu Yesus boe. Tehuu ta hambu esa boe na humu nala sana.
43007045	Basa boe ma hatahorir mana manea Uma Huhule-haradoi Ina-huuk fo mai rae humu Yesus, fali reni malangga anggama Yahudi malanggan nara ma hatahori Farisir reu. De hatahori mo'o-inahuuk kara raa ratane rae, “Heeh! Tao hata de ei ta mia sana mai?”
43007046	Ara raselu rae, “Awii! Ta hambu hatahori kokolak nita sama leo Ndia!”
43007047	Hatahori Farisir raa ratane rae, “Weeh! Ei oo hambu kedi-irak ena boe, do?
43007048	Masaneda, ee! Ta hambu esa boe na numa ai hatahori Farisir, do, numa ai malanggan nara mai fo ramahere neu Ndia. Ndaa, hetu? Mete ma hatahori mo'o-inahuuk ta ramahere, na, tao hata de ei nau mamahere neu Ndia?
43007049	Hatahori no'uk kara iar fo nau ramahere neu Ndia, ta bubuluk Manetualain Hohoro-lalanen. Neu ko Manetualain hukun berak neu sara!”
43007050	Tehuu numa naa oo, hambu hatahori Farisi esa boe, nade Nikodemus. Ndia naa, ndia mana mai nita neu fai le'odaen, fo kokolak no Yesus. De ana natane sara nae,
43007051	“Talo bee? Tungga ita anggama hohoro-lalanen, ita taketu-taladi memak takahuluk hatahori dede'an? Do, ita muste tamanene ndia dei, fo sangga bubuluk ana tao hata, dei fo bisa taketu-taladi ndia dede'an?”
43007052	Boe ma ara mbokan rae, “Heeh! O ia, hatahori Galilea sama leo Ndia, do? Soba parisa no lutuk Manetualain Susura Malalaon dei! Lees matalololen, fo o bubuluk mae, ta hambu Manetualain mana to'u dede'an esa boe na numa Galilea mai!”
43007053	[Boe ma ara rasida, de basa sara fali.
43008001	Tehuu Yesus neni letek Setun neu.
43008002	Neu be'e-mai huhua anan, boe ma Ana maso neni Uma Huhule-haradoi Ina-huuk bebelan neu. Hatahori no'uk ka mai rakabubua roon. Basa boe ma Ana nanggatuuk, de mulai nanori sara.
43008003	Faik naa, hambu inak esa humu ralan bei nai tatao hohonggek dale. Boe ma meser anggama hida ma hatahori Farisi hida le'a roon neni Yesus neu. De ara rakasetik inak naa fo nambariik neu sira basa sara matan.
43008004	Boe ma rafada Yesus rae, “Papa Meser. Inak ia, humu ralan bei nai ndia tatao hohonggen dale.
43008005	Tungga ba'i Musa Hohoro-lalanen nara, hambu parenda nae, ‘Hatahori mana hohonggek muste hambu huku-dokik tokon pake batu losa maten.’ Tungga Lamatuak, talo bee?”
43008006	Ara rae soba iken. No dalak naa, ara bisa ndae salak neun fo sangga rakatutudak kana. Yesus ta naselu tutik kana, tehuu Ana nanggatuuk nakaluku de surak neu dae, pake Ndia lima kukun.
43008007	Ara ratatanen rakandoo. Boe ma Ana nambariik, de nafada sara nae, “Talo ia. Mete ma numa ei mai hambu see ta tao nita salak, na, ana ndia toko batu nakahuluk fo hukun inak ia.”
43008008	Boe ma Ana nanggatuuk nakaluku seluk bali, de surak tamba neu daer.
43008009	Neu ara ramanene Yesus kokolan naa, ara dadi mae. Huu nai dale kuru-eron nara, ara bubuluk rae, sira oo tao rita salak boe. Boe ma ara rasida esa-esak, mulai numa lasin losa muri anak. Doo-doo boe ma, ela kada Yesus no inak naa mesa kana numa naa.
43008010	Yesus nambariik bali, de natane nae, “Wee? Ara rai bee? Ta hambu hatahori laen nai ia fo nau fee salak do hukun o, do?”
43008011	Boe ma ana naselu nae, “Taa Papa.” Basa boe ma Yesus nafadan nae, “Au oo, ta nau hukun o boe. Fali muu ngga leo. Tehuu masanenedak. Boso tao salak bali!”]
43008012	Basa de Yesus kokolak seluk bali no hatahori no'uk kara nae, “Au ia sama leo manggaledok soa-neu hatahorir marai dae-bafok ia. Hatahori fo mana tungga Au ta leo-la'o nai makiu-makahatuk dale, tehuu ana leo nai manggaledok mana neni masodak tetebes.”
43008013	Hambu hatahori Farisi hida rasabara rae, “Heeh! O mae dadi sakasii la'e-neu O ao heli-helim, do? Ta bisa! Tungga ita hohoro-lalanen, na, muste hambu hatahori laen ndia dadi sakasii soa-neu hatahori esa, ta hatahori naa mesa kana. Dadi ai ta nau simbo ma ta nau mamahere.”
43008014	Yesus naselu nae, “Talo ia. Leo mae Au dadi sakasii soa-neu Au ao heli-heling, tehuu Au kokolang naa, tetebes. Huu Au mesa ngga ndia bubuluk no tetuk Au numa bee mai, ma ae bee uu. Ei ta bubuluk Au numa bee mai, ma neu ko ei oo ta bubuluk Au ae bee uu boe.
43008015	Ei timba-tai hatahori pake hatahori dae-bafok uku-sudin. Tehuu Au ta pake hatahori dae-bafok uku-sudin fo timba-tai hatahori esa boe na.
43008016	Mete ma Au timba-tai hatahori, Au u'ukun naa, tetebes. Huu Au ta mesa ngga timba-tai, tehuu Au tao basa-basan sama-sama ua Au Amang mana nadenu Au.
43008017	Boso lilii-ndondou neu hata fo neni surak nai ei anggaman Hohoro-lalanen nae, ‘Mete ma hambu sakasii hatahori dua kokolak dede'ak sama, na, naa ndaa nai mana maketu-maladi dede'ak matan.’
43008018	De ta kada Au mesa ngga ndia dadi sakasii la'e-neu Au aong. Au Amang mana nadenu Au oo, dadi sakasii fo mana kokolak la'e-neu Au boe.”
43008019	Ara ratanen rae, “O Amam naa, nai bee?” Boe ma Yesus naselu nae, “Ei ta malela Au no tetebes. Ei oo ta malela Au Amang boe. Mete ma ei malela tetebes neu Au, na, ei oo malela Ndia boe.”
43008020	Yesus nafada basa iar lala'en, neu Ana fee nenorik numa Uma Huhule-haradoi Ina-huuk, deka-deka no mamanak fo ara pake raduduru doi kolete. Ta hambu esa boe na humun, nahuu fain bei ta losa.
43008021	Yesus kokolak tamba neu sara nae, “Neu ko Au la'o ela ei, fo uni mamanak laen uu. Neu ko ei sangga-sangga Au, tehuu ta matonggo, huu ei ta maena haak meni mamanak naa miu. De mete ma ei mate, neu ko ei bei lemba-masaa ei sala-singgom.”
43008022	Boe ma hatahori Yahudi malanggan nara ratatane aok esa mbali esa rae, “Ana kokolak hata ia? Ana nae hala aon, do? Huu Ana nae, ‘Ei ta bisa meni mamanak naa miu.’ ”
43008023	Boe ma Yesus nafada sara nae, “Ei numa dae-inak nai dae mai. Tehuu Au numa lalai nai lain mai. Ei hatahori numa dae-bafok ia mai. Tehuu Au ta hatahori numa dae-bafok ia mai.
43008024	Huu naa de bebeik kara ia, Au afada ae, neu ei mate, neu ko ei bei lemba-masaa ei sala-singgom. Mete ma ei ta mamahere mae, Au ia, ndia Karistus, fo Manetualain nadenun mai ena, na, neu ei mate, neu ko ei bei lemba-masaa ei sala-singgom.”
43008025	Boe ma ara ratanen rae, “Weeh! O ia, see?” Yesus naselu nae, “Au afada memak numa makasososan mai ena.
43008026	Bei hambu dede'ak no'uk ka fo Au bisa afada la'e-neu ei. Ei sala-singgom oo no'uk ka boe. Tehuu Au ta atudu basa dede'ak kara raa. Mana nadenu Au uni ia mai naa, mete ma Ana kokolak, Ana bubuluk kokolak kada tetebes a mesan. Ma Au afada kada hatahori marai dae-bafok ia, basa hata fo Au amanene numa Ndia mai.”
43008027	(Yesus kokolan nai ia la'e-neu Ndia Aman manai nusa tetuk do inggu temak. Tehuu ara ta simbo rala kokolan.)
43008028	Boe ma Yesus kokolak tamba nae, “Neu ko mete ma ei londa Au, Hatahori Dae-bafo Isi-isik ia nai ai ngganggek lain ena, dei fo ei malela mae, Au ia, ndia Karistus. Ma Au ta tao hata-hata numa Au ao heli-heling mai, tehuu Au fee nenorik la'e-neu kada hata fo Amak manai nusa tetuk do inggu temak nanori Au ena.
43008029	Mana nadenu Au oo sama-sama no Au seku neu boe. Ana ta nakambo'ik nita Au mesa ngga, nahuu Au soa tao tungga Ndia hihii-nanaun.”
43008030	Neu Yesus nafada dede'ak bebeik kara iar, boe ma hambu hatahori no'uk ka ramahere neun.
43008031	Basa boe ma Yesus nafada hatahori Yahudir raa fo mana ramahere neu Ndia nae, “Mete ma ei leo-la'o makaesa mia Au Dede'a-kokolang nggara, ma ei manori makandoo numa Au mai, na, ei dadi miu Au ana nuning tetebes.
43008032	Boe ma ei bisa bubuluk mala basa hata fo ndoos. Ma basa hata fo ndoos sara raa, sira rakambo'ik ei, fo hae bei dadi ata-dato bali.”
43008033	Boe ma ara rasabara rae, “Heeh! Air ia, ta hatahori ata-daton! Air ia, ba'i Abraham tititi-nonosin! Dadi tao hata de O kokolak mae, neu ko ai dadi nekembo'ik?”
43008034	Boe ma Yesus nafada sara nae, “Hata fo Au kokolak naa, tetebes. Basa hatahori fo mana leo-la'o tao sala-singgok kara, dadi sama leo ata-dato esa ena fo tungga kada sala-singgok hihii-nanaun mesa kana.
43008035	Tehuu ndia si'en talo ia: ata-dator raa ta bisa leo rakandoo nai uma esa dale. Te kada malanggan anan ndia leo nakandoo nai naa.
43008036	Dadi mete ma Au, ndia Manetualai Anan, koka heni ei sala-singgom mara, na, ei hambu nekembo'ik ena, ma ta dadi miu sala-singgok ata-daton ena bali. No dalak naa, ei hambu nekembo'ik tetebes, ma hae tungga sala-singgok hihii-nanaun bali!
43008037	Au bubuluk eir ia ena, ndia ba'i Abraham tititi-nonosin. Leo mae talo naa, tehuu ei kada sangga-sangga dalak fo mae tao misa Au, nahuu ei ta nau simbo Au nenoring. Nai ei dalem, ta hambu mamanak ena bali, fo mahinda Au Dede'a-kokolang.
43008038	Au afada basa hata fo Au mete-ita sara ena, fo Au Amang natudu neu Au ena. Ma ei tao tungga basa hata fo ei mamanene numa ei amam mara mai ena.”
43008039	Ara raselu rae, “Air ia, ba'i Abraham tititi-nonosin!” Boe ma Yesus nafada nae, “Mete ma ei dadi miu ba'i Abraham tititi-nonosin tetebes, ei muste ha'i netuduk numa ndia mai.
43008040	Tehuu ba'i Abraham ta tao nita manggarauk sama leo ei taok naa! Ei kada sangga-sangga dalak fo mae tao misa Au. Naa te Au ia, ndia mana mafada ei hata fo ndoos, fo Au amanene numa Manetualain mai.
43008041	Ei tatao-nono'im, memak ta nalai dook ka numa ei amam mai.” Tehuu ara rasabara rae, “Heeh! Air ia, ana bonggik tetebes! Boso mae, air ia, kakana iko-langga taak! Te ai Aman, kada esak ka, ndia Manetualain!”
43008042	Boe ma Yesus nafada sara nae, “Tehuu mete ma Manetualain tebe-tebe dadi neu ei Amam, na, neu ko ei sue-lai Au. Huu Au numa Ndia mai, ma Au nai ia. Au ta mai tungga Au hihii-nanaung mesa kana. Tehuu Au mai, nahuu Ana ndia nadenu Au.
43008043	Tao hata de ei ta malela Au kokolang? Fama te ei ta nau nenene na!
43008044	Eir ia, rupak esa mia nitur malanggan. Huu ei hii tao tungga ndia hihiin! Numa makasososan mai, ana ndia mana makanisa hatahori. Ana laban hata fo ndoos, te ana tola heni basa sara ena na. Mete ma ana pepeko-leleko, naa memak ndia si'en naa. Huu ndia ia, mana pepeko-lelekok, ma mana kokolak bafa rouk ba'in!
43008045	Au ia, ndia afada hata fo ndoos. Tehuu ei ta mamahere neu Au.
43008046	Soba! See numa ei mai ndia bisa natudu bukti nae, Au tao salak ena? Heran, ee! Mete ma Au kokolak hata fo ndoos, na, tao hata de ei ta nau mamahere neu Au?
43008047	Hatahori manuma Manetualain mai nenene neu Ndia Dede'a-kokolan. Tehuu eir ia, ta numa Manetualain mai, de ei ta hii nenene Au.”
43008048	Hatahori Yahudi malanggan nara raselu rae, “Heeh! Ai kokolak ndaa naa ena. Ai mafada ena mae, O ia, ta hatahori Yahudi isi-isik, tehuu O hatahori Samaria. O nitu sa'ek ena boe!”
43008049	Boe ma Yesus naselu nae, “Au ta nitu sa'ek. Au fee hada-horomatak neu Au Amang manai nusa tetuk do inggu temak, tehuu ei ta fee hada-horomatak neu Au.
43008050	Au ta so'uk ao heli-heling fo atudu Au ta neni babanggan mesa kana. Tehuu hambu Esa ndia nau natudu Au ta neni babanggan. Elan numa naa fo Ana ndia naketu Au kokolang ndaa, do taa.
43008051	Au Dede'a-kokolang, memak tetebes! De hatahori fo mana nenene ma tao tungga Au Dede'a-kokolang nggara, ta mate.”
43008052	Hatahori Yahudi malanggan nara ramanene talo naa, boe ma rafadan rae, “Hatematak ia, ai bubuluk ena O kokolam kamuluk, nahuu nitu sa'e O ena. Te ba'i Abraham mesa kana mate. Manetualain mana to'u dede'an nara lele uluk oo mate boe. Tehuu O mae, ‘hatahori fo mana nenene ma tao tungga O Dede'a-kokolam mara, ta mate.’ Memak O mamulu ena!
43008053	Do O du'a, O ta neni babanggak lena heni Abraham mana matek? Do, O ta neni babanggak lena heni Manetualain mana to'u dede'an mana matek kara ena? O du'a mae, O ia, see?”
43008054	Boe ma Yesus naselu nae, “Mete ma Au ndia so'uk aong, hatahori ta nau simbok. Naa te Au ta ndia so'uk aong, tehuu Au Amang ndia so'uk Au. Ndia naa, ndia ei manaku mae, Ana dadi neu ei Manetualain.
43008055	Tehuu ei ta malela sana. Au alelan no malole. Mete ma Au ae Au ta alela sana, Au mana kokolak bafa rouk, sama leo ei. Tehuu Au alelan no malole, ma Au oo tao tungga Ndia Dede'a-kokolan boe.
43008056	Ei ba'im Abraham dalen namahoko nalan seli, neu ana nahani a nae mete-nita Au mamaing. Memak ana mete-nita ena, de ana nameda dai.”
43008057	Hatahori Yahudi malanggan nara rafada rae, “O teum oo bei ta losa teuk 50 boe! Tehuu O mae, O mete-mita ba'i Abraham ena. Tebe, do?”
43008058	Boe ma Yesus naselu nae, “Tebe! Neu ba'i Abraham bei ta hambun nai dae-bafok ia, tehuu Au akahuluk ena.”
43008059	De hatahorir raa ha'i batur fo rae tokon, nahuu Ana so'uk aon sama leo Manetualain. Tehuu Ana la'ok no nefunik fo kalua numa Uma Huhule-haradoi Ina-huuk bebelan mai.
43009001	La'e esa, Yesus asa bei la'ok numa dalak. Boe ma Ana mete-nita hatahori pokek esa, fo poken memak numa inan bonggin mai ena.
43009002	De Yesus ana nunin nara ratane rae, “Papa Meser! See ndia tao salak, losa hatahori ia dadi pokek talo ia? Ndia mesa kana pode-uren do, huu ndia ina-aman?”
43009003	Yesus naselu nae, “Hatahori pokek ia ta tao salak. Ma ndia ina-aman oo ta tao salak fo ana dadi poke boe. Ana neni bonggik talo naa, mita fo basa hatahorir bisa mete-rita Manetualain tatao neulaun nai ndia.
43009004	Manetualain ndia nadenu Au. Dadi ita muste taote tebe-tebe fo takalala'ok Ndia ue-osan neu bei hambu fai manggaledok. Neu ko makiuk mai ena, de hatahori ta bisa raue-osa bali.
43009005	Neu Au bei nai dae-bafok ia, Au sama leo manggaledok mana nasa'a soa-neu basa hatahorir.”
43009006	Yesus kokolak basa talo naa, boe ma Ana pura ambe neu daer. De Ana nanggatuuk nakaluku, fo babalik kana dadi tane. Boe ma Ana rose tane naa neu hatahori pokek naa matan.
43009007	Basa boe ma Ana helu nae, “Muni lifu Siloam muu, fo marou o matam nai naa.” (Nai dede'a Ibrani, Siloam sosoa-ndandaan nae, ‘denun mai’.) Boe ma hatahori pokek naa neni naa neu, de ana narou matan. Neu ana fali mai ngga, ana bisa mete-nita ena!
43009008	Basa boe ma hatahori naa kotia-tain nara, fo mana mete rita ana hule-kai, mulai ratatanek rae, “Wee! Ndia ia, hatahori pokek fo bakahulun nasi'e nanggatuuk hule-kai, hetu?”
43009009	Hatahori ketuk rae, “Hou! Ndian ena!” Hatahori ketuk laen rae, “Taa! Ndia ia, kada homben sama leo esak naa!” Tehuu hatahori naa mesa kana nafada sara nae, “Taa! Au ndian ena! Fo fai bakahulun pokek naa!”
43009010	Boe ma ara ratanen rae, “Talo bee de losa o bisa mete-mita ia?”
43009011	Boe ma Ana naselu nae, “Talo ia! Hatahori mana nade Yesus naa, babalik tane, de Ana rosen neu au matang. De Ana nadenu au nae, ‘Muni lifu Siloam muu, fo marou o matam nai naa.’ Boe ma au tao tunggan. Huu naa de hatematak ia, au bisa mete-ita ena!”
43009012	Basa de ara ratanen bali rae, “Hatahori naa nai bee?” Ana naselu nae, “Te sii, au ta bubuluk!”
43009013	Faik naa, neu Yesus babalik tane, de tao nala hatahori pokek bisa mete-nita naa, la'e-ndaa hatahori Yahudi fai hahae tao ue-osan. Boe ma ara nuni roo hatahori mana poke nitak naa, fo reu rasare mbali partei anggama Farisi hatahorin nara.
43009015	Basa de hatahori Farisir raa ratanen rae, “Soba o mafada dei! Tao hata de hatematak ia o bisa mete-mita ena?” Ana naselu nae, “Talo ia. Hatahori naa rose tane neu au matang. De au uu arou oe. Hatematak ia au bisa mete-ita ena.”
43009016	Hambu hatahori Farisi ketuk rae, “Hatahori fo mana tao nahai o naa, ta numa Manetualain mai. Ai bubuluk, nahuu Ana nalena-langga hohoro-lalanek la'e-neu fai hahae tao ue-osa ena.” Hambu ketuk bali rae, “Talo bee de losa hatahori fo mana tao salak bisa adu tanda heran talo naa?” Boe ma basa sara rareresi losa rasida-lida.
43009017	Dadi ara ratane seluk hatahori fo bakahulun pokek naa rae, “Tungga o, na, Hatahori mana tao nahai o matam naa, hatahori mata-aon leo beek?” Ana naselu nae, “Tungga au, na, Ndia naa, Manetualain mana to'u dede'an esa.”
43009018	Tehuu hatahori Yahudi malanggan nara ta ramahere rae, hatahori naa, poke nita, de hatematak ia bisa mete-nita ena. Boe ma ara radenu reu ranggou ina-aman fo mai rataa.
43009019	Neu ara mai, malanggan nara raa ratane rae, “Hatahori ia, ei anam, do? Tebe do taa, ana poke memak numa bonggin mai ena? Boe ma talo bee de hatematak ia ana bisa mete-nita ena?”
43009020	Hatahori naa ina-aman raselu rae, “Ndia ia, memak ai anan. Ma ana poke memak numa bonggin mai ena.
43009021	Tehuu ai ta bubuluk, ana pake hata de hatematak ia, ana bisa mete-nita ena. See ndia tao nahai matan oo ai ta bubuluk boe. Ndia naa, mo'ok ka ena. Matane neuk kana leo, te mesa kana bisa tui!”
43009022	Ara kokolak talo naa, nahuu ara ramata'u hatahori Yahudi malanggan nara. Ara bubuluk rae, malanggan nara raa rala harak ena rae, “Mete ma hambu hatahori manaku rae, Yesus naa, ndia Karistus, na, ai muste husi heni hatahori fo mana manaku talo naa, numa ita hatahori Yahudi uma huhule-haradoin mai.”
43009023	Huu naa de hatahori naa ina-aman raselu rae, “Ndia mo'ok ka ena. Matane neuk kana leo.”
43009024	Basa de ranggou seluk hatahori fo bakahulun pokek naa. Boe ma rae, “Talo ia! O muste kokolak no ndoos nai Manetualain matan fo manea Ndia nade malolen. Huu ai bubuluk no tetuk, Yesus naa, hatahori manggarauk.”
43009025	Hatahori fo mana poke nitak naa naselu nae, “Papa sara boso mamanasa ee! Au ta bubuluk mete ma Ndia naa, hatahori manggarauk do taa. Au bubuluk no tetuk, fai bakahulun au pokek; tehuu hatematak ia au bisa mete-ita ena.”
43009026	Ara ratanen rae, “Te Ana tao hata neu o? Ana buka o matam talo bee?”
43009027	Boe ma ana naselu nae, “Weeh! Bebeik kara ia au tui ena, tehuu ei ta nau mamanene. Tao hata de ei nau au tui seluk bali? Fama te papa sara oo nau dadi miu Ndia ana nunin nara boe, do?”
43009028	Boe ma ara a'alin, de rae, “Naa fo kada o mesa ngga ndia dadi neu Ndia ana nunin! Air ia, ba'i Musa ana nunin nara.
43009029	Ai bubuluk Manetualain kokolak no Musa. Tehuu ai ta bubuluk Hatahori naa numa bolok bee mai.”
43009030	Hatahori fo bakahulun pokek naa naselu nae, “Heran, ee! Ei ta bubuluk Ana numa bee mai. Naa te Ana ndia tao nahai au matang, de hatematak ia au bisa mete-ita.
43009031	Ita basa ngga bubuluk tae, Manetualain ta nenene hatahori manggarauk, hetu? Tehuu Manetualain nenene hatahori dale ndoos, fo mana leo-la'o tao tungga Ndia hihii-nanaun.
43009032	Mulai numa Manetualain nakadadadik lalai no dae-inak losa hatematak ia, bei ta hambu tutuik esa boe na, la'e-neu hatahori mana tao nahai hatahori pokek numa ara bonggin mai, fo ana bisa mete-nita.
43009033	Dadi mete ma Yesus ta numa Manetualain mai, na, Ana ta bisa tao hata esa boe na, hetu?”
43009034	Boe ma ara raselu rae, “Heeh! O ia, hatahori manggarauk numa o inam bonggi nala o! Talo bee de losa o du'a mae, o bisa manori falik ai?” Basa boe ma ara husi henin numa sira uma huhule-haradoin mai.
43009035	Neu Yesus namanene ara husi heni hatahori fo mana poke nitak naa numa uma huhule-haradoik mai, boe ma Ana neu sangga hatahori naa, losa natonggo noon. De Ana nae, “Talo bee! O mamahere neu Hatahori Dae-bafo Isi-isik, do?”
43009036	Hatahori fo mana poke nitak naa natane nasafali nae, “Ndia naa, ndia see, Papa? Tulun mafada dei, mita fo au bisa amahere neun.”
43009037	Boe ma Yesus nafada nae, “O matonggo muan ena. Ndia naa, ndia Au ia, fo hatematak ia Ana kokolak no o.”
43009038	De hatahori naa nae, “Papa, au amahere!” Boe ma ana sendek luu-langgan fo nakaluku-nakatele neu Yesus.
43009039	Basa boe ma Yesus nafadan nae, “Au uni dae-bafok ia mai fo atudu hatahori sala-singgon nara, mita fo hatahori pokek bisa mete-nita, ma hatahori mana bisa mete-nita dadi pokek.”
43009040	Numa naa, hambu hatahori Farisi hida fo ramanene Yesus kokolan naa. Boe ma ara ratane rae, “Talo bee, ia? Manggaledok ena, ita ta pokek, hetu?”
43009041	Yesus naselu nae, “Talo ia. Mete ma ei memak pokek, na, ta hambu hatahori fo fee salak neu ei. Tehuu ei mae, eir ia, hatahori fo mana bisa mete-nitak. Huu naa de ei bei lemba-masaa ei sala-singgom.”
43010001	Yesus kokolak pake lololek esa nae, “Hata fo Au afada neu ei ia, tetebes. Bibi lombo naena lalae. Mete ma hambu hatahori ta maso nesik lelesu, tehuu hene maso tungga mba'a, na, manggaledok ena, ndia naa, na'o manu-meo.
43010002	Tehuu mana maso nesik lelesu naa, ndia bibi lombo mana lolon fo mana nakaboi-nasamao sara.
43010003	Mana manea lelesu nalela mana lolo naa, de soi lelesu soa-neun. Bibi lombor oo ralela mana lolo naa haran boe. De mete ma ana nanggou sara esa-esak naden, ara tunggan dea reu.
43010004	Neu ana lolo sara dea reu, ana la'ok nesi mata. Bibi lombor tunggan resik dea, nahuu ara ralela ndia haran.
43010005	Mete ma hambu hatahori fo bibi lombo ta ralela sana, na, ara ta tungga sana. Tehuu ara ralai tetebe, nahuu ara ta ralela hatahori fe'ek haran.”
43010006	Leo mae Yesus tui lololek naa fee sara, tehuu ara oo ta bubuluk Ndia kokolan sosoa-ndandaan boe.
43010007	Boe ma Yesus nafada tamba neu sara nae, “Hata fo Au afada neu ei ia, tetebes. Au sama leo lelesu nai bibi lombo lalaen.
43010008	Basa hatahorir fo mana mai rakahuluk numa Au mai, ara sama leo na'o manu-meo. Leo mae ara kada ranggou rakandoo, tehuu bibi lombor ta ramanene hatahorir raa.
43010009	Boe ma Au sama leo lelesu naa. Mete ma hambu mana nau maso nesik Au, na, Manetualain nau tao nasoi-nasodan numa ndia sala-singgon nara mai. Naa, sama leo ana maso neni Manetualain mamanan neu, nesik Au fo mana dadi ndia lelesun. Ma hatahori mana maso nesik Au, ana la'ok no nekembo'ik neni bee neu a mesan, ma hambu nana'a-nininu tetebes.
43010010	Na'o manu-meor kada tao mue-anggik a mesan, huu ara mai fo ramana'o, rakanisa, ma rakalulutu heni hatahorir masodan. Tehuu Au uni masodak lolen lenak, huu Au mai, mita fo hatahorir bisa leo-la'o no lino-lendek, ma raena masodak tetebes.
43010011	Au oo sama leo mana lolo malole esa boe. Mana lolo malole sadia ena fo loo lima aon losa maten, mita fo ndia bibi lombon nara bisa rasoda.
43010012	Tehuu mana lolo neni sebak, mete ma ana mete-nita hambu busa fui esa mai, ana nalai tetebe, de la'o ela bibi lombor raa reu naa. Basa de busa fui kiki nala bibi lombo, boe ma bibi lombo laen nara ralai ratanggela.
43010013	Mana lolo neni sebak naa nalai, nahuu ndia kada naue sangga doik mesa kana. Ana ta tao matak fo nanea natalolole bibi lombor raa.
43010014	Tebe! Au sama leo mana lolo malole. Au alela Au bibi lombong nggara. Ma ara oo ralela Au boe.
43010015	Naa, sama leo Amak manai nusa tetuk do inggu temak nalela Au, ma Au oo alela Ndia boe. Au oo sadia loo lima Au ao-inang ena boe losa mate, mita fo Au bibi lombong nggara bisa rasoda.
43010016	Hambu Au bibi lombong laen, fo bei ta rakabua ro Au bibi lombong nggara marai iar. Au muste uu akabubua ala sara boe. Neu ko mete ma ara ramanene Au harang ena, ara ralela memak kana. Basa boe ma ara mai rakabua fo dadi reu bua-aok esa fo raena mana lolo esa.
43010017	Huu naa de Au Amang manai nusa tetuk do inggu temak sue-lai Au. Au sadia loo lima Au ao-inang ena losa mate, fo Au bisa asoda asafali numa mamates mai.
43010018	Ta hambu hatahori nakasetik Au fo mate, tehuu Au mesa ngga ndia sadia loo lima Au ao-inang losa mate. Au aena haak fo loo lima Au ao-inang. Au oo, aena haak fo ha'i falik kana boe. Parenda ia, Au simbon numa Au Amang manai nusa tetuk do inggu temak mai ena.”
43010019	Hatahori Yahudir rasimbo bafak seluk bali, nahuu ramanene Yesus kokolan naa.
43010020	Hambu no'uk ka numa sira mai rae, “Heeh! Hatahori ia, kamuluk! Nitu sa'en ena! Tao hata de ei bei nau nenene neun?”
43010021	Tehuu hambu ketuk bali rae, “Ia ta hatahori kamuluk kokolan, hetu? Dede'a-kokolak leo naak naa, ta kalua nita numa nitu bafan mai! Ma nitu oo ta tao nala hatahori pokek bisa mete-nita boe, hetu?”
43010022	Faik naa, hatahori Yahudir sangga tao sira anggaman fai malolen esa. Fai malole naa, la'e-ndaa fai makasufuk. Numa feta naa, hatahori Yahudir rasaneda faik fo hatahori laen tao ranggenggeo Manetualain Uma huhule-haradoi Ina-huun nai kota Yerusalem, de ara tao ralalaon ma tabis seluk kana.
43010023	Yesus la'ok ndule Uma Huhule-haradoi Ina-huuk naa bebelan, nai mamanak fo ara seseik kana rae, ‘Manek Soleman Uma Loos’.
43010024	Boe ma hatahori Yahudi malanggan nara mai rakarumbu ralan, de rae, “Ai muste mahani losa faik bee bali, dei fo ai bisa bubuluk? Mete ma Papa ia, ndia Karistus, na, tulun mafada no ledo-ledo dei.”
43010025	Yesus naselu nae, “Au afada memak ena, tehuu ei ta nau mamahere. Naa te basa hata fo Au taok, basan tungga kada Au Amang parendan mesa kana. Basa naar ndia ratudu rae, Au ia see.
43010026	Tehuu ei ta mamahere neu Au, nahuu ei ta Au bibi lombong nggara.
43010027	Au bibi lombo tetebeng nggara ralela Au harang. Ara oo tungga Au boe. Au oo alela sara boe.
43010028	Au fee sara masodak tetebes ta mana ketuk, ma sira oo ta lenggo fe'e numa Manetualain mai boe. Ta hambu hatahori esa boe na bisa fonda nala sara numa Au mai.
43010029	Au Amang manai nusa tetuk do inggu temak ndia loo lima sara neu Au. Ndia ta neni babanggak lena heni basa-basan. Huu naa de ta hambu esa boe na bisa fonda nala sara numa Ndia liman mai.
43010030	Ai manea sara, nahuu Au Amang no Au ia, esa.”
43010031	Hatahori Yahudi malanggan nara ramanene rala naa, boe ma ara ha'i batu la'e esa bali, fo nau toko risa Yesus.
43010032	Boe ma Yesus nafada sara nae, “Heeh! Au atudu hata fo neulauk no'uk ka numa Au Amang mai ena. Ei pake hata fo neulauk bee, de ei mae toko misa Au?”
43010033	Ara raselu rae, “Ai ta toko o, nahuu o tao hata fo neulauk. Tehuu ai hukun toko o, nahuu o makadadaek berak kana ena! O kada hatahori dae-bafok, tehuu o so'uk aom sama leo Manetualain! Sudi selik kana ena!”
43010034	Boe ma Yesus naselu nae, “Talo bee? Nai Anggama Hohoro-lalanen fo ei to'uk naa neni surak nae, ‘Au afada memak kana ae, ei malanggam mara iar, lamatuak’.
43010035	Ita bubuluk ena tae, basa hata fo neni surak nai Manetualain Susura Malalaon naa, tetebes, ma ta bisa neni koka henik. Manetualain mesa kana seseik hatahorir raa nae, sira raa, ‘lamatuak’.
43010036	Dadi talo bee de losa ei bisa kokolak mae Au akadadaek, nahuu Au ae, Au ia, Manetualain Anan? Ta maso nai dudu'a-a'afi neulauk! Amak manai nusa tetuk do inggu temak ndia henggenee memak Au, ma Ana nadenu Au uni dae-bafok ia mai.
43010037	Talo ia. Mete ma Au ta akalala'ok Au Amang ue-osan, na, ei hae mamahere Au.
43010038	Tehuu Au akalala'ok Ndia ue-osan nakandoo. Dadi leo mae ei ta nau mamahere Au, tehuu kada ba'u anak ka faa oo, ei muste simbok tanda heran fo Au taok boe. No dalak naa, ei oo bisa malela boe mae, Au Amang nakaesa no Au. Ma Au oo akaesa ua Ndia boe.”
43010039	Basa de ara soba seluk rae humu Yesus, tehuu ta rala sana.
43010040	Boe ma Yesus fali seluk neni lee Yarden boboan seri neu, numa mamana makasososak naa, fo fai bakahulun Yohanis sarani hatahori. De Ana leo taak neu naa.
43010041	Hatahori no'uk ka mai sanggan. Boe ma ara rakokola aok rae, “Yohanis ta tao tanda heran esa boe na. Tehuu basa hata fo ana kokolak la'e-neu Yesus ia, tetebes, ee!”
43010042	Boe ma hatahori no'uk ka ramahere neu Ndia numa naa.
43011001	Hambu hatahori esa, nade Lasarus. Ana leo nai nggorok Betania, sama-sama no ka'a inan dua, Maria ma Martaa. (Maria ia, ndia mana mbo'a mina kaboo menik neu Lamatuak Yesus ein, de ana sekan pake ndia langga bulu heli-helin.) La'e esa Lasarus namahedi berak.
43011003	Boe ma ka'a inan nara haitua harak neu Yesus rae, “Papa nonoon, Lasarus, namahedi berak.”
43011004	Neu Yesus namanene hara heheluk naa, boe ma Ana kokolak nae, “Hedis ia, ta tao nala sana mate. Manetualain nae pake dede'ak ia, fo natudu Ndia ta neni babanggan. Mita fo hatahorir rakadedemak Au, ndia Manetualain Anan.”
43011005	Yesus sue-lai Martaa no fadin Maria ma sira dua sara fadin Lasarus.
43011006	Neu Ana namanene rae, Lasarus namahedi, Ana bei leo faik dua bali numa lee Yarden boboan seri.
43011007	Basa naa, Ana nafada Ndia ana nunin nara nae, “Mai, ita teu seluk bali teni profensi Yudea, fo Lasarus mamanan.”
43011008	Tehuu Ndia ana nunin nara rasabara rae, “Papa Meser. Bei lai-laik ia, hatahori Yahudi malanggan nara rae toko risa Papa numa naa. Tehuu hatematak ia, Papa nae fali neni naa neu bali, do?”
43011009	Boe ma Yesus naselu nae, “Boso mamata'u, ee! Tungga faik, ledo nasa'a numa huhuak losa ledo bobon. Naa, hambu li'u salahunu dua, hetu? Mete ma la'ok nai manggaledok, hatahori ta nakatunu. Manggaledok nasa'a nai dae-bafok ia, de hatahori bisa mete-nita.
43011010	Tehuu mete ma hatahori la'ok nai makiuk, ana nakatunu la'i-la'ik kana, huu ana ta naena manggaledok.”
43011011	Yesus kokolak basa talo naa, boe ma Ana nafada nae, “Ita nonoon Lasarus sunggu ena. Tehuu neu ko Au ambadedeik kana.”
43011012	Boe ma ana nunin nara rae, “Papa. Mete ma ana kada sunggu, sosoa-ndandaan, neu ko ana hai fali, hetu?”
43011013	Ara kokolak talo naa, nahuu ara du'a, Yesus kokolak la'e-neu susunggu biasa. Naa te Ana kokolak la'e-neu Lasarus mamaten.
43011014	Boe ma Yesus nafada no ledo-ledo nae, “Talo ia. Lasarus maten ena.
43011015	Au amahoko Au ta nai naa, neu ana bei ta mate, mita fo ei dalem boso sona. Huu hata fo nau dadi hatematak ia, tao nala ei bisa mamahere neu Au. Mai fo ita teni naa teu leo!”
43011016	Basa boe ma Tomas, fo ara seseik rae, “ana duak,” nafada ana nunik laen nara nae, “Mai leo! Malole lenak ita basa ngga tungga teu, mita fo ita mate sama-sama to Ndia.”
43011017	Boe ma Yesus asa la'ok reni nggorok Betania reu. Nggorok naa doon kada kilo telu numa kota Yerusalem mai. De hatahori Yahudi no'uk ka ruma naa mai, fo be'e-falufii ma kokoe-nanasi Martaa no Maria. Neu Yesus asa losa naa, boe ma ara bei fo bubuluk rae, hatahorir ratoi heni Lasarus faik haa ena.
43011020	Neu Martaa namanene nae, Yesus mai ena, boe ma ana kalua fo neu natonggo no Yesus. Tehuu Maria nahani nai kada uma dale.
43011021	Boe ma Martaa nafada Yesus nae, “Awii, Papa, ee! Mete ma Papa nai ia, na, au fading neu ko ta mate sana.
43011022	Tehuu au amahere tebe-tebe, Papa noke hata neu Manetualain, na, neu ko Papa hambun.”
43011023	Boe ma Yesus nafadan nae, “Ma'a! Neu ko o fadin nasoda fali numa mamaten mai.”
43011024	Martaa nakaheik nae, “Au alela, neu ko nai dae-bafok fai mate'en, neu Lamatuak tao nala basa hatahori mates sara rasoda fali, Ana oo tao nasoda falik au fading boe.”
43011025	Boe ma Yesus nafada nae, “Au ndia tao hatahori mates dadi nasoda fali. Au oo ndia fee masodak tetebes boe. Dadi hatahori fo mana namahere neu Au, neu ko hambu masodak naa, leo mae ana mate.
43011026	Boe ma hatahori fo mana hambu masodak tetebes naa, ma namahere neu Au, neu ko nasoda nakandoo. Ma'a, o mamahere Au kokolang, do?”
43011027	Martaa naselu nae, “Ia, Papa! Au amahere ae, Papa ia, ndia Karistus, Hatahori naa fo Manetualain henggenee memak kana numa lele uluk mai ena. Ma Papa ia, Manetualain Anan, fo Ana helu-bartaa ena nae nadenun neni dae-bafok ia mai.”
43011028	Martaa kokolak basa talo naa, boe ma ana la'o fali neu ngga. De ana nanggou fadin Maria, fo kada dua sara mesa kasa, boe ma nafada nae, “Papa Meser mai ena. Ana nae natonggo no o.”
43011029	Maria namanene nala naa, boe ma nambadeik lai-lai de neu sangga Yesus. Hatahori Yahudir fo mana be'e-falufii ro Maria numa uma dale, mete-rita ana nambadeik lai-laik fo nalai dea neu. Boe ma ara la'ok tungga dean. Huu ara du'a rae, ana nae neu bu'i nai rates. Oras naa, Yesus asa bei ta maso reni nggorok dale reu. Ana bei nai mamanak naa fo Martaa natonggo noon ena.
43011032	Neu Maria losa mamanak naa, boe ma ana mete-nita Yesus. De ana sendek luu-langgan neu Yesus ein. Boe ma ana kokolak nae, “Awii! Mete ma Papa nai ia, na, au fading neu ko ta mate sana.”
43011033	Neu Yesus mete-nita ana bu'i namatani, ma hatahori Yahudir fo mana tunggan oo rakarereu boe. De dalen hedis ma nameda susa.
43011034	Ana natane nae, “Ei matoin nai bee?” Ara raselu rae, “Mai, Papa! Mai fo o mesa ngga mete-mitan leo.”
43011035	Boe ma Yesus bu'i namatani.
43011036	De hatahori Yahudir rakokola aok rae, “Mete dei. Ana sue nalan seli neu Lasarus!”
43011037	Tehuu ketuk bali kokolak rae, “Hatahori ia, ndia tao nahai hatahori pokek matan, de ana bisa mete-nita. Tao hata de Ana ta bisa ka'i Lasarus fo ana ta mate?”
43011038	Yesus nameda dalen hedis bali. Boe ma Ana neu deka-deka no luak fo ara paken ratoi Lasarus. Ara tatana rala luak naa ena pake batu mo'ok esa.
43011039	Boe ma Yesus nadenu hatahorir marai naa nae, “Keko heni batu ia, fo soi heni luak ia lelesun dei!” Tehuu Martaa, ndia mana matek naa ka'an nasabara nae, “Awii, Papa! Maten faik haa ena ma! Au henggenee naboo ena.”
43011040	Boe ma Yesus fee nesenedak neun nae, “Masaneda bebeik kara ia, hetu? Au afada memak ena ae, mete ma Ma'a tebe-tebe mamahere Au, neu ko bisa mete-mita Manetualain ta neni babanggan.”
43011041	Basa boe ma hambu hatahori hida keko heni batu naa numa luak mai. Boe ma Yesus nasare neni lalai neu, de Ana nae, “Papa! Au oke makasi, nahuu Papa nenene Au.
43011042	Au bubuluk numa fai uluk mai ena ae, Papa soa namanene neu Au. Tehuu Au kokolak talo naa hatematak ia, mita fo hatahorir fo mana rambariik rai ia bisa bubuluk rae, Papa ndia nadenu Au.”
43011043	Neu Ana kokolak basa talo naa, boe ma Ana eki no hara beran nae, “Lasarus! Dea mai leo!”
43011044	Boe ma hatahori mates naa kalua numa luak mai. Hambu temak mbomboti mamates mboti nala liman ma ein. Ma hambu temak fo mboti nala matan boe. Yesus nadenu hatahorir marai naa nae, “Lofa heni temak kara raa dei, mita fo ana la'ok nala!”
43011045	Neu ara mete-rita hata fo Yesus taok naa, hatahori Yahudi no'uk ka fo mana mai be'e-falufii ro Maria, ramahere Yesus.
43011046	Tehuu hambu ruma bali reu ratonggo ro hatahori partei Farisir fo rafada sara, Yesus tataon naa.
43011047	Basa boe ma malangga anggama malanggan nara, ma hatahori Farisir rakabua fo rakokola aok. Ara ratatane aok rae, “Hatahori naa tao tanda heran mata-matak kara! Dadi ita muste tao talo bee bali?
43011048	Mete ma ita elan numa naa, na, neu ko basa hatahorir ramahena neun sama leo Ana dadi neu sira manen. No dalak naa, neu ko man-parenda Roma soldadun nara, mai rakalulutu ita Uma Huhule-haradoi Ina-huun ma ita nusa Yahudi hatahorin.”
43011049	Teuk naa, Kayafas ndia dadi neu malangga anggamar malangga ina-huun. Ana kokolak nae, “Nggoa bebek kara ein, ee! Ei ta bubuluk hata-hata!
43011050	Malole lenak soa-neu ei, mete ma hambu kada hatahori esa mate soa-neu basa hatahorir. Mete ma taa, neu ko soldadu Romar rakalulutu nusa Yahudi hatahorin katematuan!”
43011051	Kayafas ta kokolak tungga ndia hihiin mesa kana. Te Lamatuak pake ndia bafan, nahuu teuk naa, ana dadi malangga anggamar malangga ina-huun. Huu naa de Kayafas nafada memak nae, neu ko Yesus mate soa-neu basa hatahori Yahudir.
43011052	Naa te, Ana ta mate soa-neu kada nusa Yahudi hatahorin mesa kasa, tehuu soa-neu basa Manetualain anan nara mana ratanggela nai dae-bafok ia. Neu ko Ana tao basa sara dadi reu nusak esa hatahorin.
43011053	De mulai numa faik fo Kayafas kokolak naa mai, hatahori Yahudi malanggan nara dudu'a fo rala harak rae tao risa Yesus.
43011054	Dadi Yesus ta la'ok ledo-ledo bali, nai hatahori Yahudi malanggan nara taladan. Ana no Ndia ana nunin nara rakaheok reni kota esa reu, nade Efraim, mana deka-deka no mamana nees. De ara leo taak reu naa.
43011055	Faik naa, anggama Yahudir fai malole Paska deka-deka ena. Netetemek nai naa, hatahori no'uk ka ruma deak mai rakabubua nai kota Yerusalem fo tungga feta Paska nai naa. Ara losa rakahuluk, fo tao rambalao aon nara tungga anggama hohoro-lalanen.
43011056	Hatahori no'uk ka mana reni Yerusalem reu, sangga Yesus nai naa. Neu ara rambariik numa Uma Huhule-haradoi Ina-huuk bebelan, ara ratatane aok rae, “Tungga ei, talo bee? Ei du'a mae, Yesus nau mai tungga feta anggama ia, do taa?”
43011057	Tehuu malangga anggama malanggan nara, ma hatahori Farisir parenda ena rae, “Mete ma hambu hatahori bubuluk Yesus nai bee, na, mafada ai dei!” Naa te ara raena nanaek fo rae humu Yesus.
43012001	Neu bei ela faik nee dei fo fai Paska, Yesus asa reni nggoro Betania mai. Lasarus asa leo rai naa. Lasarus naa, ndia hatahori fo Yesus nasoda falik kana numa mamaten mai.
43012002	Boe ma ara dode-nasu fo Yesus na'a le'odaek no sara. Martaa ndia naono-lalau mei. Lasarus nanggatuuk nai mei sama-sama no Yesus.
43012003	Boe ma Maria ha'i nala mina kaboo menik isik mabeli esa. De ana mbo'an neu Yesus ein. Ma ana pake langga bulun fo seka Yesus ein. Boe ma uma naa katematuan naboo meni.
43012004	Tehuu Yesus ana nunin esa, nade Yudas Iskariot, fo neu ko ana se'o heni Yesus, nasabara nae,
43012005	“Weeh! Hata de ana ta se'o mina kaboo menik ia leo? Mina ia belin sama leo hatahori esa nggadin teuk esa. Malole lenak se'on leo, fo doin feen neu hatahori mana tofa-tarak kara!”
43012006	Naa te Yudas kokolak talo naa, nahuu ndia ia, na'ok, ta huu ana sue hatahori mana tofa-tarak kara. Ana dadi Yesus asa mana to'u doin, tehuu ana nasi'e loi doik numa mamana doik mai.
43012007	Tehuu Yesus naselu nae, “Ela inak ia numa naa leo. Ana nambeda mina kaboo menik ia ena, fo nafafa'u Au ao-mbaang mamaten fo ara ratoi Au.
43012008	Hatahori mana matofa-tarak kara soa rai ei taladam mara. Tehuu neu ko Au ta sama-sama ua ei akandoo.”
43012009	Basa de hatahori Yahudi no'uk ka bubuluk rae, Yesus nai nggorok Betania. De ara mai fo nau mete-ritan. Ara oo mai fo sangga mete-rita Lasarus boe. Huu ara ramanene ena rae, Yesus tao nasoda falik Lasarus numa mamaten mai ena.
43012010	Tehuu malangga anggamar malanggan nara oo, rakokola aok fo sangga dalak rae tao risa Lasarus boe.
43012011	Huu hatahori Yahudi no'uk ka ramanene la'e-neu Lasarus tutuin ena, de ara ramahere neu Yesus. Ara ta nau nenene neu hatahori Yahudi malanggan nara ena bali.
43012012	Neu be'e-mai, hatahori no'uk kara raa fo mana mai tungga feta Paska nai kota Yerusalem naa, ramanene rala rae, Yesus oo sangga neni naa neu boe.
43012013	Boe ma ara reu tati rala mbua sina doon fo pake reu soru Yesus mamain, sama leo Ndia naa, hatahori mo'o-inahuuk. Boe ma ara eki rame-rame rae, “Hosana! Ita koa-kio Manetualain! Huu Lamatuak natudu Ndia dale susuen neu Isra'el Manen, mana maik no Lamatuak naden!”
43012014	Boe ma Yesus hambu banda keledei tenak esa, de Yesus sa'e neu lain. Naa, sama leo neni surak ena nai Manetualain Susura Malalaon dale nae,
43012015	“Ei hatahori kota Yerusalem mara, boso mamata'u, ee! Ei hatahori kota ‘Sion’ ia, mete neni naa neu dei! Huu ei Manem mai! Ana mai sa'e nai banda keledei tenak esa lain.”
43012016	Faik naa, Yesus ana nunin nara ta ralela dede'ak ia sosoa-ndandaan. Tehuu neu ko, neu Ana nasoda fali numa mamaten mai ena, ma Manetualain nakadedemak kana, dei fo ara rasaneda dede'ak kara fo Manetualain Susura Malalaon surak la'e-neu Ndia. Ara oo rasaneda hatahori no'uk kara iar tataon soa-neu Yesus boe.
43012017	Neu Yesus nasoda falik Lasarus numa mamaten mai, boe ma nanggoun kalua numa rates mai naa, hambu hatahori no'uk ka sama-sama ro Yesus. Dadi hatematak ia, ara ratuik kii-konak la'e-neu hata fo fai bakahulun sira mesa kasa mete-ritan.
43012018	Huu naa de hatahori no'uk ka mai soru Yesus deka-deka no Yerusalem, nahuu ara ramanene rala ena rae, Ana tao tanda heran naa ena.
43012019	Boe ma hatahori Farisir rakokola aok rae, “Ciih! Mete dei! Basa hatahori marai dae-bafok ia ramue-osek fo rae tungga Ndia! Neu ko neu mate'en, ita ndia susa! Mete ma talo naa, na, ita tae tao talo bee bali?”
43012020	Hambu hatahori Yunani hida reni kota Yerusalem mai sama-sama ro hatahori laen nara, fo rae tungga feta Paska nai naa. Ara oo nau rakaluku-rakatele neu Manetualain nai naa boe.
43012021	Boe ma ara mai ratonggo ro Felipus, manuma nggoro Betseda manai profensi Galilea mai. Ara roke rae, “Ka'a! Ai nau matonggo mia Yesus.”
43012022	Boe ma Felipus neu nafada Anderias. De dua sara reu kokolak ro Yesus.
43012023	Boe ma Yesus nafada sara nae, “Au faing mai ena. Dadi Au muste mate dei, dei fo Manetualain nau nakadedemak Au. Tebe naa! Ita takasasamak kana no bini-nggees esa. Mete ma ita sele hade binin esa, na, ana muste nakalulutu nai dae dale dei, dei fo ana mori, fo ana kalua nala buna-boak no'un seli. Mete ma ta talo naa, ana bei kada hade de'ek esa ka leo.
43012025	Hatahori fo ta mana tao matak neu Manetualain hihii-nanaun, nahuu ana sue nalan seli neu ndia masodan nai dae-bafok ia, neu ko masodan naa nakalulutu henin. Tehuu hatahori fo mana sadia loo lima heni ndia masodan nai dae-bafok ia, neu ko hambu masodak tetebes ta mana ketuk.
43012026	Hatahori fo mana nau naono-lalau Au, ana muste tungga nakandoo Au. Huu naa de Au nai bee, na, Au hatahori neondang nggara oo rai naa boe. Mete ma hambu hatahori naono-lalau Au, na, neu ko Au Amang manai nusa tetuk do inggu temak ba'e feen hada-horomatak.”
43012027	Yesus kokolak tamba nae, “Au daleng nameda susa. Tehuu Au ae talo bee bali? Au muste oke ae, ‘Papa! Makambo'ik Au, mita fo Au hae mate hatematak ia,’ do? Taa! Au ta oke talo naa, nahuu Ana nadenu Au mai, fo Au mate.
43012028	Dadi Au okek ndia, talo ia: ‘Papa. Naa fo Au tungga kada Papa hihii-nanaun mesa kana, mita fo basa hatahorir rakadedemak Papa naden.’ ” Boe ma hambu harak esa numa lalai mai nae, “Au akadedemak Au nadeng ena. Ma Au oo nau akadedemak kana seluk bali boe.”
43012029	Basa boe ma hatahori no'uk kara fo mana rambariik rai naa ramanene harak naa, de rae, “Hei! Hambu makaruuk!” Hambu hatahori ketuk bali kokolak rae, “Taa! Manetualain atan esa numa nusa tetuk do inggu temak mai kokolak noon.”
43012030	Tehuu Yesus nafada nae, “Harak bebeik kara naa soa-neu ei, ta soa Au.
43012031	Hatematak ia hatahori marai dae-bafok ia muste rasare mbali Manetualain fo Ana naketu sira dede'an. Ana oo nae husi heni Mana Tao Manggarauk mana to'u parenda nai dae-bafok ia boe.
43012032	Mete ma hatahorir londa Au nai ai ngganggek lain, neu ko Au le'a basa hatahorir fo ara ramahere neu Au.”
43012033	(Ana kokolak talo naa, fo natudu neu ko Ndia mamaten no dalak talo bee.)
43012034	Boe ma hatahorir marai naa ratane rae, “Ai mamanene mita numa Manetualain Hohoro-lalanen mai nae, neu ko Karistus nasoda nakandoo. Karistus no Hatahori Dae-bafo Isi-isik naa, sama, do? Dadi tao hata de Papa nae, ‘Neu ko ara rae londa Hatahori Dae-bafo Isi-isik nai ai ngganggek lain?’ Hatahori Dae-bafo Isi-isik naa, see?”
43012035	Boe ma Yesus naselu nae, “Ta dook ka te Au manggaledon ta nasa'a nai ei ena bali. Dadi neu Au bei nai ia, ei muste leo-la'o ndoos, mita fo manggarauk boso tatana nala manggaledok manai ei dalem. Hatahori fo mana la'ok nai makiuk, ana ta bubuluk nae bee neu.
43012036	Neu Au manggaledon bei hambun, ei muste mamahere neu Au, mita fo ei dadi miu hatahori mana leo-la'o nai manggaledok dale, de ei bubuluk mae bee miu.” Yesus kokolak basa talo naa, boe ma Ana nakaheok numa hatahori no'uk kara raa mai, mita fo Ndia bisa mesa kana.
43012037	Leo mae Yesus tao nala tanda heran no'un seli nai hatahori no'uk kara matan ena, tehuu ara ta nau ramahere neun.
43012038	Naa, sama leo Manetualain mana to'u dede'an Yesaya nafada nita memak kana nae, “Lamatuak, ee! Ta hambu hatahori mana namahere neu ai kokolan! Leo mae Lamatuak natudu Lamatuak koasan ena, tehuu hatahorir tao leo bali ta mete-rita hata-hata na!”
43012039	Huu naa de hatahori Yahudi ketuk ta bisa ramahere Lamatuak hatematak ia, sama leo Yesaya surak nai mamanak laen nae,
43012040	“Manetualain tao napoke dalen nara ena, mita fo ara ta bisa mete-rita bali. Ana ela dalen nara ratea, fo ara hae ralela tebe-tebe. Ela sara talo naa, fo ara hae fali sangga Au, ma Au hae tao ahai sara.”
43012041	Yesaya kokolak talo naa, nahuu ana mete-nita Yesus ta neni babanggan ena, de ana tui memak la'e-neu Yesus.
43012042	Leo mae talo naa, tehuu hatahori no'uk ka ramahere neu Yesus. Ta kada hatahori biasa a mesan, tehuu hambu hatahori Yahudi malanggan ketuk oo ramahere neu Ndia boe. Tehuu ara ta manaku Yesus no ledo-ledo nai hatahori no'uk kara matan, nahuu ara ramata'u hatahori Farisir fo neu ko husi heni sara ruma uma huhule-haradoik mai.
43012043	Malanggan nara raa ta nau hambu kokoak numa Lamatuak mai, nahuu hihiin nara lenak fo hambu kokoak numa hatahori dae-bafok mai.
43012044	Basa de Yesus kokolak no hara berak nae, “Hatahori fo mana namahere neu Au naa, ana ta namahere kada Au mesa ngga, tehuu ana oo namahere neu Hatahori fo mana nadenu Au boe.
43012045	Mete ma hatahori mete-nita Au, na, ana oo mete-nita Hatahori fo mana nadenu Au boe.
43012046	Au mai fo dadi sama leo manggaledok nai dae-bafok ia. Mita fo basa hatahorir fo mana ramahere Au, ta leo-la'o nai makiuk.
43012047	Mete ma hambu hatahori namanene Au Dede'a-kokolang, tehuu ta tao tunggan, na, Au ta aketu-aladi ndia huku-dokin. Au nanaeng uni dae-bafok ia mai, ta ae aketu-aladi hatahorir huku-dokin, tehuu Au nau tao asoi-asoda hatahorir numa sira sala-singgon nara mai.
43012048	Basa hatahorir fo mana timba heni Au, ma ta nau simbok Au Dede'a-kokolang, ana naena mana maketu-maladi dede'ak. Mete ma dae-bafok fai mate'en losa, Dede'a-kokolak fo Au kokolak ita, ndia neu ko naketu-naladi hatahori matak leo naak huku-dokin.
43012049	Au ta kokolak ita unik Au nade heli-heling, tehuu Au kokolak unik kada Au Amang manai nusa tetuk do inggu temak naden. Ndia naa, ndia nadenu Au. Ma Ana ndia parenda Au fo Au muste kokolak hata.
43012050	Au oo bubuluk boe ae, Ndia parendan naa, neni masodak tetebes ta mana ketuk. Huu naa de Au kokolang tungga no tetuk hata fo Au Amang nadenu fo Au kokolak.”
43013001	Neu fai malole Paska bei ta mulai, Yesus bubuluk ena nae, Ndia fain losa ena, fo Ndia muste kalua la'o ela dae-bafok ia, ma fali neni Ndia Aman manai nusa tetuk do inggu temak neu. Huu Ana sue nalan seli neu Ndia hatahorin nara marai dae-bafok ia, losa Ana loo lima Ndia masoda katematuan soa-neu sara.
43013002	Faik naa, nitur malanggan dudunggu Yudas, ndia Simon Iskariot anan ena, fo ana se'o heni Yesus. De Yudas naketu nala ena fo nae tao talo naa, neu Yesus asa ranggatuuk ra'a feta Paska naa.
43013003	Yesus bubuluk ena nae, Manetualain ndia nadenu Ndia neni dae-bafok ia mai, ma ta dook ka bali Ndia muste fali neni Manetualain neu. Ma Ana oo bubuluk nae, Ndia Aman manai nusa tetuk do inggu temak loo lima basa-basan nai Ndia liman ena boe.
43013004	De Yesus nambadeik numa mei mai, boe ma Ana olu heni Ndia badu dean. Ana ha'i nala handuk esa, fo pa'an neu Ndia fofo'en.
43013005	Boe ma Ana mbo'a oe neni bokor kadi'ik esa neu. De Ana mulai safe Ndia ana nunin nara ein. Safe basa esa, na, Ana seka namadan pake handuk fo Ana pa'ak nai fofo'en naa.
43013006	Ana safe sira esa-esak ein. Ndaa losa Simon Petrus, boe ma Petrus natane nae, “Papa oo mae safe au eing boe, do?”
43013007	Yesus naselu nae, “Hatematak ia o bei ta bubuluk la'e-neu hata fo Au taok ia. Tehuu doo-doo dei fo o malela.”
43013008	Tehuu Petrus nasabara nae, “Boso talo naa, Papa! Au ta fee lelak fo Papa safe au eing.” Boe ma Yesus naselu nae, “Mete ma Au ta safe alao o eim, na, o ta makaesa mua Au.”
43013009	Boe ma Simon Petrus naselu nae, “Mete ma talo naa, Papa boso safe kada au eing mesa kana. Tehuu safe au limang ma langgang boe!”
43013010	De Yesus nafadan nae, “Hatahori fo nadiu basa oe ena, parluu kada safe ein mesa kana. Huu ndia ao-inan basan laok ena. Memak ei dalem mara lolo-laok ena, tehuu ta basan lolo-laok.”
43013011	(Yesus kokolak talo naa, nahuu Ana bubuluk see ndia nae se'o heni Ndia ena. Huu naa de Ana nafada nae, “Ta basa-basan lolo-laok.”)
43013012	Neu Yesus safe basa ein nara, boe ma Ana pake falik badun, de Ana neu nanggatuuk fali neu mei. Boe ma Ana natane sara nae, “Talo bee? Neu Au safe ei eim mara, ei malela Au tataon naa, do taa?
43013013	Ei masi'e seseik Au mae, ‘Papa Meser’ ma ‘Lamatuak’ fo naena haak parenda ei. Naa ndaa, nahuu Au memak ndian ena.
43013014	Tehuu mete ma ei Mesem ma Lamatuam ia, safe eim mara ena sama leo hatahori neondak esa, na, talo bee neu ei? Ei oo muste maono-lalau esa mbali esa boe; ha'i netuduk leo: ei oo esa no esa muste masafe eik boe.
43013015	Huu Au dadi netuduk ena soa-neu ei. Au tao talo bee, na, ei oo muste tao tungga talo naa boe.
43013016	Tebe! Au afada ei. Hatahori neondak esa, ta hoho'an ta lena heni ndia lamatuan. Ma nedenuk esa ta hoho'an ta lena heni hatahori fo mana nadenu ndia.
43013017	Hatematak ia ei bubuluk dede'ak ia ena, de ei maua mete ma ei tao tungga talo naa.
43013018	Au ta kokolak la'e-neu ei basa ngga. Au alela tetebes hatahori fo Au here alak kasa ena. Leo mae talo naa, tehuu naa muste dadi, sama leo hata fo neni surak memak kana nai Manetualain Susura Malalaon nae, ‘Hatahori fo mana nanggatuuk na'a sama-sama no Au, nasadea fo la'o ela Au ena.’
43013019	Au afada memak neu ei, fo mete ma neu ko hatahori la'o ela Au talo naa ena, na, ei bisa mamahere mae, Au ia, ndia Karistus.
43013020	Tebe! Au oo afada boe ae, see ndia buka dalen fo simbok no malole neu hatahori fo Au adenuk, na, ana oo simbok Au boe. Ma see ndia simbok Au no malole, na, ana oo simbok Hatahori fo mana nadenu Au boe.”
43013021	Yesus kokolak basa talo naa, boe ma dalen mulai nameda ta malole. De Ana nafada nae, “Hata fo Au kokolak ia, tetebes. Esa numa ei mai, neu ko ana se'o heni Au.”
43013022	Ana nunin nara ramanene rala naa, boe ma esa mete esa, de ara pangganaa. Ara ta bubuluk Ana nafadak naa ndia see.
43013023	Numa naa oo, hambu esa numa sira mai, fo Yesus suen boe (ndia au, Yohanis, mana surak buku ia). Au anggatuuk nai Yesus boboan.
43013024	Boe ma Simon Petrus fee tanda nenik langgan, fo au soba sangga bubuluk Yesus nefadan naa ndia see.
43013025	Basa de au keko aong deka-deka no Yesus, fo atane ae, “Hatahori fo Lamatuak nafadak naa ndia see, ee?”
43013026	Boe ma Yesus naselu nae, “Talo ia. Au ae ha'i ala roti bibiak esa, fo boron neni manggo dale neu, basa de Au feen neni hatahori fo Au afadak naa.” Ana boro basa roti naa, boe ma Ana feen neu Yudas, ndia Simon Iskariot anan.
43013027	Simbo nalak ka roti naa, boe ma nitu malanggan maso neni Yudas dale neu. De Yesus nafadan nae, “Lai-lai leo! O nau tao hata, na, taon leo. Boso mahani bali.”
43013028	Tehuu hatahori laen mana manggatuuk nai naa, ta nalela tao hata de Yesus kokolak talo naa.
43013029	Ketuk dudu'a rae Yesus kokolan bebeik kara raa, nadenu Yudas nae, “Muu hasa hata fo ita parluu ta'a nai feta Paska.” Ma hambu ketuk oo dudu'a boe rae, Ndia kokolan naa nae, “Muu fo fee doik faa neu hatahori mana tofa-tarak kara.” Ara dudu'a talo naa, nahuu Yudas dadi neu sira mana to'u doin.
43013030	Neu Yudas simbo basa roti naa, boe ma ana kalua la'o lai-laik. Neu ana kalua la'o naa, fai le'odae ena.
43013031	Neu Yudas kalua la'o ena, boe ma Yesus nafada nae, “Au ia, Hatahori Dae-bafo Isi-isik. Hatematak ia fain losa ena fo Manetualain nakadedemak Au. Ma naa oo, neu ko tao nala hatahorir mete-rita Manetualain ta neni babanggan boe.
43013032	Au akaesa ua Manetualain ma atudu Ndia ta neni babanggan, huu naa de Ana nakadedemak Au. Ma Ana ta pake nahani bali.
43013033	Ana nggara ein, ee! Leo mae Au sue alan seli neu ei, tehuu ta dook ka te Au ta sama-sama ua ei ena bali. Neu ko ei mae sangga Au, tehuu ta hambu. Au afada ei ia, sama leo hata fo Au afada hatahori Yahudi malanggan nara ae, ‘Au uni mamanak esa uu, fo ei ta bisa tungga.’
43013034	Au fee ei parenda beuk esa, talo ia: ei muste masue-laik esa no esa, sama leo Au sue-lai neu ei. Dadi ei oo muste masue-laik esa no esa boe.
43013035	Mete ma ei masue-laik talo naa, na, basa hatahorir bisa bubuluk rae, eir ia, Au ana nuning nggara.”
43013036	Basa de, Simon Petrus natanen nae, “Te Lamatuak sangga nae bee neu?” Boe ma Yesus nafada nae, “Au uni mamanak esa uu, fo o bei ta bisa tungga muu hatematak ia. Tehuu mate'en te o muni naa muu boe.”
43013037	Petrus natane nae, “Lamatuak, ee! Tao hata de au bei ta bisa tungga uu hatematak ia? Au ahani a ena fo mate soa-neu Lamatuak!”
43013038	Yesus naselu nae, “Tetebes, do? O nau loo lima o sodam fo mate soa-neu Au? Ndodoon ndia talo ia: manu bei ta kokoa, te o laka ta malela Au la'e telu ena.”
43014001	Yesus kokolak tamba nae, “Boso dadi dudu'ak neu ei. Mamahere neu Manetualain. Ma mamahere neu Au boe.
43014002	Nai Au Amang mamana leleon, hambu kama no'un seli. Mete ma mamanak ta dai, na, neu ko Au afada memak neu ei ena. Hatematak ia Au ae uu sadia mamanak fee ei nai naa.
43014003	Mete ma Au uu ena, ma sadia ala ei mamanam mara ena, neu ko Au fali mai, fo ei tungga sama-sama mia Au. No dalak naa, Au nai bee, na, ei oo nai naa boe.
43014004	Huu ei bubuluk dalak mana neni mamanak fo Au ae uu naa ena.”
43014005	Tehuu Tomas natanen nae, “Lamatuak, ee! Ai ta bubuluk Lamatuak nae neni bee neu. Dadi talo bee de ai bisa bubuluk dalak mana neni naa neu?”
43014006	Boe ma Yesus nafada nae, “Ta hambu dalak laen fo no hatahori reni Amak nai nusa tetuk do inggu temak neu. Kada nesik Au mesa ngga. Huu Au ia, dalak mana neni Manetualain neu. Au ia, mana to'u ndoo-tetuk. Ma Au ia, mana fee masodak tetebes. Ta hambu dalak laen bali.
43014007	Leo ei malela Au tetebes, na, ei oo malela Au Amang boe. Dadi mulai numa hatematak ia mai, ei oo malela Ndia ena, ma mete-mita Ndia ena boe.”
43014008	Felipus noke nae, “Lamatuak, ee! Tulun matudu Lamatuak Aman mai ai dei! Kada naa, dai ena.”
43014009	Boe ma Yesus nafadan nae, “Ipu, ee. Au sama-sama ua ei doo basa ia ena, tehuu ei bei ta malela Au no tebe-tebe, do? Hatahori mana mete-nita Au ena, sama leo ndia oo mete-nita Au Amang ena boe. Tao hata de bebeik kara o moke mae, ‘Matudu Amak neu ai’ bali?
43014010	Talo bee? Neu Au ae, Au akaesa ua Amak, ma Amak oo nakaesa no Au boe, na, o mamahere neu Au, do taa? Dede'a-kokolak fo Au kokolak neu ei naa, ta raoka nai Au mesa ngga, tehuu ara raoka nai Au Amang. Ma Ana pake Au fo tao akandoo Ndia ue-osan.
43014011	Mamahere Au, neu Au ae, Au akaesa neulauk ua Au Amang, ma Ndia oo nakaesa neulauk no Au boe. Tehuu mete ma ei ta bisa mamahere talo naa, na, mamahere neu Au, nahuu ei mete-mita dede'ak kara fo Au taok kara ena.
43014012	Au kokolang naa, tetebes! Ia oo tetebes boe, hatahori fo mana namahere neu Au, neu ko ana oo tao dede'ak sama leo Au taok boe. Huu Au uni Au Amang uu, de hata fo hatahori naa taok, neu ko ta hoho'an lena heni Au taok.
43014013	Ei mana makaesak mia Au, maena haak fo meni Au nadeng. Dadi mete ma ei hule-haradoi fo moke hata a mesan, menik Au nadeng, neu ko Au tao fee ei. No dalak naa, Au akadedemak Au Amang, mita fo basa hatahorir bubuluk.
43014014	Au afada seluk bali: ei hule-haradoi fo moke hata a mesan, menik Au nadeng, neu ko Au taon fee ei.”
43014015	Yesus kokolak tamba nae, “Mete ma ei sue-lai Au, na, ei tao tungga Au parendang nggara.
43014016	Au oke neu Au Amang, neu ko mete ma Au ta sama-sama ua ei bali, na, Ana fee ei Mana Makalala'ok esa fo natudu dalak soa-neu ei. Ndia naa, Manetualain Dula-dalen, mana manori ei hata fo ndoos. Hatahori ketuk nai dae-bafok ia, ta nau simbok kana, nahuu ara ta bisa mete-rita Ndia, ma ta ralelan. Ei malelan, nahuu Ana nakaesa no ei. Neu ko Ana leo nai ei dalem. Boe ma Ana oo, neu ko sama-sama no ei nakandoo boe.
43014018	No dalak naa, Au ta la'o ela ei mesa ngga, sama leo kakanak fo ta naena ina-ama. Tehuu masaneda, te neu ko Au fali mai uni ei neti.
43014019	Ba'u anak bali te, hatahori laen manai dae-bafok ia, ta mete-rita Au ena bali. Neu ko ei mete-mita Au, nahuu Au asoda fali numa mamates mai. De ei oo hambu masodak tetebes boe.
43014020	Ma neu faik fo Au asoda fali numa mamates mai ena, neu ko ei bubuluk tebe-tebe mae, Au akaesa ua Au Amang; ei makaesa mia Au; ma Au oo akaesa ua ei boe.
43014021	Hatahori fo mana simbok ma tao tungga Au parendang nggara, na, hatahori naa ndia sue-lai Au. Ma Au Amang oo sue-lai hatahori fo mana sue-lai Au naa boe. Au oo sue-lai ndia boe, ma atudu Au aong neun.”
43014022	Numa naa, hambu hatahori esa, nade Yudas. Ndia naa, ta Yudas Iskariot. Neu ana namanene Yesus kokolan, boe ma natane nae, “Lamatuak nae natudu aon neu ai. Tehuu tao hata de Lamatuak ta nau natudu aon neu hatahori laen manai dae-bafok ia?”
43014023	Yesus naselu nae, “Talo ia. Hatahori fo mana sue-lai Au, neu ko ana tao tungga Au Dede'a-kokolang. Au Amang oo suen boe. De Au ma Au Amang leo dalek esa mian.
43014024	Tehuu hatahori fo ta mana sue-lai Au, Ana oo ta tao tungga Au Dede'a-kokolang boe. Basa dede'ak kara fo ei mamanene numa Au mai ia, ta raoka nai Au, tehuu raoka nai Au Amang mana nadenu Au.
43014025	Hatematak ia Au bei sama-sama ua ei. Huu naa de Au afada memak dede'a bebek kara iar.
43014026	Tehuu doo-doo te Au Amang nae nakonda Mana Makalala'ok esa, ndia Ndia Dula-dale Malalaon. Dula-dalek naa neu ko nggati Au nai dae-bafok ia. Ndia uen naa, ndia: nanori ei la'e-neu basa dede'ak kara, ma fee nesenedak basa dede'ak kara fo Au afada ita sara neu ei.
43014027	Neu faik fo Au uu ena, neu ko Au tao fo ei bisa leo-la'o no mole-damek ma dale linok. Kada Au mesa ngga ndia bisa fee dale lino-lendek talo naa. Basa hata fo marai dae-bafok ia ta bisa tao nala ei dalem mara linok talo naa. De boso elan fo dadi dudu'ak ma nemeta'uk soa-neu ei.
43014028	Ei mamanene mita Au afada ei ae, ‘Au la'o ela ei, basa boe ma neu ko fali mai.’ De dalem mara hae sona. Mete ma ei sue-lai Au, na, ei dalem mara ramahoko, nahuu Au uni Au Amang uu. Au Amang naa, ta neni babanggak lena heni Au.
43014029	Masaneda, te Au afada memak neu ei ena. No dalak naa, mete ma dede'ak bebeik kara iar neu ko ara dadi, na, ei bisa mamahere neu Au.
43014030	Ba'u anak bali te Au ta kokolak ua ei ena. Nitur malanggan fo mana to'u parenda nai dae-bafok ia, hatematak ia ana mai, tehuu ndia koasan ta la'e Au.
43014031	Leo mae ana mai, tehuu Au la'ok akandoo fo tao tungga Au Amang parendan. Naa, natudu neu hatahorir marai dae-bafok ia nae, Au sue alan seli neu Au Amang. Mai fo ita teu leo!”
43015001	Yesus kokolak nae, “Nenene, ee! Ei makaesa mia Au. Au sama leo ai anggor esa huun. Tehuu Au ia, ai huu anggor tetebes! Ma Au Amang naa, sama leo mana tao osi.
43015002	Dadi mana tao osi tati heni basa ndanak bee fo ta kaboak kara sama leo Au Amang nggari heni hatahori fo mana kada nae ndia nakaesa no Au, tehuu ta tao hata esa boe na. Tehuu hatahori esa-esak fo mana nakaesa tebe-tebe no Au, Amak tao nalao basa dafuk numa dalen mai, sama leo mana tao osi nggute keke'u ndanak esa fo boan boe namano'u.
43015003	Au Dede'a-kokolang naa, bisa tao nalalao ei dalem mara ena, sama leo mana tao osi tao nalalao ndia ai huun ndanan nara.
43015004	Ei muste makaesa makandoo mia Au, sama leo Au akaesa ua ei. Te ndanak bee fo senggi henin numa ndia huun mai, ta bisa naboa hata esa boe na. Ei oo leo naak boe. Ei ta bisa tao hata neulauk esa boe na, mete ma ei ta makaesa makandoo mia Au.
43015005	Au ia, sama leo ai huu anggor esa. Eir ia, sama leo ndia ndanan. Dadi hatahori fo mana nakaesa nakandoo no Au, ma Au oo akaesa uan boe, ndia naa sama leo ndanak esa mana naboa no'uk. Tehuu mete ma ei ta makaesa makandoo mia Au, na, ei ta bisa tao hata fo neulauk.
43015006	Hatahori fo ta mana nakaesa nakandoo no Au, ndia naa sama leo ndanak esa fo sosoan taa. Ndanak matak leo naak naa, hatahori nasi'e tati henin, fo elan namatuu. Boe ma hatahori naduduru nala ndanak kara raa, de nggari sara reni a'i dale reu, fo hotu heni sara.
43015007	Tehuu mete ma ei makaesa makandoo mia Au, ma Au Dede'a-kokolang oo, leo nakandoo nai ei dalem mara boe, na, ei bisa moke hata a mesan neu Manetualain, basa te neu ko Ana taon fee ei.
43015008	Mete ma ei tao hata neulauk makadotok, sama leo ndanak esa naboa makadoto ndoos, naa nakadedemak Manetualain. No dalak naa, ei oo matudu boe mae, eir ia, Au ana nuning nggara.
43015009	Sama leo Amak sue-lai Au, Au oo sue-lai ei talo naa boe. Ei muste makaesa makandoo mia Au, mita fo Au bisa atudu Au susueng neu ei.
43015010	Mete ma ei tao tungga Au parendang nggara, na, ei makaesa makandoo mia Au, boe ma Au bisa atudu Au susueng neu ei. Naa, sama leo Au tao tungga Au Amang parendan, de Ana natudu susuen nakandoo neu Au.
43015011	Au afada dede'ak bebeik kara iar neu ei numa fai bakahulun mai, mita fo ei dalem mara bisa mbena sau-sau, sama leo Au daleng mbena sau-sau. Huu Au nanaung fo ei dalem mara mbena sau-sau no'un seli!
43015012	Au parendang talo ia: ei muste masue-laik esa no esa, sama leo Au oo sue-lai ei ena boe.
43015013	Mete ma hatahori esa sadia mate mita fo ndia nonoon bisa nasoda, ana sue nalan seli neu nonoon. Ta hambu susuek ta hoho'ak lena heni naa.
43015014	Mete ma ei tao tungga makandoo Au parendang, ei dadi miu Au nonoong nggara.
43015015	Au ta nau seseik ei ae, Au ‘hatahori neondang’ bali. Huu hatahori neondak esa ta nalela no tetuk ndia malanggan hihii-nanaun. Tehuu Au seseik ei, ndia Au ‘nonoong nggara’, nahuu Au buka no ledo-ledo basa hata fo Au Amang nafada neu Au ena.
43015016	Ei ta ndia here Au. Tehuu Au ndia here ma so'u ala ei fo makalala'ok ues ia. Dadi ei muste miu tao hata fo neulauk no'uk ka fo mana nakatataka losa dook. Naa, sama leo ai huu anggor esa naboa neulauk nakandoo. Mete ma ei tao talo naa, na, ei bisa moke hata a mesan neu Au Amang, basa de Ana taon fee ei.
43015017	Dadi hata fo Au parenda neu eir ia, talo ia: ei muste masue-laik esa no esa.”
43015018	Yesus kokolak tamba nae, “Mete ma hatahori marai dae-bafok ia mburuk ro ei, na, masaneda te ara mburuk ro Au rakahuluk ena.
43015019	Mete ma eir ia, sama leo hatahori laen marai dae-bafok ia, na, ara sue ei. Tehuu ei ta sama mia sara. Au here ala ei, fo bingga heni ei numa sira mai. Huu naa de ara mburuk ro ei.
43015020	Boso lilii-ndondou hata fo Au afada neu ei ena ae, ‘Hatahori neondak esa ta hoho'an ta lena heni ndia malanggan.’ Dadi mete ma ara tao doidoso Au, na, ara oo tao doidoso ei boe. Mete ma ara ramanene Au Dede'a-kokolang, na, ara oo nenene ei boe.
43015021	Neu ko ara tao doidoso ei, nahuu ei makaesa mia Au. Huu ara oo ta ralela Ndia mana nadenu Au boe.
43015022	Mete ma Au ta mai kokolak ita ua sara, boe ma atudu eno-dala masodak tetebes neu sara, na, ara dudu'a rakandoo rae, sira ta raena salak hata esa boe na. Tehuu Au mai ena, ma kokolak talo naa ena. Dadi hatematak ia, mete ma ara tao salak, na, ara ta raena dede'a huuk hata esa bali fo kokolak rae, ‘Wee! Air ia, ta bubuluk hata fo ai taok naa, sala.’
43015023	Hatahori fo mana mburuk no Au, ana oo mburuk no Au Amang boe.
43015024	Au tao tanda heran mata-matak kara nai matan nara ena, fo hatahori laen ta tao nita. Mete ma Au ta tao dede'ak kara raa, ara oo ta sala, leo mae ara ta nau simbok Au boe. Naa te ara mete-rita tanda heran raa ena, fo Au taok kara ena. Leo mae talo naa, tehuu ara oo bei mburuk ro Au ma Au Amang manai nusa tetuk do inggu temak boe.
43015025	Tehuu basa dede'ak bebeik kara iar dadi ena, fo tao tungga hata neni surak ena nai Manetualain Hohoro-lalanen dale fo ei to'u maherek naa nae, ‘Ara mburuk ro Au. Naa te sira dale mburun naa, ta raena huuk faa boe na.’
43015026	Tehuu neu ko Mana Makalala'ok naa nae mai. Ndia naa, Dula-dalek fo mana tao ei malela hata fo ndoos. Ana numa Au Amang mai. Mete ma Au uni Au amang uu ena, na, neu ko Au akonda Ndia Dula-dalen mai fee ei. Ana nafada ei la'e-neu Au.
43015027	Ei oo neu ko mafada hatahori la'e-neu Au boe, nahuu ei sama-sama mia Au numa makasosoan mai ena.
43016001	Au afada dede'ak bebeik kara iar neu ei ena, mita fo ei ta makaheok numa Au mai.
43016002	Neu ko hatahori Yahudir husi heni ei numa sira uma huhule-haradoin mai. Ta talo kada naa, te neu ko hambu tembo-lelek esa boe, mete ma hatahorir tao risa ei, ara du'a rae ara tao tatao neulauk soa-neu Manetualain.
43016003	Ara tao talo naa soa-neu ei, nahuu ara ta ralela Au no tetebes. Ara oo ta ralela Au Amang boe.
43016004	Tehuu Au afada dede'ak bebeik kara iar neu ei ena, fo mete ma dede'ak bebeik kara iar dadi ena, na, neu ko ei bisa masaneda mae, Au afada akahuluk memak ei ena. Au bei ta afada ndia fai bakahulun, nahuu Au bei sama-sama ua ei.”
43016005	Yesus fee nenorik tamba nae, “Hatematak ia Au fali uni Ndia fo mana nadenu Au uni dae-bafok ia mai. Tehuu ta hambu numa ei mai matane Au mae, ‘Lamatuak nae bee neu?’
43016006	Ei dalem mara rameda hedis, nahuu Au afada dede'ak ia neu ei ena.
43016007	Tehuu hata fo Au afadak neu ei naa, tetebes. Mete ma Au uu, na, naa lolen lenak soa-neu ei. Mete ma Au ta uu, na, Mana Makalala'ok naa ta mai natudu dalak soa-neu ei. Tehuu mete ma Au uu, na, Au akondan mai soa-neu ei.
43016008	Mete ma Ana mai ena, na, neu ko Ana natudu hatahorir marai dae-bafok ia nae, sira dalen ma tatao-nono'in nara raa, sala. Ana fufudi sara fo tungga eno-dala masodak tetebes. Ma Ana oo fee nesenedak neu sara boe nae, neu ko Manetualain nae naketu-naladi sira dede'an nae, sira raa, ndaa, do sala.
43016009	Mana Makalala'ok naa natudu salan nara, nahuu ara ta ramahere neu Au.
43016010	Ana oo natudu eno-dala masodak tetebes boe. Neu ko ei ta mete-mita Au bali, nahuu Au fali uni Au Amang uu. Huu naa de Mana Makalala'ok naa mai fo nggati Au.
43016011	Ana oo natudu boe nae, Manetualain nae naketu-naladi hatahori dede'an no tetuk, nahuu Manetualain naketu-naladi dede'ak soa-neu nitur malanggan ena, fo mana parenda nai dae-bafok ia.
43016012	Bei hambu dede'ak no'uk ka fo Au bei nau afada ei, tehuu ei bei ta bisa malela hatematak ia.
43016013	Tehuu mete ma Dula-dalek mana natudu hata fo ndoos mai ena, na, Ana nakalala'ok mita fo ei bisa malela basa hata fo ndoos. Ana ta kokolak numa kada Ndia ao heli-helin mesa kana mai, tehuu Ana nafada hata fo Ana namanenen numa Au Amang mai. Ana oo nau nafada ei boe, hata fo doo-doo te neu ko ana dadi.
43016014	Ana nau nakadedemak Au, nahuu Ana nae buka basa hata fo ndoos la'e-neu Au, ma natudun neu ei.
43016015	Basa hata fo mana dadi neu Au Amang enan oo dadi neu Au enang boe. Huu naa de Au kokolak bebeik kara ia ae, Manetualain Dula-dalen neu ko nae buka basa hata fo ndoos la'e-neu Au, ma natudun neu ei.”
43016016	Yesus nafada tamba nae, “Ta dook ka bali te ei ta mete-mita Au ena. Tehuu ta dook ka boe te ei mete-mita falik Au bali.”
43016017	Basa naa, Ndia ana nunin nara ketuk rakokola aok rae, “Tao hata de Lamatuak kokolak nae, ‘Ta dook ka bali ei ta mete-mita Au ena. Tehuu ta dook ka boe te ei mete-mita falik Au bali.’ Ma tao hata de Ana kokolak nae, ‘Au ae uni Au Amang uu’?”
43016018	Boe ma ratatane aok rae, “Tao hata de Ana kokolak nae, ‘Ta dook ka bali’? Ita ta talela.”
43016019	Yesus bubuluk ena ara rae ratane dede'ak esa neu Ndia. Boe ma Ana kokolak nae, “Bebeik kara Au kokolak ae, ‘Ta dook ka bali, ei ta mete-mita Au. Tehuu ta dook ka boe te ei mete-mita falik Au bali.’ Ei matatanek mae leo naa, hetu?
43016020	Malole boe, mete ma ei nau sangga bubuluk talo naa. Au oo ae afada neu ei talo ia boe: neu ko ei bu'i ma dalem mara sona, tehuu hatahori laen nara marai dae-bafok ia ramahoko. Leo mae ei dalem mara sona talo naa, tehuu neu ko ei dalem mara dadi ramahoko rasafali.
43016021	Naa, sama leo inak esa nameda hedis nae bonggi. Dalen nameda hedis dei, nahuu ndia susa-sonan mai ena. Tehuu mete ma ana bonggi basa kakanak naa ena, ndia susa-sonan mopon tutik kana. Te ndia dalen dadi namahoko, nahuu hambu hatahori beuk bonggin nai dae-bafok ia ena.
43016022	Ei oo leo naak boe. Hatematak ia ei bu'i ma dalem mara sona. Tehuu doo-doo boe ma Au mai tiro seluk ei, basa de ei dalem mara dadi namahoko nasafali. Mete ma dede'ak naa dadi ena, na, ta hambu hatahori esa boe na, bisa nakatataak nala ei dalem nemehokon.
43016023	Mete ma Au mai seluk bali, na, ei ta matatane hata esa boe na neu Au ena. Tebe! Au afada seluk bali neu ei ae, mete ma ei moke hata a mesan numa Au Amang mai menik Au nadeng, na, neu ko Ana taon talo naa fee ei.
43016024	Losa hatematak ia, ei bei ta moke hata-hata menik Au nadeng. Dadi moke leo, fo ei simbon. No dalak naa, ei dalem mara bisa ramahoko tetebes.”
43016025	Yesus kokolak tamba nae, “Losa hatematak ia, Au asi'e anori ei pake lololek kara. Tehuu neu ko hambu faik, fo Au fee nenorik ta pake lololek bali. Huu Au nau kokolak ledo-ledo la'e-neu Au Amang.
43016026	Mete ma faik naa mai ena, na, ei mesa ngga ndia hule-haradoi fo moke aom neu Au amang menik Au nadeng. Au hae hule-haradoi bali soa-neu ei.
43016027	Au Amang sue-lai ei, nahuu ei sue-lai Au. Ma ei oo mamahere tebe-tebe boe mae, Manetualain ndia nadenu Au.
43016028	Fai bakahulun Au la'o ela Au Amang, fo leo taak nai dae-bafok ia. Tehuu hatematak ia Au ae la'o ela dae-bafok ia, fo uu leo falik ua Ndia.”
43016029	Yesus ana nunin nara ramanene rala naa, boe ma rafada rae, “Lamatuak hatematak ia kokolak ledo-ledo ena, ma ta fee nenorik pake lololek kara bali!
43016030	Ai mamahere tebe-tebe ena, Lamatuak bubuluk basa dede'ak kara. Hatahorir ta parluu ratane hata-hata bali neu Lamatuak, nahuu Lamatuak bubuluk nakahuluk hata fo ara rae ratanek, ma neselun leo beek. Naa, natudu ai nae, Lamatuak memak numa Manetualain mai.”
43016031	Boe ma Yesus natane sara nae, “Tebe, do? Hatematak ia ei mamahere neu Au, do?
43016032	Talo ia. Ba'u anak bali, ndia doo faa ia, ei basa ngga malai matanggela. Hatahori esa-esak nalai la'o ela Au, fo neu keke nai ndia mamana heli-helin. Leo mae talo naa, tehuu Au ta mesa ngga, nahuu Au Amang sama-sama no Au.
43016033	Au afada dede'ak bebeik kara iar ena neu ei, mita fo ei dalem mara bisa linok, nahuu ei makaesa mia Au. Hatahorir marai dae-bafok ia, neu ko rakasususak ma tao doidoso ei. Tehuu matetea ei dalem mara, te Au tao asenggi basa koasar ena marai dae-bafok ia!”
43017001	Yesus kokolak basa talo naa, boe ma Ana nasare mbali lalai neu, de hule-haradoi nae: “Ama Bonggik, ee. Au faing losa ena, fo Amak nakadedemak Au. Au ia, Amak Anan. Amak fee Au haak ena fo koladu basa hatahorir marai dae-bafok ia. Amak fee haak naa, mita fo Au fee masodak tetebes ta mana ketuk soa-neu basa hatahorir fo Amak loo liman ena, fo dadi reu Au hatahoring. Dadi hatematak ia, Au oke fo Amak nakadedemak Au, mita fo hatahorir mete-rita Amak ta neni babanggan.
43017003	Dalan fo hambu masodak tetebes ta mana ketuk naa, talo ia: hatahorir muste ralela Amak no tetuk, ndia Manetualain fo tetebes. Ta hambu laen bali. Ara oo muste ralela Au no tetuk boe, ndia Yesus Karistus, fo Amak nadenun neni dae-bafok ia mai ena.
43017004	Au atudu Amak ta neni babanggan nai dae-bafok ia ena. Au tao abasa ues naa ena, fo Amak feen neu Au ena.
43017005	Fai bakahulun, neu Ita bei ta takadadadik dae-bafok ia, Au sama-sama ua Amak. Faik naa, Au ta neni babanggan oo sama leo Amak ta neni babanggan boe. Hatematak ia Au ae fali uni Amak uu. Dadi Au oke fo Amak nakadedemak Au, mita fo Au ta neni babanggan fali leo fai bakahulun.”
43017006	Yesus hule-haradoi tamba nae, “Amak fee hatahorir marai dae-bafok ia ena, fo dadi reu Au hatahoring nggara. Au anori sara ena, fo ara ralela Amak. Ara dadi reu Amak enan, de Amak oo loo lima sara fo dadi reu Au enang boe. Ma ara tao tungga Amak Dede'a-kokolan.
43017007	Hatematak ia ara ralela ena rae, basa dede'ak kara fo Amak loo lima sara neu Au naa ena, okan nai Amak.
43017008	Au anori sara ena, basa Dede'a-kokolak fo Amak nafada nita sara neu Au. Ara oo simbok Dede'a-kokolak kara raa boe. Ara oo bubuluk rae, Au numa Amak mai boe. Ma ara ramahere rae, Amak ndia nadenu Au uni dae-bafok ia mai.
43017009	Au hule-haradoi fee sara. Au ta hule-haradoi fee basa hatahorir marai dae-bafok ia. Tehuu Au hule-haradoi fee kada hatahori fo Amak loo lima sara neu Au, huu sira raa, Amak enan nara.
43017010	Basa hata fo dadi neu Au enang oo dadi reu Amak enan ena boe. Ma basa hata fo dadi reu Amak enan oo dadi reu Au enang ena boe. Ma Au hatahoring nggara raa, ndia rakadedemak Au.
43017011	Au ta leo ahuu nai dae-bafok ia ena bali, nahuu ta dook ka te Au ae fali uni Au Amang uu. Tehuu hatahori iar muste leo rahuu nai dae-bafok ia. Amak naa, malalaok tebe-tebe. Dadi Au oke fo Amak nanea sara, pake Amak koasan fo Amak feen neu Au ena. Au oo oke fo ara rakaesa dadi neu esa, sama leo Au akaesa ua Amak dadi neu esa boe.
43017012	Neu Au bei sama-sama ua sara nai dae-bafok ia, Au lopo-linu sara, nahuu ara dadi reu Amak enan ena. Au anea atalolole sara, mita fo ara rakaesa rakandoo ro Amak. Ta hambu esa mopon boe. Kada Yudas mesa kana ndia lenggo fe'e, tungga hata fo Manetuaain Susura Malalaon surak memak kana ena numa lele uluk mai.
43017013	Hatematak ia Au sangga fali uni Amak uu. Au afada dede'ak bebeik kara iar, neu Au bei nai dae-bafok ia. No dalak naa, Au hatahoring nggara dalen nara bisa ramahoko rakandoo, sama leo Au daleng oo namahoko boe.
43017014	Au afada Amak Dede'a-kokolan neu sara ena. Hatahori laen marai dae-bafok ia mburuk ro Au hatahoring nggara, nahuu Au hatahoring ta leo-la'o sama leo sira. Au oo leo naak boe, te Au ta sama ua hatahori laen manai dae-bafok ia.
43017015	Neu Au hule-haradoi, Au ta oke fo Amak fe'a kalua heni sara ruma dae-bafok ia mai. Taa! Tehuu Au oke fo Amak nanea sara, fo ara dook ka numa manggarauk mai.
43017016	Ara ta sama leo hatahori laen manai dae-bafok ia, sama leo Au oo ta sama leo hatahori laen manai dae-bafok ia boe.
43017017	Ama Bonggik, pake hata fo ndoos, fo tao sira dalen nara malalaok. Huu Amak Dede'a-kokolan nara, ndoos.
43017018	Amak ndia nadenu Au uni dae-bafok ia mai. De Au oo adenu sara talo naa boe, mita fo ara leo-la'o ratanggela nai hatahori dae-bafok kara taladan.
43017019	Anea Au aong fo malalaok nakandoo soa-neu Amak. No dalak naa, Au hatahoring nggara oo ranea aon nara fo malalaok rakandoo soa-neu Amak boe. Amak Dede'a-kokolan fo ndoos, ndia tao nala sara loo lima ao katematuan nara reu Amak.”
43017020	Yesus hule-haradoi tamba nae, “Au hule-haradoi ta soa-neu kada sira marai hatematak ia. Tehuu Au oo hule-haradoi soa-neu hatahori fo neu ko namahere neu Au boe, nahuu hatahori iar kokolan.
43017021	Ama Bonggik, Au oke fo sira basa sara bisa rakaesa dadi reu esa, sama leo Ita oo takaesa dadi teu esa boe. Au oo nau fo sira rakaesa ro Ita dadi teu esa boe, mita fo hatahori laen nara marai dae-bafok ia bisa ramahere rae, Amak mesa kana ndia nadenu Au.
43017022	Amak natudu Au ta neni babanggan neu hatahorir ena. Boe ma Au akadedemak kasa ena, sama leo Au. No dalak naa, sira rakaesa dadi reu esa, sama leo Ita oo takaesa dadi teu esa boe.
43017023	Au akaesa ua sara. Amak oo nakaesa no Au boe. Ara muste rakaesa dadi reu esa talo naa, losa ara leo-la'o dalek esa tebe-tebe. Mete ma ara leo-la'o dalek esa talo naa, hatahori laen nara marai dae-bafok ia neu ko bubuluk rae, Amak ndia sue-lai sara, sama leo Amak sue-lai Au. No dalak naa, ara oo bubuluk boe rae, Amak ndia nadenu Au.
43017024	Ama Bonggik. Amak sue-lai memak Au ena, de makadedemak Au numa faik Ita bei ta takadadadik dae-bafok ia mai. Hatematak ia Au daleng hii nalan seli fo basa hatahorir fo Amak loo lima sara neu Au naa ena, sama-sama ro Au. Mita fo ara bisa mete-rita Au ta neni babanggan.
43017025	Ama Bonggik dalen ndoos. Tehuu hatahorir marai dae-bafok ia ta ralela Amak. Au ndia alela Amak. Ma Au hatahoring nggara oo bubuluk boe rae, Amak ndia nadenu Au uni dae-bafok ia mai.
43017026	Au afada sara ena, Amak naa, See. Ma neu ko Au afada sara talo naa akandoo, nahuu Au nau fo ara bisa rameda tebe-tebe Amak susuen. Au nau susuek fo ara ramedak naa, sama leo Amak susuen fo Amak feen neu Au. Mita fo Au akaesa akandoo ua sara.”
43018001	Neu Yesus hule-haradoi nate'e talo naa ena, boe ma Ana kalua sama-sama no Ndia ana nunin nara. Ara reni osi esa nai lee Kidron boboan seri, de ara maso naa reu.
43018002	Faik naa, malangga anggama Yahudir malanggan nara, ma hatahorir ruma partei anggama Farisir mai, ara loo lima soldadur ma mana manear hida reu Yudas ena. Ana nae se'o heni Yesus. Yudas oo, bubuluk osi naa boe, nahuu Yesus nakabua la'e no'uk ka ena numa naa no Ndia ana nunin nara. Boe ma Yudas asa reni osi naa reu, to'u reni mbele, lantera, ma tee-tandek.
43018004	Naa te Yesus bubuluk basa hata fo neu ko dadi neu Ndia ena. Boe ma Ana mata neu, de natane sara nae, “Ei sangga see?”
43018005	Boe ma ara raselu rae, “Ai sangga hatahori esa, nade Yesus, numa nggorok Nasaret mai.” Boe ma Yesus nafada nae, “Ndia, Au ia.” Faik naa, Yudas nambariik sama-sama no sara. Ndia ia, ndia mana se'o heni Yesus.
43018006	Neu Yesus kokolak nae, “Ndia Au,” boe ma hatahorir raa rakadedeak numa Yesus mai, de bara heni sara reu daer.
43018007	Boe ma Yesus natane seluk kasa nae, “Ei sangga see?” Ara raselu rae, “Yesus hatahori Nasaret.”
43018008	Boe ma Yesus kokolak nae, “Au afada bebeik kara ia ena ae, Hatahori naa, ndia Au. Dadi mete ma ei sangga Au, na, boso humu hatahori laen. Ela sara reu leo.”
43018009	(Ana kokolak talo naa fo taon dadi hata fo Ana kokolak nita nae, “Amak. Basa hatahorir fo Amak loo lima sara neu Au ena, ta hambu esa boe na mopon.”)
43018010	Faik naa, Simon Petrus to'u neni tafa mukuk esa. Boe ma ana lesu henin, fo nae tati hatahorir. Medak neu te, ana tati ketu hatahori esa ndi'i doo konan. (Hatahori naa, nade Malkus. Ndia naa, hatahori neondak numa malangga anggama Yahudir malangga ina-huun mai.)
43018011	Boe ma Yesus nafada Petrus nae, “Pe'u! Mbeda falik tafa neni manan neu. Au Amang nafada ena nae, Au muste hambu doidosok matak leo iak. Dadi elan numa naa leo! Naa, sama leo Ana fee Au nggalaas esa ena, fo isin malik. Elan numa naa fo Au inu abasan.”
43018012	Basa boe ma komedan, soldadur ma hatahori Yahudir mana manean nara, humu rala Yesus, de ara futun.
43018013	Boe ma ara renin nakahuluk neni Anas neu. Anas naa, ndia Kayafas ari-aman. Teuk naa, Kayafas dadi neu malangga anggama Yahudir malangga ina-huun.
43018014	Kayafas ia, ndia fee nita nenori-nefadak neu hatahori Yahudi malanggan nara nae, “Malole lenak soa-neu ei, mete ma hambu kada hatahori esa ndia mate nggati basa hatahorir.”
43018015	Simon Petrus tungga Yesus dean, sama-sama no Yesus ana nunin esa bali, ndia au, Yohanis. Anggama Yahudi malangga ina-huun nalela au. Huu naa de au bisa maso uni bebelan dale uu, sama-sama ua Yesus.
43018016	Tehuu Petrus nambariik neu dea, deka-deka no mba'a lelesun. Boe ma au dea uu, de kokolak ua inak esa mana nanea nai naa, mita fo au bisa ua Petrus dale neu.
43018017	Boe ma inak naa natane Petrus nae, “Weeh! O ia, Hatahori naa ana nunin esa, do?” Tehuu Petrus naselu nae, “Taa!”
43018018	Faik naa, makasufuk ena. Huu naa de hatahori manear ma hatahori neondak kara rambariik dara a'i. Boe ma Petrus neu, de dara a'i sama-sama no sara.
43018019	Faik naa, anggama Yahudi malangga ina-huu lasin parisa Yesus la'e-neu Ndia nenorin, ma Ndia ana nunin nara.
43018020	Boe ma Yesus nafada nae, “Au kokolak ledo-ledo fo basa hatahorir bisa ramanene. Au soa fee nenorik nai mamanak bee fo ita hatahori Yahudir rasi'e rakabubua, ndia ita uma huhule-haradoin nara, ma nai Uma Huhule-haradoi Ina-huuk dale. Au ta kokolak ita nai dea-deak.
43018021	Tao hata de o matane Au? Matane mbali kada hatahorir fo mana ramanene Au kokolang nggara. Huu Au henggenee ara bubuluk hata fo Au kokolak ena.”
43018022	Neu Ana kokolak talo naa, hatahori mana manea esa fo nambariik numa naa famba Yesus, boe ma nae, “O boso kokolak talo naa mbali malangga ina-huuk!”
43018023	Boe ma Yesus nafadan nae, “Mete ma Au kokolak sala, na, matudu salan ndia bee. Tehuu mete ma Au kokolak ndaa, na, tao hata de o famba Au?”
43018024	Basa boe ma Anas nadenu ro Yesus neni Kayafas neu, fo mana dadi anggama Yahudi malangga ina-huun. Neu ara roon neu naa, bei neni futuk.
43018025	Faik naa, Simon Petrus bei nambariik fo dara a'i. Boe ma hatahori laen nara maruma naa ratanen rae, “O ia, Ndia ana nunin esa, hetu?” Tehuu Petrus laka nae, “Taa!”
43018026	Numa naa oo, hambu anggama Yahudi malangga ina-huun hatahori neondan esa boe. Ndia naa oo, nufaneluk numa hatahori fo Petrus tati ketu ndi'i doon boe. De ana natane nae, “Weeh! Bebeik kara ia, o numa osi naa, hetu? Huu au mete-ita o numa naa!”
43018027	Tehuu Petrus laka seluk bali, boe ma manu kokoa tutik kana.
43018028	Neu bei huhua anan, ara le'a roo Yesus numa Kayafas mai, fo reni nggubenor uma man-parendan nai soldadu Romar kota batun reu. Hatahori Yahudir mesa kasa ta maso reni hatahori Roma mamanan reu, huu naa tao nanggenggeo sara, fo ara ta bisa ra'a feta Paska.
43018029	Dadi nggubenor Pilatus muste dea mai fo natonggo no hatahori Yahudir raa. De ana natane nae, “Ei ndae salak hata neu Hatahori ia?”
43018030	Boe ma ara raselu rae, “Talo ia, papa. Mete ma Ndia ia, ta hatahori manggarauk, na, ai ta mai tao babalik papa. Hata-bali ai loo lima Ndia neu papa liman dale.”
43018031	Boe ma nggubenor nafada sara nae, “Talo ia. Naa fo ei ndia koladu Ndia dede'an, tungga ei hatahori Yahudir hohoro-lalanen.” Boe ma hatahori Yahudi malanggan nara rafada rae, “Ta bisa, papa. Ai hatahori Yahudir ta maena haak fo maketu hukun mates. Naa, kada ei man-parenda Roma ndia maena haak talo naa.”
43018032	(Neu ara kokolak talo naa, hata fo Yesus kokolak nita fai uluk, dadi ena. Ana nafada Ndia hatahorin nara ena nae, neu ko Ndia mate tungga man-parenda Roma dalan, ndia ara paku Ndia nai ai ngganggek lain.)
43018033	Boe ma nggubenor maso fali neni soldadur kota batun dale neu. Ana nanggou nala Yesus, de natane nae, “Talo bee? O ia, hatahori Yahudir manen, do?”
43018034	Yesus natane nasafali neun nae, “Papa mesa kana ndia matane talo naa, do, hambu hatahori laen ndia nafada papa la'e-neu Au?”
43018035	Boe ma nggubenor naselu nae, “Weeh! Au ia, ta hatahori Yahudi, hetu? O hatahorim mesa kasa, ndia loo lima o ena. Hata-bali malangga anggamar malanggan nara oo, sira le'a roo o mai boe. Te o ia, tao sala hata? Soba o mafada dei!”
43018036	Boe ma Yesus nafada nae, “Au ta manek esa numa dae-bafok ia mai. Mete ma Au dadi uu manek talo naa, neu ko Au hatahori neondang nggara tao mue-anggik, de hatahori Yahudir ta dadi humu rala Au. Memak Au dadi uu Manek. Tehuu ta hambu hatahori esa nai dae-bafok ia, ndia so'uk Au talo naa.”
43018037	De nggubenor natane seluk nae, “Dadi o ia, Manek, do?” Boe ma Yesus naselu nae, “Papa mesa kana ndia nae, Au dadi uu Manek. Ndondoon naa, bonggi Au fo dadi Manek. Au oo uni dae-bafok ia mai fo dadi Manek boe, mita fo Au afada la'e-neu hata fo ndoos. Basa hatahorir fo mana to'u rahere hata fo ndoos, na, sira raa, nenene Au.”
43018038	Neu nggubenor Pilatus kokolak basa talo naa, boe ma ana kalua fali neni hatahori Yahudir neu. Ana kokolak nae, “Au parisan ena, tehuu au ta hambu Ndia salan hata esa boe na.
43018039	Tehuu ei si'em, tungga teuk nai feta Paska, au muste akambo'ik hatahori bui esa fee ei. Dadi teuk ia, ei nau fo au akambo'ik hatahori Yahudir manen, do talo bee?”
43018040	Basa sara eki rame-rame rae, “Boso makambo'ik Hatahori ia! Makambo'ik kada Barabas leo!” Naa te Barabas naa, hatahori esa fo manggaraun sudi selik kana.
43019001	Basa boe ma nggubenor Pilatus nadenu ndia soldadun nara fo poko-femba Yesus pake fifiuk.
43019002	Soldadur raa oo ha'i rala ai kanggouk ndanan boe, fo nanen dadi solangga. De ara nde'i solangga kanggouk naa neu Yesus langgan, fo rakamiminak kana sama leo ara nau so'uk mane beuk pake solangga manek. Ara oo olu badu naru mbila maranggeok esa neu Yesus boe, sama leo manek kara rasi'e pake. Boe ma ara rakatitiik rakamiminak kana rae, “Sodak, hatahori Yahudir manen!” Ara oo famba rakamiminak Yesus boe.
43019004	Basa boe ma nggubenor kalua la'e esa bali, fo nafada hatahori no'uk kara nae, “Talo ia! Au kalua uni Yesus dea mai, fee ei. Ma ei muste bubuluk, au parisan ena, tehuu au ta hambu Ndia salan hata esa boe na.”
43019005	Neu Yesus kalua, Ana pake solangga kanggouk ma badu naruk mbila maranggeok naa. Boe ma nggubenor nafada hatahori no'uk kara raa nae, “Mete neu Hatahori ia dei!”
43019006	Neu malangga anggamar malanggan nara ma hatahori manear mete-rita Yesus, boe ma ara eki rame-rame rae, “Tao misan leo! Pakun neu ai ngganggek!” Tehuu nggubenor nafada sara nae, “Naa fo kada ei mesa ngga ndia mian fo tao misan nai ai ngganggek. Au ta hambu Ndia salan hata esa boe na, fo nandaa fee hukun mates neun.”
43019007	Hatahori Yahudir raselu rae, “Ai maena Hohoro-lalanek fo mana konda numa Manetualain mai. Tungga Hohoro-lalanek naa, hatahori ia muste mate, nahuu ana so'uk aon dadi neu Manetualain Anan.”
43019008	Neu nggubenor namanene nala sira kokolan naa, boe ma ana tamba namata'u.
43019009	De ana noo falik Yesus maso neni soldadur uma kota batun dale neu, boe ma ana natane Yesus nae, “O ia, hatahori beek?” Tehuu Yesus ta naselu mbali sana.
43019010	Boe ma nggubenor mbokan nae, “Heeh! Tao hata de o ta kokolak mua au? Au henggenee, o bubuluk ena, hetu? Au ia, ndia aena koasa fo tao isa o, do, akambo'ik o.”
43019011	Boe ma Yesus naselu nae, “Talo ia, Papa. Mete ma papa naena koasa talo naa, na, nahuu papa hambu koasa naa numa Manetualain manai nusa tetuk do inggu temak mai. Kada Ndia mesa kana ndia fee lelak neu papa, fo tao hata a mesan neu Au. Tehuu hatahori fo mana loo lima Au uni papa mai, sira ndia lemba-rasaa salak beran lenak.”
43019012	Mulai numa naa mai, nggubenor sangga-sangga dalak fo nakambo'ik Yesus. Tehuu hatahori Yahudir eki rame-rame rae, “Mete ma papa nakambo'ik Hatahori ia, na, naa nafada ledo-ledo ena, papa nonoon ta mane ina-huuk keser. Hatahori fo mana so'uk aon dadi neu manek, ana laban keser.”
43019013	Dadi, neu nggubenor namanene nala sira kokolan nara naa, boe ma ana kalua heni Yesus. De ana nanggatuuk neu mana maketu-maladi dede'ak kaderan, nai mamanak esa fo ara foin rae, “Dae Loak numa Batu Bebelak mai”. (Nai dede'a Aram naden, Gabata.)
43019014	Neu faik naa, Fai Sadia Feta Paska. Nai rarain, ledo namatetu, boe ma nggubenor nafada hatahori Yahudir nae, “Mete leo! Ndia ia, ei manem!”
43019015	Tehuu ara boe eki tingga-tingga rae, “Mian dea neu! Tao misan leo! Pakun neu ai ngganggek!” Boe ma nggubenor natane seluk kasa nae, “Dadi talo bee? Tungga ei, au muste tao isa ei manem ia, do?” Boe ma malangga anggamar malanggan nara raselu rae, “Ai manen kada esak ka, ndia keser! Ta hambu laen bali!”
43019016	Basa boe ma soldadur raa simbok rala Yesus.
43019017	Boe ma Ana lemba-nasaa nala ai ngganggen, de kalua numa kota mai. Ara reni mamanak esa reu fo ara seseik kana rae, “Mamana Langga Duik”. (Nai sira dede'a Aram, mamanak naa naden, Golgotaa.)
43019018	Losa naa, boe ma ara paku Yesus neu ai ngganggek naa. Ara tao talo naa soa-neu hatahori laen dua boe. Ara londa esa neu Yesus boboa konan, esa bali neu boboa kiin, ma Yesus nai dua sara taladan.
43019019	Boe ma nggubenor nadenu ndia soldadun nara fo surak neu papak esa, de pakun neu Yesus langgan ndandaan lain. Nai papak naa, ara surak rae, “Ia, Yesus, hatahori Nasaret. Ndia ia, hatahori Yahudir Manen”
43019020	Ara surak papak naa, pake dede'ak telu. Sira: dede'a Aram, dede'a Yunani ma dede'a Latin. Hatahori Yahudi no'uk ka lees papak naa, nahuu Yesus mamana mamaten naa, deka no kota Yerusalem.
43019021	Tehuu malangga anggama Yahudir malanggan nara ta simbok. De ara reu rafada nggubenor rae, “Papa! Boso surak ‘hatahori Yahudir Manen’! Malole lenak surak mae, ‘Hatahori ia nafada nae, ndia naa, hatahori Yahudir manen.’ ”
43019022	Tehuu nggubenor naselu nae, “Au ndia adenu surak talo naa. Dadi elan numa naa leo!”
43019023	Neu soldadur paku londa basa Yesus numa ai ngganggek lain, boe ma ara baba'e Ndia bua-lo'an nara neu baba'ek haa. Baba'ek esa soa-neu soldadu esa. Boe ma ara ha'i rala Ndia badu dean fo neni tenuk katemak numa lain losa dae, ta pake sosook.
43019024	De ara rakokola aok rae, “Wee! Ita boso sii heni Ndia badun ia. Malole lenak, ita le'a lot leo, fo sangga bubuluk see ndia hambun.” Naa, ndia taon dadi, hata fo neni surak nai Manetualain Susura Malalaon nae, “Ara baba'e au bua-lo'ang, ma ara le'a lot fo hambu au badung.” De soldadur raa tao talo naa.
43019025	Numa naa oo hambu inak hida rambariik boe. Sira raa, ndia: Yesus inan, Yesus te'on, Klopas saon Maria, ma Maria numa nggorok Magdala mai.
43019026	Yesus mete-nita inan nambariik numa naa, sama-sama no ana nunik fo Ana suek, ndia au, Yohanis. Basa boe ma Ana nafada inan nae, “Mama, ee. Ndia ia, mama anan.”
43019027	Boe ma Ana nafada au nae, “Talo ia. Hatematak ia, tao ndia dadi neu o inam leo!” De mulai numa faik naa mai, Yesus inan leo no au.
43019028	Mulai numa naa mai Yesus bubuluk ena nae, Ndia tao nabasa Ndia uen lala'en ena. Naa tao natetu basa hata fo Manetuaain Susura Malalaon surak memak kana numa lele uluk mai ena. Boe ma Ana nae, “Au dale mada ia ena.”
43019029	Numa naa, hambu oe anggor makeis nai nggusi kadi'ik esa dale. De soldadur ha'i rala lombu fo boron neni oe anggor naa dale neu, boe ma taon neu ai keketuk esa su'un, de soron neu Yesus bifi doon.
43019030	Neu Ana musi nala oe anggor naa ena, boe ma Ana kokolak nae, “Basa-basan basa ena.” Boe ma Ana nate'e langgan, de ketu ani hahaen memak.
43019031	Faik naa la'e-ndaa fai kaliman. Tungga anggama hohoro-lalanen, hatahori Yahudir muste rafafa'u nai faik naa, fo neu be'e-main simbok sira fai hule-haradoin. Huu naa de ara ta nau hatahori ao-mbaa mamaten neni londak nakandoo nai ai ngganggek lain, ndaa no fai huhule-haradoik. Hata-bali fai huhule-haradoik naa, ndaa no fai malole. Dadi hatahori Yahudi malanggan nara roke nggubenor fo nadenu hatahorir femba ti'u hatahorir marai ai ngganggek lain ei duin nara. No dalak naa, ara bisa mate lai-lai, mita fo hatahorir bisa rakonda sira ao-mbaa mamaten dai fai.
43019032	De soldadur reni naa reu, boe ma femba ti'u hatahori esa ei duin. Basa boe ma ara femba ti'u hatahori esa ei duin bali. Sira dua sara raa, ndia hatahorir fo ara paku londa sara sama-sama ro Yesus.
43019033	Tehuu neu ara losa Yesus, ara mete-rita Ana mate tebe-tebe ena. Huu naa de ara ta femba rati'u Ndia ei duin nara.
43019034	Tehuu soldadu esa ha'i nala ndia teen, de ana mbaun neu Yesus boboan. Boe ma hambu daak faa, ma oe oo kalua boe.
43019035	(Hatahori esa fo mana dadi neu sakasii matak naa, ndia au. Au mete-ita basa-basan, ma au surak no tetebes nai ia. Au bubuluk hata fo au tuik naa, tetebes, mita fo ei bisa mamahere au kokolang.)
43019036	Basa dede'ak bebeik kara iar dadi, nahuu Manetualain Susura Malalaon surak nae, “Ndia duin nara, ta hambu esa ti'un boe na.”
43019037	Nai Susura Malalaok naa oo hambu mamanak laen surak boe nae, “Neu ko ara mete-rita hatahori naa fo ara mbauk ena.”
43019038	Hambu hatahori esa, nade Yusuf, numa nggorok Arimatea mai. Ndia oo dadi neu Yesus ana nunin boe. Tehuu ana tungga Yesus no nefunik, nahuu ana namata'u hatahori Yahudi malanggan nara. Ana neni nggubenor Pilatus neu, de noke fo nggubenor fee lelak neu ndia, fo ha'i neni Yesus ao-mbaa mamaten. Nggubenor simbok no malole. De Yusuf neu nakonda Yesus ao-mbaa mamaten, boe ma nenin la'o.
43019039	Nikodemus oo neu sama-sama no Yusuf boe. Hatahori ia, ndia bakahulun fo neu natonggo no Yesus nai fai le'odaek. Ana hasa nala rambe no'un seli, nai rarain kilo telu hulu telu, fo tao neu Yesus ao-mbaa mamaten.
43019040	Boe ma ara mboti-fefeo Yesus ao-mbaa mamaten pake tema banggana'uk. Tungga-tungga fefeok, ara tao rambe neun dei. Ara tao talo naa, tungga hatahori Yahudir dala-hadan ratoi mamates.
43019041	Ta dook ka numa Yesus mamana mamaten naa, hambu osi neulauk esa. Nai osi neulauk naa, hatahorir bei fo to'i rala rates esa. Ara bei ta ralololi rita mamates numa naa.
43019042	Faik naa, hatahori Yahudir fai sadian fo simbok sira fai huhule-haradoin sangga nae basan ena. Huu naa de ara mbeda Yesus ao-mbaa mamaten neni rates naa dale neu, huu mamanak naa, ta dook ka.
43020001	Fai Menggu, ndia menggu beuk fai kaesan, Maria numa nggorok Magdala mai, bei huhua anak te neni Yesus raten neu. Losa naa, ana mete-nita batu mo'ok fo ara paken tatana rates naa, neni loli henik numa mamanan mai ena.
43020002	Boe ma ana nalai fali neni Simon Petrus neu, ma au, ndia Yesus ana nunin fo Ana suek naa, de nafada tutik kana nae, “Ara loi reni ita Lamatuan ao-mbaa mamaten numa Ndia raten mai ena! Ai ta bubuluk ara taon nai bee!”
43020003	Boe ma au ua Petrus malai meni rates miu.
43020004	Ai malaik sama-sama, tehuu au nggafan lenak. De au losa rates naa akahuluk.
43020005	Tehuu au ta dudi dale uu. Au kada titino dale neu. Numa naa, au mete-ita tema banggana'uk naa fo ara paken mboti-fefeo Yesus ao-mbaa mamaten.
43020006	Tehuu neu Petrus losa, boe ma ana dudi nakandoo dale neu. Ana oo mete-nita tema banggana'uk naa numa naa boe.
43020007	Ana oo mete-nita lesu esa boe, fo ara paken mboti Yesus langgan. Tehuu lesu naa, neni dikuk ma lenggo fe'e numa tema banggana'uk naa mai.
43020008	De au, fo mana losa akahuluk nai rates oo dudi dale uu boe. Neu au mete-ita basa naar, boe ma au amahere neu Yesus kokolan fai bakahulun nae, neu ko Ana nae nasoda fali numa Ndia mamaten mai.
43020009	Neu Ana bei ta mate, ai fo mana dadi miu Ndia ana nunin bei ta malela Manetualain Susura Malalaon fo mana surak memak kana numa lele uluk mai nae, Karistus muste nasoda fali numa Ndia mamaten mai.
43020010	Basa boe ma ai dua ngga fali.
43020011	Tehuu Maria bei nambariik numa rates naa dean. Ana bu'i nakandoo. Neu ana bei bu'i, boe ma ana titino neni rates naa dale neu.
43020012	Ana mete-nita Manetualain atan dua numa nusa tetuk do inggu temak mai. Ara pake bua-lo'a mutik. Dua sara ranggatuuk reu mamanak fo fain na hatahorir ralololi Yesus ao-mbaa mamaten neun. Esa nanggatuuk neu langgan mamanan. Esa bali nanggatuuk neu ein mamanan.
43020013	Ara ratanen rae, “Tao hata de ka'a inak bu'i?” Boe ma ana naselu nae, “Au bu'i, nahuu ara ko'o reni au Lamatuang ao-mbaa mamaten ena. Tehuu au ta bubuluk ara taon neni bee neu.”
43020014	Ana kokolak basa talo naa, boe ma ana nasafali de leuk dea neu. Ana mete-nita hatahori esa nambariik numa naa, tehuu ana ta bubuluk, Hatahori naa, ndia Yesus.
43020015	Boe ma Yesus natanen nae, “Tao hata de ka'a inak bu'i? Ka'a inak sangga see?” Maria nae hetuk ko hatahori naa, ndia kada mana tao osi. Boe ma ana kokoen nae, “Papa. Mete ma papa ko'o neni Lamatuak ao-mbaa mamaten ena, na, mafada dei, papa mbedan nai bee. Mita fo au unin neni mamana laen neu fo atoin no neulauk. Tulun dei!”
43020016	Boe ma Yesus nanggoun nae, “Maria!” Ana nasare mbali Yesus, de nae, “Raboni!” (Nai dede'a Aram, sosoa-ndandaan nae, “Au Meseng!”)
43020017	Yesus nafadan nae, “Boso lai mafaroe Au dei, te Au bei ta hene uni Au Amang nai nusa tetuk do inggu temak uu. De ka'a inak muu leo, fo mafada Au toranoong nggara mae, ‘Au ae hene uni Au Amang uu. Ndia oo, ndia ei Amam boe. Ndia naa, Au Manetualaing. Dadi Ndia naa oo, ei Manetualain boe.’ ”
43020018	Basa boe ma Maria numa Magdala mai, neu tui Yesus ana nunin nara nae, “Au atonggo ua ita Lamatuan, Yesus ena!” Boe ma ana nafada Yesus hara hehelun neu sara.
43020019	Faik naa tuda ndaa fai Menggu, ndia menggu beuk fai kaesan. Ledo bei fo tesa. Boe ma Yesus ana nunin nara rakabua. Ara nggoe risa uma lelesun nara, nahuu ara ramata'u hatahori Yahudi malanggan nara. Medak neu ma, Yesus mai nambariik neu taladan nara, de nae, “Soda-molek!”
43020020	Neu Yesus lole haran neu sara talo naa, boe ma Ana natudu hinan nara marai Ndia liman ma boboan. Ana nunin nara ramahoko ralan seli, neu ara mete-rita sira Lamatuan.
43020021	Boe ma Yesus nafada sara nae, “Naa fo ei lino-lendek. Masaneda, Au Amang nadenu Au talo bee ena, na, Au oo adenu ei talo naa boe.”
43020022	Ana kokolak basa talo naa, boe ma Ana neu deka-deka no sara, de fuu Ndia ani hahaen neu sara esa-esak. De Ana nae, “Au fee Manetualain Dula-dale Malalaon neu ei. Simbo malan leo.
43020023	Dadi mete ma ei lilii heni hatahori salan, na, salak naa mopo henin, huu Manetualain oo koka heni salak kara raa ena boe. Tehuu mete ma ei ta nau lilii heni hatahori salan, na, Manetualain oo ta koka heni salak naa boe.”
43020024	Hambu esa numa Yesus ana nuni kasalahunu duan mai. Ndia naden Tomas, fo ara oo seseik kana boe rae, ‘ana duak’. Neu Yesus mai natudu aon neu sara, Tomas ta sama-sama no ana nunik laen nara.
43020025	Huu naa de neu nonoon nara rae, “Ai matonggo mia ita Lamatuan ena,” boe ma ana naselu nae, “Talo ia. Au muste mete-ita hinak numa pakuk manai Ndia liman naa dei. Ma au muste boro au lima kukung neni hinak manai Ndia boboan naa neu. Mete ma au bei ta tao talo naa, na, au bei ta nau amahere ae, Ana nasoda fali numa mamaten mai ena.”
43020026	Basa menggu esa bali, boe ma Yesus ana nunin nara sama-sama ro Tomas numa uma esa dale. Leo mae lelesur neni nggoek kara ena, tehuu Yesus maso nambariik neu sira taladan. Ana lole haran mbali sara nae, “Soda-molek!”
43020027	Boe ma Ana kokolak mbali Tomas nae, “Loo o lima kukum mai ia, fo parisa Au liman dei. Basa, na, mai mafaroe hinak manai Au boboang. Mamahere leo mae, Au asoda fali numa mamates mai ena! Nggari heni o nememedam ta mamahere naa.”
43020028	Tomas naselu nae, “Awii, Papa, ee! Hatematak ia au amahere tebe-tebe. Papa ia, ndia au Lamatuang fo mana naena haak fo parenda au, ma au Manetualaing boe!”
43020029	Boe ma Yesus nafada neun nae, “Tomas! O mamahere Au asoda fali numa mamates mai ena, nahuu o mete-mita Au pake o mata heli-helim. Tehuu mana mauak lenak bali, ndia hatahori ta mana mete-nita Au, tehuu ara ramahere.”
43020030	Yesus oo tao tanda heran laen no'uk ka boe, fo au ta surak kasa nai buku ia. Ndia ana nunin nara mete-rita tanda heran nara raa ro sira mata heli-helin.
43020031	Tehuu hata fo au surak nai buku ia dale ena, au surak kana mita fo ei mamahere mae, Yesus naa, ndia Karistus fo Manetualain helu-bartaa memak kana fo nae nadenun mai. Yesus oo ndia Manetualain Anan boe. Ma lelek ei mamahere neu Ndia, ei hambu masodak tetebes ta mana ketuk, nahuu ei dadi miu Ndia hatahorin nara.
43021001	Basa faik hida, boe ma Yesus natudu aon seluk bali numa dano Tiberias tatain. Ndia tutuin talo ia:
43021002	Faik naa, Yesus ana nunin hatahori hitu rakabua. Sira raa, ndia: Simon Petrus, Tomas, fo ara seseik kana rae, ‘ana duak’, Natanel, numa nggorok Kana manai profensi Galilea mai, Sabadeus anan dua, ma Yesus ana nunin laen dua.
43021003	Simon Petrus nafada ndia nonoon nara nae, “Au ae uu nggari pu'ak.” Boe ma ara raselu rae, “Hou! Ai oo tungga boe.” Basa boe ma ara reni dano tatain reu. De ara sa'e ofak fo reu sangga i'ak. Tehuu le'odaen naa, ara ta pu'a rala hata esa boe na.
43021004	Neu be'e-mai huhuan, boe ma Yesus nambariik neu dano tatain. Tehuu ana nunin nara ta bubuluk Ndia naa, Yesus.
43021005	Boe ma Ana nanggou nahere fo natane sara nae, “Ka'a sara ein, ee! Ta mala i'ak, do?” Ara raselu rae, “Rouk, Ka'a! Ai ta mala esa boe na.”
43021006	Boe ma Ana nafada sara nae, “Soba nggari pu'ak naa neu ofak boboan. Neu ko ei hambu.” Boe ma ara tao tungga. De ara hambu i'ak. Tehuu i'ak kara raa no'un seli, losa ara ta bisa le'a pu'ak naa fali neni ofak dale neu.
43021007	Au oo numa naa boe. Au ia, ana nunik fo Yesus suek. Boe ma au afada Petrus ae, “Awii! Ndia naa, ita Lamatuan!” Simon Petrus namanene au kokolang, boe ma ana olu falik ndia badun, de nakaboku neni dano dale neu fo nae nane mada lai neu.
43021008	Ofak naa nai rarain kada meter natun esa numa mada lai mai. Boe ma ndia nonoon nara sefe ofak fali neni mada lai neu, ma le'a reni pu'ak naa fo sofek no i'ak numa ofak ikon mai.
43021009	Losa mada lai, boe ma mete-mita a'i kaak mana mbilak numa naa. Nai a'i lain, hambu i'ak. Ma hambu roti boe.
43021010	Yesus nafada sara nae, “Meni i'ak hida numa ei bei fo pu'a malak bebeik kara naa mai.”
43021011	Basa boe ma Simon Petrus hene fali neni ofak lain neu, de ana le'a pu'ak naa neni mada lai neu. Pu'ak naa sofek no i'a mo'ok. I'ak dedesin 153. Leo mae i'ak no'uk ka talo naa, tehuu pu'ak naa ta sida sana.
43021012	De Yesus noke sara nae, “Mai fo mi'a dei!” Ara bubuluk ena rae, Ndia naa, sira Lamatuan. Huu naa de ara ta rambarani ratane rae, “Ka'a ia, see?”
43021013	Boe ma Yesus ha'i nala roti ma i'ak, de fee sara.
43021014	Naa, ndia la'e katelun Yesus natudu aon neu Ndia ana nunin nara, neu Ana nasoda fali numa mamaten mai ena.
43021015	Neu ara ra'a basa, Yesus natane Simon Petrus nae, “Wee, Simon, Yohanis anan. Talo bee? O sue Au lena heni o nonoom mara iar sue Au, do?” Ana naselu nae, “Tebe! Lamatuak bubuluk au sue Lamatuak.” Boe ma Yesus helun nae, “Mete ma talo naa, na, lolo matalolole Au bibi lombo anang nggara fo ara hambu ra'a.”
43021016	Boe ma Yesus natane seluk kana nae, “Simon, Yohanis anan. Talo bee? O sue Au, do?” Ana naselu nae, “Tebe! Lamatuak bubuluk ena au sue Lamatuak.” Boe ma Yesus helun nae, “Mete ma talo naa, makaboi matalolole Au bibi lombong nggara.”
43021017	Basa boe ma Yesus natane seluk kana bali nae, “Simon, Yohanis anan. Talo bee? O sue Au, sama leo Au ia, o nonoom, do?” Boe ma Petrus dalen sona memak, nahuu Yesus natane la'e telu ena nae, “O sue Au, do?” De ana naselu nae, “Lamatuak ndia bubuluk basa dede'ak. Dadi Lamatuak bubuluk ena mae, au ia, Lamatuak nonoon.” Boe ma Yesus helun nae, “Mete ma talo naa, na, lolo matalolole Au bibi lombong nggara fo ara hambu ra'a.
43021018	O bisa malela Au kokolang bebeik kara iar ena, do? Au oo nau afada talo ia boe: fai bakahulun neu o bei ta'e anak, na, o masi'e pake badu ma pake kalikeek, boe ma o la'ok muni bee muu a mesan, tungga o hihiim. Tehuu mete ma o mambalasi ena, na, neu ko loo o limam fo hatahori laen pa'a limam mara, nenik o kalikee heli-helim. Basa boe ma ara le'a reni o muni mamanak esa muu fo o ta nau muu.”
43021019	(Yesus kokolak talo naa, fo nafada Petrus la'e-neu hata fo neu ko ana dadi nai ndia aon. Neu ko Petrus mamaten naa natudu Manetualain ta neni babanggan.) Basa boe ma Yesus nafada Petrus nae, “Mai fo dadi muu Au hatahoring leo!”
43021020	Faik naa, Petrus hekor nasafali de leuk dea. Boe ma mete-nita au tungga dua sara dean. Au ia, ndia ana nunik fo Yesus suek. Au oo ndia anggatuuk nai Yesus boboan, neu ai mi'a feta Paska boe. Au ia, ndia atanen ae, “Lamatuak, ee! See ndia neu ko ana se'o heni Lamatuak?”
43021021	Neu Petrus mete-nita au, boe ma ana natane Yesus nae, “Lamatuak, ee! Lamatuak kokolak la'e-neu au bebeik kara ia ena. Tehuu ndia ia talo bee?”
43021022	Yesus nafada Petrus nae, “Leo Au nau fo ana kada nahani nai ia, losa Au fali ma, na, o dede'am ta naa. Nenenin lenak ndia, o muste masaneda hata fo Au heluk neu o bebeik kara naa, ndia: mai fo dadi muu Au hatahoring leo.”
43021023	Yesus ana nuni laen nara ramanene Yesus kokolak talo naa, huu naa de ara mulai rakokola aok rae, “Yohanis naa, ana ta mate.” Naa te Yesus ta kokolak talo naa. Ana kokolak naa, ndia: “Leo Au hihiing fo ana kada nahani nai ia, losa Au fali mai, na, o dede'am ta naa.”
43021024	Ana nunik fo Yesus kokolak naa, ndia au, Yohanis. Au ndia tui basa dede'ak kara iar fee ei. Au ndia mete-ita no au mata heli-heling. Basa de au surak basa-basan. Ma ita bubuluk ena tae, hata fo au afadak neu ei naa, tetebes.
43021025	Ma bei hambu dede'ak laen no'uk ka fo Yesus taok. Mete ma hatahorir soba surak basa-basan, mulai numa Yesus nakalala'ok ue-osan losa basan, na, au du'a ae, dae-bafok esa katematuan oo ta bisa fua nala buku raa lala'en boe. Ba'u kada naa leo, Yohanis
44001001	Papa Teofilus fo malole. Hara masodak numa au mai, Lukas. Nai susurak bakahulun, au surak memak basa-basan la'e-neu Lamatuak Yesus masodan. Ndia basa hata fo Ana taon ena, ma basa hata fo Ana fee nenorik numa makasososan mai ena. Nae, Ana here nala Ndia nedenun nara. Leo mae hatahori rakasususak kana ma rakanisan ena, tehuu Manetualain tao nasoda falik kana numa mamaten mai. Neu Ana nasoda fali numa mamaten mai ena, boe ma Ana natudu aon neu Ndia nedenun nara. Ara mete-ritan la'i-la'ik ka losa faik haa hulu dalen, de ara bubuluk memak rae, Ana nasoda fali tebe-tebe numa mamaten mai ena. Ana oo nafada sara boe nae, Manetualain naa, sama leo Manek mana to'u parenda-koasa. Ana oo nadenu sara pake Manetualain Dula-dale Malalaon koasan boe. Losa neu Lamatuak Yesus hene fali neni nusa tetuk do inggu temak neu. Basa naar ndia au surak itan ena.
44001004	La'e esa, Yesus nakabua no Ndia nedenun nara numa letek Setun. Ana fee parenda neu sara nae, “Masanedak! Fai bakahulun Yohanis sarani hatahori pake kada oe, tehuu hatematak ia ei muste mahani faik hida bali, te Manetualain nae tao tatao ta hoho'ak lenak soa-neu ei, nahuu Ana nau fee Ndia Dula-dale Malalaon neu ei. Dadi ei boso la'o ela kota Yerusalem ia dei. Ei mahani nai ia losa Au Amang fee Ndia Dula-dale Malalaon neu ei, sama leo Ana helu-bartaa nitan naa ena. Ma Au oo afada ei leo naak ena boe.”
44001006	Neu Yesus nakabua no Ndia nedenun nara, boe ma ara ratanen rae, “Papa! Ai nau matane talo ia: Papa bei nasaneda lele uluk, neu hatahori Isra'el asa parenda aon sira nusan. Hatematak ia Papa nae nakambo'ik ita numa hatahori laen parendan mai, do, ita muste tahani fai laen bali?”
44001007	Boe ma Yesus naselu nae, “Ei hae sangga bubuluk ndia fain. Kada Au Amang mesa kana ndia naena haak fo Ana koladu faik naa.
44001008	Mete ma Manetualain Dula-dale Malalaon mai maso neni ei neu ena, na, dei fo ei hambu koasa. Basa naa ei muste miu tui-bengga neu basa hatahorir la'e-neu Au. Tui-bengga neu hatahorir marai kota Yerusalem, ma neu basa nggorok kara marai profensi Yudea ma profensi Samaria, seku losa dae-bafok bu'un nara.”
44001009	Yesus kokolak basa talo naa, boe ma Ana hene neni lalai neu numa matan nara. Ana hene losa soso'ak mboti nalan, de ara ta mete-rita sana ena bali.
44001010	Neu ara bei mete lalai neu, medak neu ma hambu hatahori dua rambariik ruma boboan nara ena, ma ara pake bua-lo'a muti ndoos.
44001011	Hatahori kaduak kara raa kokolak rae, “Wee! Hatahori Galilear ein, ee! Tao hata de ei bei nado bafam bese mboo mbali lalai miu? Bebeik kara ia ei mete-mita no ei mata de'e heli-helim Yesus hene neni lalai neu losa soso'ak mboti nalan. Ei mete-mita Ana hene lain neu talo bee, na, neu ko Ana oo konda fali mai talo naa boe.”
44001012	Basa boe ma Yesus nedenun nara konda numa letek Setun mai fo fali reni kota Yerusalem reu. Letek naa numa kota mai nai rarain na doon kilo esa.
44001013	Losa kota, boe ma ara dudi reni uma esa dale reu fo ara leo taak. De ara hene reni kama manai lain reu. Nedenuk kara raa naden nara sira: Petrus, Yohanis, Yakobis, Anderias, Felipus, Tomas, Bartolomeos, Mateos, Yakobis (Alpius anan), Simon (partei Selot hatahorin), ma Yudas (Yakobis anan).
44001014	Basa sara rasi'e rakabua fo hule-haradoi no dalek esa. Ara oo hule-haradoi sama-sama ro Yesus inan Maria, inak laen hida, ma ro Yesus fadin nara.
44001015	La'e esa, ara rakabua seluk bali, nai rarain hambu hatahori 120. Boe ma Petrus nambariik de kokolak nae,
44001016	“Basa ina-ama, toranoo ma ka'a-fadi nggara ein! Ei bei masaneda neu Yudas, fo fai maneuk kara nuni noo hatahori bubuak esa reu humu Lamatuak Yesus. Hata fo Yudas taok naa, memak ana muste mori-dadi leo naak. Lele uluk Manetualain Dula-dalen pake mane Dauk fo surak la'e-neu Yudas talo naa ena.
44001017	Ndia naa, bakahulun ita hatahorin. Ana oo tungga naue-osa no ai boe.”
44001018	(Tehuu neu Yudas se'o heni Lamatuak Yesus ena, boe ma ana ha'i nala doi manggenggeok kara raa fo neu hasa nala dae faa. Boe ma dae naa dadi neu ndia mamana mamaten, te ana tuda natono bafan numa naa, losa ndara ba'e po'on ma ta'in loo dea mai.
44001019	Basa boe ma hatahorir mulai tui numa bafak esa mai neni bafak esa neu, losa basa hatahorir fo mana leo numa kota Yerusalem ramanene la'e-neu Yudas mamaten naa ena. Huu naa de ara foi mamanak naa tungga sira dede'a Aram rae ‘Hakeldama’, sosoa-ndandaan ‘Dae Daak’.)
44001020	Petrus kokolak nakandoo bali nae, “Lele uluk mane Dauk surak memak talo naa nai susura Sosoda Kokoa-kikiok kara ena. Ana surak nae, ‘Elan numa naa fo mamana leleon naa, dadi neu mamana nees; ta bole hambu hatahori leo nai naa bali.’ Boe ma ana surak seluk nae, ‘Ela leo bee na ndia uen naa, ara fee lalin neni hatahori laen neu leo.’
44001021	Dadi ita muste sangga hatahori fo nggati Yudas. Ita parluu hatahori esa fo dook ka ena ana tungga sama-sama no ita. Ndia naa, muste hatahori fo mana tungga taa-taa no Lamatuak Yesus neni bee neu a mesan, mulai numa Yohanis sarani Yesus mai. Ana oo mesa kana muste mete-nita no ndia matan boe nae, Lamatuak Yesus nasoda fali numa mamaten mai ena, losa Ana hene fali neni nusa tetuk do inggu temak neu.”
44001023	Neu Petrus kokolak basa talo naa, boe ma hatahorir fo mana tungga rakabua ruma naa, fee nadek dua. Esa nade Matias ma esa bali nade Yusuf (fo ara rasi'e roken rae, Barsabas; naden esa bali, ndia Yustus).
44001024	Boe ma ara hule-haradoi rae, “Amak mana nai nusa tetuk do inggu temak! Amak bubuluk tebe-tebe basa hatahori dalen. Yudas mate la'o ela ndia ue-osan ena. De Amak matudu fee ai basa ngga numa hatahorir kaduak kara ia mai see ndia Amak here nggati neu Yudas; fo ai so'un dadi neu Lamatuak Yesus nedenun.”
44001026	De ara nggari lot pake hatahori kaduak kara raa naden. Boe ma lot naa tuda la'e Matias. Huu naa de ara so'uk ralan dadi neu nedenuk sama-sama no hatahori kasalahunu esak kara raa.
44002001	Ndaa no hatahori Yahudir fai malolen fo ara raseseik kana rae ‘Fai Pentakosta’, basa hatahori fo mana tungga Lamatuak Yesus rakabua ruma uma esa dale. Nggengger neu ma ara ramanene liik numa lalai mai leo bali ani makarumbuk ia. Liik naa mo'on seli, losa basa hatahorir maruma naa ta bisa ramanene hatahori laen haran bali.
44002003	Boe ma ara mete-rita leo bali a'i mbilak sengga nababa'e neni sira esa-esak lain neu.
44002004	De Manetualain Dula-dalen maso nai basa sara dale. Basa boe ma ara mulai kokolak pake hatahori laen nara dede'an mata-matak kara, tungga hata fo Dula-dalek fee sara kokolak.
44002005	Faik naa, hambu hatahori Yahudi no'uk ka sudi ruma nusak bee mai nai basa dae-bafok ia mai rakabua ruma Yerusalem. Dalen nara hii ralan seli tungga Manetualain.
44002006	Neu ara ramanene liik naa, boe ma ara mai rakarumbu numa mamanak naa. Sira esa-esak ramanene dede'a heli-helin nara numa Lamatuak Yesus hatahorin nara bafan mai. Huu naa de ara heran bali-bali.
44002007	Basa sara nado bafa bese mboo, boe ma ara kokolak rae, “Hatahori mana kokolak kara iar, basa sara hatahori Galilear, hetu?
44002008	Tehuu talo bee de ita tamanene ara bisa kokolak pake ita esa-esak nusan dede'an mesa kana?
44002009	Ita iar, numa profensi Partia, Media, Elam, Mesapotamia, Yudea, Kapadokia, Pontus, Asia,
44002010	Farigia, Pamfilia, Masir, numa Libia deka no kota Kerene; boe ma ita ketuk ruma kota Roma mai; ketuk bali ruma pulu Kereta, ma ruma dae Arab mai. Ita ketuk hatahori Yahudir, ma hambu ketuk ruma hatahori nusa-nusak laen mai, fo ara oo maso anggama Yahudi ena boe. Tehuu ita basa ngga tamanene hatahori iar kokolak pake ita esa-esak dede'an, la'e-neu basa hata fo ta hoho'ak, fo Manetualain taok ena. Awii! Ita heran talan seli!”
44002012	Basa sara nado bafa bese mboo, de esa natane esa nae, “Talo bee de bisa dadi talo naa, ee? Sosoa-ndandaan hata naa?”
44002013	Tehuu hambu hatahori laen nara rakatitiik kasa. Hatahorir raa rae, “Heeh! Boso hosek kasa! Te hatahorir raa, mafu ralan seli na!”
44002014	Numa naa, Petrus no Lamatuak Yesus nedenun kasalahunu esak laen nara. Boe ma Petrus nggani mata neu, de ana kokolak neu hatahori no'uk fo mana rakarumbu ruma naa. Ana kokolak nahere nae, “Ina-ama, toranoo, ka'a-fadi nggara ein! Ei fo hatahori Yahudir ma ei fo mana mai leo nai kota Yerusalem ia! Pasa ei ndi'i doom matalolole fo nenene au kokolang ia, huu hambu dede'ak nenenin lenak fo au nau afadan neu ei basa ngga.
44002015	Ei boso du'a mae, hatahori iar mafu. Ta bisa dadi talo naa! Masanedak, te ta hambu hatahori esa ninu mafuk bei huhua anak. Hata-bali hatematak ia bei fo li'u sio huhuan!
44002016	Ei basa ngga mamanene hatahori iar kokolak pake ei esa-esak dede'am. Ndondoon talo ia: Lelek naa, Manetualain nafada memak dede'ak ia pake Ndia mana to'u dede'an Yoel ena nae:
44002017	‘Manetualain kokolak nae, “Mete ma faik kara sangga rate'e, na, Au ae fee Au Dula-daleng, sama leo mbo'a-totoli oe neu basa hatahorir. Ei ana tou anam mara ma ina anam mara, neu ko Au pake sara dadi neu Au mana to'u dede'ang. Ei ana fe'o-ta'em mara, neu ko mete-rita hata fo Au ae atudu neu sara. Ma ei hatahori lasim mara, neu ko rala me'i hata fo Au ae fee sara mete-rita.
44002018	Ndaa neu fair fo sangga rate'e ena naa, Au akonda Au Dula-daleng neu Au neondang nggara. Au fee neu touk kara, ma Au oo fee neu inak kara boe. Neu ko ara kokolak hata fo Au afada neu sara.
44002019	Neu ko Lamatuak Fain losa. Faik naa ta bei mai, tehuu Au tao akahuluk tanda heran nara rai lalai lain. Tanda heran ndia leo ledo dadi makiuk; ma bulan oo dadi mbilas sama leo daak boe. Au oo ae tao dede'a ta hoho'ak kara nai dae-inak dae boe. Dede'ak kara raa, nok bali daak, a'i mbilak, ma a'i masu bubuak kara hene lain reu. Neu ko losa Lamatuak fai ta hoho'an nara raa, hatahori fo nanggou noke tutulu-fafalik neu Lamatuak, sira raa ndia hambu masoi-masodak.’ ” Naa, ndia lele uluk Yoel surak kana ena.
44002022	Toranoo Isra'el nggara ein! Pasa ei ndi'i doom fo nenene hata fo au nau kokolak hatematak ia. Manetualain henggenee memak Yesus, hatahori Nasaret naa. Ita bubuluk ena tae, naa ndaa, nahuu ita mesa ngga mete-tita Manetualain pake Yesus fo tao tanda heran nara ma hata ta hoho'ak kara. Ei oo bubuluk dede'ak ia ena boe, nahuu Yesus tao tanda heran nara raa numa ei taladam ena.
44002023	Tehuu ei makanisan, no dalak ei miu fufudi hatahori manggarauk kara fo ara paku risan neu ai ngganggek lain. Naa te Manetualain bubuluk basa naar numa lele uluk mai ena, fo memak ndaa no Ndia nanaen.
44002024	Memak ei tao talo naa losa Ana mate tetebes ena. Tehuu Manetualain ta nau Yesus mate nakandoo. Huu naa de Manetualain buka nakambo'ik kana numa mamates koasan mai, ma tao nasoda falik kana. Te mamates koasan ta bisa nasenggi sana na.
44002025	Lele uluk mane Dauk surak memak la'e-neu Yesus naa ena, talo ia: ‘Au bubuluk Lamatuak soa sama-sama no au. Huu naa de ta hambu hata esa boe na bisa tao natuda au, nahuu Lamatuak nai au boboang taa-taa.
44002026	Huu naa de au daleng namahoko; de au koa-kio akandoo soa-neun, ma au matu-matu ahani a neu Lamatuak leo.
44002027	Ana ta ela au samaneng leo nakandoo nai hatahori mates mamanan. Ma Lamatuak ta ela Ndia Hatahori Malalaon naa, ao-mbaa mamaten dadi mburu naboo nai rates dale.
44002028	Lamatuak natudu au eno-dala masodak tetebes ena. Huu naa de au daleng namahoko nalan seli, te Lamatuak sama-sama no au na.’ Naa ndia lele uluk mane Dauk surak kana ena.
44002029	Basa toranoo nggara ein! Hatematak ia fee au lelak dei, fo au kokolak ledo-ledo ua ei la'e-neu ita ba'in Dauk. Ana kokolak talo naa, tehuu ana ta dudu neu ndia ao-ina heli-helin. Huu ana mate ena, ma ratoi henin ena. Ndia raten bei hambun nai ita taladan losa faik ia.
44002030	Mane Dauk naa dadi neu Manetualain mana to'u dede'an esa. Ma ana bubuluk nae, Manetualain helu-bartaa pake sumba-sook nae, Dauk tititi-nonosin esa neu ko to'u parenda, ndia Hatahori fo Manetualain henggenee memak kana numa lele uluk mai naa ena.
44002031	Lelek naa, Dauk mete dook mata neu. Ma ana nafada nakahuluk la'e-neu Hatahori fo Manetualain henggenee memak kana naa ena. Neu ko Hatahori naa mate, tehuu Ana oo nasoda fali numa mamaten mai boe. Boe ma Dauk oo nae, Hatahori naa ta leo nakandoo nai hatahori mates sara mamanan, ma ao-mbaa mamaten ta dadi mburu naboo boe.
44002032	Hatahori fo Dauk seseik kana naa, ndia Yesus! Manetualain tao nasoda falik kana numa mamaten mai ena. De ita basa ngga ia mete-tita to ita mata de'e heli-helin Ana nasoda fali numa mamaten mai ena!
44002033	Ma hatematak ia Manetualain so'u nala Yesus fo to'u panggak demak mate'en. Ana nanggatuuk nai Manetualain boboa konan, nai mamanak fo Manetualain sadia memak kana ena. Ma Ndia Aman fee Dula-dale Malalaon naa neun ena, ndaa leo Manetualain helu-bartaa memak kana numa lele uluk mai ena. Ana oo helu-bartaa nau fee ita Ndia Dula-dale Malalaon naa boe. Dadi Manetualain fee Ndia Dula-dalen, ndia hata fo ei mamanene ma mete-mita hatematak ia.
44002034	Dauk mesa kana ta hene neni nusa tetuk do inggu temak neu, tehuu ana surak nae, ‘Manetualain kokolak no au Lamatuang nae, “Manggatuuk muu Au boboa konang nai mamanak fo Au sadia memak kana ena,
44002035	losa Au tao O musum mara holu ei neu O.’ ”
44002036	Huu naa de basa hatahori Isra'el muste bubuluk tebe-tebe la'e-neu Yesus naa, fo ei paku makanisan numa ai ngganggek lain ena. Ndia naa, Karistus fo Manetualain henggenee memak kana numa lele uluk mai ena. Ma Ndia oo, ndia naena haak parenda neu ita boe!”
44002037	Hatahorir raa ramanene rala naa, boe ma dalen nara neni mbambauk memak kana. De ara ratane neu Petrus ma nedenuk laen nara rae, “Ka'a nggara ein! Ai muste tao hata bali?”
44002038	Boe ma Petrus naselu nae, “Ei esa-esak muste la'o ela basa ei kilu-salam mara lala'en fo tungga falik Manetualain. Basa naa, ei muste moke fo hambu sarani, fo dadi tanda nae, ei fali tungga Yesus Karistus Eno-dala Masodan ena. Naa oo dadi tanda boe nae, Manetualain koka heni ei sala-singgom mara ena. De ei oo hambu Manetualain Dula-dale Malalaon boe.
44002039	Huu Manetualain naa, ndia ita Lamatuan fo helu-bartaa memak dede'ak naa soa-neu basa hatahorir fo mana maso dadi neu Ndia hatahorin ena. No dalak naa, Ndia hehelu-bartaan naa, soa-neu ei ma tititi-nonosim mara. Ana oo helu-bartaa soa-neu hatahori laen nara boe.”
44002040	Petrus bei kokolak no loa-naruk neu sara talo naa, fo nafada sara nae, “Hatematak ia hatahori no'uk ka sio la'o ela eno-dala masodak tetebes ena. Huu naa de ei muste besa-besa, fo ei boso tungga hatahori manggarauk kara eno-dalan. Tehuu ei muste tungga Manetualain eno-dala ndoon a mesan. No dalak naa ei hambu masoi-masodak fo masoda seku neu sama-sama mia Ndia.”
44002041	Basa boe ma hatahori no'uk kara raa simbo rala Petrus kokolan soa-neu sara. Boe ma ara tungga Yesus Eno-dala Masodan, de ara roke fo sarani sara. Faik naa oo hambu hatahori rifun telu maso dadi bua-aok esa ro Yesus hatahorin nara boe.
44002042	Ara hii rakabua sama-sama ro hatahori laen fo mana tungga Yesus. Ma ara esa malole no esa. Tungga-tungga faik ara manggate nenene nenorik numa Lamatuak Yesus nedenun nara mai. Ara hii hule-haradoi sama-sama. Ma ara oo hii ra'a-rinu sama-sama boe.
44002043	Faik naa, Lamatuak nedenun nara tao tanda heran no'uk ka, losa basa hatahori heran bali-bali ma ramata'u.
44002044	Hatahorir raa fo mana tungga Lamatuak Yesus Eno-dala Masodan naa rakabua ma leo-la'o ro dalek esa, losa hata a mesan fo sira enan, na, ara pake sama-sama.
44002045	Boe ma hambu ketuk fo se'o sira bua-ba'un ma hata-heton, de ara baba'e doin nara neu basa hatahori kamaherek kara, tungga esa-esak toto'an.
44002046	Tungga faik ara hii rakabua nai Manetualain Uma Huhule-haradoi Ina-huun. Ara ra'a-rinu lali-lali numa uma esa mai reni uma esa reu no dale nemehokok. Basa sara hii leo-la'o ratulu-falik esa no esa, ma ara ta rambadaa.
44002047	Tungga faik basa sara so'uk kokoa-kikiok neu Manetualain no ta namaketu. Basa hatahori deak kara hii ralan seli neu sara. Tungga faik Manetualain tao nasoi-nasoda hatahorir, boe ma ara maso dadi bua-aok esa ro Lamatuak Yesus hatahorin nara. De ara tamba ramano'u rakandoo.
44003001	Faik esa, neu li'u telu ledo bobon, Petrus no Yohanis reni Manetualain Uma Huhule-haradoi Ina-huun reu, fo ara sangga hule-haradoi ro hatahori laen nara.
44003002	Ara rae maso tungga lelesu mo'ok esa, nade ‘Lelesu Malole’. Numa naa, ara mete-rita touk esa fo ein kekok memak mulai numa inan bonggin mai. Tungga faik hatahori lu'a roon neni mamanak naa neu, fo ana bisa hule-kai numa sudi see a mesan mai, fo mana maso neni Uma Huhule-haradoi Ina-huuk naa neu.
44003003	Neu ana mete-nita Petrus no Yohanis rae maso dale reu, boe ma ana soro liman fo hule nae, “Papa nggara ein! Kasian au dei. Fee au hata esa dei!”
44003004	Dua sara mete ratalolole neun, boe ma Petrus nae, “Ka'a! Mete ia mai dei!”
44003005	Boe ma hatahori naa botik matan fo mete dua sara, de ana dudu'a nae, “Aah! Dua sara ia rae fee hata-hata neu au ia.”
44003006	Tehuu Petrus nae, “Ka'a! Au ta aena doik seen esa boe na. Tehuu au nau fee ka'a hata fo au aenang hatematak ia. Ka'a mamanene matalolole, ee! No Yesus Karistus, hatahori Nasaret naa koasan, au adenu ka'a mambariik fo la'ok leo!”
44003007	Boe ma Petrus to'u nala hatahori kekok naa lima konan, de ana tulun le'a nambaririik kana. Hatematak naa oo ein nara hai neuk ka boe.
44003008	Nggengger neuk ka ana nakaboku de nambariik, boe ma ana la'ok neu-mai, fo soba ndia ein. Basa boe ma ana maso tungga neni Uma Huhule-haradoik dale neu sama-sama no hatahori kaduak kara. Ana la'ok nakaboboku ma koa-kio Manetualain.
44003009	Basa hatahorir mete-rita ana la'o-la'o ma koa-kio Manetualain.
44003010	Neu ara ralelan, boe ma ara nado bafa bese mboo, de rae, “Ndia ia, ndia hatahori kekok fo mana hule-kaik ma soa nanggatuuk nai Lelesu Malole naa, hetu? Talo bee de ana bisa dadi talo naa, ee?”
44003011	Boe ma hatahori naa la'ok deka-deka no Petrus ma Yohanis. Telu sara losa uma loos esa, nade ‘Manek Soleman Uma Loos’. Boe ma basa hatahorir mai rakarumbu rala sara ma ara heran bali-bali.
44003012	Neu Petrus mete-nita hatahorir raa, boe ma ana mulai kokolak nae, “Hatahori Isra'el ein, ee! Tao hata de toranook kara heran mete-mita matak ia? Tao hata de ei kada nado maherek ai? Ei du'a mae, hatahori ia bisa la'ok nahuu ai pake dae-bafok koasan, do, nahuu ai manggate tungga Manetualain? Do, talo bee?
44003013	Au nau afada talo ia: Ita bei-ba'in nara fo ndia ba'i Abraham, ba'i Isak ma ba'i Yakob rakaluku-rakatele neu Manetualain. Manetualain naa, ndia nakadedemak Ndia Hatahorin fo Ana henggenee memak naa, ndia Yesus. Yesus naa, ndia Hatahori fo fai maneuk kara ei piru henin ma loo liman neni nggubenor Pilatus neu. Nggubenor nau nakambo'ik kana, tehuu ei laban hihiin, mita fo ana boso nakambo'ik Yesus.
44003014	Tehuu Yesus naa, Hatahori esa fo sala taak. Ndia dalen malole. Nggubenor nae nakambo'ik Hatahori fo sala taak naa, tehuu ei basa ngga laban ana. Manggaraun lenak bali, ei tusu-hain fo madenun nakambo'ik hatahori manggarauk esa fo mana makanisa hatahori, fo fee falik kana neu ei.
44003015	De ei ndia makanisa Yesus. Naa te Ana ndia dadi oka-huun numa basa mana masodak mai. Memak Ana mate ena, tehuu Manetualain tao nasoda falik kana numa mamaten mai ena. Ma Ndia ia, ndia ai mete-mita no ai mata de'e heli-helin nara ena.
44003016	Ei malela hatahori kekok ia ena. Hatematak ia ana barakai ena, tehuu ai ta ndia tao mahain. Ai ta maena koasa hata esa boe na. Koasa naa, numa kada Yesus mai. Hatahori ia barakai nasafali ena, nahuu ana namahere neu Lamatuak Yesus. Yesus naa, ndia tao nahain numa ei matam ena.
44003017	Toranoo nggara ein! Hatematak ia au bubuluk ae, ei ma malanggam mara tao manggarauk neu Yesus ena, tehuu ei ta bubuluk tebe-tebe hata fo ei taok ena.
44003018	Tehuu Manetualain nafada memak numa lele uluk mai pake Ndia mana to'u dede'an nara nae, Karistus ndia Hatahori fo Ana henggenee memak kana naa ena, muste lemba-nasaa doidosok. Ma hatematak ia dede'ak naa, dadi ena.
44003019	Huu naa de ei muste masadea la'o ela ei sala-singgom mara, fo fali meni Manetualain miu, mita fo Ana koka heni sara ma Ana ta nasaneda ei sala-singgom mara bali.
44003020	Manetualain neu ko tao natea ei dalem. Ma Manetualain oo nau nadenu falik fee ei, Karistus naa, fo Ana henggenee memak kana ena. Ma Karistus naa, ndia Yesus fo Ana nadenu nitan neu ei ena.
44003021	Numa lele uluk mai Manetualain kokolak pake Ndia mana to'u dede'an nara ena nae, ‘Manetualain neu ko tao nandoo basa dede'ak kara losa ara dadi beuk.’ Ma Yesus muste nahani nai Ndia Mamana Malalaon losa Ndia fain losa, fo Ana tao basa dede'ak kara dadi beuk.
44003022	Lele uluk ba'i Musa oo kokolak nita no hatahori Isra'el boe nae, ‘Manetualain ndia ei Lamatuam, neu ko Ana nadenu Hatahori esa numa ei mai fo dadi neu Ndia mana to'u dede'an, sama leo Ana pake au dadi uu Ndia mana to'u dede'an. Dadi ei muste pasa ei ndi'i doom mara fo mamanene neu basa hata fo Ana nau nafadan neu ei.
44003023	Tehuu hatahorir fo ta nau ramanene ratalolole Hatahori naa kokolan, neu ko lenggo fe'e numa Manetualain hatahorin mai. De ara ta raena haak sama leo Manetualain hatahorin bali.’
44003024	Ta kada ba'i Musa mesa kana kokolak nae leo naa. Manetualain oo pake hatahori laen, fo dadi neu Ndia mana to'u dede'an boe, de ara oo rafada rae leo naa boe. Sama leo lelek naa, Manetualain pake ba'i Semuel, fo nafada basa hata fo hatematak ia ita mete-tita to ita mata de'e heli-helin.
44003025	Manetualain oo helu-bartaa neu ba'i Abraham boe nae, ‘Numa o tititi-nonosim mai, neu ko Au fee baba'e-babatik soa-neu basa hatahori nusa-nusak lala'en marai dae-bafok ia.’ Hehelu-bartaak kara fo Manetualain fee neu mana to'u dede'ak lele uluk kara raa, hatematak ia dadi nai ei ena, ndia au toranoong hatahori Isra'el asa.
44003026	Manetualain nadenu Ndia Anan fo Ana henggenee memak kana naa, fo natudu dalak, mita fo ei la'o ela ei sala-singgom. No dalak naa, Ana natudu Ndia dale susuen neu ei. Manetualain nadenu Kanak naa nakahuluk soa-neu ei, dei fo Ana nadenun soa-neu hatahori nusa-nusak laen nara. Naa dadi baba'e-babatik soa-neu ita basa ngga.”
44004001	Faik naa Petrus no Yohanis bei kola-kola ro hatahorir raa, te hatahori mo'o-inahuuk hida mai. Sira ketuk anggama Yahudi malanggan nara ma ketuk hatahori ruma partei anggama Saduki mai, ro malangga mana manea Uma Huhule-haradoi Ina-huuk. Ara mai rareresi ro Petrus ma Yohanis.
44004002	Hatahori mo'o-inahuuk kara raa ramanasa, nahuu dua sara soa tui-bengga neu basa hatahorir rae, “Yesus nasoda fali numa Ndia mamaten mai ena! No dalak naa, Ana soi dalak soa-neu hatahori mates sara fo ara bisa rasoda fali numa mamates mai.”
44004003	Basa boe ma ara parenda sira hatahorin nara fo reu humu dua sara. Ma huu ledo nae tesa ena, de ara sese sara reni bui dale reu. Neu be'e-mai dei fo ara raole dede'ak naa.
44004004	Tehuu numa hatahori fo mana hii nenene nedenuk kara raa mai, hatahori no'uk ka manaku ena rae, hata fo ara fee nenorik kara raa, memak tetebes. Huu naa de sira hatahorin nara tamba ramano'u, nai rarain losa hatahori rifun lima.
44004005	Neu be'e-mai boe ma hatahori Yahudir hatahori mo'o-inahuun nara rakabua ruma kota Yerusalem. Sira ndia, malanggan nara, lasi-lasi hadak kara ma meser anggama Yahudir.
44004006	Ma malangga anggama Yahudi malangga ina-huun oo numa naa boe. Naden Hanas. Hatahori mo'o-inahuuk laen nara ndia Kayafas, Yohanis, Aleksander ma malangga ina-huuk nufanelun laen nara oo ruma naa boe.
44004007	Neu basa sara maso dale reu ena boe ma ara parenda hatahorir, fo reu le'a ro Petrus no Yohanis fo ara mai rasare matak ro malanggan nara raa. Neu ara maso ena, boe ma ratane sara rae, “Talo bee de ei bisa tao mahai hatahori kekok naa? Ei pake see koasan? See ndia fee luas fo ei mambarani tao talo naa?”
44004008	Boe ma Manetualain Dula-dalen tao nambarani Petrus, de ana naselu nae, “Ama nggara ein, fo mana dadi hatahori mo'o-inahuuk ma lasi-lasi hadak kara numa hatahori Isra'el asa mai! Boso mamanasa mete ma ai pangganaa ba'u anak.
44004009	Nok bali ama sara nau radede'a mia ai, nahuu ai tulu-fali tao mahai hatahori kekok esa ena. Boe ma ama sara nau sangga bubuluk ai pake see koasan?
44004010	De au nau aselu talo ia: ama sara bei masaneda hatahori Nasaret naa, fo naden Yesus naa. Hatahori naa, ndia Karistus fo Manetualain henggenee memak kana numa lele uluk mai. Ei paku makanisan numa ai ngganggek lain ena. Tehuu Manetualain tao nasoda falik kana numa Ndia mamaten mai ena. Au nau fo ama sara mia basa hatahori Isra'el asa bubuluk leo, te ai tao mahai hatahori kekok naa, pake Yesus naa koasan.
44004011	Yesus ia, ndia ara surak memak kana nai Manetualain Susura Malalaon nae, ‘Hambu batu esa fo tukan nara nggari henin ena, tehuu hatematak ia batu naa, dadi neu batu netehuuk ena.’
44004012	Nai dae-bafok ia katematuan, Manetualain ta soi dalak laen ena fo tao nasoi-nasoda ita numa ita sala-singgon nara mai. Hambu kada dalak esa, ndia Yesus. Mete ma ta Ndia, na, ta hambu hatahori laen esa boe na, fo bisa tao nasoi-nasoda ita.”
44004013	Hatahorir fo mana ranggatuuk ruma naa ara bubuluk rae, Petrus no Yohanis naa kada hatahori kadi'i anak, sama leo hatahori ta mana lees ma surak ralela. Tehuu ara heran bali-bali neu dua sara nemberanin nara, huu ara kokolak ta pake sili-sili do bii-bambik. Lenak bali ara bubuluk rae, hatahori kaduak kara raa, eik esa ro Yesus.
44004014	Huu naa de bafan nara rakatema losa ara ta bisa kokolak no'uk ena, hata-bali hatahori fo hai numa hedi kekon mai naa ena, ana oo nambariik no sodak numa naa boe, tetar numa matan nara.
44004015	Basa boe ma radenu Yesus nedenun kaduak kara raa rae, “Ei dea miu taak dei.” Boe ma ara rakokola aok fo sangga dalak.
44004016	Ara rakokola aok rae, “Toranoo nggara ein! Ita muste tao hata neu hatahori kaduak kara ia? Te basa hatahorir maruma Yerusalem bubuluk ena rae, dua sara ndia tao tanda heran ia. Ita tae tamanino hata bali, te buktin hambun ndia naa ena.
44004017	Malole lenak ita sangga dalak, mita fo dede'ak ia boso losa natanggela sudi bee neu bali. Ma malole lenak boe, ita takatata'uk dua sara, fo ara boso fee nenorik la'e-neu Yesus Eno-dala Masodan bali. Mete ma ara ta nau ramanene, na, ara ralela ralak kana leo!”
44004018	Basa boe ma ranggou falik hatahori kaduak kara raa maso dale reu, de rafada sara rae, “Besa-besa, ee! Ei ta bole manori hatahorir la'e-neu Yesus naa bali!”
44004019	Tehuu Petrus no Yohanis raselu rae, “Soba papa sara du'a aom mara leo. Bee ndia lolen lena? Tungga papa sara parendan do tungga Manetualain parendan?
44004020	Ai mete-mita no ai mata de'em mara, ma ai mamanene no ai ndi'i doom mara dede'ak no'uk ka. Talo bee de ai muste makatema ai bafam, fo ai ta bisa mafada hatahorir bali!”
44004021	Boe ma hatahorir raa fo mana ranggatuuk raole dede'ak naa ka'i seluk kasa bali. Basa de ara mbo'i hatahori kaduak kara raa reu, nahuu ara ta bubuluk hukun nasa talo bee bali. Ma ara oo ramata'u boe, boso losak hatahori no'uk kara marai dea ara ramue. Ara koa-kio Manetualain, nahuu hatahori kekok naa hai ena.
44004022	(Hatahori naa keko lena teuk haa hulu ena, dei de ana bisa la'ok nala.)
44004023	Neu ara rakambo'ik Petrus no Yohanis, boe ma dua sara fali reni sira nonoon nara reu. Basa boe ma ara tui basa hata fo malangga anggama Yahudi malanggan nara ma lasi-lasi hadak kara ka'i sara ena.
44004024	Basa nonoon nara ramanene rala naa, boe ma ara rakabua no dalek esa de hule-haradoi rae, “Manetualain fo mana Koasa Mate'en. Amak fo mana makadadadik lalai ma dae-inak no basa oe-isin.
44004025	Lele uluk Manetualain Dula-dale Malalaon pake ba'i Dauk dadi neu Manetualain mana to'u dede'an ena. Ana nafada memak nae, neu ko hatahori laban Yesus. Ana surak nae: ‘Hatahori numa nusa-nusak laen nara ramanasa ena, nahuu dede'a anik; Ara kada tao lelik, fo adu dede'a huu-su'u taak.
44004026	Manek kara marai dae-bafok ia rakabua fo rae ratati laban Lamatuak; ma malanggan nara rala harak fo reu laban Manetualain no Karistus, ndia Hatahori fo Manetualain henggenee memak kana numa lele uluk mai ena.’
44004027	Hata fo ba'i Dauk surak naa ena, hatematak ia dadi ena. Ma ndia sosoa-ndandaan hatematak ia manggaledok ena. Memak nai kota ia, manek Herodes no nggubenor Pontius Pilatus rakabua ro ai hatahori Isra'el lasi-lasin nara, ma nusak laen malanggan nara ena. De basa sara rala harak fo laban Yesus, Hatahori fo Manetualain henggenee memak kana naa ena.
44004028	Tehuu hatematak ia, ai bubuluk basa naar ndaa tetar no Manetualain hihii-nanaun ena, tungga hata fo Manetualain naketu memak kana numa lele uluk mai ena.
44004029	Hatematak ia hena Lamatuak mete, te ara rangga rakatata'uk ai. Dadi ai moke-hule fo Lamatuak tao mambarani ai. Fo ai la'ok miu tui-bengga Lamatuak Tutui Malolen la'e-neu Yesus neu basa hatahorir rai bee a mesan. Ma ai hae mamata'u hata esa boe na.
44004030	Ai oo moke-hule fo Lamatuak ba'e fee ai koasa, fo ai bisa tao mahai hatahori kamahedik kara boe. Ai oo moke-hule koasa fo tao tanda heran mata-matak kara boe fo hatahorir bubuluk rae, koasa naa, numa Hatahori Malalaok fo Lamatuak nadenuk mai, ndia Yesus. Lamatuak ai huhule-haradoin talo kada ia.”
44004031	Neu ara bei hule-haradoi, te uma fo ara rakabua numa naa, na, nanggenggo. Boe ma Manetualain Dula-dale Malalaon maso nai basa sara dale. De ara kalua fo la'o reu tui-bengga Manetualain Hara Lii Malolen no ta bii-bambik.
44004032	Boe ma basa hatahorir mana ramahere neu Yesus, ara dalek esa ma leo-la'o rasue-laik esa no esa. Ta hambu esa boe na nambadaa, ma esa hii baba'e fee esa sudi hata. Hatahori esa-esak no hata-heto heli-helin, ana koladu fo ara pake sama-sama.
44004033	Boe ma Lamatuak fee koasa neu Ndia nedenun nara, fo rafada hatahori rae, Lamatuak Yesus nasoda fali numa mamaten mai ena. Te ara mete-rita ro sira mata de'e heli-helin na. Boe ma Manetualain fee baba'e-babatik no'un seli neu sara.
44004034	Numa sira naa mai oo, hambu hatahori se'o ndia daen, do, ndia uma heli-helin boe. Doin nara, ana feen neu Lamatuak nedenun nara. De ara pake sara fo koladu soa-neu hatahori no'uk fo mana to'ak kara. Huu naa de ara ta hambu esa to'a kuran hata faa boe na.
44004036	Ha'i netuduk leo Yusuf. Ndia ia, Lewi tititi-nonosin, numa pulu Siprus mai. (Lamatuak nedenun nara roke naden rae, ‘Barnabas’, te nadek naa sosoa-ndandaan, ‘hatahori mana fufu'a hatahori laen dalen’.) Ana neu se'o daen faa, de ana neni doin nara reni Lamatuak nedenun nara reu.
44005001	Tehuu faik naa oo hambu touk esa, nade Ananias boe. Saon, nade Safira. Dua sara oo se'o sira daen faa boe.
44005002	Tehuu dua sara rala harak fo rafuni doik ketuk numa dae naa belin mai. Ara se'o basa dae naa, boe ma Ananias neu nafada Lamatuak nedenun nara nae, “Ai bei fo se'o heni ai daen faa. Hatematak ia ai nau fee basa doin nara neu Manetualain.”
44005003	Tehuu Petrus nahara berak neun nae, “Heeh! Ananias! O sudi mala selik kana! Talo bee de o bei malak mafuni doik numa dae o se'ok naa mai? O dalem manggarau ndoos, nahuu o tungga nitur malanggan hihii-nanaun. O mambarani la'e esak kana pepeko-leleko Manetualain Dula-dale Malalaon!
44005004	Talo ia! O nau se'o dae naa do, ta nau se'o sana oo, naa numa kada o mai boe. Mete ma o se'o henin ena, na, o nau fee doin katemak do taa oo, naa numa kada o mai boe. Tehuu talo bee de o bisa tao talo naa? O soba-soba tao manggoa ai hatahori dae-bafok ia, tehuu ta hambu hatahori esa boe na bisa tao nanggoa Manetualain!”
44005005	Ananias namanene nala Petrus kokolan talo naa, nggengger neu ma lenggu henin neu daer, de maten tutik ka. Basa hatahorir fo mana ramanene dede'ak naa, ramata'u ralan seli.
44005006	Basa boe ma ta'e anak hida maso dale reu, de ara mboti-mbalu Ananias ao-mbaa mamaten fo reu ratoin.
44005007	Basa de nai rarain li'u telu bali, boe ma Ananias saon maso dale mai. Tehuu ana ta bubuluk mandadik naa.
44005008	Boe ma Petrus natanen nae, “Talo bee, ina? Ina sara se'o heni dae naa, de belin ndia ena, do?” Ana naselu nae, “Tebe, Papa. Dae belin ndian ena.”
44005009	Boe ma Petrus nahara berak neun nae, “Talo bee de o mua o saom mala harak esa, fo sangga soba Lamatuak Dula-dalen? O mete leo! Hatahori mana bei fo ndoro roo o saom reu ratoin naa, ara fali ena. Doo-doo faa bali te ara oo ndoro reni o ao-mbaa mamaten fo reu ratoin neu o saom boboan boe.”
44005010	Inak naa namanene Petrus kokolan naa, nggengger neu ma ana lenggu neu, de maten tutik ka neu mamanan. Neu ta'e anak kara raa maso fali, ara mete neu te inak naa oo maten ena boe. De ara ndoro reni ao-mbaa mamaten fo reu ratoin neu saon boboan.
44005011	Boe ma hatahorir fo mana ramahere neu Yesus naa, ara ramata'u. Ma basa hatahori laen fo mana ramanene harak la'e-neu Ananias no Safira mamaten naa oo ramata'u boe.
44005012	Faik naa, Yesus nedenun nara tao tanda heran no'un seli, de hatahorir mete-rita. Nedenuk kara raa soa maso reni Manetualain Uma Huhule-haradoi Ina-huun dale reu. Ara rakabua ro dalek esa numa Manek Soleman Uma Loos.
44005013	Faik naa oo, hatahori no'uk ka koa Lamatuak Yesus hatahorin nara boe. Mete ma hambu hatahori fo bei ta namahere neu Yesus, na, ana ta nambarani maso neu nakabua no sara nai naa.
44005014	Tehuu hatahori fo mana namahere neu Yesus, ara boe tamba ramano'u. Hambu touk ma inak boe.
44005015	Faik naa dede'ak mata-matak kara raa dadi talo naa ena, losa hatahorir reni hatahori kamahedik kara mai, de ara ralololi sara reu nene'ik lain numa dalak tatain. Huu ara du'a rae, “Mete ma Petrus no Yohanis la'ok resik ia, na, leo mae ara la'e kada lalaon nara oo, hatahori kamahedik kara iar hai boe.”
44005016	Boe ma hatahorir mai ta ramaketu, ruma nggorok kara marai kota Yerusalem tatain mai. Ara ndoro reni sira hatahori kamahedin nara, de Lamatuak nedenun nara tao rahai basa sara. Ma ara oo nuni roo sira hatahorin fo nitu sa'ek kara boe, de Lamatuak nedenun nara husi heni basa nitur raa.
44005017	Huu Lamatuak Yesus nedenun nara ue-tataon de hatahori mana tungga sara tamba ramano'u, boe ma malangga anggama Yahudi malangga ina-huun no ndia tia-lain nara numa partei Saduki mai, ndee neu boto liin nara.
44005018	Huu naa de reu humu rala Yesus nedenun nara, fo sese sara reni bui dale reu.
44005019	Tehuu le'odaen naa oo, Manetualain atan esa numa nusa tetuk do inggu temak mai, neni bui naa neu boe, de ana soi lelesun. Basa boe ma ana nuni sara dea reu. De ana kokolak nae,
44005020	“Hatematak ia ei la'o memak meni Manetualain Uma Huhule-haradoi Ina-huun miu. Miu mafada basa-basan neu hatahorir marai naa, fo ara tungga Lamatuak Eno-dalan fo Neni Masoda Beuk ia.”
44005021	Neu be'e-mai huhua anan, ara tao tungga Manetualain atan numa nusa tetuk do inggu temak mai hara hehelun naa. Boe ma ara maso reni Uma Huhule-haradoi Ina-huuk bebelan reu, de ara ranori hatahorir maruma naa. Ta dook ka boe ma malangga ina-huuk naa no ndia tia-lain nara mai sama-sama ro hatahori mo'o-inahuun nara ma lasi-lasi hadak kara ruma Isra'el katematuan mai. Ara rakabua fo rae parisa dede'a anggama la'e-neu Lamatuak Yesus nedenun nara. De ara radenu hatahori mana manear reu rala Petrus asa numa bui mai, fo ara rae raole dede'ak naa.
44005022	Tehuu neu hatahori mana manear raa losa bui, Petrus asa ta rai naa ena. Boe ma hatahori mana manear reu rafada hatahori mo'o-inahuuk kara numa mamana neole dede'a anggama naa.
44005023	Ara tui rae, “Papa sara boso mamanasa. Neu ai losa bui, ai mete-mita basa lelesun nara mana nggoe nisak kara. Ma basa manear rambariik rai naa. Tehuu neu ai madenu sara soi lelesu fo ai maso, ai ta mete-mita hata-hata nai naa.”
44005024	Malangga anggama Yahudir ma malangga mana manea Manetualain Uma Huhule-haradoi Ina-huun ramanene rala naa, boe ma basa sara panggananaa ramanggonggoak kana, nahuu mopo dudu'a neulaun nara ena.
44005025	Basa boe ma hambu hatahori esa mai nafada nae, “Papa sara mamanene dei! Hatahorir fo ei oka sara ruma bui dale naa, sira dea ia! Hatematak ia ara rambariik fo ranori hatahorir rai Uma Huhule-haradoi Ina-huuk ia!”
44005026	Malangga mana manea Uma Huhule-haradoi Ina-huuk namanene nala naa, boe ma nanggou ndia ana nunin nara fo reu humu seluk Petrus no nonoon nara. Tehuu malanggan naa ana nunin nara ramata'u, nahuu hatahori no'uk kara bei nenene Petrus kola-kola. Ara du'a rae, “Boso losak hatahori no'uk kara ramue-anggik fo ara toko batu neu ita.” Huu naa de, neu faik fo ara humu seluk Petrus asa, ara ta rambarani ha'i sara no nekesetik.
44005027	Basa boe ma ara to'u roo Petrus asa reni mamana neole dede'ak reu. De malangga ina-huuk natane sara
44005028	nae, “Ai ka'i ei ena, fo boso manori hatahorir la'e-neu Hatahori fo nau neni eno-dala masoda beuk naa, hetu? Eir ia langga batu! De ei ta nau hosek neu ai parendan bali, te ei tao tungga kada ei hihiim! Ei miu fee nenorik miu-mai ndule kota Yerusalem ia. Nok bali ei ndae salak neu ai mae, air ia ndia madenu hatahori fo reu rakanisa Yesus naa.”
44005029	Basa boe ma Petrus nambariik fo dadi neu basa nedenuk kara mana to'u dede'an. De ana naselu nae, “Ama nggara ein! Mete ma hambu hatahori dae-bafok parendan fo laban Manetualain hihii-nanaun, na, ai ta bisa tungga. Tehuu ai muste tungga kada Manetualain parendan!
44005030	Hatahori fo mana soi fee ai eno-dala masoda beun naa, ndia Yesus. Ndia naa, ndia Hatahori fo ei paku makanisan numa ai ngganggek lain ena. Numa lele uluk mai, ita ba'in nara hii kada hule-haradoi neu Manetualain. Manetualain naa, ndia tao nasoda falik Yesus numa mamaten mai ena!
44005031	Hatematak ia Manetualain so'uk nala Yesus fo dadi neu Ndia lima konan ena. De Yesus to'u koasa sama leo mane ina-huuk. Ana soi dalak ena fo hatahorir hambu nekembo'ik numa sira sala-singgon nara mai. Ana nau fee dalak neu ita hatahori Isra'el ia, fo ita hahae numa basa ita sala-singgon nara mai, de lenggu fali fo tungga falik Manetualain eno-dala ndoon. No dalak naa, Manetualain dalen bisa dadi makasufu losa Ana ta tino ita hatahori Isra'el asa salan ena bali.
44005032	Ita iar, mete-tita to ita mata de'e heli-helin tae, memak Yesus maten ena, tehuu Ana nasoda fali numa mamaten mai. Hatematak ia Manetualain Dula-dale Malalaon oo nafada dede'ak ia neu hatahori, fo mana tungga Yesus Eno-dala Masodan boe.”
44005033	Basa hatahorir fo mana ranggatuuk ruma mamana parisa dede'ak naa ramanene rala Petrus kokolan naa, boe ma ara luri losa rae hala risa Lamatuak nedenun nara.
44005034	Tehuu numa naa oo, hambu hatahori esa nanggatuuk fo tungga parisa dede'ak naa boe. Hatahori naa, nade Gamaliel. Hatahori no'uk ka fee hada-horomatak neun, huu hatahori ia, meser malelak esa numa partei anggama Farisi mai. Neu Petrus kokolak basa, boe ma ara rae hala risan. Tehuu Gamaliel nambadeik fo nadenu hatahorir le'a roo Petrus asa dea reu.
44005035	Neu ara dea reu ena, boe ma Gamaliel mulai kokolak neu basa malanggan maruma naar nae, “Toranoo nggara ein! Ita muste besa-besa dei! Boso losak ita hai-lai tao manggarauk neu hatahorir ia. Ita muste pake dudu'a naruk dei.
44005036	Ei bei masaneda neu hatahori esa, nade Teudas. Ana mate doon seli ena, tehuu neu ana bei nasoda, ana so'uk aon nae, ndia naa, hatahori mo'o-inahuuk, losa nangganuni nai rarain hatahori natun haa. Tehuu neu hatahorir rakanisan, ana nunin nara ralai sasarak, losa hatematak ia hatahori fo mana tunggan naa, ta ita esa idu-matan boe na. Ara ralai mopo matan nara ena.
44005037	Boe ma ei muste masaneda tutuik esa bali. Lelek naa, ndaa no man-parendar surak hatahori dedesin nara ndule nusak katematuan. Hambu hatahori esa, nade Yudas, numa profensi Galilea mai. Hatahori no'uk ka tunggan boe. Tehuu hatahorir oo hala risan boe. De hatahorir fo mana tunggan oo ralai sasarak kii-konak kana boe, losa ita ta mete-tita sara ena.
44005038	Dadi hatematak ia toranoo nggara ein, au dudu'ang talo kada ia: Hae takanisa sara. Ela sara ruma naa. Te sira nenorin ma sira tatao-nono'in naa, mete ma numa hatahori dae-bafok mai, na, ta nakataka nala dook, neu ko mopo henin.
44005039	Tehuu mete ma nenorik ia memak numa Manetualain mai, na, neu ko ei ta bisa tao hahae sara. Huu naa de ei muste besa-besa dei. Boso losak ei mesa ngga ndia laban Manetualain.” Basa sara ramanene rala naa, boe ma ara rakahou a leo, tungga Gamaliel nenori-nefadan.
44005040	Basa boe ma ara roke ro nedenuk kara raa maso dale reu, de ara radenu hatahorir fo popoko sara. Popoko basa, boe ma ara ka'i sara fo ta bole seseik Yesus naden bali. Basa de ara mbo'i sara reu.
44005041	Boe ma nedenuk kara raa kalua la'o ela mamana neole dede'ak naa. Ara du'a rae, leo mae sira naden nara raboo, nahuu sira tungga Yesus ena, tehuu ara oo ramahoko boe, nahuu Manetualain du'a nae, sira randaa hambu susa-sonak talo naa. Huu naa de dalen nara ramahoko ralan seli.
44005042	De tungga faik, ara reu ranori hatahorir rae, “Hatahori fo Manetualain henggenee memak kana numa lele uluk mai naa, ndia Yesus.” Boe ma ara oo tui-bengga dede'ak naa taa-taa nai hatahorir uman nara, ma nai Uma Huhule-haradoi Ina-huuk boe.
44006001	Faik naa, Lamatuak Yesus hatahorin nara tamba ramano'u ena. Tehuu ara pake dede'ak dua. Sira ketuk ndia hatahori Yahudi mana kokolak pake dede'a Aram. Ma ketuk bali ndia hatahori Yahudi mana kokolak pake dede'a Yunani. Doo-doo boe ma, hambu dede'ak mori-dadi nai bubuak kaduak kara iar. Bubuak mana kokolak pake dede'a Yunani dalen nara ta neulauk neu bubuak mana kokolak pake dede'a Aram. Ara kokolak rae, “Ia, ta ndaa ia! Mete ma ei banggi-ba'e nana'ak tungga faik, na, ei boso mambera seserik! Te ai ina falun nara ta hambu sira baba'en.”
44006002	Huu naa de Lamatuak nedenu kasalahunu duan nara raa roke rakabubua basa Lamatuak Yesus hatahorin nara. De ara kokolak rae, “Basa toranoo nggara ein! Mete ma ai hahae fo kada maono-lalau ei nana'a-nininum, na, naa oo bisa boe, tehuu naa ta nandaa! Huu air ia muste fee nenorik la'e-neu Manetualain Dede'a-kokolan makandoo.
44006003	Dadi ai dudu'am leo iak: Malole lenak ei here hatahori hitu numa ei mai. Sangga hatahori see fo naden malole, ana bisa nanonoo no see a mesan, ana nalela dalak no'uk ka, ma Manetualain Dula-dalen ndia nakalala'ok leleo-lala'on. Mete ma ei here mala hatahori leo naak ena, na, dei fo ai so'uk kasa fo ara raono-lalau nana'a-nininuk kara raa.
44006004	No dalak naa, ai bisa hule-haradoi no'uk lenak ma fee nenorik la'e-neu Manetualain Dede'a-kokolan.”
44006005	Basa boe ma ara rakaheik Petrus asa kokolan naa. De ara here rala hatahori hitu. Ndia: Hatahori esa nade Stefanus. Hatahori naa namahere tebe-tebe neu Lamatuak Yesus ma Manetualain Dula-dale Malalaon paken. Ndia nonoon laen nara, sira: Felipus, Prokorus, Nikanor, Timon, Parmenas, ma Nikolas numa kota Antiokia mai. Ndia ia ta hatahori Yahudi, tehuu ana maso anggama Yahudi ena.
44006006	Boe ma ara roo hatahori kehituk kara fo ara here rala kara raa ena reni Lamatuak nedenun nara reu. De nedenuk kara raa ndae liman nara reu sara, ma hule-haradoi fo so'uk kasa dadi reu hatahori mana maono-lalau nana'a-nininuk, fo basa hatahori kadi'ik kara hambu baba'ek koko-baba'uk.
44006007	Huu naa de Manetualain Dede'a-kokolan nara natanggenggela sudi bee neu. Ma hatahori fo mana tungga Yesus Eno-dala Masodan naa, tamba ramano'u rakandoo nai Yerusalem. Hambu malangga anggama Yahudi no'uk ka oo, lali reni Yesus hatahorin nara reu boe.
44006008	Faik naa, Manetualain natudu Ndia dale susuen no'un seli neu Stefanus. Ana oo fee koasa boe fo Stefanus bisa tao tanda heran ma dede'ak ta hoho'ak kara, fo hatahori no'uk ka mete-rita ro mata de'e heli-helin nara.
44006009	Numa naa, hambu hatahori Yahudi hida fo maruma mamana dae dook kara mai. Ndia kota Kerene, kota Aleksandria, profensi Kilikia ma profensi Asia. Fai bakahulun, ara dadi reu hatahori laen ata-daton nara, tehuu mate'en boe ma sira lamatuan nakambo'ik kasa. Hatahori iar reu rakabua numa Yerusalem. Ara rasi'e maso reni uma huhule-haradoik esa, nade ‘Nekembo'ik numa Ata-datok mai’. Boe ma la'e esa, ara ramanene Stefanus kokolan ena, tehuu ara ta hii sana, de ara mulai rareresi roon.
44006010	Tehuu Stefanus naa, hatahori fo malelan seli, nahuu ana kokolak pake Manetualain Dula-dale Malalaon koasan. De ara ta bisa tao rasenggin.
44006011	Huu naa de ara sangga dala manggarauk. Boe ma ara reu kosu rala hatahori ketuk, mita fo ara reu kokolak pepeko-leleko rae, “Ai mamanene hatahori ia kokolak ta neulauk neu Musa no Manetualain! Memak ana nakadadaek naa!”
44006012	Ara dudunggu hatahorir, losa hatahori Yahudi lasi-lasi hadan nara, ma meser anggamar oo ramanene boe. Ara ramanene talo naa, boe ma ramanasa. Ara reu humu rala Stefanus, de ara le'a roon neni mamana neole dede'a anggama neu.
44006013	Sira sakasii pepeko-lelekon nara kokolak fua ndae dede'a pepekok la'e-neu Stefanus rae, “Hatahori ia soa kokolak manggarauk taa-taa la'e-neu Uma Huhule-haradoi Ina-huuk. Ma ana oo, hii kada kokolak nakalulutu Manetualain parendan nara, fo ba'i Musa nakonda sara fee ita ena boe.
44006014	Ai oo mamanene ana kokolak ena boe nae, Yesus, Hatahori Nasaret naa nae nandefa heni Uma Huhule-haradoi Ina-huuk ia. Ma Ana oo nae nakalulutu basa ita hadan hohoro-lalanen, fo ba'i Musa nakondan fee ita naa ena boe!”
44006015	Basa boe ma basa hatahorir fo mana ranggatuuk numa mamana neole dede'a anggama naa mete ramumula Stefanus, nahuu idu-matan nasa'a sama leo Manetualain atan nara ruma nusa tetuk do inggu temak mai idu-matan ia.
44007001	Basa boe ma malangga anggama Yahudi malangga Ina-huun natane Stefanus nae, “Ara rakasasa'ek salak neu o naa, tebe do taa?”
44007002	Stefanus naselu nasafali nae, “Ama nggara ma toranoo nggara ein! Soba ei nenene au dei. Lele uluk ita ba'in Abraham bei ta lali ela ndia nggoro-tadu huun. Tehuu Manetualain fo ta neni babanggak natudu aon neun ena. Manetualain parenda neun nae, ‘Muu leo, la'o ela o nusam ia ma la'o ela o nufanelum mara. O la'o leo, muni nusak esa muu dei fo Au atudun neu o!’ Basa boe ma ana la'ok numa dae Mesopotamia mai, fo nae lali neni kota Haran neu.
44007004	De ana la'o ela hatahori Kasdim asa nusan fo lali neni kota Haran neu. Neu ama bonggin mate, boe ma Manetualain nuni nalan lali neni dae Kana'an ia mai, ndia dae fo ama sara ma toranook kara leo hatematak ia.
44007005	Lelek naa Manetulain ta ba'e fee dae hangga esa boe na numa nusak ia mai fo dadi neu ba'i Abraham dae pusakan. Tehuu Manetualain helu-bartaa memak kana ena nae, neu ko Ana fee dae ia neun fo dadi neu ndia tititi-nonosin nara dae pusakan. Naa te lelek naa ba'i Abraham bei ta hambu ana bonggik esa boe na.
44007006	Tehuu Manetualain kokolak neun nae, ‘O tititi-nonosim mara neu ko reu leo nai hatahori laen nusan. Neu ko hatahori tuni-ndeni sara, de tao sara dadi reu ata-dator ma tao hoho'ak kasa losa teuk natun haa.
44007007	Tehuu basa teuk natun haa naa, na, neu ko Au fee huku-dokik neu nusak mana tao o tititi-nonosim mara dadi reu sira ata-daton. Basa boe ma o tititi-nonosim mara la'o ela nusak naa, fo reni mamanak ia mai fo hule-haradoi roke makasi neu Au.’
44007008	Ana kokolak basa talo naa, boe ma Ana ndara fangga hehelu-bartaak naa no dalak sunat, fo dadi tanda nae, ba'i Abraham no tititi-nonosin nara, dadi reu Manetualain hatahorin ena. Basa de neu bonggi heni ndia anan Isak faik falu, boe ma Abraham sunat ana. Basa de Isak sunat anan Yakob. Basa de Yakob oo sunat ndia ana tou kasalahunu duan nara raa boe, neu faik fo esa-esak bei fo bonggi henin faik falu. Basa iar, sira ita hatahori Yahudir bei-ba'in nara.
44007009	La'e esa, ita bei-ba'in nara dalen mbiri sira fadin Yusuf, losa ara se'o henin de ana neu dadi ata-dato numa dae Masir naa. Tehuu Manetualain ta la'o ela nita sana.
44007010	Huu naa de Manetualain nakambo'ik kana numa basa susa-sonan mai. Manetualain oo ba'e feen malelak boe, fo ana bisa nalela dalak no'uk ka losa manek Masir suen, de so'uk kana dadi nggubenor neu dae Masir katematuan. Ma ana oo to'u koasa nai uma manek dale boe.
44007011	Basa boe ma fai ndoe-la'as daka nala dae Masir ma dae Kana'an. Fai ndoe-la'as naa, sudi selik kana, losa hatahori no'uk ka doidoso nai bee a mesan. Huu naa de lelek naa, ita bei-ba'in nara oo ta bisa hambu nana'ak hata esa boe na.
44007012	Tehuu ba'i Yakob namanene harak nae, hambu nana'ak nai dae Masir. Boe ma ana nadenu anan nara, ndia ita bei-ba'in nara iar, fo ara reni dae Masir reu fo hasa nana'ak nai naa.
44007013	Ara hasa rala boe ma ara fali. Neu nana'an nara raa basa, boe ma Yakob nadenu seluk kasa soba fali reu hasa nana'ak numa dae Masir naa bali. Neu ara reu seluk naa, dei de Yusuf buka dalen nae, ndia ia, sira toranoo bonggin Yusuf. Basa naa, dei de Yusuf nakalelelak nufanelun nara raa reu manek Masir.
44007014	Basa boe ma Yusuf noke fo ndia ama bonggin no basa ndia nufanelun lala'en lali reni dae Masir reu. Basa sira fo mana reni naa reu, hambu hatahori hitu hulu lima.
44007015	Dadi Yakob lali neni dae Masir neu losa ana no ita bei-ba'in nara mate numa naa.
44007016	Tehuu doon seli, boe ma ara reni falik bei-ba'ir dui-roun reni nggoro Sikem nai dae Kana'an reu. De ara ratoi dui-rouk kara raa reu mamana rates fo fai bakahulun ba'i Abraham hasa nalak numa Hemor tititi-nonosin nara mai ena.”
44007017	Stefanus tuti ndia kokolan nae, “Basa iar dadi, nahuu Manetualain helu-bartaa memak nae, neu ko Ndia fee dae pusaka neu Abraham nai mamanak naa. Neu mulai deka faik fo Manetualain tao natetu Ndia hehelu-bartaan naa, ita hatahori Yahudir tamba tamano'u nai dae Masir naa ena.
44007018	Lelek naa, mane beuk esa mulai to'u parenda numa dae Masir. Tehuu ana ta bubuluk la'e-neu Yusuf.
44007019	Manek naa heheta-tatabu nakamiminak ita hatahorin. Ndia ia manggaraun seli neu ita bei-ba'in nara. Boe ma ana nakasetik kasa fo ara nggari heni ana mbimbila anan nara, mita fo mate sara.
44007020	Lelek naa, ba'i Musa inan bonggi nalan. Kanak aon mana momote ndoos. Ndia inan no aman ta tao tungga manek naa parendan. Ara rakaboi rafuni kanak naa numa sira uman, losa bulak telu.
44007021	Neu ara ta bisa rafuni rala sana nai sira uman dale ena, boe ma reu nggari henin. Tehuu manek Masir ana inan esa nita kanak naa, boe ma here nalan de nakabibibin sama leo ndia ana bonggin ia.
44007022	Huu naa de hatahori Masir asa ranori basa sira malelan nara neu Musa, losa mesa kana dadi neu hatahori ta hoho'ak. Ma ndia naa, malela kokolak ma malela ue-osa.
44007023	Neu Musa teuk haa hulu ena, boe ma ana neu nau nalelela aok no ndia hatahorin Isra'el mesa kasa.
44007024	Neu ana dea neu, boe ma ana mete-nita hatahori Isra'el esa hambu popokok numa hatahori Masir esa mai. Ana neu tulun ndia hatahori Isra'el, de hala nisa hatahori Masir naa.
44007025	Musa nae hetuk ko ndia hatahorin bubuluk nae, Manetualain nadenu ndia ena, fo neu nakambo'ik kasa numa sira susa-sonan nara mai. Tehuu ara bei ta ralela dede'ak naa.
44007026	Neu be'e-mai, Musa kalua bali fo neu tiro-dangga ndia hatahorin Isra'el asa. Boe ma ana mete-nita hatahori dua ratutu. Ana nau fee dua sara dame, de nae, ‘Heeh! Ei dua ngga ia ka'a-fadik kara. Tehuu talo bee de ei dua ngga matutu talo ia?’
44007027	Tehuu hatahori fo mana popoko ndia nonoon naa tola heni ba'i Musa neni tataik neu, de nae, ‘See ndia so'uk o dadi neu ai malanggan? Ma see ndia so'uk o dadi neu ai mana maketu-maladi dede'an boe?
44007028	O du'a mae, o nau tao misa au, sama leo o tao misa hatahori Masir afik ka naa, do?’
44007029	Musa namanene nala naa, boe ma ana hu'a nalai la'o ela Masir. De ana neu leo numa hatahori Median asa nusan. Ana sao numa naa, boe ma ara bonggi rala ana touk dua.
44007030	Basa teuk haa hulu, boe ma Musa neni mamana mada mbi eik esa neu deka no letek esa fo hatahorir rae, Letek Sinai. Numa naa, Manetualain atan numa nusa tetuk do inggu temak mai, kalua numa a'i mana mbilak dale nai ai huu kadi'ik esa naa, fo natonggo no Musa. Ai huuk naa a'i na'an, tehuu ta kade sana.
44007031	Musa mete-nita naa, boe ma ana namananauk kana. De ana nggani mata neu fo ana nau bubuluk hata naa. Tehuu nggengger neu ma ana namanene Lamatuak kokolak numa a'i naa dale mai nae,
44007032	‘Au ia, o bei-ba'im mara Manetualain; ndia ba'i Abraham, ba'i Isak, ma ba'i Yakob Manetualain.’ Musa namanene nala naa, boe ma ana namata'u nalan seli losa ana dere faku-faku, ma ana ta nambarani botik matan fo mete ai huuk fo a'i na'ak naa.
44007033	Basa boe ma Lamatuak kokolak seluk bali nae, ‘Musa! O mambariik nai dae malalaok. Buka heni o tatabu eim!
44007034	Boso du'a mae, Au lilii heni Au hatahoring Isra'el asa marai Masir naa ena. Taa! Au bei asaneda sara. Au bubuluk sira doidoson. Au amanene ara rakuu-rakau roke tulu-falik ena. Dadi hatematak ia Au konda fo uu akambo'ik kasa. Mai ia dei! Au ae adenu o fo fali muni Masir naa muu.’
44007035	No dalak naa, Manetualain fo mana natudu aon numa a'i dale naa, parenda Musa fo fali neni Masir neu. Manetualain here nalan fo neu nakambo'ik hatahori Isra'el asa numa sira doidoson mai. Musa ia, ndia fai bakahulun fo hatahorir ratanen rae, ‘See ndia so'uk o dadi neu ai malanggan?’ Tehuu hatematak ia Manetualain mesa kana ndia so'uk nalan!
44007036	Basa boe ma Musa fali neni Masir neu. Numa naa, ana tao tanda heran ta hoho'ak kara. Basa de ana nuni noo hatahori Isra'el asa kalua la'o ela Masir. Ana nuni noo sara ladi Tasi Mbilas, boe ma ara la'ok ndule mamana nees losa teuk haa hulu dalen.
44007037	Musa mesa kana nafada hatahori Isra'el asa nae, ‘Neu ko Manetualain so'u nala hatahori esa numa ei taladam mai fo Ana dadi neu Ndia mana to'u dede'an, sama leo Ana so'uk nala au ia.’
44007038	Musa sama-sama no ita hatahorin Isra'el asa ruma mamana nees. Ana ndia dadi neu lelete soa-neu ita bei-ba'in nara ro Manetualain atan numa nusa tetuk do inggu temak mai. Ata naa nakonda Manetualain Dede'a-kokolan neu Musa, fo natudu ita eno-dala masodak tetebes. Dede'a-kokolak kara raa ndia Manetualain nakonda sara numa letek Sinai.
44007039	Leo mae talo naa oo, tehuu ita bei-ba'in nara ta nau nenene neu Musa boe. De ara timba henin, fo ara rasuu kada fali reni Masir reu.
44007040	Boe ma ara reu kokoe Harun rae, ‘O fadim Musa nuni noo ita kalua numa dae Masir naa mai ena. Tehuu hatematak ia ai ta bubuluk kana nai bolok bee. De ai moke fo o tao fee ai bua sosonggok, mita fo ana mesa kana ndia la'ok nuni ai.’
44007041	Basa boe ma ara tao rala patong esa dadi bua sosonggok. Buas naa rupan sama leo sapi ana esa. De ara tati-mbau banda fee bua sosonggok naa. Boe ma ara feta rame-rame, nahuu dalen nara rameda dai no bua sosonggok fo ara doki ralak renik sira lima heli-helin.
44007042	Manetualain mete-nita naa, de nasadea sara. Basa boe ma ara mulai songgo-tanggu neu hata manai lalai, ndia leo ledo, bulan ma nduuk kara. Tehuu Manetualain la'o ela sara talo naa leo. Naa, ndaa no hata fo Manetualain mana to'u dede'an nara surak numa lele uluk mai ena rae, ‘Heeh! Hatahori Isra'el ein! Teuk haa hulu dalen ei la'ok ndule mamana nees naa, boe ma ei tati-mbau bandar fo ei makaluku-makatele neu Au, do, ei songgo-tanggu neu see?
44007043	Ei ta koa-kio neu Au! Tungga faik ei kada songgo-tanggu neu ei patong sosonggom mara. Ei soa maso-kalua meni nitu Molok uma sosonggon miu. Ei oo soa songgo-tanggu neu nduuk esa nitun, nade Refan boe. Dadi ei kada songgo-tanggu neu hata fo ei dokin menik ei lima heli-helim ena. Huu naa de neu ko Au piru heni ei meni dook ka miu, meni Babel boboan naa miu.’ ”
44007044	Stefanus tuti kokolan nae, “Manetualain natudu fee ba'i Musa mamana huhule-haradoik esa rupan. Boe ma Musa sara rambadedeik Laa Huhule-haradoik esa fo ara taon numa banda rouk ma temak mai tungga rupak naa. De hatahori Isra'el asa mai hule-haradoi neu Manetualain numa naa. Mete ma ara lali numa mamanak esa mai reni mamanak esa reu, na, ara ofe heni Laa Huhule-haradoik naa, boe ma ara fufutun, fo ndoro renin neni mamana beuk neu. Numa mamanak naa, ara rambadedeik seluk Laak naa.
44007045	Mai fai bakahiton, neu lelek Yosua sara ratati laban hatahori nusa-nusak laen nara marai dae Kana'an, Manetualain husi kalua heni hatahori nusa laen nara raa. Basa boe ma Ana baba'e nusak naa neu ita bei-ba'in nara. Neu lelek ara reu le'a rala nusak naa, ara oo ndoro reni Manetualain Laa Huhule-haradoin de renin neni mamanak naa neu boe. Laak naa, nambariik nakandoo numa naa losa mane Dauk to'u parenda.
44007046	Mane Dauk ia hule-haradoi neu Manetualain sama leo ita ba'in Yakob asa oo hule-haradoi neun boe. Boe ma Dauk tao namahoko Manetualain dalen, de Manetualain fee baba'e-babatik neun. Basa de ana noke-hule neu Manetualain fo ana ndia nambadedeik Uma Huhule-haradoi Ina-huu beuk.
44007047	Tehuu Dauk anan Soleman ndia nambadedeik Manetualain Uma Huhule-haradoi Ina-huun.
44007048	Tehuu ita bubuluk tae, Manetualain mana Demak Mate'en ta leo nai uma fo hatahori dae-bafok taok, nahuu lele uluk Manetualain mana to'u dede'an esa surak memak kana ena nae,
44007049	‘Lalai naa, Au kadera man-parendang. Ma dae-inak naa, Au mamana tatabu eing. Talo bee de ei bisa mambadedeik fee Au uma esa fo nandaa Au leo uu naa? Ta bisa dadi!
44007050	Te lalai ma dae-inak no basa oe-isin lala'en, Au ndia akadadadik sara na.’ ”
44007051	Basa boe ma Stefanus tuti kokolan, de ana mboka sara nae, “Ei memak hatahori dae-bafo langga batuk kara! Ei sama leo hatahori ta mana malela Manetualain, ma ta nau nenene neu sana. Ei hatahori mana laban Manetualain, sama leo bei-ba'ir lele uluk kara fo rasadean. Hatematak ia ei bei mae laban Manetualain Dula-dale Malalaon bali, do?
44007052	Ei bei-ba'im mara oo tao susa-sonak taa-taa neu Manetualain mana to'u dede'an nara boe. Soba ei mafada: mana to'u dede'ak see ndia ara ta tao doidosok neun? Ta hambu, hetu! Lele uluk Manetualain mana to'u dede'an nara soa rafada memak rae, neu ko Manetualain nae nadenu Ndia Hatahori Malalaon mai. Tehuu ei bei-ba'im mara hala risa Manetualain mana to'u dede'an nara. Losa ei mesa ngga oo sangga dalak boe, fo pake hatahori laen hala risa Manetualain Hatahori Malalaon naa.
44007053	Ma Manetualain atan nara maruma nusa tetuk do inggu temak mai oo reni basa hadak hohoro-lalanen nara fo Manetualain nae feen neu ita boe, tehuu ei ta nau tao matak.”
44007054	Neu hatahorir fo mana ranggatuuk raole dede'ak ramanene rala Stefanus kokolan naa, ara bubuluk memak rae, ana ndae salak neu sara. De dalen nara mana kikitok kara ma ara hehengguk nisin nara.
44007055	Tehuu Stefanus fo Manetualain Dula-dale Malalaon maso nai ndia dale naa, botik matan de mete lalai neu. Numa mamanak naa, ana mete-nita Manetualain ta neni babanggak, ma Lamatuak Yesus nambariik nai Manetualain boboa konan, nai mamana hada-horomatak mate'en.
44007056	Boe ma Stefanus kokolak nae, “Talo ia ama nggara ein. Au mete-ita lalai natahuka, ma Hatahori Dae-bafo Isi-isik nambariik nai mamana hada-horomatak mate'en nai Manetualain boboa konan.”
44007057	Hatahori mana maole dede'ak kara raa ramanene rala naa, boe ma ara sena ndi'i doon nara. De ara mboka radenu Stefanus nakatema bafan. Boe ma basa sara rakaboku rame-rame fo reu ruru'i-paparun.
44007058	Basa de ara le'a roroso roon neni kota dea neu. Boe ma sakasiir buka heni sira badu dean, fo ratoto'u sara reu hatahori ta'e anak esa. Hatahori naa nade Saulus, ana dadi neu sira hatahori mana makabubusan. Basa boe ma ara reu toko rakamiminak Stefanus pake batu.
44007059	Neu ara bei toko Stefanus, boe ma ana nanggou no haran nahere nae, “Lamatuak Yesus! Au faing deka-deka ena. Simbok mala au leo!”
44007060	Basa boe ma ana ndole de diku neu luu-langgan, boe ma ana nanggou no haran nahere seluk bali nae, “Amak, boso fee sara lemba-rasaa kilu-salak ia!” Basa boe ma ketu ani hahaen, de maten.
44008001	(1a) Saulus oo numa mamanak naa boe, de ana simbok no malole ara hala risa Stefanus. (1b-2) Neu Stefanus maten naa, hambu hatahori hida hii ralan seli neu Lamatuak. Ara reu ha'i rala Stefanus ao-mbaa mamaten, fo reu ratoin, ma ara bu'i rakarereu neun. Numa faik naa mai, hatahorir mulai tao susa-sonak neu Lamatuak Yesus hatahorin nara marai kota Yerusalem, losa ara doidoso ralan seli. Basa boe ma ralai sasarak reni profensi Yudea ma profensi Samaria reu. Basa sara ralai, ela kada Yesus nedenun nara ruma Yerusalem.
44008003	Tehuu Saulus sangga dalak nakandoo fo nae nakalulutu Yesus hatahorin nara. Ana neu sangga sara sudi rai mamanak bee. Ana maso-kalua basa umar fo neu sangga sara. Leo mae touk do inak oo, ana humu neni sara, fo ana tee sara reni bui dale reu boe.
44008004	Leo mae hatahorir tao susa-sonak neu Yesus hatahorin nara losa ara ralai sasarak, tehuu ara ta hahae tui-bengga Lamatuak Yesus Tutui Malolen soa-neu hatahorir sudi rai bee.
44008005	Ha'i netuduk leo, faik esa Felipus neni kota esa nai profensi Samaria neu, fo nafada basa hatahorir raa nae, “Yesus naa, Karistus, ndia Hatahori fo Manetualain henggenee memak kana numa lele uluk mai ena.”
44008006	Neu hatahori no'uk kara mete-rita tanda heran nara fo ana taok, boe ma ara rakabua fo nenene ratalolole hata fo ana kokolak.
44008007	Ha'i netuduk leo, numa mamanak naa oo hambu hatahori fo nitu sa'ek kara boe. Nitur raa kalua la'o ela hatahori, boe ma ara eki tingga-tingga. Hambu hatahori kekok kara ma hatahori ei dokak kara oo hai memak boe.
44008008	Huu naa de hatahorir marai kota naa dalen nara ramahoko ralan seli.
44008009	Numa kota naa hambu hatahori malelak esa, nade Simon. Doon seli ena, ana pake ndia koasa makiun fo ana teka-doki hatahori Samariar. Ana koa aon nae, “Au ia, hatahori ta hoho'ak!”
44008010	Dadi numa kota naa mai, kakana anak do hatahori mo'ok, touk do inak, basa sara kola-kola hatahori naa naden rae, “Awii! Hatahori ia sudi selik kana! Hata fo ana taok naa numa Manetualain koasan mai!” Huu ndia koasa makiun, de hatahorir soa paken numa fai uluk mai.
44008012	Tehuu hatematak ia ara ramanene Felipus nanori sara la'e-neu Manetualain parenda-koasan. Ma ana oo natudu dalak fo ara bisa maso dadi reu Manetualain hatahorin renik Yesus naden boe. Hatahori no'uk ka ramanene rala naa, boe ma ara ramahere fo maso dadi reu Lamatuak nufanelun. Touk ma inak, basa sara oo dadi leo naak boe. Huu naa de ara hambu saranik.
44008013	Ta bubuluk te Simon oo namahere ma nau dadi neu Yesus hatahorin boe. De ara saranin. Basa boe ma ana tungga no Felipus neni bee a mesan neu. Neu ana mete-nita tanda heran nara fo Felipus taok naa, boe ma ana kakale langgan nae, “Awii! Mana dadi leo iak ia, sudi selik kana ena!”
44008014	Faik naa, Lamatuak Yesus nedenun nara marai Yerusalem ramanene rae, hatahorir marai profensi Samaria ramahere neu Manetualain Tutui Malolen ena. Basa boe ma ara radenu Petrus no Yohanis reni naa reu.
44008015	Neu dua sara losa naa, boe ma ara bubuluk rae, hatahorir marai naa bei ta simbo Manetualain Dula-dale Malalaon. Ara hambu kada saranik pake Yesus naden mesa kana. Boe ma Petrus no Yohanis ndae liman nara reu hatahorir raa, ma ara hule-haradoi fo hatahori Samariar oo hambu Manetualain Dula-dale Malalaon boe. Boe ma hatahorir raa simbo memak kana.
44008018	Faik naa, Simon mete-nita dua sara ndae liman nara reu hatahorir raa, de ara simbo Manetualain Dula-dalen. Boe ma Simon soro fee Petrus ma Yohanis doik, de noke nae,
44008019	“Ama nggara ein, ee! Ei fee koasa naa neu au boe. Fo mete ma au nau ndae limang neu see a mesan lain, na, ara oo simbok Manetualain Dula-dale Malalaon boe.”
44008020	Tehuu Petrus mbokan nae, “Ndua hadak neu o, ma o doim naa. O du'a mae, o bisa hasa Manetualain Dula-dale Malalaon koasan munik doik? Taa! Hatahori ta bisa hasa Manetualain Dula-dalen!
44008021	O ta maena haak hata esa boe na neu Manetualain Dula-dalen, nahuu o dalem ta ndoos. O kada sangga dalak a mesan.
44008022	O hahae numa o kilu-salam ia neu leo. Malole lenak o hule-haradoi neu Lamatuak fo mete ma bisa, na, Ana koka heni o dudu'a-a'afi kaboo mburum.
44008023	Au bubuluk ae, o dalem sofek no dale mana mbirik, ma hambu dede'a manggarauk no'uk ka futu-pa'a o!”
44008024	Boe ma Simon hule dua sara nae, “Ama nggara ein! Mete ma talo naa, na, ei tulun hule-haradoi fee au, mita fo neketook fo ei kokolak bebeik kara ia, boso la'e au.”
44008025	Boe ma Petrus no Yohanis tui-bengga Lamatuak Yesus Tutui Malolen lala'en, ma ara rafada Lamatuak Dede'a-kokolan numa kota naa. Basa de ara fali reni Yerusalem reu. Nai sira dala lala'on naa, ara tuli nai nggorok kara marai profensi Samaria, fo reni Lamatuak Yesus Tutui Malolen fee hatahorir marai naa.
44008026	Boe ma Manetualain atan numa nusa tetuk do inggu temak mai nadenu Felipus nae, “Ana nggee! O la'ok tungga dalak mana kona neu. Tungga dala raak fo numa kota Yerusalem mai tora losa nusa Gasa naa.”
44008027	Felipus namanene nala parenda naa, boe ma ana la'o tutik ka. Neu ana bei la'ok numa dalak naa, boe ma ana mete-nita hatahori esa. Hatahori naa, hatahori mo'o-inahuuk esa numa nusa Etiopia mai. Ana ndia koladu ina manek Kandake hata-heton lala'en. Ana bei fo hule-haradoi basa numa Yerusalem, de hatematak ia ana fali neu ngga sa'e kareta. Neu Felipus mete-nitan, ana nanggatuuk lees numa kareta naa lain. Ana lees Manetualain mana to'u dede'an ba'i Yesaya susuran.
44008029	Boe ma Manetualain Dula-dalen nadenu Felipus la'ok deka-deka neni kareta naa neu, fo natonggo no hatahori naa.
44008030	Neu ana sangga deka ena, boe ma namanene hatahori naa lees numa ba'i Yesaya susuran mai. De ana natanen nae, “Papa! Papa nalela hata fo papa lees naa, do taa?”
44008031	Boe ma hatahori naa naselu nae, “Taa. Muste hambu hatahori esa fo nafada sosoa-ndandaan neu au dei, dei fo au bisa alela. Hene lain mai fo manggatuuk mua au nai ia.”
44008032	Susurak fo ana lees naa, liin talo ia: “Ara le'a reni Ndia, sama leo hatahori le'a reni bibi lombo, fo rae halan. Ana oo dadi sama leo bibi lombo ana boe, fo hatahori nggute bulun, tehuu Ana ta nakuu-nakau faa boe na. Ana ta buka bafan, ma ana ta naselu dede'a de'ek esa boe na.
44008033	Basa boe ma ara rakadadaek kana. Ara raketu Ndia dede'an ta tungga tetun. Lelek naa, ara tao risan, naa te Ana ta naena salak hata esa boe na. Huu naa de ita ta bisa kokolak hata faa boe na la'e-neu Ndia tititi-nonosin.”
44008034	Hatahori mo'o-inahuuk naa lees basa talo naa, boe ma ana natane Felipus nae, “Talo bee? Ba'i Yesaya ia kokolak la'e-ndaa ndia aon do, ana kokolak la'e-ndaa hatahori laen?”
44008035	Boe ma Felipus nanori fee amak ia, Lamatuak Yesus Tutui Malolen. Ana mulai numa Yesaya susuran bebeik kara naa, fo natudun dalak tungga Yesus.
44008036	Neu ara bei la'ok numa dalak, amak naa mete-nita oe numa lee dale. Boe ma ana nggero Felipus kokolan, de fee hahambun nae, “Papa! Soba mete dei, hambu oe ndia naa. Mete ma papa nau, na, mai ita konda fo papa sarani au nai ia leo.”
44008037	[Basa boe ma Felipus naselu nae, “Mete ma memak papa mamahere tebe-tebe neu Lamatuak Yesus, na neu, ta hambu kai-baak. Mai ita konda fo au sarani papa.” Boe ma ana manaku nae, “Au amahere tebe-tebe ae, Yesus naa, Hatahori fo Manetualain henggenee memak kana numa lele uluk mai ena. Ndia naa, Manetualain Anan.”]
44008038	Basa boe ma amak naa nadenu fee ndia karetan nambariik. De ara konda fo maso reni oe naa dale reu. Boe ma Felipus saranin numa naa.
44008039	Dua sara bei fo kalua numa oe mai, boe ma Manetualain Dula-dale Malalaon so'u noo Felipus neni mamanak laen neu. Hatahori mo'o-inahuuk naa ta mete-nita sana ena. De amak naa la'ok nakandoo, ma dalen namahoko nalan seli.
44008040	Tehuu Felipus toda numa nggorok esa, nade Asotus. Numa nggorok naa mai, ana la'ok nakandoo fo tui-bengga neu hatahorir la'e-neu Lamatuak Yesus Tutui Malolen. Ana la'ok tuli-tuli ndule basa nggorok kara, losa kota Kesarea.
44009001	Faik naa, Saulus ndindia ma tao doidosok taa-taa neu hatahorir mana tungga Yesus. Ana oo sangga dalak fo nae tao nisa sara. Huu naa de ana neni anggama Yahudir malangga ina-huun neu,
44009002	fo noke susura koasar fo ana neni fee malangga uma huhule-haradoik kara marai kota Damsik naa. Ana noke fo mete ma ana natonggo no hatahorir mana tungga Yesus Eno-dala Masodan, leo mae touk do inak, na, ana humu ma futu-pa'a nala sara fo le'a noo falik kasa reni Yerusalem reu.
44009003	Ana no nonoon nara simbo rala susura koasar raa, boe ma ara reni Damsik reu. Neu ana deka no kota naa ena, nggengger neu ma manggaledok esa nanggahadok numa lalai mai nasa'a tetar neu Saulus.
44009004	De lenggu henin tutik ka neu daer. Boe ma ana namanene harak esa kokolak noon nae, “Saulus! Tao hata de o tao doidosok neu Au talo ia?”
44009005	Saulus natane nae, “Papa fo mana kokolak ia, see?” Harak naa naselu nae, “Au ia, Yesus, fo o soa tuni-ndeni malan seli.
44009006	Hatematak ia mambadeik fo maso muni kota dale muu leo. Nai naa dei fo Au afada o ae, o muste tao hata.”
44009007	Ndia nonoon nara ramanene harak naa liin, tehuu ara ta mete-rita hatahori esa boe na. Boe ma mopo dudu'an nara losa ara ta bisa kokolak hata-hata.
44009008	Basa boe ma Saulus nambadeik. Ana soba nalaak matan, tehuu ana ta bisa mete-nita hata esa boe na ena. Boe ma ara to'u rala liman, de le'a roon maso neni kota Damsik neu.
44009009	Faik telu dalen, ana ta bisa mete-nita hata-hata. Ma ana ta na'a-ninu hata esa boe na.
44009010	Hambu Lamatuak Yesus hatahorin esa numa naa, nade Ananias. Lamatuak mai natudu matan neun nok bali nai me'i-afe dale, de nanggou neun nae, “Ananias!” Ananias nataa nae, “Ia, Lamatuak!”
44009011	Lamatuak nafada nae, “Mai dei. O muu sangga Au hatahoring esa. La'o muni dalak esa muu, nade Dala Ndoos, nai hatahori esa uman. Hatahori naa, nade Yudas. Nai naa, o sangga hatahori kota Tarsus esa, nade Saulus. Hatematak ia hatahori naa bei hule-haradoi.
44009012	Au oo feen ninitak boe nae, neu ko hambu touk esa neni ndia mai. Ndia o, Ananias. De o muu fo ndae limam neun, mita fo ana mete-nita nasafali.”
44009013	Tehuu Ananias naselu nasafalin nae, “Talo ia, Lamatuak! Ai mamanene hatahori tui numa kii-konak mai la'e-neu hatahori naa ena, nahuu ana tao doidoso nalan seli neu Lamatuak hatahorin nara nai Yerusalem. Losa ara ta bisa-bisa ena!
44009014	Hatematak ia ai mamanene seluk bali rae, malangga anggamar feen koasa fo mai humu nabasa hatahorir fo mana maso tungga Lamatuak Yesus Eno-dala Masodan.”
44009015	Tehuu Lamatuak kokolak bali neu Ananias nae, “Leo mae talo naa oo, hatematak ia o kada muu boe! Huu Au here alan ena fo neu sosoi dalak, mita fo ana neni Au Hara Lii Maloleng fee neu hatahori nusa-nusak laen nara, manek kara ma fee hatahori Isra'el asa boe.
44009016	Ma neu ko Au atudun, mita fo ana bubuluk doidosok matak bee ndia nahanin, nahuu ana tungga Au.”
44009017	Ananias namanene Lamatuak kokolak talo naa, boe ma ana la'o neni uma naa neu, de ana maso dale neu. Boe ma ana ndae liman neu Saulus, de nae, “Ka'a Saulus. Lamatuak Yesus fo ka'a mete-mitan numa dalak, neu ka'a ia mai naa, Ana ndia nadenu au mai fo atonggo ua ka'a. Ana nadenu au hule-haradoi ma ndae limang neu ka'a, mita fo ka'a bisa mete-mita bali. Ma Ana nau fo ka'a simbok Ndia Dula-dale Malalaon.”
44009018	Neu ana kokolak basa, boe ma Saulus nameda hata esa leo bali i'ak unen, lofa henin numa matan mai, de ana mete-nita nasafali. Boe ma ana nambadeik, de ara saranin.
44009019	Saulus bei leo faik hida dalen bali no Lamatuak Yesus hatahorin nara numa kota Damsik.
44009020	Ma ana neu maso nakandoo neni hatahori Yahudir uma huhule-haradoin neu, de ana nafada sara nae, “Ei nenene matalolole! Memak Yesus, tebe-tebe Manetualain Anan.”
44009021	Basa hatahorir heran ma pangganaa ramanene Saulus kokolak talo naa. Boe ma ara rakokola aok rae, “Ndia ia ndia nakalulutu Yesus hatahorin nara ruma Yerusalem, hetu? Basa de ana ia mai, fo nae humu neni sara, reni malangga anggama Yahudi malanggan nara reu! Talo bee ia ena?”
44009022	Tehuu Saulus soa natudu bukti nae, Yesus naa, ndia Karistus fo Manetualain helu-bartaa numa lele uluk mai ena, fo Ana nae nadenun mai. Saulus fee nenorik no neulaun seli talo naa, losa hatahori Yahudir ta rasenggi sana. No dalak naa, Saulus lele'a-nonoren tamba faik, tamba namo'o.
44009023	Ta dook ka boe ma hatahori Yahudir rala harak fo rae tao risa Saulus.
44009024	Tehuu Saulus hae nala sira dudu'a manggaraun naa. Hatahorir tepan hatu-leledon numa kota lelesun nara, fo rae tao risan.
44009025	Tehuu le'odaek esa boe ma Saulus nonoon hida ha'i ralan, de ara rakondan neu lo'ak esa dale tungga kota tembon. No dalak naa, ana bisa nalai la'o ela kota Damsik.
44009026	Basa boe ma Saulus neni Yerusalem neu. Losa naa, ana nae neu nakabua no Lamatuak Yesus hatahorin nara. Tehuu basa sara ramata'un, nahuu ara du'a rae, ana kada kekedik tao aon leo hatahori kamaherek fo mana tungga Lamatuak Yesus. Tehuu dei fo ana humu nasafali sara.
44009027	Boe ma hambu hatahori esa, nade Barnabas. Ana ndia nalelelak Saulus neu Lamatuak Yesus nedenun nara ruma naa. Ana tui sara la'e-neu hata fo mandadik neu Saulus numa dalak naa ena. Ana oo nafada nae, Saulus natonggo no Yesus ena. Ma Lamatuak oo kokolak matan noon ena boe. Ana oo tui sara, Saulus naa nemberanin nafada hatahorir maruma Damsik la'e-neu Lamatuak Yesus Eno-dala Masodan.
44009028	Basa sara ramanene rala naa, boe ma ara simbok Saulus. De ana leo sama-sama no sara numa kota Yerusalem. Ana oo nambarani tui-bengga Lamatuak Yesus Tutui Malolen neu see a mesan, te ana ta namata'u, na.
44009029	Ana oo nakaseseluk dede'ak no hatahori Yahudi hida fo mana kokolak pake dede'a Yunani. Tehuu ara ta nau simbok ndia kokolan, huu naa de ara sangga dalak fo rae tao risan.
44009030	Tehuu neu Lamatuak Yesus hatahorin nara ramanene rala rae, hatahorir sangga dudu'a-a'afi manggarauk talo naa ena, boe ma ara roo Saulus neni kota Kesarea nai tasi tatain neu. Basa de ara radenu falik kana neni kota Tarsus neu.
44009031	Boe ma Yesus hatahorin nara maruma profensi Yudea, profensi Galilea ma profensi Samaria, leo-la'o ro mole-damek. Ara tamba ramano'u. Ara tungga Lamatuak hihii-nanaun. Boe ma Manetualain Dula-dale Malalaon tao natea dalen nara.
44009032	Faik naa, Petrus soa la'o ndule sudi bee a neu fo tiro-dangga Lamatuak hatahorin nara. Faik esa ana neu tiro-dangga sira mana leo nai nggoro Lida.
44009033	Numa naa, ana natonggo no touk esa, nade Eneas. Hatahori naa ein kekok, de ana ta bisa nambadeik numa mamana susunggun mai, teuk falu dalen ena.
44009034	Petrus kokolak neun nae, “Eneas! Hatematak ia, Yesus Karistus tao nahai o. De mambadeik leo! Mafafa'u o mamana susunggum!” Hatahori naa namanene talo naa, boe ma ana nambadeik tutik ka.
44009035	Basa hatahorir maruma nggoro Lida ma nggoro Saron mete-rita Eneas hai talo naa ena, boe ma basa sara ramahere neu Lamatuak Yesus.
44009036	Faik naa, hambu inak esa nade Tabita, fo leo numa tasi tataik nai kota Yope. (Inak naa naden tungga dede'a Yunani nae, ‘Dorkas’, fo sosoa-ndandaan nae, ‘rusa’). Ana namahere Lamatuak Yesus. Ma ana soa tao hata fo neulauk kara neu hatahorir, ma ana soa tulu-fali neu hatahori kasian nara.
44009037	Faik naa ina Tabita tuda hedis, de maten. Boe ma radiun oe, ma ara mboti-mbalu ao-mbaa mamaten, de ralololin neu ndia kaman manai tadak lain.
44009038	Neu faik naa ara ramanene rae, Petrus nai kota Lida ena, kota esa fo nai rarain la'o eik doon fai seserik esa numa kota Yope mai. Boe ma ara radenu hatahori dua reu tungga Petrus rae, “Papa! Ai hule fo papa mai lai-lai nai Yope dei.”
44009039	Petrus namanene nala naa, boe ma ana nambadeik fo ana tungga memak no sara. Losa naa, boe ma ana maso nakandoo neni ina Tabita kaman dale neu. Kama naa sofek ena no ina falur fo mana mai bu'i rakarereu nai naa. Ara ratudu Petrus sira badun ma bua-lo'a laen nara fo Dorkas soo-seu fee sara ndia bei masodan.
44009040	Petrus nadenu basa sara kalua numa kama naa mai. Boe ma ana sendek luu-langgan fo hule-haradoi. Basa boe ma ana nasare mbali mamates naa neu, de ana kokolak nae, “Tabita! Mambadeik leo!” Nggengger neu ma inak naa nalaak matan. Neu ana mete-nita Petrus, boe ma ana nambadeik de nanggatuuk.
44009041	Petrus to'u nala liman fo tulun nambaririik kana. Boe ma Petrus nanggou ina falur ma hatahori laen nara fo fee falik inak mana nasoda falik numa mamaten mai naa neu sara.
44009042	Mandadik naa tutuin natanggela sudi bee neu ndule kota Yope katematuan, losa hatahori no'uk ka ramahere neu Lamatuak Yesus.
44009043	Petrus leo numa naa faik hida dalen bali numa hatahori esa uman. Hatahori naa nade Simon. Ndia ue-osan, soa tao nalao banda rouk.
44010001	Faik naa, hambu soldadu Roma esa nade Kornelis. Ana dadi komedan neu soldadu natun esa. Ara ruma dook ka mai, ruma Italia mai. Ana leo nai kota Kesarea.
44010002	Dalen hii nalan seli neu Manetualain, ma ndia uma isin nara oo leo naak boe. Tehuu hatahori Roma laen nara ta leo naak. Ana tulu-fali hatahori hata taak no'uk ka, ma ana soa hule-haradoi neu Manetualain.
44010003	Faik esa, nai rarain li'u telu ledo bobon, nok bali nala me'i ia, ana mete-nita no manggaledo ndoos Manetualain atan esa numa nusa tetuk do inggu temak mai de nanggoun nae, “Kornelis!”
44010004	Neu Kornelis mete-nita ata manuma nusa tetuk do inggu temak mai naa, boe ma ana namata'u nalan seli. De ana natane nae, “Hata ia, Papa?” Ata naa naselu nae, “Lamatuak namanene o huhule-haradoim mara ena, ma Ana nasaneda o dale malolem neu basa hatahorir. De Lamatuak loti-mete o.
44010005	Dadi hatematak ia fee hatahorir reni kota Yope reu, fo reu tungga roo hatahori esa nai naa mai, nade Simon Petrus.
44010006	Ana leo taak nai uma esa nai tasi tatain, no hatahori esa soa tao nalao banda rouk. Naden oo Simon boe.”
44010007	Neu ata numa nusa tetuk do inggu temak mai naa la'o ela Kornelis, boe ma ana nanggou ndia hatahori mana maue-osan dua, ma soldadun esa fo dalen oo hii nalan seli neu Lamatuak boe.
44010008	Kornelis tui basa dede'ak kara raa, boe ma nadenu sara reni kota Yope reu.
44010009	Neu be'e-mai, nai rarain ledo namatetu, Kornelis nedenun nara sangga deka Yope ena. Oras naa, Petrus hene neni Simon uman tadak lain neu fo hule-haradoi.
44010010	Ana bei hule-haradoi, tehuu ana oo nameda ndoe boe. Ana nahani hatahorir raole mei. Neu ana bei hule-haradoi talo naa, boe ma Manetualain fee ninitak neun nok bali ana nala me'i.
44010011	Ana mete-nita leo bali lalai natahuka, boe ma tema loak esa toda, doko-doko neu bu'un haa sara. Boe ma temak naa mulai konda mai.
44010012	Nai temak naa dale, ana mete-nita banda mata-matak kara, ndia banda ei haak, banda mana manodo-manamak ma mbuik mata-matak kara.
44010013	Boe ma ana namanene harak esa nadenun nae, “Pe'u! Mambadeik leo! Tunu-hala heni bandar ia fo mu'a leo!”
44010014	Tehuu Petrus naselu nae, “Ta bisa, Papa! Boso talo naa! Au bei ta u'a ita banda leo naak kara! Ai hatahori Yahudir maluli basa bandar raa!”
44010015	Tehuu harak naa naselu nasafali nae, “Mete ma Manetualain kokolak ena nae, hata esa malalaok, na, o boso mae hata naa manggenggeok bali!”
44010016	Temak naa toda talo naa losa la'e telu, boe ma ana neni so'uk fali lalai neu.
44010017	Basa de Petrus bei dudu'a neu mai, fo sangga bubuluk me'is naa sosoa-ndandaan hata. Ndaa no oras naa, Kornelis ana nunin nara losa Simon uman. Ara rambariik numa uma lelesu bafan ena.
44010018	Boe ma ara ranggou rae, “Ai sangga fuik esa fo ana leo taak nai uma ia. Naden Simon Petrus. Fama te papa malelan, do?”
44010019	Faik naa, Petrus bei du'a-du'a sangga bubuluk me'is naa sosoa-ndandaan, tehuu Manetualain Dula-dale Malalaon nafadan nae, “Pe'u, ee! Hambu hatahorir rai dae, ara mai sangga o.
44010020	O konda fo tungga mua sara leo. O dalem boso babati. Leo mae hatahorir raa ta hatahori Yahudi, tehuu o boso nunute sara ma tao sara leo hatahori manggenggeok, tungga hatahori Yahudi dala-hadan. Au ia ndia adenu sara mai rala o.”
44010021	Boe ma Petrus konda fo neu natonggo no sara, de nae, “Au ia ndia ei sanggak. Ei parluu au hata?”
44010022	Boe ma ara raselu rae, “Hambu soldadu Romar komedan esa ndia nadenu ai ia mai. Ndia naa, komedan neu soldadu natun esa. Ndia dalen ndoos, ma hii nalan seli neu Manetualain. Hatahori Yahudi no'uk ka bubuluk hatahori ia dale malolen ena. Bei fo ndia afik ka Manetualain atan numa nusa tetuk do inggu temak mai, nadenu ai malanggan fo noke papa neni ndia uman mai, fo ana nau namanene papa kokolan.”
44010023	Petrus namanene nala naa, boe ma ana noke sara fo ara sunggu taak le'odaen naa nai naa. Neu be'e-mai boe ma ara rambadeik, de Petrus la'o no sara. Hambu hatahori hida ruma Lamatuak hatahorin marai Yope, reu ranonoo ro sara.
44010024	Le'odaen naa ara sunggu numa dalak, de be'e-mai dei de ara losa kota Kesarea. Ara losa Kornelis uman, te ana nahani memak kasa ena. Ana nakabubua nala ndia nufanelun ma tia-lai eik esan nara ruma naa ena.
44010025	Neu Petrus nae maso uma naa dale neu, Kornelis nalaik mata neu, de sendek luu-langgan neu Petrus ein fo nakaluku-nakatele neun.
44010026	Tehuu Petrus nambadedeik kana, boe ma nae, “Ka'a! Mambariik leo. Boso makaluku-makatele neu au. Au ia, hatahori dae-bafok biasa sama leo ka'a boe.”
44010027	Kornelis namanene nala naa, de ana nambariik. Boe ma dua sara mulai kola-kola fo maso uma dale reu. Basa boe ma Petrus mete-nita hatahori no'uk ka rakabua fo ara rahanin numa naa ena.
44010028	Ana mete ndule basa sara, de ana kokolak nae, “Toranoo nggara ein. Ei bubuluk memak ai hatahori Yahudi dala-hadan ena. Tungga ai dala-hadan, na, ai ta bole makabua-maesa mia hatahori laen nara. Hata-bali maso meni uman nara dale miu. Tehuu Manetualain natudu au ena nae, mete ma Ndia mesa kana kokolak ena nae, hata esa malalaok, na, au boso ae naa manggenggeok. Dadi hatematak ia au ta bole nunute neu hatahori laen bali. Tehuu au muste tao sara leo au nufanelu heli-heling.
44010029	Huu naa de, neu ei mai tungga au, au la'o tutik kana. Au ta aeok, nahuu Lamatuak nafada leo naak neu au ena. Tehuu soba ei mafada dei! Ei parluu au hata nai ia?”
44010030	Boe ma Kornelis tui basa-basan nae, “Faik haa maneuk kara, neu ledo sangga bobok ena, au hule-haradoi numa au umang ia. Nggengger neu ma, hambu touk esa nambariik numa au matang. Bualo'a-papaken naa nanggadilak.
44010031	Boe ma ana nanggou au nae, ‘Kornelis! Lamatuak namanene o huhule-haradoim ena. Ma Ana nasaneda o dale malolem neu basa hatahorir.
44010032	De hatematak ia, madenu hatahorir reni Yope reu, fo tungga reni hatahori esa nai naa, nade Simon Petrus mai. Ana leo taak nai uma esa nai tasi tataik, nai hatahori mana tao nalao banda rouk. Naden oo Simon boe.’
44010033	Huu naa de au adenu memak hatahorir fo reti tungga papa. Ai moke makasi malan seli, nahuu papa mai tutik ka. Dadi hatematak ia ai makabua nai ia, fo nau nenene basa hata fo Manetualain nadenu papa nafada neu ai!”
44010034	Boe ma Petrus kokolak nae, “Hatematak ia, dei de au bubuluk ae, Manetualain naa, tebe-tebe mete basa hatahorir leo esak kara. Ana ta memete matak nae ia hatahori Yahudi, ma laen hatahori ta Yahudi.
44010035	Mete ma hambu hatahori numa nusak do leo bee a mesan mai fo dalen ndoos, ma ana soa hule-haradoi neu Manetualain, boe ma tungga kada Manetualain hihii-nanaun, na, hatahori naa tao namahoko Manetualain dalen.
44010036	Ei bubuluk hata fo Manetualain nafada neu ai hatahori Isra'el ena nae, Ndia nadenu Karistus naa ena, ndia Yesus. Basa de Yesus naa, mate fo tao mole-dame hatahori dae-bafok no Lamatuak. Ana oo ndia naena haak parenda neu basa hatahorir boe.
44010037	Ei oo mamanene ena hata fo ana dadi nai profensi Yudea katematuan ena boe. Tutuik naa mulai numa Yohanis nafada hatahorir nae, ara muste hahae numa sira sala-singgon nara mai. Ma ara muste hambu saranik fo dadi neu tanda nae, sira malole ro Manetualain ena.
44010038	Basa boe ma Manetualain fee Ndia Dula-dale Malalaon neu Yesus, hatahori Nasaret naa. Manetualain oo fee Ndia koasan neu Yesus boe. De Yesus maso-kalua nggorok kara fo tao tatao malole fee hatahorir. Ma Ana tulun hatahori fo nitur malangga ina-huun nakasususak kana. Ana tao talo naa, nahuu Manetualain sama-sama no Ndia nakandoo.
44010039	Air ia, ndia mete-mita no ai mata de'e heli-helin, hata fo Ana taok numa kota Yerusalem ma hatahori Yahudir nggoro-tadun katematuan. Leo mae talo naa oo, tehuu hatahori bei paku londan neu ai ngganggek losa maten boe.
44010040	Ana mate tebe-tebe, tehuu neu bei-nesan boe ma Manetualain tao nasoda falik kana numa mamaten mai. De Ana natudu aon, fo hatahorir bubuluk rae, tebe-tebe Ana nasoda fali numa mamaten mai ena.
44010041	Tehuu ta basa hatahorir mete-ritan, te kada ai mesa ngga. Neu Ana nasoda fali numa mamaten mai naa, ai soa mi'a-minu sama-sama mian. Manetualain oo here nala ai dadi sakasii boe fo miu tui-bengga Yesus Tutui Malolen neu hatahori no'uk kara sudi rai bee.
44010042	Dadi Manetualain ndia nadenu ai fo miu mafada no manggaledon la'e-neu Hatahori fo Ana henggenee memak kana numa lele uluk mai naa, ndia Yesus. Ma Manetualain oo so'uk nala Yesus dadi neu Mana Maketu-maladi Dede'ak boe, fo mana naena haak nae, see ndia neu ko bisa nasoda nakandoo no Manetualain, ma see ndia taa. Yesus naa, ndia naketu-naladi dede'ak soa-neu hatahori fo mana matek ena ma hatahori fo bei masodak kara.
44010043	Numa lele uluk mai, Manetualain mana to'u dede'an nara basa sara oo kokolak la'e-neu Yesus ia boe rae, basa hatahorir fo mana ramahere neun, neu ko Manetualain simbok kasa, ma Manetualain neu ko koka heni sira sala-singgon nara.”
44010044	Neu Petrus bei kola-kola talo naa, te medak neu ma Manetualain Dula-dale Malalaon konda neni basa hatahorir fo mana nenene Petrus naa neu.
44010045	Numa naa oo, hambu Petrus nonoon hatahori Yahudir, fo ara sama-sama roon numa kota Yope mai naa boe reni Kornelis uman nai kota Kesarea reu. Neu ara mete-rita hatahori no'uk kara raa simbok Manetualain Dula-dalen, boe ma ara heran bali-bali, nahuu ara bei fo mete-rita Manetualain fee Ndia Dula-dalen neu hatahori ta Yahudi.
44010046	Ara ramanene hatahorir marai Kornelis uman naa kokolak pake dede'ak mata-matak kara, ma ara koa-kio Manetualain. Boe ma Petrus kokolak nae,
44010047	“Ei mesa ngga mete leo! Hatahori iar oo simbo rala Manetualain Dula-dalen ena, sama leo ita boe. Dadi hatematak ia, mai fo ita sarani sara leo. Ta hambu esa boe na bisa ka'i bali.”
44010048	Boe ma Petrus nadenu fo ara sarani Kornelis no hatahorir fo maruma naa, fo ara maso dadi reu Lamatuak Yesus hatahorin. Basa boe ma ara roke fo Petrus leo no sara faik hida bali, dei fo ara feen fali neni Yerusalem neu.
44011001	Petrus bei ta fali, tehuu Yesus nedenun nara ma hatahori kamaherek laen nara marai Yerusalem ramanene rala ena rae, hatahori ta Yahudi simbok rala Lamatuak Tutui Malolen ena.
44011002	Dadi neu Petrus fali losa Yerusalem, hambu hatahori kamaherek hida ruma partei Yahudi mai fee salak neun
44011003	rae, “Heeh! O tao talo bee naa ena? O bubuluk ita dala-hadan, do taa? O mambarani maso muni hatahori ta Yahudi uman muu! Mu'a-minu mua sara bali! Ta bole tao talo naa, te sira raa, bei ta tungga rita ita dala-hada sunat! Ita ta tandaa takabua to sara!”
44011004	Boe ma Petrus tui basa hata fo ana dadi ena nae,
44011005	“Faik esa, neu au bei numa kota Yope, ndaa no au uu hule-haradoi, boe ma Lamatuak fee au ninitak sama leo me'is. Au mete-ita leo bali lalai natahuka, boe ma tema loak esa toda mai, neni londak neu bu'un haa sara. Boe ma temak naa mulai konda neni au mai.
44011006	Neu au titino neni temak naa dale neu, boe ma au mete-ita banda mata-matak kara, ndia banda ei haak, banda mana manodo-manamak ma mbuik mata-matak kara. Basa bandar raa, ita hatahori Yahudir banda nelulin nara.
44011007	Boe ma au amanene harak esa nadenu nae, ‘Pe'u! Mambadeik leo! Tunu-hala bandar ia fo mu'a leo!’
44011008	Tehuu au aselu ae, ‘Ta bisa, Papa! Boso talo naa! Au bei ta u'a ita banda leo naak kara! Basa bandar raa, ita hatahori Yahudir taluli sara!’
44011009	Tehuu harak naa naselu nasafali nae, ‘Mete ma Manetualain kokolak ena nae, hata esa malalaok, na, o boso mae ndia manggenggeok bali!’
44011010	Au mete-ita temak naa toda talo naa losa la'e telu, boe ma ana neni so'uk fali lalai neu.
44011011	Ndaa no faik naa, hambu hatahori telu losa uma naa. Ara ruma Kesarea mai fo sangga au.
44011012	Boe ma Manetualain Dula-dale Malalaon nafada au nae, ‘O konda fo muu la'o tungga hatahorir ia leo. O dalem boso babati. Leo mae sira raa, ta hatahori Yahudi, tehuu o boso nunute sara, fo tao sara leo manggenggeok.’ Neu au amanene basa talo naa, ita toranoon hatahori nee ia, ara oo la'ok tungga sama-sama ro au meni Kesarea miu boe. Numa naa, ai basa ngga maso meni komedan soldadu Roma esa uman dale miu.
44011013	Komedan naa tui nae, fai hida maneuk kara ndia mete-nita Manetualain atan numa nusa tetuk do inggu temak mai nambariik numa ndia uman, de nae, ‘Madenu hatahorir reni Yope reu fo roke hatahori esa, nade Simon Petrus.
44011014	Dei fo hatahori naa natudu o, ma mua basa o uma isim mara, Lamatuak eno-dalan talo bee fo tao nasoi-nasoda ei, ma koka heni ei sala-singgom mara.’
44011015	Huu naa de au mulai atudu Lamatuak Eno-dala Masodan neu sara. Medak neu ma, Manetualain Dula-dale Malalaon konda neu basa hatahorir raa, sama leo ita oo simbo talan ndia fai maneuk kara raa ena boe.
44011016	Au mete-ita ara oo simbo Manetualain Dula-dalen talo naa boe, ma au asaneda Lamatuak Yesus kokolan fai bakahulun nae, ‘Yohanis sarani ei pake kada oe, tehuu neu ko Manetualain nae tao ta hoho'an lenak neu ei, ndia Ana fee Ndia Dula-dale Malalaon neu ei.’
44011017	Manetualain mesa kana ndia fee Ndia Dula-dalen neu hatahori laen nara raa, tetar leo Ana fee neu ita boe. Dadi ei hihiim nau au laban Manetualain, do talo bee? De au ae kokolak hata bali?”
44011018	Ara ramanene Petrus nasala'e aon talo naa, boe ma ara ta fee salak neun ena bali. De basa sara koa-kio Manetualain rae, “Awii! Sudi selik kana! Manetualain soi dalak ena fo hatahori laen nara oo bisa la'o ela sira leleo-lala'o kasalan nara boe, fo Manetualain koka heni sala-singgon nara, de ara oo hambu masodak rakandoo ro Ndia boe.”
44011019	Fai maneuk kara neu ara rakanisa basa Stefanus, boe ma ara mulai tao doidosok ma rakasususak Yesus hatahorin nara. Huu naa de ara ralai sasarak sudi bee reu. Ketuk ralai reni profensi Fenisia reu. Ketuk oo reni pulu Siprus reu boe, ma ketuk bali ralai dook ka losa kota Antiokia nai profensi Siria reu. Hatahori mana malaik kara iar oo tui-bengga Lamatuak Yesus Tutui Malolen nai bee a mesan boe. Tehuu ara rafada reu kada sira hatahori Yahudin nara. Ara ta rafada neu hatahori laen nara.
44011020	Tehuu hambu Lamatuak hatahorin nara oo ruma pulu Siprus ma kota Kerene mai boe. Ketuk la'o rakandoo reni kota Antiokia nai profensi Siria reu. Sira iar ndia tui-bengga Lamatuak Yesus Tutui Malolen neu hatahori ta Yahudir marai naa.
44011021	Lamatuak fee Ndia koasan neu sara, losa hatahori no'un seli ramahere Lamatuak Yesus.
44011022	Faik naa, Lamatuak Yesus hatahorin nara maruma Yerusalem ramanene rae, hatahori laen nara rai Antiokia oo ramahere neu Yesus ena boe. Basa boe ma ara radenu hatahori esa, nade Barnabas, fo neu tiro sara rai naa. Barnabas ia, hatahori dalen malole, ma namahere tebe-tebe neu Manetualain. Manetualain Dula-dalen oo nakalala'ok kana boe. Neu ana losa naa, ana mete-nita nae, memak tebe Manetualain naue-osa nai hatahori laen leleo-lala'on nara taladan ena. Boe ma dalen namahoko. De ana fufu'a dalen nara, mita fo ara tungga rakandoo Lamatuak Eno-dala Masodan no tebe-tebe. No dalak naa, Lamatuak hatahorin nara tamba faik, tamba ramano'u.
44011025	Basa boe ma Barnabas neni kota Tarsus neu fo nae neu sangga Saulus.
44011026	Neu ana natonggo noon, ana kokoe Saulus, fo ara sama-sama fali reni Antiokia reu. De dua sara leo ruma Antiokia sama-sama ro Lamatuak hatahorin nara, losa teuk esa. Tungga faik, dua sara fee nenorik la'e-neu Lamatuak Yesus Eno-dalan Masodan neu hatahori no'uk kara. (Numa kota Antiokia naa, dei de hatahori mulai roke Lamatuak Yesus hatahorin nara rae, ‘hatahori Karisten’.)
44011027	Neu dua sara bei ruma Antiokia, hatahori hida ruma Yerusalem mai. Lamatuak nasi'e pake hatahorir raa fo dadi reu Ndia mana to'u dede'an.
44011028	Numa mana to'u dede'ak kara raa mai, hambu hatahori esa, nade Agabus. Manetualain Dula-dalen nafadan nae, “Neu ko hambu fai ndoe-la'as tahoho'ak nai basa dae-bafok katematuan, losa bu'un nara.” Boe ma ana neu nafada seluk hatahorir. (Ndia kokolan naa, ana mori-dadi tebe neu lelek Roma mane ina-huun keser, nade Kladius to'u parenda).
44011029	Lamatuak Yesus hatahorin nara maruma Antiokia ramanene Agabus kokolan talo naa, boe ma ara rala harak fo ara tutu'u doik fee sira toranoon nai Yesus dale marai profensi Yudea fo mana leo-la'o nai susa ma to'a taak dale. Esa-esak fee tungga sira nebe'in.
44011030	Ara tutu'u basa, boe ma ara here Barnabas no Saulus, fo dua sara reni doik kara raa, fo fee sara reu malangga saranik kara marai naa. De malangga saranik kara raa ba'e fee neu hatahori mana susa ma to'a taak kara.
44012001	Faik naa oo manek Herodes mulai tao nala Lamatuak Yesus hatahorin ketuk doidoso ralan seli boe.
44012002	Ana fee parenda neu hatahorir fo reu tati risa Yakobis pake tafa. Yakobis naa, Yohanis ka'a toun.
44012003	Neu Herodes mete-nita nae, Yakobis mamaten neni nemehokok soa-neu hatahori Yahudi malanggan nara, boe ma ana boe tao lena-lenak bali. Ndaa no fai ina-huuk fo seseik kana rae, feta Roti Ta Pake Laru Ta'ik, boe ma ana nadenu hatahorir reu humu rala Petrus bali.
44012004	Humu ralan, boe ma ara teen neni bui dale neu. De ara fee soldadu bubuak haa fo ranea ko nggatik neu Petrus hatu-leledon. Soldadu bubuak esa, hambu hatahori haa. Herodes nau fo naketu Petrus dede'an nai hatahori no'uk kara matan, mete ma feta naa basan ena.
44012005	Dadi neu ara bei oka Petrus numa bui dale, Lamatuak Yesus hatahorin nara hule-haradoi ta ramaketu, roke fo Lamatuak loti-mete Petrus.
44012006	Neu be'e-main, manek Herodes nau naketu Petrus dede'an nai rea matan. Le'odaen naa ara pa'a Petrus pake rante besi dua neu soldadu dua liman nara beke serik numa bui dale. Boe ma ana sunggu nai soldadu kaduak kara taladan. Hambu soldadu laen nara fo ranea rai uma lelesu bafan.
44012007	Medak neu ma, Manetualain atan numa nusa tetuk do inggu temak mai nambariik numa naa, de kama naa nasa'a manggaledo ndoos. Boe ma ata naa fafae nabe'e Petrus nae, “Pe'u, ee! Mambadeik lai-lai!” Hatematak naa, rante besi naa mbo'i henin numa Petrus liman mai.
44012008	Boe ma ata naa nadenun nae, “Olu o badum neu! Ma olu o tabu eim neu!” Petrus papake basa, boe ma ata naa nadenu seluk kana bali nae, “Olu o badu deam neu, fo mai tungga au leo!”
44012009	Petrus tungga ata naa, de ara kalua numa bui dale mai. Tehuu Petrus nae hetu ko ndia kada nala me'i naa. Naa te memak dadi tebe leo naak.
44012010	Neu ara la'o seli mamana neneak kaesan ma kaduan, boe ma ara losa lelesu besik. Lelesu naa soi aon, boe ma dua sara kalua, de ara tungga dala mana neni kota neu. Medak neu ma, Manetualain atan naa, la'o ela Petrus mesa kana numa naa.
44012011	Ata naa mopon, boe ma Petrus nameda nasafali de nae, “Memak tebe, ee! Hatematek ia au bei fo bubuluk. Lamatuak naa, tebe-tebe Ana nadenu atan mai ena fo nakambo'ik au numa Herodes liman mai. Lamatuak tao talo naa, fo hatahori Yahudir dudu'a-a'afi kaboo mburun nara ta la'e au.”
44012012	Basa boe ma Petrus neni mama Maria uman neu. Ndia naa, Yohanis inan. Yohanis naa naden laen, ndia Markus. Numa naa, hatahori no'uk ka rakabua hule-haradoi, roke fo Lamatuak tulu-fali Petrus numa dede'an mai.
44012013	Losa uma naa, boe ma Petrus dedelu mba'a lelesun, ma nanggou numa lelesu naa mai, boe ma ina mana malalau uma-loo esa, nade Rode, neu titino see ndia mana maik naa.
44012014	Ana namanene Petrus haran, boe ma nalelan neuk ka. Ana namahoko nalan seli, de nalaik uma dale neu, boe ma nafada hatahorir nae, “Petrus nambariik nai dea naa!” Tehuu ana panggananaa, de ana lilii soi lelesu fee Petrus.
44012015	Boe ma ara raselu rae, “Ta dadi leo naak! Boso makoa-kandiaok talo naa!” Tehuu inak naa naherek enan nae, “Taa! Naa tebe-tebe Petrus haran! Ana nai dea naa!” Te ara ta mbali sana, de rae, “Fama te, naa kada ata numa nusa tetuk do inggu temak mai nanea Petrus.”
44012016	Ara bei ratola-helak, tehuu Petrus nanggou nakandoo, losa ara reu soi lelesu. Ara soi heni lelesu, boe ma ara panggananaa, nahuu Petrus ndian ena.
44012017	Petrus batak liman mita fo ara nenee. Basa boe ma ana tui sara talo bee de losa Manetualain kalua heni ndia, numa bui dale mai ena. De nadenu sara nae, “Ei miu tui basa mandadik kara iar, neu Yakobis no nedenuk laen nara, ee.” Basa boe ma Petrus kalua neni mamanak laen neu.
44012018	Be'e-mai huhua anan, neu soldadu mana manear mete neu te Petrus ta sana ena, boe ma ara pangganaa, ma ramata'u ralan seli, nahuu ara ta bubuluk hata dadi neu sira bali.
44012019	Neu Herodes bubuluk mandadik naa, boe ma ana parenda sara reu sangga Petrus. Tehuu ara ta ratonggo sana. Boe ma Herodes fee parenda fo parisa soldadur mana maneak kara raa. Ara parisa basa, boe ma ana fee hala risa basa soldadu mana manear raa. Basa boe ma Herodes la'o ela Yudea, de neu leo numa Kesarea.
44012020	Lelek naa, hatahorir ruma kota dua, nade Tirus ma Sidon mai, ara rasi'e hasa nana'ak numa manek Herodes nusan mai. Tehuu numa dook ka mai, manek naa namusuk no sara ena. Boe ma ara rala harak fo sangga dalak reu mole-dame roon. De ara here hatahori bubuak esa fo reu ratonggo ro Herodes. Ara losa Kesarea, ara ratia-lai ro Herodes hatahori uma dalen esa, nade Blastus. Hatahori naa malangga mana koladu esa nai manek uma manen. Ara rala harak ro Blastus fo ana dadi neu sira mana kokoen fo nasosoi dalak fee sara, mita fo bisa ratonggo ro Herodes.
44012021	Boe ma Herodes nakaheik simbok kasa, de ara henggenee faik esa fo ara ratonggo. Faik naa, ara tao tatao mo'ok. Herodes pake ndia bua-lo'a manen, basa boe ma nanggatuuk neu kadera man-parendan. Boe ma ana mulai kokolak noo sara.
44012022	Hatahorir ramanene haran, boe ma ara mulai koa rakadedemak kana rae, “Nenene haran naa! Ia ta hatahori dae-bafok haran! Ia dewa haran!”
44012023	Medak neu ma, Manetualain atan esa numa nusa tetuk do inggu temak mai haitua fee Herodes hedis esa, nahuu ana simbo hatahori kokoa-kikion neu ndia, ma ana seti nakaheok heni Manetualain. Boe ma sikalatik kara ra'a heni Herodes ao-mbaan losa ana mate ndua hadak.
44012024	No basa dede'ak fo mandadik kara raa, boe tao tamba natanggenggela Manetualain Hara Lii Malolen, ma hatahori fo mana tungga Lamatuak Yesus Eno-dala Masodan oo tamba ramano'u boe.
44012025	Neu Barnabas no Saulus reni tutulu-fafalik numa hatahori Antiokiar mai feen neni Yerusalem neu naa basa ena, boe ma ara fali reni Antiokia reu. Ara roo hatahori ta'e anak esa sama-sama no sara. Ndia naden Yohanis. Ara oo roken rae, Markus boe.
44013001	Numa kota Antiokia, hatahori no'uk ka ramahere neu Yesus ena. Hambu hatahori hida fo Manetualain pake sara dadi neu Ndia mana to'u dede'an, ma hambu hida bali fo Ana pake sara fo ranori hatahorir. Sira raa, ndia: Barnabas, Simeon, fo hatahorir rasi'e roken rae ‘Tou Nggeok’, Lukius, numa kota Kerene mai, Menahem, fo ara rakaboin numa kadi'i anan mai sama-sama no manek Herodes, ma Saulus.
44013002	Faik esa, ara puasa ma rakabua fo rakaluku-rakatele neu Manetualain. Boe ma Manetualain Dula-dale Malalaon nafada sara nae, “Here mala Barnabas no Saulus. Te Au ue-osang no'uk ka. De ara muste tao ue-osa fo Au ae ba'e fee sara.”
44013003	Neu ara puasa ma hule-haradoi basa, boe ma ara ndae liman nara reu Barnabas no Saulus fo tabis asa. Basa boe ma ara radenu dua sara reu rakalala'ok Lamatuak ue-osan.
44013004	Neu Manetualain Dula-dale Malalaon fee parenda neu Barnabas no Saulus fo dua sara la'o ndule basa mamanak kara, makasososan ara reni kota esa nai tasi tatain reu, nade Seleukia. Yohanis (hatahori naa ndia ara roken oo rae, Markus boe), ana oo tungga sama-sama no sara boe. Ara losa naa, ara sa'e ofak fo reni pulu Siprus reu, de ara konda numa kota esa, nade Salamis. Numa naa, ara rasi'e maso reni hatahori Yahudir uma huhule-haradoin reu fo ara fee nenorik la'e-neu Manetualain Dede'a-kokolan neu hatahorir.
44013006	Boe ma ara la'o tuli-tuli numa nggorok esa mai neni nggorok esa neu, de ara losa kota esa nai pulu naa su'un seri, nade Pafos. Nggubenor leo nai kota naa. Ndia naden Sergius Paulus. Ndia naa, hatahori malelak. Neu ana namanene nae, Barnabas asa mai nai ndia kotan naa ena, boe ma ana nadenu hatahorir fo reu roke sara, te dalen hii nalan seli nau nenene nenori-nefadak numa Lamatuak mai ena. Tehuu numa naa oo, hambu hatahori Yahudi esa boe, nade Bar Yesus (naden laen tungga dede'a Yunani rae, ‘Elimas’). Hatahori ia, mana teka-dokik. Ana nasi'e pepeko-leleko hatahorir nae, ndia oo Manetualain mana to'u dede'an boe. Ana natia-laik malole no nggubenor naa. Neu Barnabas asa mai, boe ma ana dudunggu nggubenor fo boso simbok kasa. Ana soba-soba nakabubusak nggubenor naa fo hae namahere neu Yesus.
44013009	Tehuu Manetualain Dula-dale Malalaon fee koasa neu Saulus (fo ara oo roken rae, Paulus boe), boe ma nakabubula matak fo mete nakateteek mana teka-dokik naa. Boe ma nae,
44013010	“Heeh! Elimas! Nitu anan o! Mana pepeko-lelekok! Losa faik hida bali fo o bei nau kedi-ira hatahori? O laban basa hata fo neulauk. No dalak naa, ai bubuluk o tungga nitur malangga ina-huun. O boso bei tao talo naa bali! O boso soba-soba kena Lamatuak dala ndoon bali!
44013011	Heeh! O nenene, ee! Neu ko Lamatuak huku-doki o. O matam neu ko poke fo o ta bisa mete-mita hata esa boe na losa faik hida dalen.” Paulus kokolak basa talo naa, boe ma hatahori naa matan poke tutik ka leo. De ana la'ok nafaroroe, fo sangga hatahorir to'u ndia liman, mita fo rakalala'ok kana.
44013012	Neu nggubenor mete-nita no mata heli-helin talo naa, ma ana namanene Barnabas asa fee nenorik la'e-neu Yesus, ana heran bali-bali, basa boe ma ana namahere neu Yesus.
44013013	Paulus asa sa'e ofak numa kota Pafos nai pulu Siprus mai, reni kota esa nai profensi Pamfilia, nade Perga reu. Ara konda ofak numa naa, boe ma Yohanis Markus la'o ela sara de ana fali neni Yerusalem neu.
44013014	Ara la'ok tungga mada lai ruma Perga mai reni kota Antiokia nai profensi Pisidia reu. De ara la'ok losa kota naa. Neu hatahori Yahudir fai hahae tao ue-osan, boe ma ara tungga reu hule-haradoi numa hatahori Yahudir uma huhule-haradoin.
44013015	Faik naa, ara lees numa ba'i Musa susuran, ma numa Manetualain mana to'u dede'an laen nara susuran mai. Boe ma uma huhule-haradoik naa malanggan nara roke Paulus asa rae, “Ama nggara ein. Mete ma ei mae helu hata neu ai, na, ai hule no hada-horomatak fo kokolak tao matea basa ai manai iar dalen.”
44013016	Boe ma Paulus nambariik neu mata. Ana botik liman fo noke sara nenee. De ana mulai kokolak nae, “Toranoo Isra'el nggara ein. Ma basa ina-ama lala'en fo mana maso anggama Yahudi, nahuu ei dalem mara oo hii ralan seli neu hatahori Isra'el asa Manetualain boe. Au oke ei pasa ndi'i doom mara fo nenene au!
44013017	Manetualain here nala ita hatahori Isra'el bei-ba'in nara numa lele uluk mai ena. Neu ara reu leo numa dae Masir, fo ta sira nusa heli-helin, Manetualain fee sara leo no mole-damek, losa tititi-nonosin nara tamba ramano'u. Basa boe ma Manetualain pake Ndia koasa mo'on fo Ana noo sara kalua numa Masir mai.
44013018	Basa naa, ara leo lali-lali numa mamana nees, losa teuk haa hulu dalen. Leo mae ara langga batu rakandoo, tehuu Manetualain nakalala'ok kasa no kada dale narun fo ta namanasa sara.
44013019	Basa boe ma Manetualain nakalulutu hatahori nusak hitu nai dae Kana'an. De Ana baba'e daen nara neu ita bei-ba'in nara fo dadi neu sira dae pusakan.
44013020	Ara leo-la'o talo naa losa teuk natun haa lima hulu (450). Basa boe ma Manetualain so'uk fee sara mana maketu-maladi dede'ak kara, fo rakalala'ok kasa, losa Manetualain so'uk nala Ndia mana to'u dede'an esa, nade Semuel.
44013021	Neu Semuel dadi neu Manetualain mana to'u dede'an, ita bei-ba'in nara hihiik ka hambu manek esa dei. De Manetualain so'uk nala Kis anan, nade Saul, numa leo Benyamin mai. Saul to'u parenda losa teuk haa hulu.
44013022	Basa boe ma Manetualain hai henin. De Manetualain so'uk nala Isai anan, nade Dauk dadi neu mane beuk nggatin. Manetualain bubuluk Dauk dalen nae, ‘Isai anan, Dauk ia, ndaa Au daleng. Neu ko ana tao natetu basa Au hihii-nanaung lala'en.’
44013023	Lelek naa, Manetualain helu-bartaa nae nadenu Dauk tititi-nonosin esa, fo tao nasoi-nasoda hatahori Isra'el asa numa sala-singgon nara mai. Au nau afada basa toranook kara ae, Dauk tititi-nonosin fo Manetualain helu-bartaak naa, ndia Yesus.”
44013024	Paulus tuti kokolan nae, “Neu Lamatuak Yesus bei ta mulai ue-osan, hambu hatahori esa, nade Yohanis, neu nafada hatahori Isra'el asa nae, ara muste hahae numa sala-singgon nara mai, fo fali tungga Lamatuak. Basa naa, ara muste sarani fo dadi neu tanda nae, sira malole ro Lamatuak ena.
44013025	Tehuu neu Yohanis ue-osan sangga basan ena, ana nafada hatahorir nae, ‘Ei boso du'a mae, au ia, Hatahori fo Manetualain helu-bartaa numa lele uluk mai ena fo nae nadenun mai. Masaneda matalolole! Ei muste mahani Hatahori esa fo neu ko nae mai. Ndia ta neni babanggak lena heni au, losa au dadi uu kada ana neondan oo au ta andaa boe.’
44013026	Toranoo nggara ein! Ei fo memak ba'i Abraham tititi-nonosin, ma ei laen nara fo dalem mara hii malan seli neu Manetualain. Nenene neu au dei! Manetualain nafada dede'ak ia neu ita ena, fo ita bisa bubuluk tala Ndia eno-dala masodan. Ana tao nasoi-nasoda ita numa ita sala-singgon nara mai.
44013027	Numa lele uluk mai, Manetualain pake Ndia mana to'u dede'an nara fo ara surak rafada hatahorir la'e-neu Hatahori fo Manetualain helu-bartaa nae nadenun mai naa. Boe ma ita malangga anggaman nara, ma hatahori laen nara marai Yerusalem, ara lees la'i-la'ik ka ena hata fo mana to'u dede'ak kara surak ena. Tungga fai hahae tao ue-osa, ara maso reni uma huhule-haradoik dale reu, fo ara lees la'e-neu Hatahori naa nai Manetualain Susura Malalaon dale. Tehuu ara ta ralela rae, Hatahori fo Manetualain helu-bartaa nae nadenun mai naa ena, ndia Yesus. Basa boe ma ara sangga dalak fo hukun mates neun. Naa te dalak ia oo ndaa no hata fo Manetualain mana to'u dede'an nara surak ena boe.
44013028	Ara sangga-sangga dede'ak ro Yesus fo rae ike ratudan, tehuu ara ta hambu Ndia salan hata faa boe na. Leo mae talo naa, tehuu ara reu roke nggubenor Pilatus fo tao risan.
44013029	Nggubenor naa nakaheik, boe ma ara paku londa Yesus neu ai ngganggek lain, losa Ana mate. Tehuu basa iar oo ndaa no hata fo Manetualain mana to'u dede'an nara surak ena boe. Basa boe ma ara rakonda ao-mbaa mamaten numa ai ngganggek lain mai, de ara ko'o renin reu taon neu rates dale.
44013030	Tehuu Manetualain pake Ndia koasan, fo nasoda falik Yesus numa mamaten mai.
44013031	Neu Yesus nasoda fali numa mamaten mai ena, Ana natudu aon la'e no'uk ka neu hatahorir. Sira raa, ndia mana sama-sama ro Yesus ruma profensi Galilea mai fo reni Yerusalem reu. Ma sira raa ndia hatematak ia dadi reu sakasii fee hatahori Isra'el asa.”
44013032	Paulus tuti kokolan nae, “Talo ia! Ai dua ngga, ndia au ua Barnabas ia, numa dae dook ka mai ena fo mafada ei, mita fo ei bubuluk mae, hata fo Lamatuak helu-bartaa neu ita bei-ba'in nara ena, hatematak ia basa sara mori-dadi ena. Manetualain tao nasoda falik Yesus numa mamaten mai ena. Nai susura Sosoda Kokoa-kikiok kara nomer kaduan, Manetualain pake hatahori ena fo surak la'e-neu Yesus, Hatahori fo Ana helu-bartaa nae nadenun mai naa nae, ‘O ia, Au Anang. Faik ia, Au so'uk ala O fo to'u parenda.’
44013034	Numa lele uluk mai Manetualain helu-bartaa ena nae, neu ko Ana nae tao nasoda falik Hatahori fo Ana helu-bartaa nae nadenun mai naa ena, de Hatahori naa ta mate bali. Huu naa de Manetualain pake mana to'u dede'an ena fo surak nae, ‘Numa lele uluk mai Au ndara fangga hehelu-bartaak ena ua mane Dauk fo ae feen baba'e-babatik. Dadi hatematak ia Au oo nau ndara fangga hehelu-bartaak naa bali ua o boe, nahuu o dadi muu mane Dauk tititi-nonosin.’
44013035	Hambu Sosoda Kokoa-kikiok kara laen rae, ‘Lamatuak ta ela O Hatahori Malalaon ao-mbaa mamaten, fo dadi noe nakalulutu nai Ndia raten dale.’
44013036	Ndondoon talo ia: Sosoda Kokoa-kikiok kara iar ta dudu neu kada Dauk mesa kana! Ita bubuluk talo naa, nahuu mane Dauk tao hata fo neulauk no'uk ka ena soa-neu ndia hatahori nusan, basa boe ma ana mate. De ratoin, boe ma ao-mbaa mamaten noe heni basan ena. Dadi ita bubuluk tae, Sosoda Kokoa-kikiok kara raa ta dudu neu Dauk, tehuu dudu neu Hatahori laen. Hatahori fo Ana dudu nalak naa, neu ko mete ma Hatahori naa maten ena, na, Manetualain tao nasoda falik kana numa mamaten mai. Huu naa de ao-mbaa mamaten ta noe nakalulutu faa boe na.
44013038	Dadi toranoo nggara ein, nenene matalolole! Hatahori naa, ndia Yesus! De mete ma ita tamahere neun, dei fo Ana nau lemba-nasaa sala-singgok kara, fo mete ma tungga ndoon, na, ita mesa ngga ndia muste lemba-tasaa. No dalak naa, Manetualain koka heni ita sala-singgon nara. Tehuu ita bubuluk ena tae, leo mae ita tao tungga basa ba'i Musa hada hohoro-lalanen lala'en oo, naa mesa kana bei ta bisa tao ita ndaa nai Manetualain matan.
44013040	Huu naa de ei muste du'a matalolole. Boso losak, hata fo Manetualain mana to'u dede'an lele uluk kara rafada ena, tuda la'e ei. Ara surak ena rae, ‘Besa-besa ei hatahori mana makatitiik kara fo soa mete hatahori no kada pui a! Huu Au, Manetualain, tao sudi hata fo hatahorir heran bali-bali; tehuu neu ko ei simbo mala ei baba'em, fo ei mate ndua hadak. Au tao dalak esa neu ei bei masodak, tehuu ei ta nau simbok. Leo mae hatahorir rafada ena oo, ei ta nau malela boe. Malole lenak ei du'a matalolole dede'ak kara iar, mita fo ei oo heran boe.’ Dadi toranoo nggara ein. Du'a matalolole hata fo au afada bebeik kara ena. Boso nggari heni hata fo ei mamanene malan bebeik kara ia ena, sama leo hatahori mana makatitiik kara tatao-nono'in. Au kokolang ba'u kada naa. Makasi no'uk ka.”
44013042	Paulus no Barnabas kokolak basa, boe ma ara rambariik fo rae la'o ela uma huhule-haradoik naa. Tehuu hatahorir maruma naa roke fo ara fali mai seluk nai menggu mana maik, fo ara kokolak no lutun lenak bali, hata fo ara kokolak bebeik kara raa ena.
44013043	Neu ara kalua numa uma huhule-haradoik naa dale mai, hambu hatahori no'uk ka ruma naa mai, reu la'o tungga Paulus no Barnabas. Basa boe ma dua sara fee nenori-nefadak neu sara rae, “Ita bubuluk tae, Manetualain dalen malolen seli neu ita. Huu naa de ei oo muste to'u mahere tebe-tebe neu Ndia boe.”
44013044	Neu menggu mana maik, ndaa no hatahori Yahudir fai hahae tao ue-osan, ela kada ba'uk ka fo basa hatahorir marai kota naa mai fo rae nenene Lamatuak Dede'a-kokolan.
44013045	Tehuu neu hatahori Yahudi malanggan nara mete-rita hatahori no'uk ka nau mai fo nenene Paulus asa, boe ma dalen nara mana kikitok kara. Neu Paulus bei kola-kola, ara rasimbo bafak no huu-su'un taa roon, ma ara kokolak rakatutudak Paulus asa.
44013046	Tehuu Paulus asa ta rakadedeak, ma ara kokolak ta no bii-bambik bali. Ara rae, “Memak Manetualain soi dalak nakahuluk fee ita hatahori Yahudir, ma Ana fee Hara Lii Malolen neu ita ena. De naa memak nandaa! Tehuu ei ta nau simbok. Dadi no ei here talo naa, ei matudu mae, ei ta mandaa hambu masodak seku neu mia Manetualain. Dadi hatematak ia, ai mae meni Hara Lii Malole naa neni hatahori nusa-nusak laen nara reu, nahuu ei timba henin ena.
44013047	Huu Manetualain nadenu ai, sama leo Yesaya surak ena nae, ‘Au so'uk ala ei ena, fo dadi sama leo lantera fo neni manggaledok fee hatahori nusa-nusak laen nara, fo hatahori ta Yahudir, naa fo ei tao manggaledo dalak fo mana neni Au mai naa, ma naa fo Au akambo'ik kasa numa sira sala-singgon nara mai. Ei oo muste matudu dalak naa nai dae-bafok ia numa su'un seri mai neni su'un seri neu boe.’ ”
44013048	Neu hatahori laen fo hatahori ta Yahudir ramanene talo naa, boe ma ara ramahoko ralan seli. De ara koa-kio neu Manetualain rae, “Koa-kio Lamatuak! Lamatuak Hara Lii Malolen naa neulaun seli!” Ma nai naa, hambu hatahorir fo Manetualain henggenee memak kasa numa lele uluk mai ena, fo bisa rasoda seku neu ro Ndia. Boe ma basa sara ramahere neu Lamatuak Yesus.
44013049	Manetualain Dede'a-kokolan, ara tui-benggan numa bafak mai neni bafak neu, de natanggela ndule basa nusak naa.
44013050	Numa kota naa, hambu hatahori mo'o-inahuuk kara, inak ma touk. Hambu ketuk fo dalen nara hii ralan seli neu Lamatuak. Tehuu hatahori Yahudi malanggan nara mai fo dudunggu hatahori mo'o-inahuuk kara raa, losa ara husi kalua heni Paulus no Barnabas numa sira nusan mai.
44013051	Ara kalua numa kota naa mai, boe ma dua sara tao tungga hadak esa ndia nggafu heni afu numa ein nara mai, fo dadi tanda nae, hatahorir marai kota naa ta nau nenene neu dua sara. Basa boe ma ara la'o rasadea ela kota naa. De ara reni kota laen esa reu, nade Ikonium.
44013052	Tehuu hatahorir fo mana ramahere neu Lamatuak Yesus nai Antiokia ena, dalen nara ramahoko, nahuu Manetualain Dula-dale Malalaon tao natea dalen nara.
44014001	Paulus no Barnabas losa kota Ikonium, boe ma ara maso reni hatahori Yahudi uma huhule-haradoin reu. Numa naa, ara kokolak no loa-narun la'e-neu Manetualain Hara Lii Malolen, losa hatahori Yahudi no'uk ka ma hatahori nusa-nusak laen no'uk ka oo ramahere neu Lamatuak Yesus boe.
44014002	Tehuu numa naa, hambu hatahori Yahudi hida nemeheheren neu anggama Yahudi matea ndoos, de ara ta nau simbok Paulus asa kokolan. Boe ma ara dudunggu hatahori laen nara fo ara mburuk ralan seli neu hatahorir fo mana ramahere neu Yesus.
44014003	Tehuu Paulus asa ta ramata'u. Ara tui-bengga rakandoo Lamatuak Yesus Tutui Malolen neu see a mesan. Ara rafada rae, Lamatuak Yesus dalen neni soik soa-neu basa hatahorir. Ana oo fee koasa boe fo ara bisa tao tanda heran mata-matak kara, mita fo hatahori no'uk ka bubuluk rae, Lamatuak pake sara. Lelek naa, Paulus asa leo dook ka numa kota naa.
44014004	Boe ma hatahorir maruma kota naa raba'e dadi reu bubuak dua. Bubuak esa tungga hatahori fo nemeheheren neu anggama Yahudi matea ndoos; ma esa bali na, ara tungga rahere rook Lamatuak nedenun nara. Hatahori bubuak kaduak kara raa rareresi rakandoo.
44014005	Boe ma hambu hatahori Yahudi hida fo nemeheheren neu anggama Yahudi matea ndoos rala harak ro hatahori laen nara ma sira malanggan nara boe, fo rakasususak Lamatuak nedenun nara. Ara oo rae toko Paulus asa renik batu boe.
44014006	Tehuu hambu hatahori nafada Paulus asa nae, hambu hatahori bubuak esa rae tao manggarauk neu sara. Boe ma ara ralai reu sangga sodak numa profensi Litonia, nai kota Listra, kota Derbe ma nggoro matia-taik kara marai naa.
44014007	Numa naa ara oo tui-bengga Lamatuak Yesus Tutui Malolen boe.
44014008	Paulus no Barnabas losa kota Listra, boe ma ratonggo ro touk esa. Ndia ein dua sara kekok mulai numa inan bonggi henin mai. De ana bei ta la'ok nita.
44014009	Hatahori naa nanggatuuk fo nenene Paulus tutuin. Basa boe ma Paulus mete nakateteek kana, ma du'a nae, “Hatahori ia nemeheheren bisa tao nahai hedin!”
44014010	De Paulus nanggoun nae, “Ka'a! Mambariik leo!” Hatahori naa namanene nala naa, boe ma ana fotar nambadeik memak, de ana mulai la'o-la'o.
44014011	Neu hatahorir mete-rita Paulus tao talo naa, boe ma basa sara nado bafan nara bese mboo. De ara kokolak pake sira dede'a Likonian rae, “Ei nenene dei! Hatahori dua iar, dewar ndia konda mai nai dae-inak pake hatahori dae-bafok ao-inan!”
44014012	Hatahorir raa kokolak talo naa, nahuu ara rae fama te Barnabas naa, sama leo sira dewan esa, nade Seus. Ma Paulus fo soa kokolak, ara rae fama te ndia naa, dewa Hermes.
44014013	Nai kota lelesun dea, hambu uma sosonggok esa soa-neu sira dewa Seus. Seus mana songgon mete-nita Paulus asa, boe ma neni bunggar ma le'a neni sapi mane mo'ok hida mai fo nae songgo-tanggu neu sara. Boe ma hatahori no'uk ka tungga mana songgo naa fo reu songgo-tanggu neu Lamatuak Yesus nedenun nara.
44014014	Tehuu neu ara bubuluk rae, hatahorir raa nau songgo-tanggu neu sara, boe ma Paulus no Barnabas ta rakaheik. De ara ralaik reni hatahori no'uk kara raa matan reu, boe ma ara sii sida sira mesa kasa badun nara, fo tao tanda rae sira ta rakaheik neu hata fo hatahorir raa sangga taok. Basa boe ma dua sara rakau rae,
44014015	“Awii! Tao hata de ei tao talo ia? Ei boso du'a mae air ia dewa. Air ia, hatahori dae-bafok biasa sama leo ei boe. Ai ia mai fo mafada ei tutui malole esa. Ei muste masadea la'o ela ei dewam mara fo ta raena sosoak hata-hata. Ei muste fali mai tungga Manetualain, fo mana masodak tebe-tebe. Ana ndia nakadadadik lalai no dae-inak ia, no basa oe-isin lala'en.
44014016	Numa lele uluk mai, hatahori nusa-nusak kara leo-la'o tungga kada sira hihii-nanau heli-helin. Manetualain oo ela sara talo naa boe.
44014017	Tehuu Lamatuak ta lilii tao tanda mata-matak kara, mita fo basa hatahori nusa-nusak kara bubuluk rae, Lamatuak naa, malole. Ana ndia nakonda udan fee ita. Ana ndia fee ita osi-lutun nara rabuna-boa no neulauk. Ana ndia fee ita nana'a-nininuk, ma tao namahoko ita dalen nara.”
44014018	Leo mae Paulus no Barnabas ka'i sara ena fo boso tao talo naa, tehuu hatahorir raa rasuu ralan seli fo nau reni sosonggok naa fee neu sara.
44014019	Faik naa, hambu hatahori Yahudi hida fo ruma kota Antiokia ma kota Ikonium mai reni kota Listra reu. Ara dudunggu hatahori no'uk kara raa fo tungga laban Lamatuak Yesus nedenun nara. Boe ma ara toko Paulus pake batu. Ara rae fama te maten ena, de le'a renin fo reu nggarin neni kota deak neu.
44014020	Tehuu Yesus hatahori kamaheren nara rambariik eko-feo Paulus, boe ma ana nambadeik. Basa boe ma ana maso fali neni kota dale neu. Neu be'e-main, boe ma ana no Barnabas la'ok sama-sama reni kota laen reu, nade Derbe.
44014021	Numa Derbe, Paulus no Barnabas tui-bengga Lamatuak Yesus Tutui Malolen. De hatahori no'uk ka ramahere neu Yesus. Basa boe ma dua sara fali reni Listra reu. Numa naa mai, ara fali reni Ikonium reu. Numa Ikonium mai, ara la'o rakandoo reni Antiokia nai profensi Pisidia reu.
44014022	Numa naa, ara kokolak ro hatahori mana tungga Yesus fo ratetea dalen nara. Ara fee nesenedak rae, “Toranoo nggara ein! Mete ma ita maso dadi teu Manetualain hatahorin, na, boso du'a mae ita ta hambu susa-sonak bali. Leo mae talo bee oo, ita muste hambu susa-sonak boe. Tehuu ita muste takatataka, fo tungga takandoo neu Yesus.” Dua sara ranori talo naa neu Yesus hatahorin nara marai kota naa.
44014023	Basa boe ma Paulus no Barnabas mulai sangga hatahorir fo so'uk kasa dadi reu malangga nai saranik kara esa-esak. Ara hule-haradoi ma puasa fo sangga bubuluk Lamatuak hihii-nanaun. Basa boe ma ara ndae liman nara ma hule-haradoi, fo so'uk hatahori fo Lamatuak dudu nalak naa ena, fo dadi neu saranik kara malanggan.
44014024	Basa boe ma Paulus no Barnabas la'o ela profensi Pisidia fo la'o rakandoo reni profensi Pamfilia reu.
44014025	Ara losa kota esa, nade Perga. Ara tui-bengga Lamatuak Tutui Malolen numa naa. Basa boe ma ara la'o rakandoo, de ta dook ka bali, na, ara losa kota Atalia.
44014026	Numa naa, ara sa'e ofak de fali reni kota Antiokia nai profensi Siria reu. Fai maneuk kara raa, Lamatuak Yesus hatahorin nara marai Antiokia naa ndia radenu ma loo lima sara reu Lamatuak fo Ana nanea natalolole sara. De hatematak ia Paulus asa rae fali fo tui saranik kara marai Antiokia rae, sira tao rabasa sira ue-osan ena.
44014027	Losa Antiokia, boe ma Paulus asa rakabubua rala Lamatuak hatahorin nara maruma naa. Boe ma ara tui no loa-narun basa hata fo Lamatuak tao neu sara ena. Rae, Lamatuak soi dalak ena fo hatahori ta Yahudir oo ramahere neu Yesus boe.
44014028	Basa boe ma Paulus no Barnabas leo dook ka ro Lamatuak Yesus hatahori kamaheren nara ruma naa.
44015001	Faik naa, hatahori Yahudi Karisten hida ruma dae dook ka nai profensi Yudea mai reni Antiokia reu. Losa naa, boe ma ranori Lamatuak Yesus hatahorin nara rae, “Ei mamahere neu Lamatuak Yesus ena. Naa oo malole boe. Tehuu naa bei ta dai. Mete ma ei nau tebe-tebe masoi-masoda, na, ei oo muste sunat boe, tungga ai dala-hadan, fo Lamatuak mesa kana feen nesik ba'i Musa ena.”
44015002	Tehuu Paulus no Barnabas laban tingga-tingga neu hatahorir raa kokolan nara. Ara rareresi mate-mate. Boe ma Paulus asa rae, “Ei sala! Hatahori nusa-nusak laen ta Yahudi, fo mana ramahere neu Yesus, ta parluu tungga hatahori Yahudir dala-hadan sunat!” Huu ara rareresi talo naa, de ara rala harak fo radenu Paulus no Barnabas, ma nonoon laen hida ruma Antiokia mai, fo reni dede'ak sunat ia neni Lamatuak nedenun nara, ma lasi-lasi Karisten laen marai Yerusalem reu.
44015003	Huu naa de hatahori Karisten nara marai Antiokia radenu Paulus asa reni Yerusalem reu. Ara la'ok tungga dala madak, resik profensi Fenisia ma profensi Samaria. Neu ara bei la'ok numa dalak naa, ara tuli-tuli hatahori kamaherek kara uman. De ara tui no lutu-lelon rae, “Hatahori fo ta Yahudir oo fali mai fo ramahere neu Lamatuak ena boe!” Basa hatahorir ramanene rala naa, boe ma ramahoko.
44015004	Ara losa Yerusalem, basa Yesus hatahorin nara simbok kasa no malole. Lamatuak nadenun nara ma lasi-lasi Karisten nara oo simbok kasa boe. Basa boe ma Paulus asa tui basa hata fo Lamatuak tao neu sara ena, losa hatahori laen no'uk ka oo tungga Lamatuak Yesus ena boe. Ma ara oo tui sira nereresin la'e-neu sunat boe.
44015005	Hatahorir raa fo mana ramanene Paulus asa tutuin, hambu hatahori Karisten Yahudi hida numa partei Farisi mai. Ara rambariik, de kokolak rahere haran rae, “Nenene matalolole, ee! Mete ma hambu hatahori ta Yahudi see a mesan, fo nae tungga Yesus, na, ara muste tungga ita dala-hadan sunat, ma ita hadan hohoro-lalanen laen, fo Manetualain mesa kana nakonda nesik ba'i Musa ena.”
44015006	Boe ma basa saranik kara rala harak fo Lamatuak nedenun nara, ma lasi-lasi Karisten nara rakabua fo timba-tai dede'ak naa.
44015007	De ara ratuka dudu'ak no loa-narun. Mate'en, boe ma Petrus nambariik de kokolak nae, “Toranoo nggara ein! Ei mesa ngga bubuluk mae, fai bakahulun Manetualain dudu nala au numa ei taladam mara mai ena, fo au uu tui-bengga Yesus Tutui Malolen neu hatahori ta Yahudir. Manetualain oo nau fo ara ramahere neu Yesus boe.
44015008	Manetualain nalela ita hatahori dae-bafok esa-esak dalen. Ma Ana ndia fee Ndia Dula-dale Malalaon neu sara, sama leo Ana fee neu ita ena. No dalak naa, ita bubuluk tae, Manetualain oo simbok kasa boe.
44015009	Manetualain ta memete matak sira ro ita. Ana ta bibingga sira numa ita mai. Ana tao nalalao dalen nara ena, nahuu ara oo ramahere neu Yesus ena boe, sama leo Ana oo tao nalalao ita dalen boe.
44015010	De, talo bee? Mete ma Lamatuak simbok kasa ena, na, tao hata de ita bei nau fua tamba bali, fo tao tamabera sara tenik dala-hadak sunat ia bali? Naa te, mete ma ita tae kokolak tungga ndoon, na, ita to ita bei-ba'in nara, ta lemba tabe'i basa ita anggaman hohoro-lalanen! Dadi ita boso takasesetik kasa talo naa! Au ae atane talo ia: Lamatuak tao nasoi-nasoda ita, nahuu ita tungga anggama hohoro-lalanen, do? Taa, hetu! Ana tao nasoi-nasoda ita, nahuu Lamatuak Yesus sue-lai ma natudu dale susuen neu ita. De, boso lilii-ndondou! Manetualain oo sue-lai ma natudu dale susuen neu hatahori laen leo naak boe.”
44015012	Ara ramanene rala naa, boe ma ta hambu hatahori tamba seluk dudu'ak bali. Basa boe ma Paulus no Barnabas tui bali, tao hata de Lamatuak pake sira ena. Ara tui tanda heran nara, ma hata ta hoho'ak, fo Manetualain taon numa hatahori ta Yahudir taladan nara ena.
44015013	Ara tui basa, boe ma hatahori esa, nade Yakobis, nambariik de kokolak nae, “Toranoo nggara ein! Ei nenene au dei!
44015014	Ka'a Pe'u bei fo tui basa neu ita nae, Manetualain here nala hatahori ta Yahudir ena, fo fee sara maso dadi reu Lamatuak Yesus nufanelun nara.
44015015	Naa ndaa no Manetualain mana to'u dede'an nara rafada memak kana numa lele uluk mai ena. Ara surak ena rae:
44015016	‘Ndaa no fain, Au fali mai. Huu Au ae ambadedei falik mane Dauk parendan. Ndia tititi-nonosin mana nakalulutuk naa ena, Au ae ambededeik seluk kana, ma tao atean bali.
44015017	No tao talo naa, hatahori nusa-nusak laen nara oo mai sangga fo ratonggo ro Au boe. Au oo here ala sara ena, fo dadi neu Au hatahoring boe. Te Manetualain kokolak talo naa numa lele uluk mai ena na!’
44015019	De numa au, Yakobis mai, talo ia: mete ma numa hatahori nusa-nusak laen mai nae maso dadi Manetualain hatahorin, na, ita hatahori Yahudir boso tao takasususak kasa. Ita boso tao tamabera sara, ma boso tadenu sara fo tungga ita dala-hadan sunat. Dadi ita muste surak susurak esa, fo haitua fee sara tae, ara hae tungga basa ita hada Yahudi hohoro-lalanen lala'en. Ita oo fee nesenedak neu sara tae, ara boso la'ok sala ro hatahori fo ta sira sao toun do sira sao inan boe. Ara boso ra'a mbaa sosonggok. Ara ta bole ra'a banda daan. Ma ara ta bole ra'a mbaa banda mana matek neni hese nisak fo daan ta kalua heni sana.
44015021	Mete ma ita fee hohoro-lalanek talo ia, na, ia ta mata beuk. Hatahori no'uk ka bubuluk ena, ita hatahori Yahudir dala-hadan memak talo naa ena. Huu hohoro-lalanek kara ruma ba'i Musa mai naa, ita lees asa rai basa uma huhule-haradoik kara nai bee a mesan tungga-tungga fai hahae tao ue-osa. Dadi hatahori nusa-nusak laen no'uk ka bubuluk ena. Au kokolang ba'u kada naa. Makasi!”
44015022	Basa boe ma Lamatuak nedenun ma lasi-lasik laen nara rala harak ro basa hatahori saranik marai Yerusalem fo rae redenu hatahori fo reu rafada sira nekeketun neu hatahori saranik nai bee a mesan. De ara sangga hatahori fo saranik kara fee hada-horomatak neun, fo mana nandaa no ues naa. Boe ma ara here rala hatahori dua. Esa nade Silas, ma esa bali nade Yudas (ara oo roken rae, Barsabas boe). Basa boe ma ara radenu dua sara reu sama-sama ro Paulus ma Barnabas.
44015023	Ara reni susurak fo fee hatahori nusa-nusak laen marai kota Antiokia, nai profensi Siria, losa dae dook manai profensi Kilikia. Susurak naa liin talo ia: “Hara haitua neulauk numa ai, Lamatuak Yesus nedenun nara ma lasi-lasi Karisten laen nara marai ia, nai kota Yerusalem mai. Ai surak susurak ia fee ei, fo ai sue sama leo ai toranoo heli-helin.
44015024	Ai surak susurak ia, nahuu ai mamanene mae, hambu hatahori hida ruma Yerusalem ia mai fo reu ratonggo ro ei numa naa ena. Ara fee nenorik sadi ndaa, losa rakasususak ma tao panggananaa ei. Sadi ei bubuluk leo, ai ta madenu mita hatahorir raa.
44015025	Neu ai mamanene ena mae, hambu hatahorir fo rakasususak ei talo naa, ai makabubua nai ia fo timba-tai dede'ak naa. Ai mala harak ena, ma maketu basa dede'ak naa ena. Dadi hatematak ia ai here mala hatahorir fo reti rafada ei, ai nekeketun. Ara reti sama-sama ro Barnabas ma Paulus, fo ai suek kara.
44015026	Ita hatahori kaduan nara ia, ara lemba-rasaa doidosok, losa ela ba'uk ka mate sara. Ara hambu doidosok talo naa, nahuu ara tungga ita Lamatuan Yesus Karistus.
44015027	Dadi ai madenu Yudas no Silas, mita fo ara reti rafada ei susurak ia isin.
44015028	Manetualain Dula-dale Malalaon nafada ai ena, ma ai basa ngga makaheik talo naa mae, ei hae tungga basa ai dala-hada Yahudin nara, ha'i netuduk leo dala-hada sunat. Dala-hadak kara raa tao ramabera hie-hie a mesan neu ei. Tehuu hambu dede'ak esa do dua, fo memak ei muste masanedak kasa:
44015029	Boso la'ok sala mia hatahori fo ta o sao toum do ta o sao inam. Boso mi'a mbaa sosonggok Boso mi'a banda daan Ma boso mi'a mbaa banda mates neni hese nisak, losa daan ta kalua heni sana. Mete ma ei manea mala ei aom numa basa dede'ak kara raa mai, na, ei ta tao nunute ei toranoo Karisten Yahudir. No dalak naa, ei bisa dadi bua-aok malole esa mia sara. Ai susuram ia, ba'uk kada naa. Soda-molek.”
44015030	Ara simbo rala susurak naa, boe ma Paulus asa rate'a, de ara la'o reni kota Antiokia reu. Losa naa, ara rakabubua rala basa hatahori saranik kara, de ara fee susurak naa neu sara.
44015031	Neu ara lees basa susurak naa isin, boe ma basa sara ramahoko, nahuu susurak naa isin tao natea dalen nara ena.
44015032	Yudas no Silas oo dadi reu Lamatuak mana to'u dede'an boe. Dua sara tui no'uk ka neu hatahori kamaherek kara maruma kota naa. Ara fee nenori-nefadak ma ratetea hatahorir raa dalen.
44015033	Neu dua sara leo doo-doo numa naa ena, boe ma hatahori saranik kara maruma Antiokia rakambo'ik kasa fali reni hatahori mana madenu sara raa reu. Ara mbo'i dua sara fali ro sodak.
44015034	[Tehuu Silas nau leo nakandoo nai kada Antiokia.]
44015035	Paulus no Barnabas leo doo-doo numa naa. Ara oo tulu-fali hatahori laen fo mana fee nenorik la'e-neu Lamatuak Yesus Eno-dala Masodan boe.
44015036	Neu Paulus no Barnabas leo doo-doo numa Antiokia, boe ma Paulus kokolak neu Barnabas nae, “Ka'a! Mai fo ita fali teni basa mamanak kara fo fai maneuk kara ita tuli tita sara naa teu. Ita teu tiro-dangga soba ita hatahori kamaheren nara masodan. Ara talo bee ena, ee? Te hatahori iar bei ta dook ka ramahere neu Lamatuak Yesus. Fai maneuk kara ita mulai tanori sara ena. Dadi mai fo ita teu tiro-dangga sara.”
44015037	Barnabas namanene Paulus noke talo naa, boe ma ana nakahu'u a. Barnabas nau fo Yohanis tungga no sara. (Ara oo roke Yohanis ia rae, Markus boe).
44015038	Tehuu Paulus ta nau. Huu fai maneuk kara Markus nalai la'o ela sara ruma profensi Pamfilia.
44015039	Paulus no Barnabas rasimbo bafak rala no'un seli talo naa, losa dua sara rabinggak. Boe ma Barnabas noke no Markus, fo dua sara sa'e ofak losa pulu Siprus.
44015040	Tehuu Paulus noke no Silas. Neu ara rae la'o, hatahori kamaherek kara maruma Antiokia naa hule-haradoi neu Lamatuak fo nanea sara, ma Ana oo natudu dale susuen neu sara boe. Ara hule-haradoi basa, boe ma dua sara la'o.
44015041	Ara reu la'o ndule profensi Siria ma profensi Kilikia. Nai mamanak bee a mesan ara ratetea hatahori kamaherek kara dalen.
44016001	Basa boe ma Paulus asa la'o rakandoo fo rakahuluk reni kota Derbe reu. Numa naa mai, ara la'o rakandoo reni kota Listra reu. Numa kota naa, ara ratonggo ro hatahori ta'e anak esa, nade Timotius. Aman hatahori Yunani. Tehuu inan hatahori Yahudi fo namahere neu Yesus ena. Timotius oo dadi neu Yesus hatahorin ena boe.
44016002	Basa hatahori kamaherek kara marai kota Listra ma kota Ikonium bubuluk rae, Timotius naa, hatahori neulauk.
44016003	Paulus nau fo Timotius tungga sara. Tehuu hambu hatahori Yahudir ruma naa, fo bubuluk rae, Timotius aman hatahori Yunani, de ana bei ta sunat tungga dala-hada Yahudi. Huu naa de Paulus ator fo ara sunat Timotius.
44016004	Basa boe ma ara la'o numa mamanak esa mai reni mamanak esa reu fo rafada nekeketuk naa, fo Lamatuak Yesus nedenun ma lasi-lasi Karisten nara raketu ralan numa Yerusalem ena.
44016005	No dalak naa, ara tao tamba ratea hatahori kamaherek kara dalen. Tungga faik hatahori beuk fo kamaherek kara tamba ramano'u.
44016006	Basa boe ma Paulus asa la'o rakandoo reni profensi Frigia ma profensi Galatia reu, nahuu Manetualain Dula-dale Malalaon ka'i sara fo ara boso reu tui-bengga Lamatuak Tutui Malolen nai profensi Asia.
44016007	Neu ara losa nusak esa natoo no profensi Misia, boe ma ara rae soba maso reni profensi Bitinia reu. Tehuu Yesus Dula-dalen ka'i sara, fo boso naa reu.
44016008	Basa boe ma ara la'o resik profensi Misia, de ara konda losa kota Troas nai tasi tatain.
44016009	Le'odaen naa, Manetualain fee ninitak neu Paulus sama leo nai me'is dale. Ana mete-nita hatahori esa nambariik numa tasi serik, numa profensi esa, nade Makedonia. Hatahori naa bolu noke tutulu-fafalik nae, “Papa! Ia mai fo tulu-fali ai dei!”
44016010	Paulus mete-nita talo naa, boe ma ai maketu fo ai meni Makedonia miu. Ai du'a mae, memak naa Manetualain ndia nadenu fo ai miu mafada Ndia Eno-dala Masodan neu hatahorir marai tasi serik. Huu naa de Ana ka'i ai fo ta bole meni mamanak laen miu.
44016011	Basa boe ma numa kota Troas mai ai sa'e ofak meni pulu kadi'ik esa miu, nade Samotrake. Neu be'e-main, ai sa'e ofak makandoo losa kota esa, nade Neapolis. Boe ma ai konda numa naa.
44016012	Numa naa mai, ai la'o tungga mada lai meni kota mo'ok esa miu, nade Felipi. (Felipi naa, kota kaneas nai profensi Makedonia; man-parenda Roma oo to'u koasa nai naa boe.) Ai leo faik hida numa naa.
44016013	Ndaa no hatahori Yahudi fai hahae tao ue-osan, ai miu sangga hatahori Yahudir mamana huhule-haradoin. Tungga ai nekendandaan, na, mamana huhule-haradoik naa nai lee tatain. Dadi ai la'o kalua mala faa numa kota mai, losa ai hambu lee esa. Numa naa, ai matonggo mia inak hida. De ai manggatuuk kola-kola mia sara.
44016014	Numa basa inak kara raa mai, hambu esa, nade Lidia. Ana numa kota esa dook ka nai profensi Asia mai, nade Tiatira. Inak ia nase'o tema mbila maranggeo mabelin seli neu hatahori mo'o-inahuuk kara. Ana manggate hule-haradoi neu Manetualain. Dadi neu ana namanene Paulus kokolan, ana simbok memak kana.
44016015	Basa boe ma ai sarani memak mama Lidia no basa uma isin nara. Sarani basa, boe ma ana noke ai nae, “Ama nggara ein. Mete ma ei du'a mae, au ia amahere tebe-tebe neu Lamatuak Yesus ena, na, ei mai sunggu taak nai ai uman dei.” Ana kokoe nakandoo, de losa mate'en ai tungga.
44016016	Faik esa, neu ai bei la'o meni mamana huhule-haradoik miu, boe ma ai matonggo mia ana fetok esa numa dalak. Ndia naa, hatahori ata-daton. Ana pake nitu koasan, losa ana bisa nafada hatahori ua-nalen. Ana oo bisa bubuluk mandadik esa huu-su'un numa bee mai. De hatahori no'uk ka soa feen doik fo roke tulun tiro sira ua-nalen. Tehuu doik kara raa, ana fetok naa lamatuan nara ndia hambu basa sara, losa ara ramasu'i.
44016017	Faik naa, neu ai bei la'o numa dalak, ana fetok naa kada tungga nakandoo no ai. Boe ma ana eki nae, “Hatahori iar, Manetualain mana Demak Mate'en neondan nara. Ara mai fo nau ratudu dalak rae, tao talo bee fo hatahori bisa hambu masoi-masodak, ma rakambo'ik numa sala-singgon nara mai!”
44016018	Ana fetok naa tao talo naa losa faik hida dalen. Leo-leo kada naa boe ma Paulus mbera namanene ana fetok naa e'ekin. Boe ma ana hekor mbali ana fetok naa, de mete nakateteek kana, boe ma ana parenda nitu naa nae, “Heeh! O nitu manggarauk! No Lamatuak Yesus koasan, au parenda o, kalua numa ana fetok ia mai, hatematak ia boe!” Paulus kokolak basa talo naa, boe ma nitu naa kalua tutik ka.
44016019	Neu ana fetok naa lamatuan nara bubuluk rae, sira ata-daton mopo koasan ena, boe ma ramanasa, nahuu ara ta hambu doik bali. Boe ma ara to'u rala Paulus no Silas, de le'a ro sara reni pasar reu, nai mamanak fo ara rasi'e paken fo raole dede'ak.
44016020	Numa naa, ara eki rahere rae, “Hatahori iar mai fo rakalulutu ita kotan. Naa te sira ta hatahori ruma ia mai. Sira ia, hatahori Yahudir ruma dae dook mai fo soa kada tao mue-anggik nai ia!
44016021	Ara oo ranori hatahorir boe rae, ita boso tao matak neu man-parenda Roma hohoro-lalanen nara, fo tungga kada sira hohoro-lalanen.”
44016022	Hatahori no'uk ka ramanene rala naa, boe ma ara ramue-anggik, de ara reu popoko Paulus no Silas. Boe ma mana maketu-maladi dede'ak kara maruma naa radenu hatahorir reu sii heni dua sara bualo'a-papaken, basa boe ma ara filo sara.
44016023	Ara filo rakamiminak Paulus no Silas, basa boe ma ara tee sara reni bui dale reu. Ara radenu komedan mana manea numa naa, fo nanea natalolole hatahori kaduak kara raa. Boso losak ara ralai.
44016024	Komedan mana manea namanene nala naa, boe ma ana sese sara reni kama esa dale reu, nai bui naa taladan. Boe ma ana kabi ein nara pake langge ai.
44016025	Nai rarain neu le'odae fai ba'e dua, boe ma Paulus no Silas hule-haradoi ma soda fo koa-kio neu Manetualain. Hatahori bui laen nara maruma naar ramanene sira sosodan naa.
44016026	Nggengger neu ma dae nanggenggo mo'on seli, losa uma bui naa katematuan oo nanggenggo boe. Ma lelesun neni soik loak. Boe ma basa hatahori buir rante besin nara oo mbo'i heni sara boe.
44016027	Faik naa, komedan mana manea bui oo nggengger de nambadeik, boe ma ana mete neu bui naa lelesun basa sara neni soik loak boe. Ana mete-nita naa, boe ma nae fama te basa hatahori buir ralai ena. De ana lesu nala felan, fo nae hala aon.
44016028	Tehuu Paulus eki nahere haran ma ka'in nae, “Papa, ee! Boso hala aom! Ai basa ngga bei ndia ia!”
44016029	Komedan mana manea bui namanene harak naa, boe ma ana namata'u nalan seli, ma namananauk kana. Basa boe ma ana nadenu fo ara reni feen a'i mbele, de ana nalaik maso neni bui naa dale neu, ma ao-inan dere bebe-bebe. Ana neu de sendek luu-langgan neu Paulus ma Silas ein nara.
44016030	Boe ma ana noo sara kalua numa bui dale mai, de natane nae, “Ama nggara ein. Au ia, susa alan seli. Au muste tao hata fo au bisa akambo'ik numa susar ia mai?”
44016031	Paulus asa raselu rae, “Dalan talo ia: o mamahere neu Lamatuak Yesus, fo neu ko Ana tao nasoi-nasoda o. Leo naak oo basa o uma isim mara boe.”
44016032	Boe ma Paulus no Silas kokolak ro komedan bui naa, ma basa uma isin nara. Ara rafada Lamatuak Yesus Eno-dala Masodan neu sara.
44016033	Le'odae fai ba'e dua lenak, boe ma komedan bui naa noke no Paulus ma Silas fo reu tao ralao dua sara hinan, huu ara hambu fifilok ndia afik ka naa. Basa boe ma Paulus asa sarani komedan naa no basa uma isin nara.
44016034	Basa de komedan naa noo sara reni ndia uman reu, fo fee sara ra'a-rinu. Ana no basa nufanelun nara ramahoko ralan seli, nahuu ara ramahere neu Manetualain ena.
44016035	Neu bei huhua anan, boe ma mana maketu-maladi dede'ak kara haitua hara heheluk neni komedan bui naa neu, fo radenun nakambo'ik Paulus asa numa bui dale mai.
44016036	Komedan bui namanene nala naa, boe ma ana nafada hara heheluk naa neu Paulus nae, “Papa nggara ein. Hatahori mo'o-inahuuk kara raketu ena fo rakambo'ik ei. Dadi papa sara fali no sodak leo.”
44016037	Paulus namanene nala naa, boe ma ana ta nau simbok no malole. De ana nafada nasafali neu mana manear fo mana reni hara heheluk bebeik kara naa nae, “Boso tao talo naa! Te air ia, hatahori Romar. De ai moke mahere ai haak! Man-parendar muste maole ai dede'am ia, tungga hohoro-lalanek. Tungga ndoon, na, muste nenggetuuk parisa dei, basa dei fo hukun hatahori. Tehuu ara ta tao talo naa. Ara ta ranggatuuk parisa dei, do, sangga bubuluk ai salan hata, tehuu ara filo rakamiminak ai numa hatahori no'uk ka matan. Ta hambu huun hata esa boe na, tehuu ara tee ai meni bui dale miu. Ia manggaledo ndoos ena, ara lena-langga man-parenda Roma hohoro-lalanen. Basa boe ma hatematak ia, ara nau kalua heni ai no neneek numa bui dale mai, mita fo hatahorir ta bubuluk rae, ai salan hata? Ta bisa talo naa! Madenu malanggan nara raa mesa kasa mai fo rakambo'ik ai. Talo naa dei, dei fo ai simbok.”
44016038	Neu mana manear raa reu tui falik Paulus kokolan naa, malanggan nara bubuluk rala rae, dua sara hatahori Romar, de raena haak. Boe ma ara ramata'u ralan seli.
44016039	De hatahori mo'o-inahuuk kara reni bui mai, fo rataa sira salan nara, ma roke ambon neu Paulus no Silas. Basa boe ma ara kalua heni dua sara ruma bui dale mai, de ara roke fo ara la'o ela kota naa.
44016040	Ara kalua numa bui dale mai, boe ma Paulus asa reni mama Lidia uman reu. Numa naa, ara rakabua ro hatahori kamaherek kara. Ara ranori sara ma tao ratea dalen nara seluk la'e esa bali. Basa boe ma ara la'o ela kota naa.
44017001	Basa boe ma Paulus no Silas asa la'ok rakandoo. Ara la'o resik kota esa, nade Amfipolis. Boe ma reni kota laen reu, nade Apolonia. Numa naa mai, ara la'o rakandoo losa kota Tesalonika. Nai kota naa, hambu uma huhule-haradoik Yahudi esa.
44017002	Mete ma ara losa mamanak esa fo hambu uma huhule-haradoik nai naa, ndaa no fai hahae tao ue-osa, na, Paulus nasi'e maso fo tungga hule-haradoi no hatahorir. Numa Tesalonika, ana oo maso neni sira uma huhule-haradoin neu boe. Boe ma ana natuka dudu'ak no sira marai naa, pake Manetualain Dede'a-kokolan. Ana tungga hule-haradoi no sara talo naa, tungga fai hahae tao ue-osa losa menggu telu tungga-tungga.
44017003	Ana nafada sara nae, “Mete ma ita parisa tatalole nai Manetualain Susura Malalaon naa, na, ita bubuluk tae, ara rafada memak kana numa lele uluk mai ena rae, Hatahori fo Manetualain helu-bartaa nae nadenun mai naa ena, neu ko Ana hambu susa-sonak no'uk ka. Mate'en te Ana mate. Tehuu basa naa, Manetualain pake Ndia koasan fo tao nasoda falik kana numa mamaten mai. Hatematak ia ita bubuluk ena tae, Hatahori fo Manetualain helu-bartaak naa, ndia Yesus!”
44017004	Ara ramanene rala naa, boe ma hambu hatahori Yahudir fo mana simbok Paulus kokolan, reu rakabua ro Paulus asa. Numa hatahorir mana simbok kara raa, hambu hatahori Yunani no'uk ka oo hii ralan seli neu Lamatuak ena, ma hambu inak hida fo lele'a-nonoren mo'ok ka rai kota naa boe.
44017005	Tehuu hatahori Yahudi malanggan nara maruma naa rasakele ma dalen nara mbiri. De ara dudunggu mana loro-kook kara fo ara tao mue-anggik. Neu hatahorir rakabua no'uk ka ena, boe ma ara mulai tao mue-anggik numa kota naa. Ara sangga Paulus no Silas fo rae le'a ro sara reni hatahori no'uk mana tao mue-anggik kara raa reu. Basa boe ma reu nggafu fee Yason uman, nahuu Paulus no Silas leo taak numa naa.
44017006	Tehuu ara ta hambu Paulus asa ruma naa. Basa boe ma ara le'a ro Yason ma hatahori kamaherek laen nara hida reni mamana neole dede'ak reu. Ara rakasasa'ek salak neu Yason asa rae, “Hatematak ia hambu hatahorir mai nai ita kotan ena. Hatahorir raa reni bee a reu, na, ara tao mue-anggik nai naa! Hatematak ia ara mai fo bonggar rakalulutu ita hohoro-lalanen nai ia, de ara nggatin no sira hohoro-lalanen nara! Yason ia, ana simbo nala hatahorir ia fo leo taak nai ndia uman! Basa sara laban ita hohoro-lalanen, nahuu ara ta nau manaku neu mane ina-huuk, keser. Ara kada nau manaku neu sira malangga ina-huun esa, nade Yesus.”
44017008	Hatahori mo'o-inahuuk kara ma hatahorir maruma naa ramanene rala naa, boe ma dudu'an nara mulai tasibu-ribu.
44017009	Boe ma hatahori mo'o-inahuuk kara maruma kota naa radenu Yason no hatahori kamaherek kara fo bae doik dadi tanda nemeheherek rae, sira ta tao mue-anggik bali, ma ara tao hehelu-bartaak fo sira ta bole ralai. Ara bae basa doik, boe ma hatahorir raa mbo'i Yason asa reu.
44017010	Le'odaen naa, hatahori kamaherek kara maruma kota Tesalonika dudu'a rae, malole lenak sira radenu Paulus no Silas reni mamanak laen reu. Boe ma ara radenu dua sara reni kota esa reu, nade Berea. Losa naa, ara maso reni hatahori Yahudi uma huhule-haradoin dale reu.
44017011	Tehuu hatahori Yahudir maruma Berea naa, ta sama leo hatahorir marai Tesalonika. Hatahori iar, ara hii ralan seli nenene ma ara nau simbok Paulus asa kokolan. Sira maruma Berea naa, nenene ratalolole Paulus asa ma ara ranori tebe-tebe Manetualain Susura Malalaon. Ara nau sangga bubuluk Paulus asa kokolan naa tebe do taa. De hatu-leledon ara parisa no lutu-lelon Manetualain Susura Malalaon.
44017012	Huu naa de hatahori Yahudi no'uk ka maruma naa ramahere neu Yesus. Leo naak oo hatahori Yunanir boe. Sira mana ramahere neu Lamatuak Yesus naa, lele'a-nonoren nara mo'ok ka. Hambu inak ma touk boe.
44017013	Tehuu neu hatahori Yahudir maruma Tesalonika mai, ramanene rae, Paulus asa fee nenorik la'e-neu Manetualain Dede'a-kokolan nai Berea, boe ma ara tungga reu, de dudunggu hatahorir fo tao mue-anggik numa naa bali.
44017014	Huu naa de hatahori kamaherek kara marai Berea roke lai-lai roo Paulus neni tasi tatain neu. Tehuu Timotius no Silas leo rakandoo numa Berea.
44017015	Hatahorir raa ro Paulus losa kota esa, nade Atena. Basa boe ma ara la'o elan numa naa, de fali reni Berea reu. Ara reni hara heheluk numa Paulus mai nae, Silas no Timotius reu lai-lai fo rakabua ro ndia.
44017016	Neu Paulus nahani neu Silas no Timotius fo reni Atena mai, dalen sona, nahuu ana mete-nita nai kota naa, hambu mamana sosonggok sudi nai bee.
44017017	Tehuu numa naa, hambu hatahori Yahudi hida ma hatahori ta Yahudi hida bali fo soa hule-haradoi neu Manetualain. Paulus maso neni sira uma huhule-haradoin neu, fo ana natuka dudu'ak no sara. Tungga faik, ana oo neni pasar neu boe, fo kola-kola no sudi see mana maik nai naa.
44017018	Boe ma ana nakaseseluk dede'ak no meser hida numa bua-aok dua mai nai kota naa, ndia Epikorus bua-aon ma Stoa bua-aon. Tehuu neu ana kokolak la'e-neu Yesus nae, Ndia naa, nasoda fali numa mamaten mai ena, boe ma hambu numa sira mai ketuk rasapura amben, ma rae, “Phueh! Memak hatahori mana ombo koson ba'in!” Ketuk oo rakatitiik boe rae, “Hatahori ia nae nakasesetik ai fo songgo-tanggu neu sira dewa fe'en nara!”
44017019	Hatahori Atena, ma hatahori deak mana leo numa kota naa, mete ma ara ramanene sadi ka hata fo beuk, ha'i netuduk leo nenori beuk, do, dudu'a beuk, na, sira hatahori malelan nara rasi'e ranggatuuk rakabua nai lete anak esa, nade Areopagus fo ratuka dudu'ak no loa-narun. Hambu numa sira mai roke roo Paulus neni naa neu, boe ma ara roken rae, “Soba mafada ai nenori beuk naa dei! Te o kokolak dede'a beuk fo tao mala ai pangganaa faa. Dadi ai moke fo o kokolak tamba faa bali, mita fo ai bisa malela.”
44017022	Basa boe ma Paulus nambariik de kokolak nae, “Basa hatahori Atena rein! Au la'o ndule basa ei kotam ia ena, de au mete-ita ae, memak ei manggate makalala'ok anggama. Au mete-ita ei mamana sosonggom mara sudi rai bee. Tehuu au mete-ita batu sosonggok esa neni surak nae, ‘Sosonggok ia soa-neu dewa fo ita ta talela sana.’ Sosoa-ndandaan nae, ei songgo-tanggu neu Manetualain ena, tehuu ei bei ta malela Ndia. Ndia ia, ndia au tui-benggan neu ei.
44017024	Ndia ia, ndia nakadadadik lalai no dae-inak, no basa oe-isin lala'en. Ndia oo naena haak fo parenda basa hata fo marai lalai ma dae-inak boe. Dadi Ana ta leo nai uma sosonggok fo hatahori dae-bafok taok.
44017025	Ana ndia fee ani hahaek, ma fee masodak neu ita hatahori dae-bafok. Keke'un, Ana ndia fee basa hata fo ita to'ak. Tehuu Ndia mesa kana ta to'a hata esa boe na. Dadi hatahori dae-bafok ta bisa tulun Ndia.
44017026	Numa kada hatahori esa mai, Ana nakadadadik basa hatahori nusa-nusak nai dae-inak katematuan. Ana ba'e fee hatahori nusa-nusak kara esa-esak nonook dae oen. Ma Ana ndia koladu fo hatahori nusa-nusak kara mori-dadi, ma ara rakalulutu, esa-esak no ndia fai henggeneen.
44017027	Ana tao talo naa, nahuu Ana nau ita hatahori dae-bafok sanggan fo talela Ndia no neulauk. Hatahori dae-bafok memak sangga-sangga, fama ko ara bisa ratonggo roon. Naa te Ana ta nai dook ka numa ita mai.
44017028	Hambu hatahori kokolak rita rae, ‘Ita hahaen, huun memak numa Ndia mai. Ita masodan, okan memak numa Ndia mai.’ Hambu ei mana tao binim mara oo kokolak rita ena boe rae, ‘Ita tasoda, nahuu ndia. Huu naa de ita dadi teu ndia tititi-nonosin.’
44017029	Naa memak tebe. Ita basa ngga ia, Manetualain tititi-nonosin. De boso du'a mae, Manetualain sama leo patong sosonggok fo hatahori dae-bafok bisa dokin numa lilo mbilas, do lilo fulak, do batu mai tungga sira mesa kasa dudu'an.
44017030	Lele uluk, memak hatahori dae-bafok bei ta nalela dede'ak ia. Huu naa de Manetualain ela sara leo-la'o tungga sira nggoa beben naa. Tehuu hatematak ia Ana ta nau ita leo-la'o talo naa bali. Huu naa de Ana parenda nae, ita muste mbia-sokolaa heni sosonggok kara raa, boe ma teu tungga Ndia leo.
44017031	Ndia oo henggenee faik esa ena, fo Ana huku-doki basa dae-bafok ia oe-isin lala'en, nahuu sala-singgon nara. Ma Ana henggenee memak Hatahori esa dadi neu Ndia Mana Maketu-maladi Dede'an. Neu ko Hatahori naa naketu huku-dokik tungga ndoon. Hatematak ia manggaledok ena, Mana Maketu-maladi Dedeak naa, ndia see. Hatahori naa, ndia Ana mate ena, tehuu Manetualain tao nasoda falik kana numa mamaten mai ena.”
44017032	Tehuu neu hatahorir fo mana rakabua ruma naa ramanene Paulus nae, “hambu Hatahori nasoda fali numa mamaten mai”, boe ma ara hika rakatitiik kana. Tehuu hambu hatahori hida oo tao matak neun boe. Ara rafada Paulus rae, “Ai bei hii nenene papa kokolak la'e-neu dede'ak naa bali. Tehuu la'e esa bali dei.”
44017033	Basa boe ma Paulus la'o ela mamanak naa.
44017034	Tehuu hambu ketuk reu rakabua roon, nahuu ara ramahere neu Lamatuak Yesus ena. Numa sira mai, hambu esa uen soa naole dede'ak nai Areopagus, nade Dionisius. Ma inak esa, nade Damaris. Ma hatahori laen hida bali fo tungga sama-sama ro sara.
44018001	Lelek naa, hambu mane ina-huuk man-parenda Roma, nade Klaudius. Ana namanasa hatahori Yahudir, de ana husi kalua heni sara ruma kota Roma mai, nai profensi Italia. Boe ma ara sasarak sudi bee reu. Hambu hatahori Yahudi esa, nade Akila, no saon nade Priskila. Dua sara tungga ralai kalua numa profensi Italia mai, reni kota esa reu, nade Korentus. Akila ia nusa huun ndia profensi Pontus. Ndia ue-osan, ndia soa tao sudi hata numa banda rouk mai. Faik naa, Paulus oo la'o ela kota Atena, de ana neni kota Korentus neu boe. Numa naa, Paulus nalela aok no Akila ma Priskila, te ndia oo soa tao sudi hata numa banda rouk mai boe. Ara leo sama-sama, ma ara raue-osa sama-sama.
44018004	Mete ma losa hatahori Yahudir fai hahae tao ue-osan ena, na, Paulus maso neni sira uma huhule-haradoin dale neu. Numa naa, ana soba fufudi hatahori Yahudir, ma hatahori laen nara fo ramahere neu Lamatuak Yesus.
44018005	Tehuu neu Silas no Timotius ruma profensi Makedonia mai, boe ma Paulus hahae tao ues banda rouk. Hatu-leledok ana ta nala neun nafada hatahori Yahudir nae, “Hatahori fo ita basa ngga tahanin numa lele uluk fo Manetualain helu-bartaa nae nadenun mai naa ena, Ana mai ena. Ndia Yesus!”
44018006	Tehuu hambu hatahori Yahudir fo laban rakandoo neu Paulus, ma ara kada kokolak rakatutudak kana. Boe ma Paulus nggafu heni afu numa bualo'a-papaken mai, fo dadi tanda nae, ndia ta nau tao matak neu sara ena bali, nahuu ara ta nau simbok Hara Lii Malole fo ndia tui-bengga neu sara. Boe ma ana kokolak nae, “Eir ia, sudi selik kana! Ei tao mambake ei ndi'i doom mara! Tehuu elan numa naa leo! Neu ko ei mesa ngga ndia lemba-masaa ei sala-singgom. Au ta aena neselu-netaak ua ei bali. Mulai hatematak ia, au ta koladu hata-hata bali ua ei hatahori Yahudir. Au nau uu anori hatahori nusa-nusak laen nara fo hatahori ta Yahudir.”
44018007	Hambu uma esa nai uma huhule-haradoik naa boboan. Tenu uma naa naden, Titius Yustus. Ndia hatahori ta Yahudi, tehuu ndia dalen hii nalan seli neu Manetualain. De neu Paulus nasadea la'o ela hatahori Yahudir, boe ma ana maso neni ama Titius uman dale neu.
44018008	Ta dook ka boe ma malangga uma huhule-haradoik naa namahere neu Lamatuak Yesus. Ndia naden Krispus. Basa ndia uma isin nara oo ramahere sama-sama ro hatahori Korentus laen nara, fo mana ramanene Paulus kokolan boe. Basa boe ma Paulus ator fo sarani basa sara.
44018009	Le'odaek esa, nok bali nai me'is dale, Paulus namanene Manetualain kokolak nae, “Paulus! O hae mamata'u, ma o dalem hae monda-ma'a neu ue-osa ia, te o neselu-netaam bei ta basa sana. O muste fee nenorik makandoo neu hatahori iar muni Au Tutui Maloleng.
44018010	Masaneda, ee! Ta kada o mesa ngga maue-osa. Huu Au sama-sama ua o. Leo mae hatahorir rae rakasususak o, tehuu Au ambariik ahere ua o. Ma Au loti-mete o hatu-leledon. Boso lilii-ndondou, nai kota ia Au hatahoring no'uk ka.”
44018011	Paulus namanene nala naa, boe ma ana leo nala dook ka numa kota Korentus. Ana fee nenorik la'e-neu Lamatuak Eno-dala Masodan numa naa, losa teuk esa seserik.
44018012	Lelek naa, ara so'uk hatahori esa, fo dadi neu nggubenor numa profensi Akaya. Naden Galio. Hambu hatahori Yahudi hida oo rala harak fo le'a roo Paulus neni nggubenor neu numa mamana neole dede'ak.
44018013	De ara kalaak la'e-neu Paulus rae, “Hatahori ia fufudi nala hatahori no'uk ka ena, fo ara tungga anggama beuk. Naa te man-parenda Roma ta manaku anggama naa!”
44018014	Tehuu neu Paulus nae buka bafan fo nasala'e aon, boe ma nggubenor nggero tutik ndia kokolan. Ana ka'i-ore memak hatahorir fo mana kalaak Paulus naa nae, “Heeh! Ei hatahori Yahudir, pasa ndi'i doom mara, ee! Mete ma ei mae meni dede'ak hatahori tao manggarauk, do, hatahori esa nakanisa esa, na, au muste nenene ei dede'am.
44018015	Tehuu dede'ak fo ei menik ia, ei dede'a uma dalem! Ei mareresi la'e-neu kada anggama Yahudi hohoro-lalanen, no ndia dede'a-kokolan ma ndia naden nara. Dede'ak naa, man-parenda manai ia ta koladu naa!”
44018016	Basa boe ma nggubenor naa husi kalua heni sara ruma mamana neole dede'ak naa mai.
44018017	Boe ma hatahori Yunanir maruma naa humu rala hatahori esa, nade Sostenes. Hatahori naa, hatahori Yahudi uma huhule-haradoin malanggan. De ara le'a renin fo popokon numa nggubenor matan. Tehuu nggubenor ta mbali sara.
44018018	Basa boe ma Paulus leo nakandoo numa kota Korentus. Tehuu doo-doo boe ma ana nate'a la'o ela hatahori kamaherek kara maruma naa. Basa de ana no Priskila ma Akila reni kota esa neu, nade Kengkrea fo rahani ofak. Numa naa, Paulus keu namboli langgan fo dadi neu tanda nae, hata fo fai bakahulun ana helu-bartaa neu Lamatuak ena, hatematak ia ana tao nabasan ena. Basa boe ma ara sa'e ofak reni kota Epesus reu. Ara losa naa, de ara konda numa ofak naa mai. Boe ma Paulus la'o ela nonoo kaduan nara raa, de ana maso neni hatahori Yahudi uma huhule-haradoin dale neu. Numa naa ana natuka dudu'ak no hatahori Yahudir.
44018020	Ara kola-kola talo naa, boe ma hatahori Yahudir roke fo Paulus leo nala dook ka faa no sara. Tehuu ana timba heni nonoken nara no na'u-na'un.
44018021	Boe ma ana nate'a nae, “Toranoo susue nggara ein! Ei boso ha'i dalek, ee! Mete ma Lamatuak buka dalak, na, dei fo au fali mai tiro-dangga ei bali.” Ana kokolak basa talo naa, boe ma ana la'o ela Epesus.
44018022	Ana sa'e ofak de nakandoo losa kota Kesarea. Ana konda numa naa. Boe ma ana nda'e neni Yerusalem neu, fo fee hara masodak neu hatahori kamaherek kara maruma naa. Basa de ana fali neni kota Antiokia neu.
44018023	Ana leo doo-doo faa numa naa, boe ma ana la'o, de neu la'o ndule basa profensi Galatia ma profensi Frigia. Numa naa, ana tao natea hatahori kamaherek kara dalen.
44018024	Faik naa, hatahori Yahudi esa numa kota Aleksandria manai profensi Masir mai. Naden Apolos. Hatahori naa mana kokolak nalela dede'ak. Ana oo bubuluk losa lutu-lelon Manetulain Susuran isin boe. Ana dei fo losa nai kota Epesus.
44018025	Ana namanene nita tutuik la'e-neu Yesus, boe ma ana hii tui seluk kana neu hatahori laen. Ana tui no dere-dere hiek ma hata fo ana kokolak naa, memak tetebes. Tehuu ana bei ta nalela basa dede'ak kara. Ana bubuluk kada Yohanis sarani hatahorir, mete ma ara hahae numa sira sala-singgon mai ena.
44018026	La'e esa, ana kokolak ta pake bii-bambik numa hatahori Yahudi uma huhule-haradoin dale. Priskila no Akila oo ramanene neun numa naa boe. Ara hule-haradoi basa, boe ma Priskila no Akila roke roon neni sira uman neu. Numa naa, ara rafadan la'e-neu basa Lamatuak Yesus Eno-dala Masodan lala'en, losa dede'a lutu-lutuk kara boe.
44018027	Basa boe ma Apolos naketu fo nae neni profensi Akaya neu. Hatahori kamaherek kara maruma Epesus basa sara dalek esa ro ndia hihiin. Basa de ara tao susurak esa fee sira toranoo hatahori kamaheren nara marai Akaya, roke fo ara simbok Apolos no malole. Ana to'u nala susurak naa, boe ma ana la'o leo. Losa Akaya, boe ma ana tulu-fali tebe-tebe hatahori kamaherek kara maruma naa.
44018028	Ana oo nakaseseluk dede'ak no hatahori Yahudir numa naa, nai hatahori no'uk matan, tehuu ara ta senggi sana boe. Ana soa pake Manetualain Susura Malalaon fo nanori sara nae, “Hatahori fo Manetualain helu-bartaa nae nadenun mai naa ena, fo ita tahanin do basa ia ena, ndia Yesus!”
44019001	Neu Apolos bei numa Korentus manai profensi Akaya, Paulus la'o ndule nggorok kara marai letek. Basa boe ma ana losa kota Epesus. Numa naa, ana natonggo no hatahori hida fo ramahere neu Lamatuak Yesus ena.
44019002	Boe ma ana natane sara nae, “Toranoo susue nggara ein. Fai maneuk kara, neu ei mamahere Lamatuak Yesus, ei oo simbo mala Manetualain Dula-dale Malalaon boe, do taa?” Ara raselu rae, “Taa. Ai bei ta mamanene mita mae, hambu Manetualain Dula-dalen fo leo naak.”
44019003	Boe ma Paulus natane seluk nae, “Mete ma leo naa, na, ara sarani ei pake saranik bee?” Ara raselu rae, “Ara sarani ai tungga Yohanis dalan.”
44019004	Boe ma Paulus nafada nae, “Nenene dei! Yohanis sarani hatahorir fo dadi neu tanda nae, ara hahae numa sala-singgon nara mai ena. Tehuu masaneda talo ia! Tungga faik, ndia mesa kana ndia nanori hatahori Isra'el asa nae, ara muste ramahere neu Yesus, Hatahori fo Manetualain nae nadenun mai naa.”
44019005	Ara ramanene rala naa, boe ma ara roke fo ana sarani sara, fo ara maso dadi reu Lamatuak Yesus nufanelun nara.
44019006	Neu Paulus ndae liman neu sara ma ana hule-haradoi, boe ma Manetualain Dula-dale Malalaon konda neu sara. De ara mulai kokolak pake dede'ak mata-matak kara fo ara bei ta bubuluk rita sara. Ma Lamatuak pake sara fo ara bisa rafada hata fo neu ko ana mori-dadi.
44019007	Sira basa sara hatahori salahunu dua.
44019008	Neu Paulus leo numa kota Epesus, ana nasi'e maso neni hatahori Yahudir uma huhule-haradoin neu fo fee nenorik no lutu-lelon la'e-neu Manetulain parenda-koasan. Ana oo kokolak ta no bii-bambik boe. Ana tao talo naa, losa bulak telu.
44019009	Tehuu hambu hatahori fo ta nau simbok ndia nenorin, de ara laban ana. Ara oo dudunggu hatahorir marai naa boe, fo ara boso tungga Yesus Eno-dala Masodan. Huu naa de Paulus no hatahori kamaherek kara rakadedeak la'o ela uma huhule-haradoik naa. De ara reu rakabua ruma uma sakola esa. Tenu umak naa, hatahori esa, nade Tiranus.
44019010	Paulus nanori sara talo naa, losa teuk dua; losa hatahorir maruma profensi Asia katematuan ramanene rala Lamatuak Yesus Tutui Malolen ena. Mana mamanenek kara raa, hatahori Yahudi ma hatahori ta Yahudi boe.
44019011	Lelek naa, Lamatuak fee koasa neu Paulus fo ana tao tanda heran ta hoho'ak mata-matak kara.
44019012	Ha'i netuduk leo, mete ma hatahorir pindan rala Paulus tema pa'a langgan, do, kalikeen, fo ara tao buas naa neu hatahori kamahedik, na, hatahorir raa hedin mopon tutik ka. Losa nitu manggarauk kara oo kalua la'o ela hatahorir boe.
44019013	Numa naa, hambu hatahori Yahudir malangga anggaman esa, no ana toun hitu. Malangga anggama naa, nade Sakewa. Anan nara rasi'e sudi bee reu fo husi kalua heni nitu numa hatahori mai. Ara oo soba-soba husi nitu pake Yesus naden boe rae, “O malela Yesus fo Paulus nafadak naa, do? Hatematak ia au parenda o, pake Yesus naden, fo kalua numa hatahori ia mai leo!” Ma hambu hatahori Yahudi malelak laen hida oo, soba tao talo naa boe.
44019015	La'e esa, neu Sakewa anan nara parenda talo naa, boe ma hambu nitu manggarauk esa fo naselu nae, “Au alela Yesus. Au oo alela Paulus boe. Tehuu eir ia, see?”
44019016	Boe ma hatahori fo nitu sa'ek naa namanasa nalan seli. De ana fifiti, heheta-tatabu ma poko-femba sara. Ana tao nakahina sara, ma sii heni badun nara, losa ara ralai ralenggu-pikok no makahola ndoos ruma uma naa mai.
44019017	Basa boe ma dede'ak naa natanggela numa bafak mai neni bafak neu, losa basa hatahorir marai kota Epesus bubuluk; hatahori Yahudir, ma hatahori ta Yahudir oo bubuluk boe. Keke'un, see a mesan fo namanene dede'ak naa, ara dadi ramata'u ma heran. Boe ma ara koa-kio Lamatuak Yesus, nahuu Ana fee koasa mo'ok neu Paulus ena.
44019018	Basa de, hatahori kamahere beuk kara raa reni sira toranoon fo kamaherek kara ena mai, fo buka dalen nara ma mbo'a sira sala-singgon.
44019019	Numa sira iar mai, hambu ketuk fo rasi'e pake malela makiuk kara. Basa de ara raduduru rala sira buku malela makiun nara, fo ara hotu heni sara. Mete ma reke bukur raa belin nara, na, ba'u leo doi fulak 50.000.
44019020	Basa boe ma hatahorir tui-bengga Manetualain Hara Lii Malolen tungga hatu-leledon neni sudi bee neu. De hatahori kamaherek kara tamba ramano'u. Te Lamatuak Dede'a-kokolan naa, maso losa nai hatahorir dale kuru-eron ma lele'a-nonoren mo'on seli.
44019021	Basa boe ma, Paulus naketu fo fali neni Yerusalem neu. Tehuu ndia dalen hii nalan seli fo nakahuluk neni profensi Makedonia ma profensi Akaya neu, dei fo ana nau la'o nakandoo neni Yerusalem neu. Ana du'a memak ena nae, “Malole lenak, au uu tiro-dangga hatahori kamaherek kara marai mamanak kara ia dei. Leo mae talo bee oo au muste losa nai kota Roma boe.”
44019022	Basa boe ma ana nadenu nonoo la'o ein dua, ndia Timotius ma Erastus, fo rakahuluk reni Makedonia reu. Tehuu ndia mesa kana leo doo-doo bali numa profensi Asia.
44019023	Lelek naa, hambu dede'a mo'ok esa mori-dadi numa kota Epesus la'e-neu Yesus Eno-dala Masodan.
44019024	Dede'ak naa oka-huun talo ia: Numa naa, hambu tou mana tutu lilo fulak esa, nade Demetrius. Ana nasi'e tao uma sosonggok kadi'i anak kara, fo se'o neu hatahori Epesus fo ara songgo dewi esa, nade Artemis. Huu ndia bua sese'on laku no'uk ka, de ana pake ana mana maue-osa no'uk ka. Huu naa de doik maso leo oe faa ia, neni touk ia neu.
44019025	La'e esa, Demetrius nakabua nala ndia tukan nara ma tukan laen nara, de ana kokolak no sara nae, “Ama nggara ma basa toranoo nggara ein! Ei bubuluk ena mae, ita leleo-lala'on dadi neulauk talo ia, nahuu doik no'uk ka faa leo oe numa ita bua sese'on ia mai.
44019026	Tehuu hatematak ia, ita mete-tita no ita mata de'e heli-helin nara, ma tamanene no ita ndi'i doo heli-helin nara ena, naa numa Paulus kokolan unda-poden mai. Huu ndia le'a-nore hatahori no'uk ka nae, buas sara fo ita taok kara ia, ta raena sosoak hata-hata. Ana nae, patong fo ita dokik ia, kada dewa-dewi kekedik ka mesan. Ta kada hatahorir marai kota Epesus ramanene neun, tehuu hatahorir marai profensi Asia katematuan oo ramanene ena boe.
44019027	De nenene matalolole, ee! Neu ko ita iar tae dadi teu hata bali, mete ma hatahori no'uk ka kada tungga rakandoo ro Paulus asa? Hatahori ta nau hasa hata fo ita tao talak kara iar ena. Masaneda, ee! Hatematak ia, hatahori no'uk ka rakaluku-rakatele neu ita dewin fo mana'a hiek, Artemis. Nai profensi Asia katematuan, losa dae-bafok bu'un nara oo, hatahorir soa mai fo koa-kio neun nai ndia uma sosonggo ina-huun, fo nai ita kotan Epesus ia boe. Dadi boso losak hatahori ta nau tao matak neun ena, ma ara ta nau ia mai ena bali!”
44019028	Ara ramanene rala naa, boe ma ramanasa tutik ka. De ara eki rae, “Sodak Artemis! Artemis fo mana'a hiek! Ai hatahori Epesus asa koa-kio neu Artemis!”
44019029	Ara ramanene hatahorir kada e'ekik talo naa, boe ma ara mulai ralai ruma bee a mesan mai, fo reu rakabubua numa naa, losa kota naa sofen se'e-se'e no hatahorir. Tehuu basa sara panggananaa. Boe ma hatahorir basa sara mulai tao mue-anggik, tungga-tungga dalak, losa nai kota dae moo loan. Ara humu rala hatahori dua, de le'a reni sara naa reu. Sira dua sara naden, Gayus ma Aristarkus. Hatahorir humu rala sara, nahuu dua sara iar, Paulus ana nunin nara ruma Makedonia mai.
44019030	Paulus namanene nala naa, boe ma ana nae maso neni hatahori mana mue-anggik kara talada heon neu, tehuu hatahori kamaherek kara maruma naa ta rakambo'ik kana neu.
44019031	Hambu hatahori mo'o-inahuuk hida ruma profensi Asia mai fo ralela Paulus no malole. Ara radenu hatahori fo neu nafadan nae, Paulus ta bole maso neni dae moo loak naa, nai hatahori no'uk fo mana mamue-anggik kara raa neu.
44019032	Boe ma numa dae moo loak naa, hatahori mulai sangga dede'ak naa huun. Hambu ketuk fo eki pepekok rae, “Talo ia!” Ketuk laen eki rae, “Talo naa!” Naa te sira no'uk ka oo ta bubuluk dede'ak naa nenggetuu-nemberiin talo bee boe. Sira raa, tungga kada makaseek.
44019033	Numa naa oo, hambu hatahori Yahudir fo ara mulai ramata'u boe, nahuu ara du'a rae, boso losak hatahori no'uk kara neu ko rakasasa'ek salak neu hatahori Yahudir ndia dadi reu mana makabubusak numa dede'ak ia mai. Huu naa de ara fee sira hatahorin esa mata neu fo dadi neu sira mana to'u dede'an. Hatahori naa, nade Aleksander. Ara roken fo ana nasala'e sara nae, dede'ak naa ta sira hatahori Yahudir unda-poden. Basa boe ma Aleksander batak liman fo ara boso ramue. Boe ma ana mulai kokolak fo nasala'e hatahori Yahudir.
44019034	Tehuu neu ara bubuluk rae, mete ma ndia naa, hatahori Yahudi, boe ma ara eki tamba rahere bali rae, “Sodak Artemis! Artemis fo mana'a hiek! Ita hatahori Epesus koa-kio neu Artemis!” Ara eki-eki talo naa, doon li'u dua.
44019035	Basa boe ma malangga man-parenda numa kota Epesus mai nambariik, de ana kokolak tao makasufu hatahorir raa dalen. Ana kokolak nae, “Ka'a-fadir marai kota Epesus! Basa hatahorir bubuluk ena rae, ita dewin Artemis mata-ao huun mo'u numa lalai mai, fo neni ita ia mai. Dadi ita hatahori Epesus ia, ndia takaboi tatalololen. Ta hambu hatahori fo bisa ha'i heni ita haak nenean, nahuu naa dadi tutuik numa mata mai ena, fo basa hatahorir bubuluk memak kana ena. Dadi tao hata de ei eki talo ia? Ela fo hatahori ombo koson tungga sira hihiin, tehuu ei hae mamue-anggik sadi ndaa talo ia!
44019037	Ei le'a meni hatahori kaduak kara ia reni ia mai, nok bali ara tao manggarauk. Naa te ara ta ramana'o hata esa boe na numa Artemis uma sosonggo ina-huun mai. Ara oo ta kokolak rakatutudak ita dewin nade malolen boe. De ei mae ndae salak hata neu sara?
44019038	Masaneda matalolole, ee! Ita taena mamana neole dede'ak. Hatahori mana maole dede'ak oo nahani boe. De mete ma Demetrius asa nau tao dede'ak, na, ara muste tungga ndia hohoro-lalanen, fo reni dede'ak naa neni mamana neole dede'ak neu.
44019039	Mete ma hambu dede'ak laen fo rae rakalala'ok kana, naa fo ara reu raole ro lasi-lasi hadak kara.
44019040	Boso losak man-parenda Roma nau ndae salak neu ita, nahuu mue-anggik ia. Mete ma ara rae sangga bubuluk dede'ak ia nenggetuu-nemberiin, na, soba, ita taselu tae leo bee? Te dede'ak ia huu-su'un taa, na!”
44019041	Malanggan naa kokolak basa talo naa, boe ma nadenu fo basa hatahorir raa rasida. De ara rasida memak.
44020001	Neu hatahorir hahae tao mue-anggik ena bali, kota Epesus naa lende fali leo biasa. Basa de Paulus nakabua nala hatahori kamaherek kara maruma naa, fo natetea dalen nara. Basa naa, boe ma ana nate'a fo ana la'o neni profensi Makedonia neu.
44020002	Numa naa, ana la'o ndule basa nggorok kara, fo natetea hatahori kamaherek kara dalen. Ana tao talo naa, losa ana maso neni nusa Yunani neu.
44020003	Ana leo numa naa losa bulak telu. Basa boe ma, ana nahehere fo nae sa'e ofak neni profensi Siria neu, tehuu ana namanene nae, hatahori Yahudir rala harak, fo rae tao risan. Ana namanene nala naa, boe ma ana ta nau sa'e ofak nakandoo neni profensi Siria neu. Dadi ana la'o fali nesik kada profensi Makedonia.
44020004	Hambu hatahori bubua anak esa tungga Paulus. Ndia Timotius; papa Pirus anan Sopater numa kota Berea mai; hatahori dua ruma kota Tesalonika mai, nade Aristarkus ma Sekundus; hatahori esa numa kota Derbe mai, nade Gayus; ma hatahori dua ruma profensi Asia mai, ndia Tikikus ma Trofimus.
44020005	Basa boe ma au (ndia Lukas fo mana surak susurak ia), atonggo ua seluk Paulus numa kota Felipi nai profensi Makedonia. Boe ma Paulus ana nunin nara la'o rakahuluk, fo ara reu rahani ai nai kota Troas, nai tasi serik. Neu hatahori Yahudi fai ina-huun Paska nara seli ena, ai dua ngga sa'e ofak meni kota Troas miu. Faik naa, ai faik lima numa ofa lai. Neu ai losa numa Troas, ai konda numa ofak mai. Boe ma ai matonggo seluk mia nonoo laen nara, de ai leo numa naa doon menggu esa.
44020007	Faik naa, la'e-ndaa fai Menggu. Paulus naketu ena nae, “Toranoo nggara ein. Be'e-mai au ae la'o akandoo.” De basa ai hatahori kamaherek lala'en makabua fo mae mi'a-minu sama-sama. Huu Paulus nae la'o ena, de ana kokolak no ai losa le'odae fai ba'e dua.
44020008	Ai makabua numa uma esa tadak katelun lain. Le'odaen naa ara dede lambu no'un seli.
44020009	Faik naa, hambu ta'e anak esa nade Yutikus, nanggatuuk numa dinela lain. Ana oo tungga nenene Paulus boe. Tehuu doo-doo boe ma matan namabera de ana sunggu seli. Nggengger neu ma ana tuda numa dinela naa mai. De maten tutik ka.
44020010	Basa boe ma Paulus konda, de holu nala ta'e anak naa. Ana kokolak nae, “Boso mamata'u. Ana ta mate.”
44020011	Ai basa ngga mamahoko, nahuu ta'e anak naa nasoda fali numa mamaten mai. Basa boe ma ara roo falik kana neni uman neu. De ai basa ngga hene fali meni uma tadak lain miu, boe ma manggatuuk mi'a-minu sama-sama. Basa de Paulus tuti kokolan losa be'e-mai huhuan. Neu ledo tiik ka, boe ma ai mate'a fo mae la'o.
44020013	Basa boe ma ai mala harak fo ai maba'e dalak losa ai matonggo seluk nai kota esa, nade Asos. Boe ma ai sa'e ofak fo meni Asos miu. Tehuu Paulus kada la'o eik neni naa neu.
44020014	Neu ai matonggo mia Paulus numa Asos, boe ma ana hene ofak lain mai, de ai makandoo meni kota Metilene miu.
44020015	Numa Metilene mai, ai sa'e ofak makandoo. Neu be'e-main, ai deka mia pulu esa, nade Kios. Neu bei-nesan, ai matalangga ofak neni pulu Samos neu. Neu esan, boe ma ai losa kota Miletus.
44020016	Tehuu Paulus hii nalan seli ena fo losa lai-lai nai Yerusalem, fo ana bisa tungga fai ina-huuk Pentakosta nai naa. Boe ma ana ta nau nggari heni ledo-fai fo nda'e neni kota Epesus neu, nahuu ana ta naena fai lelak ena bali.
44020017	Dadi numa Miletus, Paulus helu harak neu lasi-lasi Karisten nara marai Epesus fo ara mai ratonggo roon.
44020018	Neu ara losa, boe ma Paulus nafada sara nae, “Basa toranoo nggara ein. Ei basa ngga bubuluk au leleo-lala'on ena, mulai numa fai makasososan au tabu eing neu profensi Asia losa hatematak ia.
44020019	Ei oo bubuluk au tao ue-osa fafandek lima-eing nai ei taladam mara, tehuu au ta akadedemak ita au aong. Nai au ue-osang ia, au luu-oeng tuda no'uk ka, boe ma lemba-asaa ala susa-sonak ta ba'u anak. Au oo hambu doidosok no'uk ka boe, numa hatahori Yahudir nanae manggaraun mai.
44020020	Neu au anori ei, au kalua heni basa hata fo au bubuluk neulauk, fo au fee sara reu ei. Au oo anori ei ta no bii-bambik boe. Au oo uni uma esa-esak uu fo fee nesenedak neu hatahorin nara la'e-neu Lamatuak hihii-nanaun boe.
44020021	Au oo afada neu hatahori Yahudir, ma hatahori ta Yahudir boe ae, ara muste hahae numa sira sala-singgon mai, fo fali tungga Manetualain. Ma ara oo muste ramahere neu Lamatuak Yesus, fo mana naena haak parenda ita boe.
44020022	Au ae afada talo ia: hatematak ia au ae uni Yerusalem uu, nahuu Manetualain Dula-dalen nuni neni au fo uni naa uu. Au tungga a mesan, leo mae au ta bubuluk hata dadi neu au nai naa.
44020023	Tehuu numa kota esa mai neni kota esa neu, Manetualain Dula-dale Malalaon nafada nakahuluk au ena nae, neu ko au maso bui ma lemba-asaa ala doidosok no'un seli nai naa.
44020024	Au bubuluk tebe talo naa ena, nahuu Lamatuak Yesus ndia fua-ndae ue-osa ia neu au arung lain, fo au uu tui-bengga Hara Lii Malole ae, Manetualain sue-lai ita, ma Ana oo natudu Ndia dale susuen naa neu ita boe. Mete ma au ta tungga Ndia hihii-nanaun fo tao abasa Ndia ue-osan ia, na, au ameda au masodang ia ta naena sosoak hata-hata.
44020025	Hatematak ia au bubuluk ae, ei ta mete-mita au ena bali. Eir ia ndia au fee nenorik doon seli ena la'e-neu dalan talo bee fo maso dadi miu Lamatuak nufanelun nara.
44020026	Huu naa de nenene matalolole. Au tao akababasak au ue-osang soa-neu ei ena. De hatematak ia ei mesa ngga ndia muste tao ue-osa ia nakandoo. Mete ma hambu hatahori numa ei mai, fo ta maso dadi neu Lamatuak nufanelun, na, ei ndia maselu-mataa! Au salang ta naa. Masaneda matalolole, ee! Au afada memak basa Lamatuak hihii-nanaun nara neu ei ena. Ta hambu hata esa boe na fo au afunin neu ei. Dadi ei muste manea matalolole ei mesa ngga leleo-lala'om, ma lopo-linu matalolole basa hatahorir fo Manetualain Dula-dale Malalaon nadenu ei manea. Boso lilii-ndondou te Lamatuak Yesus maten ena fo bae ketu hatahorir raa nenik Ndia daa heli-helin. Ana oo henggenee nala ei boe, fo ei loti-mete sara sama leo mana lolo lopo-linu ndia bibi lombon nara.
44020029	Dadi hatematak ia au la'o ela ei. Tehuu masanedak, ee! Neu ko hambu hatahori mai fo ranori sadi ndaa nai ei taladam mara. Ara mai sama leo busa kakikik kara, fo maso reni bibi lombo lalaen neu.
44020030	Hambu hatahori mana masapepekok leo naak numa dea mai. Tehuu masanedak, te hambu ketuk oo toda numa ei taladam mara mai boe. Ara fee nenori pepeko-lelekok neu ei. Ara nau fo hatahori tungga kada sira. Huu naa de ara soba-soba le'a hatahorir fo boso tungga Yesus bali.
44020031	Dadi ei muste manea matalolole ei aom. Boso lilii-ndondou, te au leo sama-sama ua ei doon teuk telu ena. Au oo fee nenori-nefadak soa-neu ei hatu-leledon, ma ta ameda au mamanggung boe. Au luu-oeng tuda no'uk ka ena, nahuu ei.
44020032	Hatematak ia ita tae tabinggak ena. Dadi au loo lima ei basa ngga meni Manetualain neu, fo Ana lopo-linu ei. Ma ei muste to'u mahere tebe-tebe basa hata fo au afada neu ei ena numa makasososan mai la'e-neu Manetualain dale susuen. Manetualain naena koasa fo fee bebe'i-barakaik neu ei. Ndia oo helu-bartaa ena fo fee baba'e-babatik neu Ndia hatahorin nara boe. Dadi mete ma ei tungga makandoo neu Ndia no dale lolo-laok, na, ei oo hambu Ndia baba'e-babatin boe.
44020033	Neu au tao ue-osang numa ei taladam mara, au ta dale hedi ha'i ei hata-hetom esa boe na. Au ta soba oke ei bua lilo mbilam, do lilo fulak, do bualo'a-papakek, do sudi hata a mesan.
44020034	Ei oo bubuluk boe, neu au leo ua ei, au tao ues fafandek lima-eing mita fo au bisa asoda. Ta soa-neu kada au mesa ngga, tehuu au oo tao ue-osa fo fee neu sira mana tungga au, soda-ladan nara boe.
44020035	Dadi no basa dalak kara iar, au atudu dalak ena fo ei oo tungga tulu-fali neu hatahori kasian fo ta mana hambu daik kara boe. Masaneda matalolole Lamatuak Yesus kokolan nae, ‘Malole lenak ita fee lena heni ita simbo.’ ”
44020036	Paulus kokolak basa talo naa, boe ma ana sendek luu-langgan, de hule-haradoi sama-sama no sara, ma noke-hule fo Lamatuak nanea sira basa sara.
44020037	Boe ma basa sara dalen nara sona, nahuu Paulus kokolak ena nae, neu ko ara ta ratonggo ro ndia ena bali. Dadi neu ara rae rabinggak ena, boe ma ara holu rala Paulus de ara idun, ma ara bu'i rasakekedun. Basa boe ma ara rafuli ai meni ofak miu.
44021001	Ai mate'a basa mia lasi-lasi Karisten nara maruma Epesus mai no dale sonak, boe ma ai sa'e ofak, de makandoo meni pulu Kos miu. Neu be'e-main, boe ma ai losa pulu Rodos. Numa naa mai, ai sa'e ofak makandoo meni kota namo-seseek Patara miu.
44021002	Ai konda numa ofak mai numa naa. Basa boe ma ai sa'e lali ofak laen, fo mana neni profensi Fenisia neu deka no Siria. Ai sa'e ofak naa, boe ma le'a naka tutik ka.
44021003	Ta dook ka boe ma ai mete-mita pulu Siprus nai ai boboa kiin, tehuu ai la'o selin, de makandoo losa ai toko naka neu numa kota Tirus, nai profensi Siria. Numa naa, ara rae rakonda ofak fufuan numa ofak naa mai.
44021004	Huu ara bei rakonda ofak fufuan, boe ma ai konda fo miu sangga hatahori kamaherek kara. Ai matonggo mia sara, boe ma ai leo mia sara doon menggu esa. Hatahori maruma naa, ara hambu netuduk numa Manetualain Dula-dalen mai fo ka'i Paulus rae, ana hae neni Yerusalem neu bali.
44021005	Tehuu basa menggu esa boe ma ai fali meni ofak miu. Basa hatahori kamaherek kara, inak ma touk, mo'o-kadi'ik, lasi-murik, ara rafuli ai losa nembe. Numa naa ai basa ngga sendek ai luu-langgan fo hule-haradoi sama-sama.
44021006	Basa boe ma ai mate'a, de ai hene ofak lain miu ma ara fali reu sara.
44021007	Ai sa'e ofak numa Tirus mai, de ai tuli mesik kota Ptolemais. Numa naa ai konda numa ofak mai, de ai miu sangga matonggo mia hatahori kamaherek kara. Ai matonggo mia sara, de ai leo mia sara faik esa.
44021008	Neu be'e-main, ai makandoo numa naa mai, de ai losa kota Kesarea. Numa naa, ai leo taak numa Felipus uman. Ndia naa, ndia makasososan neni Lamatuak Tutui Malolen numa naa. Ndia ia oo hatahori esa numa hatahori kahituk kara mai boe, fo ara tengga rala sara ba'e nana'ak soa-neu ina falur maruma Yerusalem.
44021009	Felipus ana feton haa. Manetualain pake sara dadi neu mana to'u dede'ak fo rafada Ndia hara hehelun.
44021010	Neu ai leo mia sara fai hida dalen ena, boe ma hatahori esa, nade Agabus, numa profensi Yudea mai. Lamatuak paken dadi neu mana to'u dede'ak fo nafada Ndia hara hehelun.
44021011	Ana nakandoo neni ai mai. Boe ma ana ha'i nala Paulus kalikeen, de ana futu ndia lima-ei heli-helin pake kalikeek naa. De ana kokolak nae, “Manetualain Dula-dale Malalaon nae leo ia: ‘Kalikeek ia tenu enan, neu ko hatahori Yahudir futu-pa'a rarabin leo iak nai Yerusalem. Basa, na, ara loo liman neni hatahori ta Yahudir neu.’ ”
44021012	Ai mamanene hatahori naa kokolak talo naa, boe ma ai basa ngga moke Paulus no neketakak, fo ana boso neni Yerusalem neu bali. Ai fo ndia dadi miu ana nunin ma hatahori kamaherek kara maruma mamanak naa mai, moke talo naa.
44021013	Tehuu ana naselu nae, “Taa! Tao hata de ei bu'i talo naa? Ei tao mala au daleng dadi namabera. Talo ia! Hambu hatahori fo memak ta hii au, nahuu au tungga Lamatuak Yesus. Tehuu leo mae ara futu-pa'a rarabi au, do hala risa au, do tao talo bee oo, au ahani a simbok ena boe.”
44021014	Neu ai bubuluk mae, Paulus ta nau namanene neu ai, boe ma ai mbo'in talo naa de mae, “Neu! Ela kada Lamatuak hihii-nanaun ndia dadi.”
44021015	Ai leo basa faik hida dalen numa Kesarea ena, boe ma ai mafafa'u ai bua-ba'um mara, de ai meni Yerusalem miu.
44021016	Hambu hatahori kamaherek hida ruma Kesarea mai oo, tungga sama-sama ro ai boe. Ara ro ai losa uma esa, de ai sunggu taak numa naa. Tenu umak, nade Manason. Ana numa pulu Siprus mai. Ma ana oo tungga Lamatuak Yesus dook ka ena boe.
44021017	Neu ai losa Yerusalem, basa toranoo hatahori kamaherek kara soru ai no dale nemehokok.
44021018	Neu be'e-main, ai basa ngga miu matonggo mia Yakobis. Basa lasi-lasi Karisten nara oo rakabua ruma naa boe.
44021019	Ai mafee hada-horomatak esa no esa, boe ma Paulus tui loa-narun la'e-neu basa hata fo Lamatuak taon nai bee a mesan soa-neu hatahori ta Yahudir. Nae, Lamatuak Yesus soi dalak ena fo ara ramahere neu Ndia. Ana oo tui talo bee de Lamatuak pake ndia, ma basa ndia nonoon nai ue-osa ia dale ena boe.
44021020	Ara ramanene rala Paulus tutuin naa, boe ma basa sara koa-kio Manetualain. Basa boe ma ara rafada Paulus rae, “Ka'a Pau! Sadi kada ka'a bubuluk, hambu hatahori Yahudi rifu-rifuk kara oo ramahere neu Lamatuak Yesus ena boe. Ara oo bei to'u rahere hohoro-lalanek kara fo ba'i Musa nakondan fee ita.
44021021	Tehuu hambu hatahori fo neni dede'a anik nai ia nae, ka'a soa nanori hatahori Yahudir nai mamanak laen nara mae, ara ta parluu tungga ba'i Musa anggaman hohoro-lalanen nara bali. Ara oo tui boe rae, ka'a ka'i sara ena, fo hae sunat ana toun nara tungga dala-hadak. Ma ka'a oo ka'i fo hatahori saranik kara hae tungga ita hatahori Yahudir dala-hadan laen nara bali boe.
44021022	Masaneda, ee! Hatahori Yahudir neu ko ramanene rala rae, ka'a Pau nai ia ena. Ma hatahori mana mamanene dede'a anik kara raa ena, neu ko ramanasa. De ita tae sangga dala sasain talo bee dei?
44021023	Dadi ai fee hahambuk talo ia: Hambu hatahori haa numa ai mai, fo rahelu-bartaak ro Lamatuak ena. Hatematak ia, ara rae keu ramboli heni langgan nara, fo tao tanda rae, sira tao rakababasak sira hehelu-bartaan ena.
44021024	Mete ma bisa, na, ka'a Pau maso sama-sama mua sara meni Manetualain Uma Huhule-haradoi Ina-huun dale miu. Ka'a oo tungga mua sara fo tao tungga dala-hadak tao nelao aok naa boe. Ka'a oo muste tanggon sira doi babaen, tao tungga dala-hadak naa boe. Mete ma ka'a tao talo naa, na, neu ko hatahorir bubuluk rae, ka'a bei to'u nahere anggama Yahudi hohoro-lalanen, fo ba'i Musa nakondan fee ita. Ma ara oo neu ko bubuluk tutuik naa boe fo rae, ka'a ka'i hatahorir fo ara boso tungga hatahori Yahudi dala-hadan naa, basa naar ombo koson!
44021025	Tehuu soa-neu hatahori ta Yahudi fo namahere neu Lamatuak Yesus ena, ita haitua susurak fee sara ena. Ita tafada ita nekeketun fai maneuk kara naa ena tae, sira ta parluu tungga basa ita hatahori Yahudi hohoro-lalanen lala'en. Hata fo ara muste rasanedak fo tao tunggan, ndia: Boso la'ok sala mia ta ei sao toum do ta sao inam. Boso mabali mia bua sosonggok, ma boso mi'a hata fo tao nunute toranoo Yahudir. Ndia: boso mi'a mbaa sosonggok; boso mi'a mbaa daa; ma boso mi'a mbaa banda neni hese nisak fo daan ta kalua heni sana.”
44021026	Basa boe ma Paulus simbok no malole sira hahambun. De neu be'e-main, ana no hatahori kahaak kara raa sama-sama reni Uma Huhule-haradoi Ina-huuk reu, de ara tao ralao aon nara tungga anggama Yahudi hohoro-lalanen. Basa naa, Paulus nafada malangga anggama manai naa nae, bei faik hida bali, dei fo ara tao ratetu sira hehelu-bartaan. Mete ma faik naa basan ena, na, sira esa-esak muste neni ndia fefeen neu Lamatuak.
44021027	Neu sangga basa fai kahituk kara fo ara rahelu-bartaak tao rakababasak dala-hadak naa, hambu hatahori Yahudi hida ruma profensi Asia mai, mete-rita Paulus neni kota Yerusalem neu sama-sama no nonoon esa, nade Trofimus. Trofimus ia, numa kota Epesus mai, ma ndia hatahori ta Yahudi. De neu ara mete-rita Paulus maso neni Uma Huhule-haradoi Ina-huuk dale neu, ara rae hetu ko, ana oo noo nonoon Trofimus neni naa neu boe. Naa te hatahori ta Yahudi ta bole maso neni naa neu. Boe ma ara ha'i rala ia dadi neu huun, fo tao dede'ak. De ara dudunggu hatahori numa naa, fo humu Paulus. Ma ara eki rafada neu hatahorir maruma naa rae, “Wee! Hatahori Isra'el asa ein, ee! Mai fo tulun ai dei. Ndia ia, hatahori fo soa fee nenorik sudi nai bee nae, nggari heni ita dala-hada Yahudin leo. Ana oo kokolak ta neulauk la'e-neu Manetualain Uma Huhule-haradoi Ina-huun ia boe. Hatematak ia bali, ana maso fo nae tao nanggenggeo Lamatuak mamana malalaon ia!”
44021030	Ara ramanene talo naa, boe ma kota Yerusalem esa isin nara ramanasa ralan seli. Boe ma hatahori no'uk ka ralai rakarumbu reni Uma Huhule-haradoi Ina-huuk reu. De ara humu rala Paulus, boe ma ara le'a rorosok kana kalua numa Uma Huhule-haradoik naa dale mai. Basa boe ma ara kena risa basa lelesur.
44021031	Neu ara ramue fo rae hala risan, boe ma soldadu Roma komedan numa naa, nenene nemue-anggik naa.
44021032	Boe ma ana nanggou memak ndia soldadun ma komedan nara fo ara maso reni hatahori no'uk ka fo mana ramue-anggik kara reu. Neu ara mete-rita soldadu no komedan ina-huuk mai, boe ma ara raloe popoko Paulus.
44021033	Basa boe ma komedan naa humu nala Paulus, ma nadenu sara fo futun pake rante besi dua. Ara futu basan, boe ma ana natane hatahorir raa nae, “Hatahori ia, see? Ana tao sala hata?”
44021034	Tehuu ara ta raselu tungga kada hara esak ka. Hambu ketuk rae, “Ana tao talo ia ena.” Tehuu ketuk rae, “Ana tao talo naa ena.” De komedan naa langgan nabako. Ana ta bubuluk dede'ak naa huu-su'un, nahuu hatahori no'uk kara eki rame-rame. Huu naa de ana nadenu fo ara roo Paulus neni kota batu dale neu.
44021035	Soldadur le'a reni Paulus, tehuu hatahorir raa tungga sama-sama, ma ara tamba ramanasa de ara tao lelik bali. Neu ara rae hene heda-huuk, hatahorir raa nggefu mata reu. Losa soldadur muste ndoro reni Paulus, mita fo hatahorir raa boso ru'i rakalulutun. Boe ma ara eki tingga-tingga rae, “Tao misan! Tao misan!”
44021037	Neu ara rae maso reni kota batu naa dale reu, boe ma Paulus noke komedan naa pake dede'a Yunani nae, “Papa! Au bisa kokolak faa dei, do?” Komedan namanene Paulus kokolak talo naa, boe ma ana nggengger, de natane nae, “O mala dede'a Yunani boe de? Talo bee de o bisa kokolak dede'a Yunani?
44021038	Mete ma talo naa, na, au akandandaa sala ena. Au du'a ae, o ia, ndia hatahori Masir fo fai maneuk kara ana dudunggu hatahorir fo ara tao nehuuk naa. Boe ma ana noo hatahori rifun haa mana to'u tandek fo reni mamana nees reu. Tehuu o ia, ta ndia hatahori naa, hetu?”
44021039	Boe ma Paulus naselu nae, “Taa, Papa! Au ia, hatahori Yahudi. Au inang bonggi au numa kota Tarsus, nai profensi Kilikia. Au hule papa fee au lelak, fo au bisa kokolak ua hatahori no'uk kara iar.”
44021040	Komedan naa nakaheik. Boe ma Paulus nambariik neu heda-huuk lain, de ana batak liman, hule fo ara nenee, fo ana nae kokolak. Basa boe ma ana mulai kokolak pake sira dede'a Aram. (Te numa naa, hatahori Ibranir kokolak pake dede'a Aram).
44022001	Boe ma Paulus mulai kokolak nae, “Papa sara ma basa toranoo nggara ein! Au hule ei nenene au, te au ae asala'e au aong.”
44022002	Faik naa, hatahori no'uk kara ramanene Paulus kokolak pake sira dede'a heli-helin. Boe ma ara benggenee neuk ka, fo rae ramanene ratalolole Paulus kokolan naa. Boe ma ana tutin nae,
44022003	“Sadi ei basa ngga bubuluk mae, au ia hatahori Yahudi. Au inang bonggi au numa kota Tarsus, nai profensi Kilikia. Tehuu au amo'o numa Yerusalem ia. Mana manori au, ndia meser ina-huuk manai ia, nade Gamaliel. Ana nanori au basa ba'i Musa hohoro-lalanen, losa lutu-lelon. Au oo manggate tungga Manetualain, sama leo ei basa ngga ia boe.
44022004	Fai maneuk kara au ta hahae uu husi fo humu ma akasususak hatahorir raa fo mana tungga Yesus Eno-dala Masodan. Au le'a uni sara, touk ma inak, reni Yerusalem ia mai, boe ma tee sara reni bui dale reu. Faik naa oo hambu ketuk mate sara boe.
44022005	Ita malangga anggama malangga ina-huun, no malangga laen mana maole dede'a anggama basa sara bubuluk rae, hata fo au kokolak ia memak tebe talo naa! Au ta ombo koson. Te sira ndia fee au susura koasa, fo uu humu ala hatahorir fo mana tungga Yesus losa kota Damsik. Numa naa, au ae humu sara, de ae le'a uni sara reni Yerusalem mai. Au nanaeng, na, mita fo hatahori mana maketu-maladi dede'a anggama, ndia neu ko fee huku-dokik neu sara.”
44022006	Basa boe ma Paulus tuti kokolan nae, “De au la'o uni Damsik uu, fo ae sangga sara rai naa. Fama te ledo namatetu, ai sangga mae losa kota ena. Medak neu ma, manggaledok esa nanggadilak numa lalai mai, sa'an tetar au.
44022007	De au lenggu uu daer, boe ma au amanene harak esa kokolak nae, ‘Hee, Saulus! Tao hata de o tao doidoso Au talo ia, ee?’
44022008	Memak au amanene harak naa, tehuu au ta mete-ita hatahori. Boe ma au atane ae, ‘Papa fo mana kokolak ia, see?’ Basa boe ma harak naa naselu nae, ‘Au ia Yesus, hatahori Nasaret, fo o tao Au doidoso!’
44022009	Hatahorir fo mana la'o sama-sama ro au, mete-rita manggaledok naa, tehuu ta ramanene harak naa.
44022010	Boe ma au aselu ae, ‘Mete ma talo naa, na, hatematak ia au muste tao hata?’ Harak naa nafada nae, ‘Mambadeik leo, fo maso muni kota dale muu. Nai naa, dei fo Au afada basa hata fo o muste taok.’
44022011	Au amanene basa talo naa, boe ma ambadeik. Tehuu au ta mete-ita hata esa boe na ena, nahuu manggaledok naa sa'an na'anda. De au nonoong nggara to'u rala au fo ara roo au maso uni kota Damsik uu.
44022012	Numa naa, hambu hatahori esa, nade Ananias. Hatahori ia dale ndoos, ma ana to'u nahere ba'i Musa hohoro-lalanen nara. Basa hatahori Yahudir fo mana leo ruma kota naa hiin, ma ara oo fee hada-horomatak neun boe.
44022013	Ana mai sangga au, boe ma ana kokolak nae, ‘Ka'a Saulus! Malaak o matam fo mete-mita leo. Ka'a matan hai ena.’ Ana kokolak basa talo naa, boe ma au botik au matang, de au bisa mete-itan.
44022014	Basa boe ma ana nafada au nae, ‘Manetualain, fo ita bei-ba'in nara hule-haradoi neuk naa, hatematak ia Ana here nala ka'a ena. Ka'a uen, ndia bubuluk no neulauk Ndia hihii-nanaun. Ma malela neu Yesus fo numa fai bakahulun mai, ita seseik kana tae, “Hatahori Malalaok”. Hatematak ia Lamatuak soi dalak ena fo ka'a mamanene aom numa Yesus mai.
44022015	Ndia mesa kana ndia here nala ka'a ena, fo la'o muu tui-bengga Ndia Tutui Malolen neu hatahorir sudi nai bee. Ka'a muste mafada basa hata fo ka'a mete-mita no mata heli-helim, ma basa hata fo ka'a mamanene numa Ndia mai.
44022016	Ka'a hae mahani doo-doo bali. Muu fo moke sara sarani ka'a leo! Fo dadi neu tanda nae, ka'a noke fo Lamatuak Yesus koka heni basa ka'a sala-singgom ena.’ ”
44022017	Basa de Paulus tuti kokolan nae, “Basa boe ma au fali uni Yerusalem uu. Faik esa, au uu hule-haradoi numa Uma Huhule-haradoi Ina-huuk. Neu au mulai hule-haradoi, Lamatuak fee ninitak neu au, nok bali me'is.
44022018	Au mete-ita Yesus. Boe ma Ana parenda au nae, ‘Hatematak ia o muste la'o ela kota Yerusalem ia leo! Hatahorir marai iar, ta nau simbok hata fo o fee nenorik la'e-neu Au.’
44022019	Tehuu au ta simbok parenda naa, nahuu fai bakahulun, malangga anggamar memak hii au. De au aselu ae, ‘Talo ia, Lamatuak! Sira basa sara bubuluk rae, fai maneuk kara, au ndia maso-kalua uma huhule-haradoik sudi nai bee, fo humu ma popoko basa hatahorir fo mana ramahere neu Lamatuak.
44022020	Ara oo bubuluk boe, neu ara toko risa Lamatuak nedenun, Stefanus, au numa naa, ma au oo akaheik boe. Neu ara raduduru batur fo toko neun, au ndia ator asa, ma anea sira badun.’
44022021	Leo mae au fee nesenedak talo naa, tehuu Yesus parenda seluk bali nae, ‘Boso bei maeok mata-matak kara bali! O la'o ela Yerusalem hatematak ia fo muu leo! Au ae adenu o muni dook ka muu, fo manori hatahori ta Yahudir.’ ”
44022022	Neu hatahori no'uk kara raa ramanene Paulus kokolak nae, Lamatuak nadenu ndia neni hatahori nusa-nusak laen neu ena, boe ma ara ta nau ramanene neu sana bali. Basa sara ramanasa, de ara eki rame-rame rae, “Boso mamanene hatahori ia bali! Hala misan leo! Ana ta nandaa nasoda ena.”
44022023	Ara eki talo naa, boe ma ara olu heni badun nara, ma ara ra'u afu, de sonun lain neu, nahuu ramanasa ralan seli ena.
44022024	Neu komedan soldadu mete-nita nae, hatahorir raa tao nemuek talo naa ena bali, boe ma ana nadenu ndia soldadun nara fo le'a reni Paulus maso neni kota batu dale neu. Basa boe ma komedan nadenu sara filon, mita fo ana mbo'a nae, ndia tao sala hata, de hatahori Yahudir rae hala risan.
44022025	Neu ara futu-pa'a Paulus fo rae filon, boe ma ana natane nasafali soldadu naa nae, “Tungga man-parenda Roma hohoro-lalanen, bee ndia ndaa? Mete ma hatahori esa naena haak rau-inggu Roma, boe ma ana hambu dede'ak, na, ei muste taon talo bee? Ei popoko makahuluk kana, do, ei parisa makahuluk kana?”
44022026	Soldadu naa namanene nala naa, boe ma ana lai-laik neu sangga ndia komedan. De ana nafadan nae, “Papa! Hatahori ia, naena haak rau-inggu Roma. Dadi papa nae tao hata neun?”
44022027	Komedan namanene nala naa, boe ma mesa kana neu natane Paulus nae, “Rae, o maena haak rau-inggu Roma? Tebe, do?” Boe ma Paulus naselu nae, “Memak tebe! Au to'u haak naa.”
44022028	Basa boe ma komedan naa nae, “Au oo leo naak boe. Au bae ta ba'u anak, dei de au hambu haak naa.” Tehuu Paulus naselu nae, “Soa-neu au, na, au ta bae hata-hata. Mulai numa inang bonggi au mai, au to'u haak naa ena. Au amang oo to'u haak naa boe.”
44022029	Neu ara ramanene rae, Paulus to'u haak rau-inggu Roma, boe ma soldadur raa rakadedeak, ma ara ta rambarani filon ma parisan ena. Komedan naa dadi namata'u, nahuu ana futu-pa'a Paulus ena, ma ana bubuluk nae, ndia nggani seli hohoro-lalanek ena.
44022030	Neu be'e-main, komedan naa bei nau sangga bubuluk no tetuk dede'ak naa oka-huun talo bee. De ana nadenu ndia soldadun nara fo reu roke malangga anggama Yahudi malanggan nara ro basa hatahori mo'o-inahuuk fo mana rasi'e raole dede'a anggama Yahudi fo ara rakabua. Boe ma ana nadenu fo ara reu buka heni Paulus rante besin, fo roon neu nasare basa hatahorir raa.
44023001	Losa naa, de ara radenu Paulus fo nasala'e aon. Boe ma ana mete namumula basa hatahorir raa, de mulai kokolak nae, “Toranoo nggara ein! Au ambariik nai ia no dale ndoos. Manetualain bubuluk nae, mulai numa au kadi'i anang mai losa faik ia, au daleng lolo-laok.”
44023002	Ananias fo malangga anggama Yahudir malangga ina-huun namanene Paulus kokolak talo naa, boe ma ana namanasa nalan seli. De ana fee parenda neu hatahorir fo mana rambariik deka Paulus nae, “Famba bafan!”
44023003	Boe ma Paulus bala Ananias nae, “Neu ko Manetualain famba balas o. Memak o hatahori dae-bafok rupak leo dii bei fo dama basa dean, tehuu ana dae edo nabolo dalen ena. O manggatuuk mai ia fo tao aom nok bali malalaok ia. Basa boe ma o mae huku-doki au tungga ita dala-hada hohoro-lalanen. Tehuu o mesa ngga ndia lena-langga hohoro-lalanek naa neu o madenu hatahorir raa famba au.”
44023004	Hatahori maruma naa ramanene Paulus kokolak talo naa, boe ma ara ka'i-oren rae, “Weeh! O ta mandaa kokolak talo naa, neu ita malangga anggaman nara malangga ina-huun ia!”
44023005	Boe ma Paulus naselu nae, “Tebe, do? Mete ma talo naa, na, au oke ambon, te au ta bubuluk ae, ndia naa, ita malangga anggaman nara malangga ina-huun. Memak Manetualain pake hatahori ena, fo surak nae, ‘Ei ta bole kokolak manggararauk neu ei malanggam mara.’ ”
44023006	Neu Paulus mete-nita hatahori mana maole dede'a anggama naa, ana bubuluk nae, sira numa partei dua mai. Ketuk tungga partei Saduki, fo ara ramahere rae, hatahori mates ta bisa nasoda fali numa mamaten mai bali. Ara oo ramahere rae, ta hambu Manetualain atan nai nusa tetuk do inggu temak boe. Ma dula-dalek oo ta boe. Ketuk bali tungga partei Farisi, fo ramahere rae, neu ko Manetualain bisa tao nasoda falik hatahori mates sara. Ara oo ramahere boe rae, hambu dula-dalek ma hambu Manetualain atan nara nai nusa tetuk do inggu temak. Boe ma Paulus kokolak no nahere haran nae, “Toranoo nggara ein! Sadi ei basa ngga bubuluk mae, au ia, hatahori Farisi. Au amang ma au ba'ing nggara oo hatahori Farisir boe. Hatematak ia ei mae huku-doki au, nahuu au amahere ae, Manetualain bisa tao nasoda falik hatahori mates.” Neu Paulus kokolak talo naa, boe ma hatahori Farisir ro hatahori Sadukir raa mulai rareresi, losa dalen nara esa ta nato'u no esa ena. De hea ba'e sara reu dua.
44023009	Hatahorir raa rareresi losa dadi mue-anggik. Basa boe ma meser hida ruma partei Farisi mai rambariik fo rasala'e Paulus rae, “Hatahori ia ta sala! See bubuluk, fama te hambu dula-dalek, do, Manetualain atan esa numa nusa tetuk do inggu temak mai kokolak noon!”
44023010	Meser raa kokolak talo naa ena, tehuu sira nereresin tamba namo'o bali, losa komedan naa mulai namata'u. Ana du'a nae, boso losak ara poko-femba rame-rame rakamate Paulus. De ana nadenu soldadun nara konda fo le'a reni Paulus maso neni kota batu dale neu.
44023011	Neu le'odae, boe ma Lamatuak Yesus mai natudu aon neu Paulus. Ana tao natea Paulus dalen nae, “Pau! O boso mamata'u, ee! Hatematak ia o kokolak la'e-neu Au nai Yerusalem ia ena. Masaneda matalolole! O muste kokolak talo naa nai Roma boe.”
44023012	Neu be'e-mai huhuan, hambu hatahori Yahudi haa hulu lenak rala harak fo rae tao risa Paulus. Ara sumba-soo rae, “Ai ta nau mi'a-minu, mete ma ai bei ta hala misa Paulus.”
44023014	Ara sumba-soo basa, boe ma ara reu rafada malangga anggama Yahudi malanggan nara ro lasi-lasi hadak Yahudir rae, “Papa nggara ein! Ai sumba-soo ena mae, ai ta nau mi'a-minu, mete ma ai bei ta hala misa Paulus.
44023015	Ai hihiin talo ia: papa sara muste miu masare komedan, fo hulen ana no Paulus neni mamana neole dede'a anggama neu. Tao nok bali papa sara rae parisa seluk ndia dede'an. Dei fo ai tepa sara rai dalak, fo hala misa Paulus.”
44023016	Tehuu Paulus dadi toun esa namanene ara rala harak talo naa, boe ma ana nalaik neni kota batu dale neu fo nafada Paulus.
44023017	Paulus namanene basa dadin naa tutuin, boe ma ana noke nala soldadu pangga mo'ok esa, de nae, “Ia, au anang. O muan lai-laik neni o komedan neu. Fo ana nau nafada dede'ak esa.”
44023018	Boe ma soldadu pangga mo'ok naa no kanak naa neni ndia komedan neu. Ana tui nae, “Papa! Paulus fo ita okak naa, noke au fo au ua kanak ia neni papa mai. Ana nau nafada dede'ak esa fo nenenin seli.”
44023019	Basa boe ma komedan le'a neni kanak naa neni mamanak esa neu, de kada dua sara mesa kasa. De ana natane nae, “O nau mafada hata neu au?”
44023020	Boe ma kanak naa nafada nae, “Hambu hatahori hida rala harak ena fo rae hala risa to'o Pau. Ara rae mai roke papa, fo be'e-mai, na, papa no to'o Pau neni mamana neole dede'a anggama neu. Ara tao nok bali ara nau parisa no lutu-lelon au to'ong dede'an.
44023021	Tehuu papa boso tungga sira hihiin. Te neu ko hambu hatahori haa hulu lenak rae tepa papa sara nai dalak, fo rae hala risa to'o Pau. Huu basa sara sumba-soo basa ena rae, ara ta nau ra'a-rinu, mete ma ara bei ta hala risa to'o Pau. Hatematak ia basa sara maherek kara ena. Ara rahani kada papa nahara nae leo bee.”
44023022	Komedan naa namanene kanak naa tutuin, boe ma ana nafada neun nae, “O boso mafada esa boe na mae, o mai mafada au dede'ak ia.” Ana kokolak basa, boe ma nadenu kanak naa fali leo.
44023023	Basa boe ma komedan naa noke soldadu pangga mo'ok dua. Ana fee parenda neu sara nae, “Sadia mala soldadu anak natun dua; ma soldadu mana sa'e ndara hitu hulu; ma soldadu mana to'u tee natun dua. Ei la'o memak li'u sio le'odaen ia, meni kota Kesarea miu.
44023024	Ei oo sadia ndara esa fee Paulus boe. Ei muste mian no matalolole losa nggubenor Feliks.”
44023025	Basa boe ma ana surak susurak fee nggubenor Feliks nae:
44023026	“Papa nggubenor Feliks, fo au fee hada-horomatak. Hara masodak numa au mai, Klaudius Lisias.
44023027	Hatahori fo au haituan neti hatematak ia, nade Paulus. Hatahori Yahudir to'u ralan, de ela ba'uk ka ara hala risan ena. Faik naa, au soldadun nara le'a kalua henin numa hatahori Yahudir liman mai. Basa boe ma au bubuluk ae, ana to'u haak rau-inggu Roma.
44023028	Au nau bubuluk, tao hata de hatahori Yahudir rae hala risan. Huu naa de au uan neni hatahori Yahudir mamana neole dede'a anggaman neu.
44023029	Tehuu ara ta hambu ana sala hata-hata. Memak ana ta tao manggarauk hata esa boe na. De hatahori ia ta bisa maso bui, ma ana oo ta nandaa hambu hukun mates boe. Naa te hatahorir maruma mamana neole dede'a anggama naa rahuur, nahuu sira anggaman nenorin esa ta nato'u no esa. De au ua falik hatahori ia neni kota batu dale neu.
44023030	Tehuu neu be'e-main, au amanene ae, hambu hatahori Yahudir rala harak ena fo rae hala henin. Dadi au ndia fee parenda tutik ka fo roo hatahori ia neni papa neti. Au oo afada hatahori Yahudir fo mana radede'a laban hatahori ia boe, fo ara mai rasare neu papa. Naa fo papa mesa kana ndia namanene ara nau rakasasa'ek salak hata neun. Au susurang ba'u kada naa. Makasi!”
44023031	Basa boe ma basa soldadur raa rahehere fo rakalala'ok sira komedan parendan leo. Le'odaen naa oo, ara roo Paulus losa kota esa, nade Antipatris boe.
44023032	Neu be'e-main, soldadu mana sa'e ndarar roo Paulus losa kota Kesarea. Tehuu soldadu laen nara fali reni Yerusalem reu.
44023033	Neu ara losa Kesarea, boe ma ara reni susurak naa neni nggubenor neu. Ma ara loo lima Paulus neu nggubenor.
44023034	Nggubenor lees basa susurak naa, boe ma natane Paulus nae, “O ia, hatahori beek?” Boe ma Paulus naselu nae, “Au ia, hatahori numa profensi Kilikia mai, papa.”
44023035	Nggubenor namanene Paulus kokolak talo naa, boe ma ana bubuluk nae, Paulus memak to'u haak rau-inggu Roma. De ana kokolak nae, “Au ndia to'u parenda nai ia. Dadi au mesa ngga ndia neu ko aole o dede'am. Tehuu ita muste tahani hatahorir fo mana rae radede'a roo o naa, mai losa ia, dei fo au parisa o dede'am.” Basa boe ma ana nadenu soldadur oka Paulus nai sira mamanan, nai uma bubua mana eko-feo nggubenor uma manen, fo bakahulun manek Herodes nambaririik kana.
44024001	Basa faik lima boe ma hatahori Yahudir fo mana rae radede'a ro Paulus mai losa kota Kesarea. Nai hatahori mana mai kara raa hambu Ananias, ndia malangga anggama Yahudi malangga ina-huun. Malanggan laen nara oo tungga boe. Ara oo mai ro hatahori laen esa boe, nade Tertulus. Ndia naa, mana kokolak nalela dede'ak. Huu naa de ara paken fo ana dadi neu sira mana mambarii dede'an, fo sara Paulus.
44024002	Neu basa hatahorir rakabua numa uma neole dede'ak ena, boe ma nggubenor nadenu roo Paulus maso neni dale neu. Boe ma Tertulus nambariik, fo nae kokolak nakatutudak Paulus. Ana fee hada-horomatak neu nggubenor, basa boe ma ana mulai kokolak nae, “Papa nggubenor fo au fee hada-horomatak! Doo basa ia, mulai numa papa to'u parenda nai ia, papa bubuluk nakahuluk ena hata fo neulauk fee ai. Ma papa oo tao neulauk matak no'uk ka ena, losa ai hatahori Yahudir bisa leo-la'o no mole-damek, nemehokok ma lino-lendek. Dadi ai nau pake fai lelak ia fo moke makasi no'un seli neu papa nggubenor. Te see bali ndia bisa tao neulauk basa naar sudi nai bee sama leo papa.
44024004	Au hae amanaru au kokolang, au kokolak tungga isi keke'un leo. De au hule papa mamanene matalolole basa hata fo au nau afada la'e-neu Paulus ia.
44024005	Talo ia, papa. Soa-neu ai hatahori Yahudir, Paulus ia, nok bali hedis esa fo la'o ela mamanak esa lali neni mamanak esa neu. Ana hii laba ai anggaman, ma ana soa nakalulutu ai dala-hadan nai bee a mesan. Nai bee a mesan ana neu, na, ana tao hatahori Yahudir radede'a esa no esa. Ndia ia, malanggan esa mana soa natanggela harak numa partei anggama fo mana tungga hatahori esa numa Nasaret mai, fo ai makaseseik kana mae, ‘partei Nasrani.’ Tehuu hata fo ara fee nenorik kara raa, nasala mo'ok no ai anggaman nenorin.
44024006	Hatahori ia soba nae tao nanggenggeo ai Uma Huhule-haradoi Ina-huu Malalaon ena, no dalak ana nuni hatahori dinitiur reni dale reu. Huu naa de ai humu malan. [Tungga ai hihiim, ai nau huku-dokin tungga ai hohoro-lalane heli-helin.
44024007	Tehuu komedan Lisias mai le'a nalan numa ai liman mai.
44024008	Basa boe ma ana parenda nae, mete ma see nae nadede'a sara Paulus, na, ana muste mai nasare neu papa nai Kesarea. Ana kokolak talo naa, mita fo nggubenor ndia naole matan dede'ak ia]. Dadi hatematak ia ai meni ia mai, fo papa parisa dede'ak ia. Dei fo papa mesa kana bubuluk mae, basa hata fo ai kokolak ia, memak tebe. Ba'u kada naa. Makasi, papa.”
44024009	Tertulus kokolak basa talo naa, boe ma hatahori Yahudi laen nara rakaheik tungga ndia kokolan rae, “Tebe, papa! Memak talo naa.”
44024010	Basa boe ma nggubenor dudu liman neu Paulus, de ana mulai kokolak nae, “Hatematak ia au fee lelak neu o fo masala'e aom.” Boe ma Paulus nambariik, de ana mulai kokolak nae, “Papa nggubenor! Papa parenda nai ai profensin doo basa ia ena. Dadi papa bubuluk no tebe ai hatahori Yahudi nenggetuu-nemberiin nai ia ena. Huu naa de au ta amata'u asala'e au aong nai papa matan.
44024011	Nai rarain fai salahunu dua maneuk kara ia, au uni Yerusalem uu fo hule-haradoi nai Uma Huhule-haradoi Ina-huuk. Papa bisa matane a leo neu hatahorir fo mana tungga hule-haradoi faik naa.
44024012	Numa Uma Huhule-haradoi Ina-huuk naa, au ta asimbo bafak ua hatahori esa boe na. Ma numa uma huhule-haradoik laen nara, au ta akabubua hatahorir fo fee sara tao mue-anggik. Leo naak oo numa Yerusalem boe, au ta tao nemuek hata esa boe na.
44024013	Tehuu hatematak ia hatahori iar rae rakatutudak au. Hata fo ara kokolak bebeik kara ia oo, ta naena bukti hata-hata boe.
44024014	Talo ia, papa nggubenor. Au muste manaku neu papa dede'ak esa. Au tungga partei beuk esa fo hatahorir seseik naden rae, ‘Lamatuak Yesus Eno-dala Masodan’. Au hule-haradoi neu Manetualain, sama leo au bei-ba'ing nggara hule-haradoi neun. Au oo tungga basa ba'i Musa hohoro-lalanen nara boe, ma amahere tebe-tebe neu hata fo Manetualain mana to'u dede'an lele uluk kara surak ela fee ai ena.
44024015	Au oo amahena neu Manetulain sama leo hatahori iar boe, fo hatematak ia rambariik rai ia fo ara sara au. Ai mamahere mae, neu ko Manetualain tao nasoda falik hatahori mates: leo mae hatahori neulauk, do hatahori manggarauk oo, sama a mesan boe.
44024016	Huu naa de au soa aote tebe-tebe, mita fo au bisa leo-la'o no dale ndoos nai Manetualain ma hatahori dae-bafok matan. No dalak naa, ta hambu hatahori fo bisa tao natuda au.
44024017	Au tao ue-osa teuk hida dalen numa dae Isra'el dea, dei de au fali uni Yerusalem uu. Neu au mai, au uni doik fo hatahorir rakabubua rala, fo tulu-fali ai hatahori mana to'a taan nara. Basa boe ma au oo uni Uma Huhule-haradoi Ina-huuk uu boe, fo nau hule-haradoi, ma nau fee tunu-hotuk mata-matak kara neu Manetualain numa naa.
44024018	Neu au tao alao aong numa Uma Huhule-haradoi Ina-huuk tungga ai hadan hohoro-lalanen, boe ma ara mai fo rae humu au. Tehuu faik naa, ta hambu hatahori no'uk ruma naa, ma ta hambu mana tao mue-anggik hata esa boe na!
44024019	Maruma naa, kada hatahori Yahudi hida fo ruma profensi Asia mai, fo nau hule-haradoi numa naa boe. Dadi mete ma memak sira raena dede'ak ro au, na, muste sira ndia radede'a ro au nai ia. Ta ndia papa sara iar!
44024020	Tehuu hatahorir raa ta mai. De papa matane sudik hatahori iar, au salang hata? Fai maneuk kara, neu ara parisa au numa mamana neole dede'a anggama, ara ta hambu au salang esa boe na. Papa matane neu sara leo!
44024021	Fama te kada matak esak ka ndia tao sara ramue-anggik, ma ara mbera mete au matang. Neu au kokolak amabera au harang ae, ‘Ei nau huku-doki au, nahuu au amahere ae, Manetualain bisa tao nasoda falik hatahori mates!’ ”
44024022	Paulus kokolak talo naa, tehuu nggubenor Feliks oo bubuluk no'uk ka la'e-neu ‘Lamatuak Yesus Eno-dala Masodan’ ena boe, de ana nate'e nekebuak nae, “Talo ia! Au nau oke komedan Lisias, fo amanene ndia tutuin dei. Mete ma au kokolak basa uan ena, na, dei fo au bisa aketu-aladi dede'ak ia.”
44024023	Basa boe ma ana nadenu soldadu pangga mo'ok esa fo neu oka Paulus. Tehuu ana parenda fo mbo'i fee lelak faa neu Paulus, ma boso ka'i nonoon nara fo mai raono-lalaun.
44024024	Nggubenor Feliks saon, hatahori Yahudi, nade Drusila. Seli faik hida, boe ma ana sangga fai lelak, fo ndia no saon rae kola-kola ro Paulus. De ana nadenu roo Paulus neu nasare sira dua sara. Boe ma Paulus nafada neu sara, dalan talo bee fo hatahorir bisa ramahere neu Yesus Karistus, ndia Hatahori fo Manetualain helu-bartaa memak kana numa lele uluk mai ena.
44024025	Ana oo nafada dalak talo bee fo hatahori bisa leo-la'o no ndoos, ma talo bee fo hatahori bisa nanea aon fo boso tao sala. Ana oo nafada boe nae, neu ko Manetualain nae huku-doki basa hatahorir. Neu Feliks namanene talo naa, boe ma ana namata'u nalan seli. De ana nafada neu Paulus, “Paulus. Dai ena. Losa kada ia leo! Ela hambu lelak, dei fo au anggou o bali.”
44024026	Faik naa, Feliks sangga dalak mita fo Paulus kosu doik neu ndia, fo ana nakambo'ik kana. De ana kada noke Paulus nakandoo fo kola-kola noon.
44024027	Tehuu tungga dalak laen, nggubenor Feliks oo ha'i hatahori Yahudi malanggan nara dalen boe. Huu naa de ana ta naketu-naladi lai-laik Paulus dede'an. Ana ela dede'ak naa ende losa teuk dua dook. Basa boe ma hambu nggubenor beuk mai nggati Feliks. Ndia naden Parkius Festus. Tehuu ara oo bei oka raherek Paulus boe.
44025001	Lelek naa nggubenor beuk, Festus, lali neni Kesarea neu fo mulai nakalala'ok parenda. Ana leo kada faik telu numa naa, basa boe ma ana la'o nakandoo neni Yerusalem neu.
44025002	Numa naa, malangga anggama Yahudir malanggan nara ro ma malangga laen nara mai ratonggo fo ralela aok ro nggubenor beuk. Ara oo raseseik Paulus dede'an numa sira kokolan dale boe.
44025003	Ara oo hule boe, mete ma bisa, na, nggubenor nadenu ndia hatahorin nara fo roo falik Paulus neni Yerusalem mai. Naa te ara rala harak ena fo rae hala risa Paulus nai dalak.
44025004	Tehuu nggubenor naselu nae, “Ama nggara ein. Talo ia. Elan numa naa fo ara okan nai Kesarea dei. Te au oo ae fali lai-laik naa uu boe.
44025005	Dadi mete ma hambu see numa ei mai ndia hambu koasa fo naole dedeak ia, na, ara bole la'ok sama-sama ro au meni Kesarea miu. Mete ma memak hatahori ia tao salak hata-hata, na, ei bole madede'a mian nai kada naa.”
44025006	Basa boe ma Festus leo doon fama te faik salahunu numa Yerusalem, dei de ana fali neni Kesarea neu. Faik naa, hambu hatahori Yahudi hida fo tungga roon losa naa. Neu be'e-main, boe ma nggubenor buka dede'ak naa. Ana nadenu sara roo Paulus maso mai nasare neun. Neu Paulus maso numa naa, boe ma hatahori Yahudir raa rambariik eko ralan, boe ma ara mulai ndae salak mata-matak kara neun. Tehuu ara ta bisa ratudu bukti esa boe na.
44025008	Basa boe ma Paulus nasala'e aon nae, “Papa nggubenor. Au ta tao ita manggarauk hata esa boe na. Au oo ta tao dede'ak kara fo laban ai anggama Yahudin hohoro-lalanen boe. Au ta tao anggenggeo Manetulain Uma Huhule-haradoi Ina-huun nai Yerusalem. Ma au oo ta tao hata-hata fo laban man-parenda Roma hohoro-lalanen boe.”
44025009	Tehuu nggubenor nae sorodododo hatahori Yahudir fo ha'i dalen. Huu naa de ana natane Paulus nae, “O du'a talo bee? O makaheik do taa, mete ma au aole o dede'am ia nai Yerusalem?”
44025010	Paulus namanene nggubenor natane talo naa, boe ma ana naselu nae, “Papa nggubenor. Au ia rau-inggu Roma. De hatematak ia, au ambariik nai papa nggubenor numa man-parenda Roma mai matan fo mana naena haak naole au dede'ang tungga sira hohoro-lalanen. Dadi au ta nau uni Yerusalem uu, fo neketu au dede'ang nai naa. Papa bubuluk ena mae, au ta tao salak hata esa boe na, fo laban hatahori Yahudi iar.
44025011	Dadi mete ma memak au tao salak hata-hata, fo nandaa no hukun mates, na, au simbok. Tehuu mete ma hata fo ara kokolak naa, ta tetebes tungga Roma hohoro-lalanen, na, ta hambu esa fo bisa loo lima au uni hatahori iar uu. Ara kada sangga dalak, fo rae hala risa au no hie-hie a. De hatematak ia, tungga au haak, au oke akahehenek dede'ak ia neni mane ina-huuk keser nai mamanak mate'en neu, nai kota Roma. Naa fo mesa kana ndia naketu matan dede'ak ia!”
44025012	Nggubenor namanene Paulus noke talo naa, boe ma ana nakokola aok no ndia nonoon nara fo mana tungga raole dede'ak naa. Basa boe ma ana nafada Paulus nae, “Huu o moke makahehenek dede'ak ia neni keser neu, de o muste muni Roma muu.” Nggubenor kokolak basa talo naa, boe ma ana nate'e nekebuak naa.
44025013	Basa boe ma hatahori Yahudir manen, nade Agripa, no ndia fadi inan, nade Bernike reni Kesarea reu. Dua sara rae reu fee hada-horomatak neu nggubenor beuk.
44025014	Ara leo taak ro nggubenor Festus faik hida dalen. La'e esa, Festus tui Paulus dede'an neu dua sara. Ana nae, “Papa manek! Nai Kesarea ia, ai oka hatahori esa, nade Paulus. Fai bakahulun nggubenor raak ta hambu lelak naketu-naladi ndia dede'an.
44025015	Bei lai-laik ia, neu au numa Yerusalem, malangga anggama Yahudir malanggan nara ma lasi-lasi hadak kara, mai tui Paulus salan. Basa boe ma ara roke au fo hukun ana.
44025016	Tehuu au afada sara ae, ‘Tungga man-parenda Roma hohoro-lalanen, au muste parisa akahuluk dede'ak naa, dei fo fee hukun nekeketun. Hatahori mana madede'ak kara muste rasasare matak dei. Au nau amanene sudik ei fee salak hata neun. Ma ana oo muste hambu lelak fo nasala'e aon. Dei fo au bisa aketu-aladi dede'ak naa, ma fee huku-dokik hata neun.’
44025017	Basa boe ma neu au fali uni Kesarea mai, hambu hatahori Yahudi hida fo tungga ia mai. Neu be'e-main, boe ma au buka tutik dede'ak naa. Au adenu sara roo Paulus mai nasare au, mita fo au bisa amanene dede'ak ia nenggetuu-nemberiin.
44025018	Boe ma hatahori Yahudir rambariik, fo mulai hingga Paulus salan nara. Tehuu hata fo ara hinggak kara reu au naa, beran ta sama leo au du'ak ena.
44025019	Sira hahambun ta sama la'e-neu kada sira anggama heli-helin. Ma ara rareresi laban neu Paulus la'e-neu Hatahori esa, nade Yesus. Tungga hatahori Yahudir raa, na, Yesus naa maten ena. Tehuu Paulus nahere tingga-tingga nae, Yesus naa, nasoda fali numa mamaten mai ena.
44025020	Ara rareresi talo naa, tehuu au hatahori beuk, de au ta bubuluk nau aketu-aladi dede'a anggama ia talo bee. Huu naa de au atane Paulus ae, ‘Talo bee, leo au parisa o dede'am ia nai kada Yerusalem a leo?’
44025021	Tehuu ana ta nakaheik. De ana noke nakahehenek dede'an nakandoo neni keser neu, nai mamanak mate'en. Huu naa de au oka aheren, losa au hambu lelak fo haituan neni Roma neu.”
44025022	Mane Agripa namanene Festus tutuin talo naa, boe ma ana nae, “Mete ma bisa, na, au nau amanene matang numa hatahori naa mesa kana mai.” Boe ma Festus naselu nae, “Bisa! Dei fo au aole fo be'e-mai papa bisa mamanene matam numa hatahori naa mai.”
44025023	Neu be'e-main, nggubenor Festus naole fo manek Agripa bisa namanene Paulus kokolan. Ana oo naole fo hatahori no'uk ka bisa ramanene Paulus boe. Sira: soldadur komedan nara, ma hatahori mo'o-inahuuk kara ruma kota Kesarea mai. Basa boe ma manek Agripa no Bernike maso dale mai, ara rabua bua-lo'a manek kara. Basa hatahorir maruma naa fee hada-horomatak neu dua sara. Neu basa sara rakabua ena, boe ma nggubenor nadenu roo Paulus maso neni dale neu.
44025024	Boe ma ara roo Paulus maso dale neu. De nggubenor mulai kokolak nae, “Manek Agripa, papa sara, ma basa fuik kara fo au fee hada-horomatak. Hatahori ia, naden Paulus. Hambu malangga hatahori Yahudi hida fo tao dede'ak roon. Basa boe ma ketuk reni au mai, mae numa Yerusalem, do mae nai ia, fo rakatakak au rae, hatahori ia ta nandaa nasoda ena.
44025025	Huu naa de au parisan, tehuu au ta hambu ndia salan fo nandaa no hukun mates. Tehuu mesa kana noke aon nakahehenek ndia dede'an neni mamanak mate'en neu, huu naa de nau ta nau, au muste haituan neni Roma neu.
44025026	Mete ma au haituan neu, neu ko au muste fee susura nekelala'ok esa. Tehuu hatematak ia, au muste surak hata fee mane ina-huuk? Huu naa de au akabua basa papa sara, fo tamanene neun. Ita tamanene talan ena, na, au amahena papa manek Agripa bisa tia-tamba dudu'ak neu au, mita fo au bisa surak hata fo ndaa no dudu'a-a'afi neulauk fee neu mane ina-huuk. Au ameda ta malole, mete ma haitua dede'ak ia neni keser neu, tehuu ta afada hatahori ia salan hata. Au kokolang ba'u kada naa. Makasi.”
44026001	Basa boe ma manek Agripa nadenu Paulus nae, “Hatematak ia o bisa masala'e o aom. Ai basa ngga mahani a ena fo mamanene neu o.” Paulus batak liman, de ana kokolak nae,
44026002	“Papa manek Agripa fo au fee hada-horomatak. Au ameda aua, nahuu papa fee lelak neu au, fo bole tui fee papa sara basa hata fo hatahori Yahudi nakasasa'ek salak neu au.
44026003	Au bubuluk ae, papa nalela no neulauk, ita hatahori Yahudir dala-hadan, ma la'e-neu ita masodan do mamaten. Dadi au oke papa mamanene matalolole neu au.
44026004	Mulai numa kadi'i anang mai, ara ranori au ena fo leo-la'o tungga ita hatahori Yahudir dala-hadan. Makasososan au hambu nenorik numa au nggorong; basa boe ma au uu fo sakola tamba numa Yerusalem bali. Hatahori Yahudir marai Yerusalem mara bubuluk au leleo-lala'ong, ma ara ralela tebe-tebe au.
44026005	Mete ma malangga anggamar nau, na, ara bisa tui rae, sira ralela au numa fai bakahulun mai ena. Te au ia oo, maso partei anggama Farisi ena boe. Basa hatahorir bubuluk rae, ai hatahori Farisi iar ndia to'u mahere hatahori Yahudi anggaman hohoro-lalanen basa-basan.
44026006	Au, ma hatahori Isra'el numa leo kasalahunu duak kara mai, rahani taa-taa fo Manetualain tao natetu Ndia hehelu-bartaan. Hehelu-bartaak naa, Ana nafadan neu ita bei-ba'in numa lele uluk mai ena. Dadi losa hatematak ia, ita basa ngga hule-haradoi hatu-leledon, mita fo Manetualain hehelu-bartaan naa, dadi leo. Hehelu-bartaak naa isin nae, neu ko Ana tao nasoda falik hatahori fo mana matek kara ena. Papa manek Agripa, fo au fee hada-horomatak. Huu au amahere ae, neu ko Manetualain tao nasoda falik hatahori mates, huu naa de ara radede'a ro au. Au nau atane: tao hata de hambu ketuk numa ei mai fo ta nau mamahere mae, Manetualain bisa tao nasoda falik hatahori mana matek ena? Ana bisa!
44026009	Bakahulun memak au tao hata a mesan, fo laban ahere neu basa hatahori fo mana tungga Yesus, hatahori Nasaret.
44026010	Faik naa, malangga anggama Yahudir malanggan nara fee koasa neu au, fo au uu tao akasususak Yesus hatahorin nara sudi rai bee. Au humu ala sara, basa naa au le'a uni sara reni Yerusalem mai, fo tee sara reni bui dale reu. Au oo tungga aketu-aladi fo fee hukun mates sira hida boe. Au oo maso uni uma huhule-haradoik kara dale uu, fo tao doidoso hatahorin nara boe. Boe ma au akasetik kasa fo laka ta ralela Yesus. La'e no'uk ka, au uu husi fo humu sara no dale nasak. Sadi au amanene hatahorir fo mana ramahere neu Yesus naa rai bee a mesan, leo mae losa nai nusa deak oo, au uu husi fo humu sara boe!”
44026012	Paulus tuti kokolan nae, “La'e esa, malangga anggama Yahudir malanggan nara fee susura koasa neu au fo au uu husi fo humu Yesus hatahorin nara marai kota Damsik. De au uu.
44026013	Papa manek Agripa! Neu ai bei la'o numa dalak, nai rarain ledo namatetu, nggengger neu ma, hambu manggaledok esa numa lalai mai, sa'an na'anda nalan seli, la'e au ma au nonoong nggara.
44026014	Ai basa ngga lenggu miu daer, nahuu manggaledok naa sa'an na'anda. Basa boe ma au amanene harak esa kokolak no au, pake dede'a Aram nae, ‘Wee, Saulus! Tao hata de o soa tao doidoso Au taa-taa? Susa la'e esak kana mete ma o soa kada laban taa-taa Au hihii-nanaung.’
44026015	Au amanene harak naa, tehuu au ta mete-ita hatahorin. De au atane ae, ‘Papa mana kokolak ia, see, ee?’ Boe ma harak naa naselu mai au nae, ‘Au ia, Yesus, fo o soa tao doidoson taa-taa.
44026016	Saulus! Mambadeik leo! Au atudu aong neu o ia, fo o dadi muu Au hatahori nemehehereng. O muste muu mafada basa hatahorir, hata fo o mete-mitan numa au mai faik ia ena. Dei fo Au atudu seluk o bali dede'a beuk kara, fo o bisa muu mafada neu basa hatahorir.
44026017	Neu ko o hambu susa-sonak mata-matak. Tehuu Au anea o numa hatahorir fo mana rae tao rakasususak o, leo mae hatahori Yahudir, do hatahori nusak laen nara. Tebe! Au adenu o muni hatahori ta Yahudir muu.
44026018	O muu tao malaak matan nara, mita fo ara bubuluk, ma ara leo-la'o rai manggaledok dale. Basa boe ma ara la'o ela sira leleo-lala'o kilu-kain nara. Ma o muste matudu sara eno-dala masoda ndoos boe. O makambo'ik kasa numa nitur malangga ina-huun koasan mai, basa naa mua sara reni Manetualain reu. No dalak naa, Manetualain koka heni basa sala-singgon nara lala'en. Ara oo dadi reu Manetualain hatahorin boe, sama-sama ro hatahori laen fo Manetualain here nala sara ena, nahuu ara ramahere neu Au. Ba'u kada naa fo Au afada neu o, Saulus!’ ”
44026019	Paulus tuti kokolan nae, “Dadi papa manek. Au akalala'ok au ue-osang fo au simbo matang numa nusa tetuk do inggu temak mai ena. Losa hatematek ia, au bei aue-osa akandoo, ta akadedeak faa boe na.
44026020	Makasososan au afada Yesus Eno-dala Masodan neu hatahori Yahudir marai Damsik. Basa boe ma au mai afada hatahori Yahudir marai Yerusalem, ma marai basa profensi Yudea. Basa boe ma au la'o ndule basa hatahori ta Yahudir nusan nara. Au kokolak no manggaledok neu basa sara, fo ara la'o ela sira leleo-lala'o kasalan, ma ara loo lima aon nara reu Manetualain. Sira oo muste tao hata fo neulauk nai sira masodan dale soa-neu hatahori laen boe, fo dadi neu tanda nae, sira dadi reu hatahori beuk kara nai Lamatuak dale ena.
44026021	Huu au tao ue-osa talo naa, boe ma hatahori Yahudir humu rala au numa Uma Huhule-haradoi Ina-huuk, numa Yerusalem. Ara oo rae hala risa au boe.
44026022	Tehuu Manetulain tulu-fali au. Huu naa de au bei asoda losa hatematak ia. De au bisa ambariik nai ia, fo tui-bengga fee basa hatahorir, mo'o-kadi'ik, la'e-neu Yesus Eno-dala Masodan. Hata fo au afadak ia, basan nandaa no hata fo ba'i Musa ma Manetualain mana to'u dede'an lele uluk kara fee nenorik ena.
44026023	Ara fee nenorik la'e-neu Karistus, ndia Hatahori fo Manetualain helu-bartaa ena nae nadenun mai. Rae, ana muste lemba-nasaa doidosok, basa, na, Ana mate, tehuu basa boe ma Ana dadi neu hatahori makasososak fo Manetualain tao nasoda falik kana numa mamaten mai. Dei fo Ana ndia fee manggaledok neu hatahori Yahudir ma hatahori nusa-nusak laen marai dae-inak.”
44026024	Paulus bei kola-kola fo nafada ndia ue-osan, tehuu Festus nasambori kokolan no namabera haran nae, “Weeh, Paulus! Fama te o mamulu ia ena. O malela mala no'un seli, de tao mala o utem kokohii.”
44026025	Tehuu Paulus naselu nae, “Papa nggubenor fo au fee hada-horomatak. Au ta amulu. Basa hata fo au afadak kara ia memak tebe. Au ta ade bafa-maang.
44026026	Papa manek Agripa mesa kana bubuluk no tebe hata fo au kokolak ia. Huu naa de au ambarani kokolak no ledo-ledo. Au amahere ae, papa manek namanene basa dede'ak kara ia ena, nahuu hata fo mandadik kara raa ena, ta dadi numa mamana nees. Rae, Yesus fo mana matek nasoda fali numa mamaten mai ena. Basa hatahorir oo bubuluk dede'ak naa ena boe.
44026027	Numa lele uluk mai, Manetualain mana to'u dede'an nara rafada memak dede'ak ia ena. Au ambarani ambedak ae, papa manek oo namahere mana to'u dede'ak kara raa kokolan boe, hetu?”
44026028	Manek Agripa nggado tutik Paulus kokolan nae, “Wee! Paulus! Doo-doo bali te o tao mala au dadi uu hatahori Karisten ena!”
44026029	Tehuu Paulus naselu neu manek nae, “Talo ia, papa. Au hule-haradoi neu Manetualain, mita fo lai-lai, do dook, ta kada papa manek mesa kana, tehuu basa hatahorir fo faik ia ramanene au kokolang ia, ara bisa dadi sama leo au, ndia Yesus hatahorin! Tehuu sadi papa sara boso dadi hatahori neni okak sama leo au ia.”
44026030	Paulus kokolak basa talo naa, boe ma manek Agripa no ndia fadin Bernike, nggubenor Festus, ma basa malangga ina-huun nara rambedeik fo fali reu sara.
44026031	Neu ara la'o dea reu, hatahorir raa rakokola aok rae, “Hatahori ia ta tao hata esa boe na, fo nandaa no hukun mates, do teen neni bui dale neu!”
44026032	Basa boe ma manek Agripa nafada nggubenor Festus nae, “Kasian, ee! Hatahori ia noke nakahehenek dede'an neni mamana mate'en nai Roma neu ena. Mete ma taa, na, dede'ak ia bisa basan ena, ma bisa nekembo'ik ndia leo.”
44027001	Basa boe ma nggubenor Festus naketu fo haitua Paulus neu nasare mane ina-huuk nai Roma, fo naketu Paulus dede'an nai naa. Boe ma ana loo lima Paulus no hatahori bui laen hida bali reni komedan soldadu esa neu, nade Yulius, fo noo sara reni profensi Italia reu. Yulius naa, komedan esa numa soldadu mana manea keser mai.
44027002	Faik naa, au (ndia Lukas) tungga ua Paulus neu. Bei hambu seluk toranook esa bali, hatahori Makedonia numa kota Tesalonika mai, nade Aristarkus, ana oo tungga neu boe. Ai basa ngga sa'e ofak esa numa kota Adramitium mai. Tungga nanaen, ofak naa neu ko tuli-tuli mamanak no'uk ka nai profensi Asia.
44027003	Ai sa'e ofak la'o ela Kesarea, de neu be'e-main, ai losa kota Sidon. Komedan Yulius tao Paulus no malole, ma nafada Paulus fo ana bole neu tiro-dangga nonoon nara nai mada lai. Nai ndia dudu'an, mita fo ara bisa fee Paulus sudi hata fo ana parluu nai tasi lai.
44027004	Basa boe ma ai basa ngga hene fali ofak lain miu fo mulai la'o. Tehuu ani soru nakarumbu nalan seli, losa ofak naa sangga nae ta la'o matak. Boe ma ara pale ofak fo la'o tungga pulu Siprus no Siria kabin, mita fo ai bambi numa ani soru mai.
44027005	Numa naa mai, ai fee ofak tepa nesik tasi mana nai profensi Kilikia ma profensi Pamfilia matan. De ai losa kota Mira, nai nusak Likia. Losa naa, ai basa ngga konda la'o ela ofak naa.
44027006	Numa Mira, komedan Yulius sangga ofak laen fo mana nae neni Italia neu. De ana hambu ofak esa, manuma kota Aleksandria mai, fo nae neni Italia neu. Boe ma ana nadenu ai basa ngga fo sa'e meni ofak naa lain miu.
44027007	Ai sa'e ofak faik hida dalen ena, tehuu ofak naa sangga nae ta la'o matak, nahuu ani soru nakarumbu nalan seli. De ai sota-mate dei de sangga deka kota Knidus. Tehuu anin bei nakarumbu nakandoo, de ai tepa meni pulu Kereta miu, mita fo ai bambi numa anin naa mai. Basa naa, dei de ai seli nggorosoon esa, nade Solmone.
44027008	Ai sota-bengge dei de seli heni nggorosoon naa, loro-loro pulu Kereta tasin tatain, de ai losa mamanak esa, nade Namo Malole. Mamanak naa deka no kota Lasea.
44027009	Numa naa, ofa isir hahae aon nara faa, nahuu ai numa ofa lai doon seli ena, tehuu ta bei losa Italia. Faik naa, hatahori Yahudir fai ina-huun Hambu Ambon neu Kilu-salak oo seli ena boe. Ndia sosoa-ndandaan nae, fai ani makarumbuk ma rii mambombonuk mulai ena. Basa boe ma ofa isir mulai ratatane aok rae, takandoo do bosok. Paulus namanene nala naa, boe ma ana mulai kokolak
44027010	nae, “Basa toranoo nggara ein. Au oke kokolak faa. Au du'a ae, mete ma ita takandoo, na, neu ko ita bisa hambu susa no'uk ka. Bisa-bisa ofak ia molo, de mopo bua-lo'ar, ma ita basa ngga oo bisa mate boe.”
44027011	Tehuu komedan soldadu naa ta nau nenene neu Paulus. Ana namahere lenak neu mana to'u uli, ma ofak tenu enan. Sira nanaen rae kalua la'o ela mamanak naa.
44027012	Huu Namo Malole naa ta linok, mete ma ofak muste see nai naa la'e fai tasi narii. Dadi sira no'uk ka nau ai makandoo fo meni kota Feniks miu. Ara ramahena mete ma bisa, na, ai basa ngga leo taak miu naa nai tasi bei namue ia. Kota Feniks naa, pulu Kereta namo-sesee malolen lenak, nahuu ana nai makabambik de ani muri-konas ma muri-kiis ta la'e sana, de ta hambu rii mo'ok.
44027013	Neu ani konas mulai fino-fino, ara be'ek ka rae hambu anin naa ena fo ara bisa reni Feniks reu. Ara rae, “Ia anin malole. Mai fo ita sa'e ofak leo!” De ara le'a naka ma ara le'a laa neu, boe ma ai sa'e ofak loro-loro tasi tatain.
44027014	Ai bei ta mala dook ka, tehuu ani makarumbuk nggengger neuk ka ana mai. (Fo hatahori rae ‘ani dulu-kiis kadi’). Anin naa lemba neni ofak bo'u-bo'u ma laa-laa tasi taladan neu. Ofa isir ta bisa pale rala ofak no tetun, de ara mbo'i ofak bo'u-bo'u ma laa-laa tungga kada anin hihiin.
44027016	Ai bo'u-bo'u ma laa-laa tungga kada rii talo naa, losa deka mia pulu anak esa, nade Kauda. Faik naa, ofak bei hela sakoci esa, talin neni pa'ak nai ofak ikon. De ai sota-mate le'a sakoci neni ofak lain neu.
44027017	Neu sakoci losa ofak lain ena, boe ma ara mulai fefeo tali ndule ofak naa aon fo ranea, boso losak ofak papan nara ratanggaa heni sara, boe ma molo. Ara oo ramata'u boe, boso losak rii tufa ofak fo ana hara neni meti sarakaek Sirtis nai Afrika naa neu. De ara rakonda naka mana laa-laak neni tasi dale neu, fo fee ofak nalaik koe-koe.
44027018	Ani makarumbuk naa rurua-mbembesi ai ofan kii-konak. De neu be'e-main, ofa isir mulai nggari heni ofak fufuan nara reni tasi dale reu.
44027019	Neu be'e-main bali, ani makarumbuk naa bei berak ka. De ara tamba ramata'u bali. Huu naa de ara boe nggari seluk ofak fufuan nara reni tasi dale reu, mita fo ofak nambadaku. Ofak buan nara oo, ofa isir nggari heni sara renik lima heli-helin nara boe.
44027020	Hatu-leledon, ani berak naa ta nakamate faa boe na losa faik hida dalen, soso'a nggeok katen seli losa ai ta mete-mita ledo no nduuk kara. Ketu heni ai basa ngga nemehehenan ena, ma mameda mae, ai ta bisa masoda ena bali.
44027021	Basa faik hida ia dalen ena, ai ta mi'a hata esa boe na. Boe ma Paulus noke nala basa sara, de ana kokolak nae, “Basa toranoo nggara ein! Soba leo ei tungga au kokolang fo ita ta la'o ela Namo Malole ena dei, na, hatematak ia ita ta hambu susa ba'u basa ia, ma ta runggi hata-hata.
44027022	Tehuu hatematak ia, au oke neu ei basa ngga fo matetea ei dalem leo. Neu ko ita ofan ia nakalutu henin. Tehuu boso mamata'u, te ta hambu hatahori esa mate boe na.
44027023	Au nau fo ei basa ngga bubuluk mae, au ia Manetualain hatahorin, ma Ana fee au aue-osa soa-neu Ndia. Le'odaek ka, Ana nadenu Ndia atan esa numa nusa tetuk do inggu temak mai, de nambariik neu au boboang. Boe ma ata naa nafada au nae,
44027024	‘Paulus! O hae mamata'u hata esa boe na. Neu ko o muste muu masare keser nai Roma fo naole o dede'am. Huu Manetualain dale susuen neu o, de Ana oo tao nasoi-nasoda basa hatahorir marai ofak ia lain boe.’
44027025	De basa toranoo nggara ein. Ei dalem mara boso monda-ma'a. Au amahere tebe-tebe neu Manetualain ae, hata fo Ana nafada neu au ndia le'odaek ka naa, neu ko ana dadi natetu talo naa.
44027026	Tehuu ofak ia neu ko ana hara nai pulu esa.”
44027027	Faik naa, rii-anin toko nakamiminak ai, de ai bo'u-bo'u ma laa-laa faik salahunu haa ena numa tasi Adria. Tehuu nai rarain fatilada, ofa isir rameda nok bali ai deka-deka mada lai ia ena.
44027028	Basa boe ma ara rakonda dodouk fo ara sangga bubuluk tasi oe deman. De ara uku hambu tasi oe deman re'a 20. Boe ma ofak mata neu faa bali, de ara rakonda seluk dodouk, de hambu tasi oe deman re'a 15.
44027029	Basa sara ramata'u boso losak ofak naa hara nala harik lain. De ara rakonda naka haa marai ofak ikon. Boe ma ai basa ngga mamahena fo fai manggaledo lai-lai.
44027030	Tehuu ofa isir rala harak fo rae ralai la'o ela ofak naa no neneek. De ara rakonda sakoci fo tao leo bali ara reu rakonda nakar marai ofak langgan.
44027031	Tehuu Paulus nafada ofa isir dudu'a-a'afi manggaraun neu komedan no soldadur nae, “Mete ma ofa isir raa ta rahani kada ofak lain, na, neu ko ei basa ngga mate.”
44027032	Soldadur ramanene Paulus kokolak talo naa, boe ma ara tete ketu sakoci naa talin, fo elan ana bo'u-bo'u ma laa-laa. De ofa isir raa ta bisa ralai ena.
44027033	Neu fai sangga manggaledo, boe ma Paulus kokoe hatahorir raa fo basa sara ra'a-rinu. Ana nae, “Menggu dua ia ena, ita kada nggua-nggua fo kada haradoi, ma ta isi ita po'on tenik hata esa boe na.
44027034	Dadi au hule mita fo ita ta'a tala faa dei, fo ita bisa hambu falik ita barakain. Au amahere ae, neu ko ita esa ta hambu sosoek boe na. Au henggenee ae, ita basa ngga tasoda!”
44027035	Paulus kokolak basa talo naa, boe ma ana ha'i roti. De ana hule-haradoi noke makasi neu Manetualain numa basa sara matan. Basa boe ma, ana ha'i nala biak esa de na'a.
44027036	Ara mete-rita talo naa, boe ma dalen nara ratea rasafali. De ara oo ra'a-rinu sama-sama boe. Basa ai manuma ofak naa lain, hatahori 276. Ai basa ngga mi'a-minu.
44027038	Ai mi'a-minu makabete mala, boe ma ara mulai nggari heni karo hade-nggandum mara reni tasi dale reu, fo soba tao ramadaku ofak naa.
44027039	Neu dulu silu ena, ofa isir mete-rita mada lai. Tehuu ara ta bubuluk pulu bee naa. Ara oo mete-rita tasi bafak esa fo tatain masarakaek. De ramahena, mete ma bisa, na, ara nau fee ofak naa nesik kada unuk kara huun fo neni tasi tataik naa neu.
44027040	Basa boe ma ara tete ketu nakar raa talin nara, de la'o ela sara reu tasi dale. Boe ma ara ratanggodo uli neni tasi dale neu, mita fo ara bisa rauli rala ofak naa. Basa de ara le'a laa anak manai mata neu, mita fo anin fuu ofak neni tasi tatain neu.
44027041	Tehuu ofak naa sa'e nala unu sarakaek, dadi ana hara neu naa, de ana ta nakaundak nala ena. Boe ma rii mambombonuk tufa nakalutu ofak ikon.
44027042	Neu soldadur mete-rita mandadik naa, boe ma ara du'a rae hala risa basa hatahori buir raa. Te ara ramata'u, boso losak hatahori bui raa nane reni mada lai reu, fo ara nggefu la'o.
44027043	Tehuu komedan Yulius ka'i soldadun nara, nahuu ana nae tao Paulus hambu masodak. De ana fee parenda fo basa hatahori mana nane malelak kara boke reni tasi dale reu, fo nane reni mada lai reu.
44027044	Boe ma hatahori fo ta mana nane malelak kara, ana fee sara to'u papak do hata a mesan, fo rii tufa sara reni mada lai reu. Dadi ai basa ngga losa mada lai no sodak.
44028001	Neu ai basa ngga losa mada lai no sodak ena, dei de ai bubuluk mae, naa pulu Malta.
44028002	Nusak naa hatahorin nara simbok ai no malole. Faik naa udan mai ma anin makasufun seli, de ara rana'a a'i mata mo'ok numa tasi tataik naa, boe ma roke ai miu dara a'i.
44028003	Paulus oo ana tungga neu hehere air fo nana'a neu a'i boe. Tehuu neu ana ndae air raa reu a'i lain, nggengger neu ma mengge karasok esa kalua dea mai, nahuu ana ta nakataka a'i katobin. Boe ma mengge naa kiki nakadite neu Paulus liman.
44028004	Neu hatahori Maltar raa mete-rita mengge karasok naa doko-doko nakadite numa Paulus liman, boe ma esa kokolak no esa nae, “Hatahori ia, fama te hatahori kanisak. Leo mae ana hambu nekembo'ik numa tasi manggaraun mai, tehuu naa memak ndia ua-nalen. Huu naa de ana ta bisa nasoda ena! See ndia tao manggarauk, na, ana muste lemba-nasaa nala ndia buna-boan.”
44028005	Hatahorir raa du'a rae, doo-doo faa te neu ko Paulus liman mbae, ma nggengger neu te maten. Tehuu Paulus birus heni mengge naa neni a'i dale neu. Ma ana ta nameda hedis faa boe na. De hatahorir raa rahani doo-doo faa, tehuu Paulus ta hata-hata. Boe ma ara du'a rae, “Fama te hatahori ia, dewa, ou!”
44028007	Ta dook ka numa mamanak naa mai, hambu nggubenor uman nara, ma dae loak. Nggubenor naa, nade Publius. Ana mai soru ai numa tasi tataik, de ana noke ai miu leo nai ndia uman. Numa naa, ana naono-lalau ai doon faik telu.
44028008	Faik naa, nggubenor ama bonggin hambu hedi sumaik, ma ana sali omba-lelan taa. Boe ma Paulus neu tiron numa kaman dale. Basa de Paulus ndae liman neu hatahori kamahedik naa, fo ana hule-haradoi feen. De ana hai neuk ka.
44028009	Neu ara mete-rita nggubenor aman hai, boe ma hatahori kamahedik laen reni Paulus reu. Ara hule Paulus fo tulu-fali sara, de ana tao nahai sara.
44028010	Basa boe ma hatahorir raa ratudu sira makasin no reni fee mudak ai buas no'un seli.
44028011	Ai leo numa Malta bulak telu, losa fai rii ma ani makarumbuk hahae. Faik naa, hambu ofak esa numa kota Aleksandria mai fo ana see ena neu bei fai rii numa pulu naa. Ofak naa nade, Ana Duak, nahuu hambu patong dewa ana duak nai ofak naa langgan. Basa boe ma ai sa'e ofak naa fo makandoo meni Roma miu. De ai mae hene ofak lain miu, boe ma hatahori Maltar ara reni fee ai lepa-nggees ma hata fo ai parluu nai ofa lai.
44028012	Ai ofam la'ok koe-koe, basa de losa kota Sirakusa, nai pulu Sisilia. Ai nafu numa naa, doon faik telu.
44028013	Numa naa mai, ai loro-loro Sisilia tasi tatain, de ai losa kota Regium. Neu be'e-main, ani konas nakarumbu, de ai ofam la'ok lai-lai hiek. Neu bei-nesan, ai losa kota esa namo seseen, nade Putioli.
44028014	Ai konda la'o ela ofak naa, numa naa. Basa boe ma ai miu sangga Yesus hatahorin maruma naa. Neu ai matonggo mia sara, boe ma ara roke fo ai miu leo mia sara. De ai leo taak numa naa, menggu esa. Basa boe ma ai la'o eik makandoo meni Roma miu.
44028015	Neu Yesus hatahorin nara marai Roma ramanene rae, ai mae meni naa miu, boe ma ara mai soru ai numa dalak. Ketuk ratonggo ro ai numa Pasar Apius; ketuk bali ratonggo ro ai numa mamanak esa, nade Uma Hahae Teluk. Neu Paulus mete-nita sara, boe ma ana noke makasi no'un seli neu Manetualain, ma dalen dadi natea.
44028016	Losa Roma, [soldadur tao hatahori buir maso reni bui dale reu]. Tehuu Paulus taa. Ara ratanggodon, fo ana bole seba uma esa. Numa naa, ana leo no soldadu esa fo ana nanea naheren. Sira dua sara liman beke serik neni pa'a nekebuak kara pake rante besi.
44028017	Basa faik telu, boe ma Paulus noke lasi-lasi Yahudir maruma naa, fo mai ratonggo roon. Neu ara rakabua ena, boe ma ana nafada sara nae, “Basa toranoo nggara ein! Au nai ia, nahuu hatahori Yahudi malanggan nara humu rala au numa Yerusalem. De ara loo lima au uni man-parenda Roma neu. Naa te au ta tao salak hata esa boe na! Au ta tao hata esa boe na, fo laban ita hatahori nusa heli-helin. Ma au oo ta laban ita hada hohoro-lalanen boe fo ita simbon numa ita bei-ba'in nara mai ena.
44028018	Man-parenda parisa au dede'ang numa naa ena. Tehuu ara ta hambu au salang esa boe na, fo ndaa no hukun mates. Huu naa de ara rae rakambo'ik au ena.
44028019	Tehuu hatahori Yahudi malanggan nara ta simbo man-parenda nekeketun, fo rae rakambo'ik au, huu naa de nau ta nau, au muste akahehenek dede'ak neni mamanak mate'en mai. Au tao talo naa, tehuu au ta aena dudu'ak fo ae kalaak au hatahori nusa heli-heling.
44028020	Dede'ak naa ndia tao, de au akabubua toranook kara nai ia. Mita fo ita bisa kola-kola la'e-neu hata fo hatahori Yahudir rahani a neun: ndia, ita basa ngga tamahena neu Manek fo Manetualain nae nadenun mai, fo tao nasoi-nasoda ita hatahori Isra'el naa. Dede'ak ia ndia tao, losa ara pa'a au pake rante besi ia.”
44028021	Basa boe ma ara raselu rae, “Losa hatematak ia, ai bei ta simbo susurak esa boe na numa Yudea mai, fo rafada toranook dede'an ia. Leo naak oo, toranook kara maruma naa mai ta kokolak hata esa boe na la'e-neu toranook Pau boe.
44028022	Tehuu ai hii mamanene hata fo toranook namahere, nahuu ai mamanene sudi nai bee rae, hatahorir ta simbok hata fo hatahori partei Karisten nara fee nenorik. Tehuu ndia ndondoon talo bee, ai bei ta bubuluk. De toranoo tulun kokolak kana fee ai dei.”
44028023	Basa boe ma ara rala harak sama-sama de here rala faik esa, fo rae ratonggo seluk bali. Losa ndia fain, boe ma hatahori no'un seli mai de rakabua numa Paulus uman. Boe ma ana mulai tui fee sara la'e-neu Manetualain parenda-koasan. Basa boe ma ana pake lalanek no'uk ka numa ba'i Musa susuran nara mai, ma numa Manetualain mana to'u dede'an laen nara susuran mai, fo nae le'a-nore sara ramahere neu Yesus. Ana kokolak numa huhua anan mai losa ledo bobok.
44028024	Neu ara ramanene basa Paulus kokolan, boe ma ketuk ramahere, tehuu laen ta ramahere.
44028025	Sira esa nareresi no esa losa ketuk rae fali reu sara. Tehuu Paulus kokolak nae, “Memak ei nereresim ia, ndaa no hata fo lele uluk Manetualain Dula-dale Malalaon nafada ba'i Yesaya
44028026	nae, ‘O muu mafada hatahori nusak Yahudi ia mae, “Neu ko ei mamanene taa-taa Au kokolang, tehuu ta malela faa boe na! Ei mete-mita taa-taa hata fo Au taok, tehuu ei ta tao matak hata-hata.”
44028027	Huu hatahori nusak ia dalen nara ratea ralan seli ena. Ndi'i doon nara ta nau ramanene ena! Ma sira matan nara rapopoke risak kasa ena! Ela sara ruma naa fo hae ramanene bali; Ma ela sara ruma naa fo matan nara hae mete-rita bali. Ma ela sara ruma naa fo dalen nara makiuk seku neu. Losa ara ta bubuluk dalak fali neni Au mai bali. De talo bee fo Au bisa tao alole sara bali?’ ”
44028028	Basa boe ma Paulus nate'e kokolan nae, “Dadi talo ia, toranoo nggara ein! Ei muste bubuluk mae, hatematak ia Manetualain oo sadia tao nasoi-nasoda hatahori nusa-nusak ta Yahudir boe, nahuu ara oo nau nenene neun boe.”
44028029	[Paulus nafada basa talo naa, boe ma hatahorir raa fali reu sara. Tehuu sira dudu'an nara ta rato'u, nahuu esa nareresi no esa.]
44028030	Paulus leo numa ndia uma seseban, losa teuk dua. Ana simbok no nemehokok basa hatahorir fo mana mai sangga ratonggo roon.
44028031	No dalak naa, ana hambu ombak fo ana tui sara Manetualain parenda-koasan, ma nanori sara Lamatuak Yesus Eno-dala Masodan. Ana nambarani kokolak no ledo-ledo, ma ta hambu kai-baak hata esa boe na. Papa Teofilus fo dale malole. Au tutuing losa kada ia ena. Makasi. Numa au mai, Lukas.
45001001	Susurak ia numa au mai, Paulus. Manetualain here nala au ena, fo dadi uu Yesus Karistus nedenun. Boe ma Ana so'uk nala au dadi uu Karistus neondan, fo uu afada hatahorir rai bee a mesan la'e-neu Ndia Hara Lii Malolen.
45001002	Lele uluk Manetualain koladu memak ena fo Ndia mana to'u dede'an nara surak la'e-neu Hara Lii Malole naa nai Ndia Susura Malalaon. Nai Susurak naa, Manetualain helu-bartaa nae nadenu Ndia Anan Yesus mai fo dadi neu hatahori dae-bafok. Hatematak ia Ndia hehelu-bartaan dadi ena, nahuu Yesus mai ena, dadi neu hatahori dae-bafok numa mane Dauk tititi-nonosin mai.
45001004	Tehuu nesik dede'ak laen, Manetualain natudu bukti nae, Yesus Karistus oo dadi neu Ndia Ana heli-helin boe. Yesus Dula-dalen naa, tebe-tebe malalao ndoos, sama leo Manetualain. Ma Manetualain oo pake Ndia koasan fo tao nasoda falik Yesus numa mamaten mai. Huu naa de ita bubuluk tae, Manetualain Anan naa, ndia Yesus, ita Lamatuan fo naena haak parenda ita.
45001005	Yesus natudu dale susuen neu au, losa Ana here nala au dadi uu Ndia nedenun fo afada Ndia hara hehelun nai bee a mesan. Huu Ana nau fo hatahori ta Yahudir oo ramahere neu Yesus, ma leo-la'o tungga Ndia hihii-nanaun boe. Au oo nau fo basa hatahori nusa-nusak kara ramahere neu Karistus, ma leo-la'o tungga Ndia hihii-nanaun boe.
45001006	Leo naak oo no ei marai kota Roma boe. Ei numa hatahori nusa-nusak no'uk ka rai mamanak no'uk ka mai. Yesus Karistus here nala ei ena nae, “Mai leo! Mai maso dadi miu Au hatahoring!”
45001007	Huu naa de au haitua susurak ia soa-neu ei marai Roma, ma fee nesenedak ae, Manetualain sue-lai ei. Ana oo noke fo ei dadi miu Ndia hatahorin fo mana leo-la'o no lolo-laok boe. Au hule-haradoi fo Manetualain, ita Aman, ma Yesus Karistus, ita Lamatuan, ratudu Sira dale susuen nara, ma fee ei leo-la'o no lino-lendek ma mole-damek.
45001008	Au buka au susurang ia, ma oke makasi no'uk ka neu Manetualain, nahuu Yesus Karistus naue-osa nai ei dalem mara. Au oo oke makasi boe, nahuu hatahorir fo mana leo rai man-parenda Roma nusan lala'en, ara kola-kola la'e-neu ei nemeheherem neu Yesus.
45001009	Au hule-haradoi ta amaketu soa-neu ei. Tebe! Lamatuak mesa kana bubuluk nae, hata fo au kokolak ia, tebe. Ana oo bubuluk au aue-osa no dere-dere hiek, fo afada hatahorir la'e-neu Ndia Anan Tutui Malolen boe.
45001010	Tungga-tungga au hule-haradoi, au oke-hule talo ia: “Lamatuak, au mesa ngga ta bubuluk eno-dalan talo bee. Tehuu mete ma Lamatuak nau, na, soi dalak fo au bisa uu tiro-dangga au nonoong nggara marai Roma.”
45001011	Au hule-haradoi talo naa, huu au daleng hihiik ka mete-ita ei, fo au bisa ba'e fee ei Manetualain Dula-dalen koasan, mita fo ei dadi miu Manetualain hatahorin fo mana nakatataka no barakaik lenak.
45001012	Talo ia: mete ma au dadi neti fo leo ua ei, au nau atetea ei dalem, fo ei nemeheherem bisa tamba natea. Ma au oo nau fo ei matetea au daleng boe.
45001013	Toranoo susue nggara ein! Au hii fo ei bubuluk mae, la'e no'uk ka ena, au ae uu tiro-dangga ei nai Roma naa. Tehuu losa hatematak ia oo bei ta dadi boe. Mete ma au dadi neti, na, au amahena hambu hatahori no'uk ka bei ramahere ratea neu Karistus, sama leo nai mamanak laen nara. No dalak naa, au ue-osang neni buna-boak neulauk.
45001014	Leo mae talo bee oo, ameda au muste tui-bengga Lamatuak Hara Lii Malolen neu basa hatahorir boe. Leo mae hatahori mana pake dede'a Yunani do, hatahori dinitiu mana pake dede'ak laen do, hatahori mo'o-inahuuk do, hatahori kadi'ik do, hatahori mana sakolak do, hatahori ta mana sakolak. Huu naa de au ahani a ae uni Roma naa uu ena fo tiro-dangga ei.
45001016	Au ta mae faa boe na la'e-neu Lamatuak Yesus Hara Lii Malolen. Mete ma hatahori namahere neu Manetualain, Hara Liik naa naena koasa fo tao nasoi-nasoda hatahori naa numa sala-singgon mai. Hatahori Yahudir bubuluk dede'ak ia rakahuluk, basa dei de hatahori nusa-nusak laen nara.
45001017	Hara Liik naa oo natudu Manetualain eno-dalan fo tao hatahori kasala-singgok dadi neu ndoos boe. Basa naar bisa dadi, sadi hatahori namahere neun. Sama leo neni surak nai Manetualain Susura Malalaon dale nae, “Hatahorir muste ramahere neu Manetualain dei, dei fo ara bisa malole roon. Mete ma ara leo-la'o ramahere neun, dei fo ara hambu masodak tetebes.”
45001018	Tehuu Manetualain nafada talo ia ena: hambu hatahorir ta tao matak neu Ndia. Ara tao dede'a manggarauk mata-matak. De Manetualain ta simbok sira tatao-nono'in nara raa. Nai hatahori iar dalen dale, ara bubuluk hata ndia ndoos ena. Leo mae talo naa oo, tehuu ara kada tao rakandoo hata fo ta ndoos boe. Ara oo fufudi-hohodo hatahorir boe, losa hatahorir raa ta bubuluk hata fo ta ndoos bali. Huu naa de Manetualain nae nakonda hukun neu sara numa lalai mai.
45001019	Hatahori iar ta hambu dalak fo rasala'e aon, huu dede'ak kara fo mana tao hatahorir bisa bubuluk la'e-neu Manetualain naa, manggaledok ena. Te Ndia mesa kana ndia natudu ena na! Talo ia: mulai numa Ana nakadadadik lalai no dae-inak mai losa hatematak ia, mete ma hatahori nae bubuluk la'e-neu Manetualain aon, ma koasan ta mana ketuk, bisa a mesan! Leo mae Manetualain mesa kana ta neni nitak, tehuu ita hatahori dae-bafok bei bisa talelan numa hata fo Ana taok mai. Huu naa de au ae, hatahori manggarauk kara raa ta hambu dalak fo bisa rasala'e aon bali rae, “Au ta alela hata-hata la'e-neu Manetualain.”
45001021	Leo mae ara bubuluk la'e-neu Manetualain, tehuu ara ta manaku neu Ndia rae, “Lamatuak naa, ita Manetualain!” Ara oo ta nau roke makasi neun boe. Boe ma dudu'an nara ramue-anggik, losa ara ta ralela hata fo ndoos bali. Ara panggananaa ma tui lelik mata-matak kara la'e-neu Manetualain aon. Ma dalen nara dadi makiuk.
45001022	Sira esa-esak soa rakadedemak aon nara rae, “Au ia, hatahori fo mana nalela dede'ak no'uk ka!” Leo mae ara du'a talo naa, tehuu ndondoon ndia, sira iar, nggoa bebek leo kamba.
45001023	Boe ma ara ta nau rakaluku-rakatele neu Manetualain fo ta neni babanggak, huu ara rae, “Ai ta parluu Manetualain matak leo naak!” De ara mulai rakaluku-rakatele neu patong mata-matak kara, fo mata-aon nara leo hatahori dae-bafok. Basa naa, ara oo rakaluku-rakatele neu patong fo mata-aon leo mbuik, banda laen, losa mata-aok leo mengge boe. No dalak naa, ara timba heni Manetualain ta mana matek, fo nggatin no hata fo mana matek!
45001024	Huu naa de Manetualain lokombesi sara ruma naa, mita fo ara tao tungga kada sira hihii-nanaun. Ana ela sara fo tao tungga dala manggarauk mata-matak kara fo mana raoka nai dalen nara. Losa-losak ara ta rameda mae ena. Boe ma ara tao manggenggeok mata-matak kara neu ao-ina heli-helin nara, ma ara oo tao leo naak neu hatahori laen ao-ina heli-helin nara boe.
45001025	Nai sira dalen dale, ara bubuluk nenorik bee fo ndoos la'e-neu Manetualain, tehuu ara ta nau hosek. Dudu'an nara rakalulutu ena, de ara du'a rae, “Malole lenak naa fo ai tao mata-matak kara, losa rakararafu, te ta hambu babala manggarauk hata esa boe na!” Ara rakaluku-rakatele neu hata fo Manetualain aduk kara, tehuu ta nau rakaluku-rakatele neu Manetualain fo mana adu basa hatar raa! Ara tao aon nara leo hatahori mana matu-matuk, naa te rouk, isin taa! Ndondoon ndia, ita hatahori dae-bafok ia muste koa-kio ma fee hada-horomatak neu Manetualain takandoo! Naa, dei fo nandaa!
45001026	No sira manggaraun naa, huu naa de Manetualain lokombesi sara fo ara tao manggenggeok tungga kada sira hihii-nanaun. Ara kada hohongge-lelena mata-matak kara, ma ta rameda mamaek. Sao inan nara ta hii sunggu-soro ro sao toun nara bali, tehuu ara hii kada bee fo ta randaa no hadak. Inak sunggu-soro no inak!
45001027	Touk kara oo leo naak boe! Ara ta hii sunggu-soro ro sao inan nara bali, tehuu sunggu-soro ro kada touk kara! Ta rameda mae faa boe na! Huu naa de ara hambu huku-dokik no mandaak! Ara sio la'o dook ka numa eno-dala ndoos mai ena.
45001028	Ara du'a rae, “Malole lenak hae takaesa to Manetualain.” Huu naa de Manetualain lokombesi sara fo tao tungga kada sira hihii-nanaun! De ara bubuluk kada du'a bee fo makararafuk a mesan! Boe ma ara tao basa hata fo nanunute hatahori!
45001029	Leleo-lala'on nara sofek no manggarauk mata-matak kara. Ara ta ralela tao hata fo neulauk, tehuu tao kada manggarauk a mesan. Ara bare-na'o. Ara rambeda dalek. Ara soa mbiri hatahori. Ara rakanisa hatahori. Ara soa rareresi. Ara pepeko-leleko. Ara kedi-ira. Ara soa tui leli-belak.
45001030	Ara soa kokolak raboboo hatahori laen naden. Ara mburuk ro Manetualain. Sesesu taak kara. Ara soa rakadadaek hatahori. Ara soa rakadedemak aon nara. Ara soa sangga dala manggarauk mata-matak kara. Ara soa laban ina-amar.
45001031	Ara ta nau hata fo ndoos. Ara lena-langga sira hehelu-bartaa heli-helin, losa hatahori ta namahere sara bali. Ara ta ralela sue hatahori. Ara ta raena dale kasian faa boe na neu hatahori.
45001032	Ara bubuluk Manetualain hohoro-lalanen ena nae, hatahori fo mana tao manggarauk leo naak naa, nandaa hambu hukun mates. Leo mae ara bubuluk hohoro-lalanek kara raa ena, tehuu ara bei tao manggarauk lena-lenak kara. Ta kada leo naak, tehuu ara soa kada dudunggu hatahori laen, fo ara oo tungga tao manggarauk leo naak boe. Naa sudi selik kana ena!
45002001	O mamanene la'e-neu manggarauk mata-matak kara bebeik kara ia, hetu? Boe ma mete te o du'a mae, “Awii! Hatahorir raa manggaraun sudi selik kana ena!” Mete ma o du'a talo naa ena, na, besa-besa, ee! O mesa ngga oo manggarauk leo naak boe. Huu naa de o ta hambu dalak fo masala'e aom mae, o ia, see. Mete ma o kokolak mae, hatahori laen nara manggarauk, de randaa hambu hukun, boso lilii-ndondou mae, o ndae salak neu o ao heli-helim boe. Huu o tao manggarauk talo naa boe!
45002002	Ita bubuluk mete ma Manetualain fee hukun hatahori fo mana tao manggarauk kara, na, Ana naketu dede'an nara no ta mbeu seserik.
45002003	Do, talo bee? Fama te o du'a mae, “Hatahori fo mana tao manggarauk kara, randaa hambu Manetualain huku-dokin.” Naa te o tao manggarauk sama leo sara. Tehuu nai o dudu'am, o ta hambu Manetualain huku-dokin. Naa, ndia huun hata?
45002004	Manetualain natudu dale susuen neu o ena. Ma Ndia dalen loan seli la'e-neu o tatao-nono'im. Tehuu tao hata de o ta hosek neu sana? Fama te o ta bubuluk mae, Ana natudu dale susuen neu o, mita fo o la'o ela o sala-singgom mara fo fali muni Ndia muu.
45002005	Tehuu o ia, langga batuk ma ta nau nenene! Ma o ta nau la'o ela o sala-singgom faa boe na! Dadi o tao mala o huku-dokim tamba nambera bali. Neu ko mete ma dae-bafok fai mate'en ena, na, Manetualain nae timba-tai basa hatahorir leleo-lala'on nara. Neu ko basa hatahorir bubuluk rae, Manetualain naketu hatahorir dede'an no ndoos. Faik naa, Ana hukun berak neu o, nahuu Ana ta simbok o tatao-nono'in nara.
45002006	O leleo-lala'om talo bee, na, neu ko Manetualain bala tungga hata fo o taok.
45002007	Hatahorir fo mana tao hata fo neulauk nakandoo, neu ko Ana fee sara masodak tetebes ta mana ketuk. Ara hambu hada-horomatak, nade malole, ma rasoda rakandoo ro Ndia.
45002008	Tehuu Manetualain ta simbok hatahori fo mana tao manggarauk. Ana namanasa sara tebe-tebe, huu ara ralela kada laban a mesan. Ara ta tao tungga hata fo ndoos, huu ara kada tao tungga hata fo manggarauk a mesan.
45002009	Basa hatahorir fo mana tao manggarauk kara, neu ko hambu susa-sonak ma sosoek. Leo mae hatahori Yahudi do, hatahori ta Yahudi, la'e basa sara.
45002010	Tehuu basa hatahorir fo mana tao hata fo neulauk, neu ko Manetualain nakadedemak kasa, ma fee sara hada-horomatak fo ara leo-la'o no lino-lendek ma mole-damek. Leo mae hatahori Yahudi do, hatahori ta Yahudi, basa sara hambu.
45002011	Te Manetualain ta memete matak na!
45002012	Manetualain Hohoro-lalanen naa, tuda la'e basa hatahorir. Mete ma hambu hatahori ta mana bubuluk Hohoro-lalanek naa, fo tao salak, neu ko ana lenggo fe'e numa Manetualain mai. Mete ma hambu hatahorir bubuluk Hohoro-lalanek naa ena, tehuu ana tao salak, neu ko Manetualain pake Hohoro-lalanek naa bali, fo naketu-naladi ndia huku-dokin. Neu ko ara oo lenggo fe'e numa Manetualain mai boe, nahuu ara lena-langga Ndia Hororo-lalanen ena.
45002013	Mete ma nau malole mia Manetualain, ta dai no kada nenene Ndia Hohoro-lalanen mesa kana. Hatahorir oo muste tao tungga Ndia Hohoro-lalanen boe, dei fo Ana nau simbok kasa. Boso kada mamanene a!
45002014	Leo mae hatahori ta Yahudir, ta bubuluk Manetualain Hohoro-lalanen isin, tehuu hambu ketuk numa sira mai tao tungga Hohoro-lalanek naa. Huu dalen nara ndia rafada sara, bee ndia ndaa, ma bee ndia sala.
45002015	No dalak naa, ara ratudu rae, Manetualain Hohoro-lalanen neni surak nai sira dalen dale, nok bali abas fo Manetualain tenu-lolon nai sira dalen. Sira dale heli-helin dale ndia timba-tai hata fo sira taok kara. Boe ma sira dudu'an nara mesa kasa ndia rakasasa'ek salak, mete ma sira tao salak, ma rafada mete ma sira tao ndoos.
45002016	De neu ko mete ma Manetualain so'uk nala Yesus Karistus dadi neu Mana Maketu-maladi Dede'ak ena, Ana nau parisa no lutu-lelon basa dede'a nemeninok kara fo bei nefunik nai hatahorir dalen dale. Au fee nenorik talo naa, nandaa no manai Lamatuak Hara Lii Malolen.
45002017	Dadi ei hatahori Yahudir, talo bee? Ei hii so'uk aom mara mae, ei mesa ngga ndia to'u Manetualain Hohoro-lalanen fo Ana nakondan tungga ba'i Musa, hetu? Ei oo soa mabafa loa la'e-neu ei nekeesam mia Manetualain boe.
45002018	Tebe! Ei bubuluk Manetualain hihii-nanaun ena. Ei bubuluk bee ndia neulaun lenak ena. Ei bubuluk basa dede'ak kara iar ena, nahuu meser asa ranori ei numa Manetualain Hohoro-lalanen mai ena.
45002019	Ei mamahere aom mara mae, ei bisa matudu dalak soa-neu hatahorir ta mana bubuluk rae bee reu. Ei tao aom mara nok bali manggaledok fo nasa'a soa-neu basa hatahorir fo mana leo-la'o nai makiuk dale.
45002020	Huu ei to'u Manetualain Hohoro-lalanen, ei du'a mae ei bubuluk basa-basan, ma to'u mala basa hata fo ndoos, hetu? Huu naa de ei du'a mae, ei bisa manori hatahori nggoa bebek ma kakana kadi'i anak kara fo ta mana ralela hata-hata.
45002021	Dadi au ae atane talo ia: ei hii manori hatahori laen nara, tehuu tao hata de ei mesa ngga ta nau manori hata-hata?! Ei hii hene mimbar fo parenda mae, “Boso mamana'o.” Tehuu tao hata de ei mesa ngga mamana'o?!
45002022	Ei fee nenorik mae, “Boso hohongge-lelena mia hatahori fo ta sao toum do ta sao inam.” Tehuu tao hata de ei mesa ngga hohongge-lelena?! Ei mburuk malan seli mia bua sosonggok kara, tehuu tao hata de ei mesa ngga panake mala buas ruma uma sosonggok mai?!
45002023	Ei kokolak maloloa bafam la'e-neu Manetualain Hohoro-lalanen, tehuu tao hata de ei mesa ngga lena-langga Hohoro-lalanek naa, ma makamamaek Manetualain talo naa?!
45002024	Boso tao sama leo fai bakahulun fo neni surak nai Manetualain Susura Malalaon nae, “No ei hatahori Yahudir manggaraum, huu naa de hatahori laen nara hii rakadadaek Manetualain nade malolen.”
45002025	Ei fo hatahori Yahudir muste sunat tungga Manetualain Hohoro-lalanen, hetu? Naa dadi tanda nae, ei maena haak simbo Manetualain hehelu-bartaan. Tehuu mete ma ei lena-langga Manetualain Hohoro-lalanen, na, Manetualain ta simbok ei. Ei dadi sama leo hatahori ta Yahudi fo ta mana sunat nitak.
45002026	Du'a matalolole! Mete ma hatahori fo ta mana sunat tao tungga Manetualain Hohoro-lalanen, na, neu ko Manetualain simbok nalan, leo bali ndia hatahori Yahudi fo mana sunat ena, hetu?
45002027	Tehuu besa-besa, ee! Mete ma hatahori ta Yahudir fo ta mana sunat, tao tungga Manetualain Hohoro-lalanen, na, neu ko ratudu hata? Ara ratudu ei salam mara rae, ei hatahori Yahudir fo mana sunat ena, lena-langga Manetualain Hohoro-lalanen, leo mae ei to'u Hohoro-lalanek naa numa lele uluk mai ena.
45002028	Boso du'a mae, hatahori fo mana dadi neu ba'i Abraham tititi-nonosin, ma mana sunat nai rou deak ena, naa ndia tao ana dadi neu Manetualain hatahorin tebe-tebe. Taa!
45002029	Mana dadi neu Manetualain hatahorin tebe-tebe, ndia hatahori fo mana malole no Manetualain. Sunat tetebes fo tao nala hatahori dadi neu Manetualain anan naa, tandan ta nai rou deak, tehuu tandan nai dalen fo Manetualain Dula-dalen ndia taon. Manetualain ndia koa hatahori matak leo naak naa, ta hatahori dae-bafok ndia koan.
45003001	Mete ma talo naa, dadi miu hatahori Yahudi mana sunat naa, nanalan hata? Fama te ei du'a mae, hatahori Yahudi hambu no'un lenak ma neulaun lenak numa hatahori ta Yahudi mai, hetu?
45003002	Tebe! Dadi teu hatahori Yahudir, hambu nanalak nai matak no'uk ka. Kaesan, nahuu Manetualain fee hatahori Yahudir ues fo surak ma ranea ratalolole Ndia Dede'a-kokolan.
45003003	De talo bee? Fama te ei du'a mae, Manetualain ta bisa tao tungga hata fo Ana kokolak, nahuu hatahori Yahudi ketuk ta ramahere neu Ndia, do?
45003004	Ta bisa dadi! Leo mae basa hatahorir marai dae-bafok ia mana pepeko-lelekok, tehuu Manetualain mesa kana ndia kokolak ndoos nakandoo! Masanedak, neni surak nai Susura Malalaok la'e-neu Manetualain aon nae, “Hambu hatahori fo ndae salak rae, Ana ta naketu dede'ak no ta mbeu seserik. Tehuu neu ko ara bubuluk rae, hata fo Ana kokolak naa, memak tetebes. Ana senggi, nahuu ta bisa dadi Ana kokolak sala.”
45003005	Mete ma ita tao salak, naa ndia natudu no manggaledon lenak neu basa hatahorir nae, hata fo Manetualain taok naa, memak tetebes. Mete ma talo naa, na, ita tae kokolak hata? Sangga tae, Manetualain mbeu seserik mete ma Ana hukun ita, do? (Te hambu hatahori ketuk kokolak talo naa na.)
45003006	Ta bisa dadi! Manetualain ta sala, mete ma Ana huku-doki ita. Huu Ana naena haak fo fee hukun neu hatahori fo mana tao salak nai dae-bafok ia.
45003007	Mete ma au ombo koson, naa natudu nae, Manetualain huku-dokin naa, tetebes. Mete ma au atudu Ndia ta neni babanggan talo naa ena, tao hata de Ana parisa au leleo-lala'ong, boe ma Ana naketu au dede'ang nae, hata fo au taok naa, sala?
45003008	Boso talo naa! Mete ma tungga dudu'ak talo naa, ei tungga hatahori fo mana nae, “Naa fo ita tao manggarauk no'un lenak, mita fo hata fo neulauk oo tamba namano'u boe!” Hatahori fo mana kokolak talo naa, nandaa hambu huku-dokik. Hambu hatahori ketuk kokolak rakalulutu au nadeng rae, au anori hatahori talo naa.
45003009	Dadi talo bee? Ei du'a mae, ita hatahori Yahudir neulaun lenak numa hatahori ta Yahudir mai, do? Ta bisa dadi! Au atudu neu ei ena ae, basa hatahorir tuda salak, leo mae ndia hatahori Yahudi do, hatahori ta Yahudi.
45003010	Sama leo neni surak nai Manetualain Susura Malalaon nae, “Ta hambu hatahori fo leo-la'o ndoos seku neu. Ta hambu esa boe na!
45003011	Ta hambu hatahori mana bubuluk tebe-tebe la'e-neu Manetualain. Ta hambu esa boe na, fo sangga nalela Manetualain.
45003012	Basa sara sio la'o ela eno-dala masoda ndoos ena. Boe ma basa sara ta neni pakek kara ena. Ta hambu hatahori fo natudu dale susuek. Ta hambu esa boe na!
45003013	Kokolan nara raboo mburu, nok bali rates fo hatahori suu falik kana ena. Bafan nara ralela kada kokolak pepeko-lelekok. Dede'a-kokolan fo mana kalua numa bafan nara mai, nok bali mengge rason.
45003014	Bafan nara ralela kada o'ole-a'ali hatahori, ma kokolak manggarauk fo kada rakahehedik hatahorir dalen nara, te naa ndia kalua numa dale kaboo mburun nara mai na.
45003015	Ara ta ramata'u rakanisa hatahori.
45003016	Ara bee reu, na, ara soa tao nemue-anggik nai naa, ma tao susa-sonak mata-matak kara neu hatahori.
45003017	Ara leo-la'o ta no mole-damek, ma ta nau leo-la'o no dale lino-lendek.
45003018	Ara ta rakatataka rala aon nara, nahuu ta rameda bibii-nemeta'uk faa boe na neu Manetualain.”
45003019	Ita bubuluk tae, Manetualain fee Ndia Hohoro-lalanen neu hatahori fo muste tao tungga Hohoro-lalanek kara raa. No dalak naa, ara ta bisa rasala'e aon nara fo rae sira ta tao salak bali. Neu ko basa hatahorir marai dae-bafok ia muste rataa mbali Manetualain, fo Ana naketu-naladi sira dede'an nae, sira sala, do taa.
45003020	Huu naa de ta hambu hatahori esa boe na bisa kokolak nae, “Manetualain henggenee nala au nae, hatahori dale ndoos, nahuu au tao tungga basa Ndia Hohoro-lalanen lala'en.” Ta bisa! Huu Manetualain Hohoro-lalanen ndia natudu nae, ita basa ngga tao salak.
45003021	Boso panggananaa la'e-neu Manetualain nanaen fo natudu dalak soa-neu ita bisa malole fali to Ndia. Ndondoon ndia, ita bisa malole fali to Ndia, ta huu ita tungga Ndia Hohoro-lalanen. Ndia Hohoro-lalanen mesa kana ndia surak talo naa, ma Ndia mana to'u dede'an lele uluk kara oo rafada talo naa nai Manetualain Susura Malalaon dale boe.
45003022	Manetualain henggenee nala ita dadi teu hatahori dale ndoos fo mana malole to Ndia, neu ita tamahere neu Yesus Karistus. Ana ta memete matak, te Ana tao talo naa soa-neu basa hatahorir fo mana ramahere neu Yesus.
45003023	Manetualain naa, malalaok. Ma Manetualain dudu-furan, ndia ita oo muste malalaok boe, dei fo Ana bisa simbo nala ita. Tehuu basa hatahorir tao salak. Huu naa de leo mae basa hatahorir soba-soba tao aon nara malole ro Manetualain, tehuu ita ta bisa nduku losa nai Manetualain dudu-furan fo demak mate'en naa.
45003024	Leo mae talo naa, tehuu Manetualain mesa kana ndia natudu Ndia dale susuen ma naketu-naladi nae, ita ta sala ena. Ana simbok nala ita talo naa, nahuu Yesus Karistus tefa-soi nala ita numa ita sala-singgon nara mai ena.
45003025	Manetualain henggenee nala Yesus ena fo dadi neu tunu-hotuk tatana mamaek, fo koka heni ita sala-singgon nara. Tehuu ita muste tamahere neun tae, Ana simbo nala ita huku-dokin. Dadi Ana fee daan titi, ma mate nggati ita. No dalak naa, Manetualain natudu nae, hata fo Ana naketu-naladi nalak naa, tetebes. Fai bakahulun, Ndia dalen loan seli, de Ana naketu fo lilii heni basa sala-singgok kara fo hatahorir taok ndia fai uluk. Tehuu mete ma Ana ta hukun hatahori kasalak, na, Ndia mbeu seserik. Dadi Ana soi dalak, mita fo Yesus Karistus bisa lemba-nasaa ita hatahori kasalak kara huku-dokin. Hatematak ia Ana natudu neu basa hatahorir nae, Ndia tao malole nakandoo. De basa hatahori kasalak kara, fo mana ramahere neu Yesus, Ana naketu fo henggenee nala sara sama leo hatahori dale ndoos.
45003027	Dadi talo bee? Fama te ei du'a mae, ei bisa kokolak maloloa bafam, nahuu Manetualain simbok nala ei ena, do? Ta bisa! Sangga matudu Hohoro-lalanek esa fo tao nala ei malole mia Manetualain, do? Ei du'a mae Manetualain simbok ei, nahuu ei tao hata fo neulauk, do? Ta bisa! Manetualain simbok ita, nahuu ita tamahere neu Yesus! Talo kada naa!
45003028	Huu naa de hatematak ia ita bubuluk ena talo ia: hatahorir bisa malole ro Manetualain, nahuu ramahere neun, ta huu ara tao tungga kada Ndia Hohoro-lalanen.
45003029	Dadi au ae atane talo ia: Manetualain simbok kada hatahori Yahudi do, Ana oo simbok hatahori laen boe? Tebe! Ana simbok basa sara!
45003030	Manetualain naa, kada esak ka. Ma hambu kada dalak esa ndia Ana simbon fo ita hatahori dae-bafok bisa malole toon. Ndia ita tamahere neu Karistus. Dalak naa soa-neu hatahori Yahudi ma hatahori ta Yahudi boe.
45003031	Dadi au ae atane talo ia: mete ma ita tamahere neu Manetualain, na, naa koka heni Ndia Hohoro-lalanen, do? Taa! Ndondoon ndia, naa tao natetu Ndia Hohoro-lalanen.
45004001	Dadi ha'i netuduk numa ita hatahori Yahudir ba'in, ba'i Abraham mai. Ita bisa tanori hata numa ndia mai la'e-neu hatahorir dadi malole ro Manetualain, nahuu ramahere neu Karistus?
45004002	Ita bisa tanori talo ia: mete ma Abraham tao hata fo neulauk, de ana bisa malole no Manetualain, na, ana naena netehuuk fo kokolak naloloa bafan nai hatahori dae-bafok matan. Tehuu nai Manetualain matan, ana ta bisa kokolak hata-hata.
45004003	Sama leo neni surak nai Manetualain Susura Malalaon dale nae, “No Abraham namahere neu Manetualain, huu naa de Manetualain henggenee nalan dadi neu hatahori dale ndoos fo mana malole no Ndia.”
45004004	Hatahori mana maue-osa, simbo ndia nggadin. Nggadi naa ta doi fefee muda hiek, tehuu doik fo malanggan bae nggati hatahori naa sosota-mamanggun. Huu hatahori mana maue-osak haak naa.
45004005	Manetualain naena haak fo nae, hatahori fo mana namahere neu Yesus Karistus, bisa malole fali no Ndia, leo mae fai bakahulun hatahori naa, tao salak ma ta hosek neu Manetualain ena. Ta hambu dede'ak esa boe na fo hatahori bisa taon fo ana malole no Manetualain. Hatahori muste namahere neu Yesus Karistus, dei fo Manetualain henggenee nalan dadi neu hatahori dale ndoos ma simbok kana.
45004006	Mane Dauk oo nafada boe nae, hatahorir dalen mbena sau-sau neu Manetualain henggenee nala sara nae, sira iar, hatahori dale ndoos, leo mae ara ta tao hata-hata esa boe na. Dauk surak nae:
45004007	“Leo mae hatahori iar lena-langga Manetualain Hohoro-lalanen ena, tehuu Ana koka heni sala-singgon nara. Huu naa de ara raua ralan seli! Hatahori fo mana tao manggarauk kara, Manetualain lilii heni sala-singgon nara ena.
45004008	Mete ma Manetualain ta reke hatahori sala-singgon, na, hatahori naa naua tebe-tebe!”
45004009	Dadi fama te ei du'a mae, kada hatahori Yahudi fo mana sunat, ndia bisa naua fo ana malole no Manetualain, hetu? Ma hatahori nusa-nusak laen fo ta mana sunat, ta bisa, hetu? Taa! Dudu'ak leo naak naa, sala! Huu naa de ai fee nesenedak neu ei mae, nahuu Abraham namahere neu Manetualain, de Manetualain henggenee nalan dadi neu hatahori dale ndoos fo mana malole no Ndia.
45004010	Manetualain henggenee nala Abraham leo naak naa, ndia faik bee? Neu ana sunat basa ena, do neu ana bei ta sunat? Ndondoon ndia, ta neu ana sunat basa ena, tehuu neu ana bei ta sunat.
45004011	Tebe! Neu Abraham bei ta sunat, Manetualain henggenee nalan ena, dadi neu hatahori dale ndoos fo mana malole no Manetualain. Doo-doo dei de ana sunat fo dadi tanda nae, ndia dadi neu hatahori fo mana namahere neu Manetualain. No dalak naa, Abraham nasosoi dalak soa-neu basa hatahorir fo mana ramahere reu Manetualain. Manetualain simbok basa hatahorir fo mana ramahere reu Ndia fo ara malole roon, leo mae ara sunat, do taa.
45004012	Abraham oo nasosoi dalak fee ai hatahori Yahudir fo mana neni sunat boe. Ta huuai sunat, tehuu no ai mamahere Karistus, sama leo Abraham namahere Manetualain, neu ana bei ta sunat.
45004013	Manetualain ndara fangga hehelu-bartaak no Abraham ma tititi-nonosin nae, doo-doo te dae-bafok ia katematuan dadi neu sira pusakan. Manetualain helu-bartaa talo naa, nahuu Abraham namahere neun. De Manetualain henggenee nalan nae, hatahori dale ndoos fo mana malole no Ndia. Tehuu Manetualain ta helu-bartaa talo naa, nahuu Abraham tao tungga Ndia Hohoro-lalanen nara.
45004014	Mete ma hatahori fo mana tao tungga kada Manetualain Hohoro-lalanen bisa simbo nala pusaka fo Manetualain helu-bartaak naa, sosoa-ndandaan nae, nemeheherek neu Manetualain naa, hie-hie a mesan. Ma Manetualain hehelu-bartaan naa oo sosoan ta boe.
45004015	Nai bee fo hambu Manetualain Hohoro-lalanen, na, nai naa oo hatahorir lena-langga Hohoro-lalanek naa boe. Mete ma hatahori ralena-langga Ndia Hohoro-lalanen, na, Manetualain namanasa, de Ana huku-doki sara. Mete ma ta hambu Manetualain Hohoro-lalanen, na, ta hambu hatahori fo mana lena-langga Hohoro-lalanek naa.
45004016	Huu naa de ita muste tamahere neu Ndia. Naa, nenenin lena heni basa-basan. Manetualain hii natudu Ndia dale susuen no babalan taa soa-neu hatahori fo mana namahere neu Ndia. Mete ma ita tamahere neun sama leo Abraham, na, ita simbo tala hata fo Ana helu-bartaak, leo mae ita hatahori Yahudir fo mana ramahere ma bubuluk Ndia Hohoro-lalanen, do ta Yahudir. Dadi ita basa ngga mana mamaherek naa, sama leo Abraham tititi-nonosin.
45004017	Nai Manetualain Susura Malalaon dale, Ana helu-bartaa neu Abraham ena nae, “Au tao o dadi muu hatahori nusak no'uk ka bei-ba'in.” Abraham namahere Manetualain. Doo-doo boe ma Manetualain tao natetu Ndia hehelu-bartaan naa. Ana ndia tao nasoda falik hatahori mates. No kada Ana kokolak, de hata fo ta hambu sana, ana dadi memak leo.
45004018	Abraham namahere neu Manetualain, ma ana nahanin taa-taa, leo mae ndia mesa kana bei ta naena anak. Huu naa de Manetualain taon dadi neu “hatahori nusak no'uk ka bei-ba'in.” Naa, sama leo neni surak nai Susura Malalaok nae, “Tititi-nonosik no'uk ka neu ko dadi numa o mai.”
45004019	Abraham nemeheheren tean seli neu Manetualain, leo mae ana bubuluk ndia aon lasi nggo'o bauk ena, teun nara natun esa ena. Ma Sara ana manan nakatema ena, ma ndia oo lasi nggo'o-nggo'ok ena boe.
45004020	Tehuu Abraham nemeheheren ta natanggenggo do, du'a nae, Manetualain ta bisa tao natetu Ndia hehelu-bartaan. Nemeheheren neu Manetualain boe natea neu ana nakadedemak Manetualain naden.
45004021	Abraham namahere tebe-tebe nae, hata fo Manetualain helu-bartaa nalan ena, Ana bisa tao natetun.
45004022	Huu naa de Manetualain henggenee nala Abraham dadi neu hatahori dale ndoos fo mana malole no Ndia.
45004023	Tehuu Manetualain Susura Malalaon nae, Manetualain ta reke leo naak soa-neu Abraham mesa kana,
45004024	tehuu soa-neu ita boe! Mete ma ita tamahere neun, na, Ana oo henggenee nala ita dadi teu hatahori dale ndoos fo mana malole to Ndia boe. Manetualain naa, ndia tao nasoda falik ita Lamatuan Yesus numa mamaten mai.
45004025	Yesus mate, nahuu ita ue-tao salak. Basa boe ma Ana nasoda fali numa mamaten mai fo nasosoi dalak, mita fo ita bisa malole fali to Manetualain.
45005001	Dadi no ita tamahere neu Manetualain, huu naa de Ana henggenee nala ita dadi teu hatahori dale ndoos. Boe ma ita dalen nara dadi lolo-laok ena soa-neu Manetualain, nahuu ita Lamatuan Yesus Karistus, ndia Manetualain nadenun mai ena, nasosoi dalak fo ita bisa mole-dame talo naa.
45005002	Karistus natudu Ndia dale susuen soa-neu ita talo naa, nahuu ita tamahere takahuluk neun. Huu naa de ita dalen nara bisa ratea. Ma ita dalen nara oo mbena sau-sau boe, nahuu ita bubuluk tae, neu ko Manetualain so'uk nala ita fo tameda tala Ndia ta neni babanggan.
45005003	Leo mae ita hambu tala susa-sonak mata-matak kara, tehuu ita dalen nara mbena sau-sau rakandoo. Ita bubuluk tae, ita tanori numa susa-sonak mai, fo ita bisa takatataka tala no bebe'i-barakaik lenak bali.
45005004	Mete ma ita takatataka tala nai susa-sonak dale, naa tao nala ita ta tuda, ma ita leleo-lala'on tao namahoko Manetualain dalen. Mete ma ita leo-la'o no bebe'i-barakaik lenak talo naa, naa tao nala ita nemeheheren boe natea nae, neu ko Manetualain nau natudu Ndia dale susuen neu ita.
45005005	Mete ma ita nemeheheren boe natea talo naa, na, ita ta mae. Manetualain fee ita Ndia Dula-dale Malalaon ena, fo ita bisa bubuluk nai ita dalen dale tae, Ana sue nalan seli neu ita.
45005006	Ana natudu Ndia susuen talo ia: neu ita bei ta bisa tao ita aon malole to Manetualain, naa te Manetualain tengga nala fai fo mandaak esa, de Ana nadenu Karistus mai, fo mate soa-neu ita ta mana tao matak neu Manetualain.
45005007	Du'a matalolole dei! Hambu kada hatahori kikisek ndia mana sadia mate, nggati ndia nonoon fo madale ndoos. Fama te hambu hatahori ketuk sadia mate fo tulun hatahori fo madale susuek.
45005008	Tehuu Manetualain natudu Ndia susue-lalain sudi selik kana neu ita ena. Huu neu ita bei tao salak, Karistus mate soa-neu ita.
45005009	Manetualain henggenee nala ita dadi teu hatahori dale ndoos fo mana malole to Ndia, nahuu Karistus fee daan titi henin fo mate soa-neu ita. Naa te mete ma hatahori tao salak, na, Manetualain namanasa. Tehuu no kada Karistus tataon naa, ita fo mana tao salak ta hambu huku-dokik bali.
45005010	Fai bakahulun ita mana musuk kara to Manetualain. Tehuu Manetualain Ana heli-helin ndia mate fo tao nakasufu Manetualain dalen, mita fo ita bisa mole-dame to Manetualain. Dadi hatematak ia ita ta mana musuk kara ena, tehuu malole fali ena. Lena-lenak bali, nahuu Karistus nasoda fali numa mamaten mai ena, neu ko nai dae-bafok fai mate'en Ana oo tao nasoi-nasoda ita boe fo boso hambu Manetualain huku-dokin bali.
45005011	Ta leo kada naa! Ita dalen nara bisa mbena sau-sau tae, “Manetualain naa, ta neni babanggak sudi selik kana!” nahuu ita takaesa toon. Ita bisa dadi teu Ndia hatahorin, nahuu ita Lamatuan Yesus Karistus mate soa-neu ita ena, fo tao nala ita mole-dame to Manetualain.
45005012	Dadi numa lele uluk mai, hatahori dae-bafok makasososak, ndia ba'i Adam, ndia mulai tao salak. Huu naa de Manetualain ta fee sana nasoda nakandoo. Basa de mulai numa faik naa mai, basa hatahorir marai dae-bafok ia oo tungga tao salak sama leo ndia boe. Huu ara tao salak sama leo ndia, de sira basa sara oo muste mate sama leo ndia boe.
45005013	Lele uluk neu Manetualain bei ta nakonda Ndia Hohoro-lalanen nara, hatahori tao salak nai ndule dae-bafok ia. Tehuu no bei ta hambu Hohoro-lalanek, ta hambu mana reke hatahori sala-singgon nara.
45005014	Numa ba'i Adam mai, losa ba'i Musa simbo Manetualain Hohoro-lalanen, basa hatahorir mate. Leo mae ara ta lena-langga Manetualain parendan, fo Ana feen neu Adam, tehuu ara bei tao salak mata-matak laen bali. Huu naa de ara muste mate sama leo Adam. Mete ma ita takasasamak ba'i Adam no Lamatuak Yesus, hambu sama, ma hambu ta sama boe. Adam oo nok bali nggambar esa natudu Yesus mata-aon boe, fo neu ko ana sou mai.
45005015	Tehuu Adam ue-tatao salan, ta sama no Yesus ue-tatao neulaun soa-neu ita. Hatahori esa, ndia Adam, nalena-langga Manetualain parendan. Huu naa de basa hatahorir muste mate. Tehuu Hatahori esa bali, ndia Yesus Karistus, ue-tao neulauk mata-matak kara soa-neu ita, ma ta nahani hatahori bala Ndia neulaun. Hata fo Hatahori esa ue-tataon naa, dai ena soa-neu basa hatahorir, huu Manetualain hii tao kada neulauk soa-neu ita.
45005016	Hata fo Manetualain fee ita naa, ta sama leo salak fo hatahori esak naa, ndia Adam ue-tataon. Neu ana tao salak, Manetualain naketu nae, “O sala. Dadi o muste hambu huku-dokik!” Tehuu leo mae hatahorir tao rala salak no'un seli, Manetualain ndia parisa basa hatahorir leleo-lala'on nara, bei nau natudu Ndia dale susuen, ma naketu nae, “Au henggenee o salam taa. Dadi hatematak ia o nekembo'ik ena, ma huku-dokik ta la'e o ena bali. Mai fo malole fali mua Au!”
45005017	De hatahori esa, ndia Adam, tao salak, ma lena-langga Manetualain parendan. Huu naa de hatematak ia, basan muste mate. Tehuu Hatahori esa bali, ndia Yesus Karistus, ue-tao kada neulauk nakandoo. No Ndia ue-tatao neulaun naa, huu naa de ita bisa malole to Manetualain. Naa, nok bali buas esa, Ana feen no muda hiek kana neu ita. Ana nau fee ita masodak tetebes ta mana basak, sama leo ita dadi teu Manek nonoon nara.
45005018	Dadi no kada hatahori esa ue-tatao salan, nasosoi dalak fo basa hatahorir hambu husi-mbuuk numa Manetualain matan mai. Ma no kada Hatahori esa ue-tatao ndoon, na, nasosoi dalak fo basa hatahorir bisa malole fali ro Manetualain, fo rasoda tebe-tebe ro Ndia.
45005019	Talo ia: Adam naa, hatahori esa fo ta nau nenene Manetualain, boe ma nalena-langga Ndia parendan. Ma hatahori no'uk ka oo tungga tao salak sama leo ndia boe. Naa te Yesus naa, Hatahori esa fo nau nenene neu Manetualain, boe ma tao tungga hihii-nanaun. Yesus ndia nasosoi dalak fo hatahori no'uk ka bisa malole fali ro Manetualain.
45005020	Manetualain nakonda Ndia Hohoro-lalanen neu ba'i Musa fo basa hatahorir bubuluk no tetuk, bee ndia sala. Tehuu nai bee a mesan hatahorir salan nara tamba ramano'u, nai naa oo Manetualain natudu Ndia dale susuen lenak bali boe.
45005021	Fai bakahulun manggarauk manai hatahori dalen naena koasa fo koladu sara, losa ara tao salak mana neni hukun mates fo lenggo fe'e numa Manetualain mai losa doon naa neu. Tehuu hatematak ia hata fo neulauk fo ita Lamatuan Yesus Karistus taok naa, Manetualain paken fo natudu Ndia dale susuen soa-neu ita. Ma hata fo neulauk naa, naena koasa fo koladu ita, de ita bisa malole to Manetualain, boe ma tasoda tebe-tebe to Ndia losa doon naa neu.
45006001	Dadi hatematak ia nau kokolak hata? Fama te ei du'a mae, “Manetualain lilii heni ita sala-singgon ena, nahuu Ndia dale susuen. Huu naa de malole lenak ita tao salak takandoo, mita fo Manetualain natudu Ndia dale susuen lena-lenak bali soa-neu ita.”
45006002	Ta bisa dadi! Ta nandaa mete ma ita tao salak takandoo, huu ita taketu tala ena tae, tasadea la'o ela ita sala-singgon nara ena. No ita ta neka-lili to manggarauk ena bali, naa sama leo ita mate ena! Hatahori fo mana matek ena, ta bisa tao salak bali, hetu? Mete ma ita mate talo naa ena, na, talo bee de ita bisa leo-la'o tao salak bali? Ta bisa, hetu?
45006003	Fama te ei ta bubuluk mae, neu ita sarani, naa dadi tanda nae, ita la'o ela leleo-lala'o raak fo dadi teu hatahori beuk, ndia mana takaesak to Yesus Karistus. Naa, sama leo ita mate sama-sama toon.
45006004	Neu Karistus mate, ara ratoin. Boe ma neu faik ita hambu saranik, na, ita la'o ela leleo-lala'o raak, sama leo ita oo mate, basa de ratoi ita boe. Amak Manetualain pake Ndia koasan ta neni babanggak fo nasoda falik Karistus numa mamaten mai. Ma Amak Manetualain oo nau ita simbo Ndia koasan naa fo tasoda fali numa mamates mai dadi hatahori beuk boe.
45006005	Naa sama leo ita mate sama-sama to Yesus. De ita mana takaesak to Ndia, neu ko ita oo tasoda fali numa ita mamaten mai boe, sama leo Ndia nasoda fali numa mamaten mai ena.
45006006	Fai bakahulun, ita dadi teu hatahori fo mana tao salak mata-matak. Tehuu ita leleo-lala'o raan naa, nakalulutu basan ena, sama leo ara paku rakanisa ita nai ai ngganggek sama-sama to Karistus. Hatematak ia manggarauk manai ita dalen, ta naena koasa fo koladu ita bali. Hatematak ia ita ta neka-lili fo tao salak bali. Huu ita ta sama leo ata-dato fo ta naena haak here hata fo nae taon.
45006007	Mete ma hatahori mate ena, na, ana hambu nekembo'ik ena, hetu? Ta hambu esa boe na, bisa nakasetik kana fo tao salak bali.
45006008	Huu naa sama leo ita mate sama-sama to Karistus, na, ita tamahere tae, ita oo neu ko tasoda takandoo to Ndia boe.
45006009	Ita bubuluk tae, nahuu Karistus nasoda fali numa mamaten mai, de Ana ta mate seluk bali. Ta hambu hata esa fo naena koasa fo tao nisan bali.
45006010	Fai bakahulun Ana mate la'e esak ka, fo fe'a heni basa sala-singgok koasan. Tehuu hatematak ia Ana nasoda fo natudu hada-horomatak neu Manetualain.
45006011	Ei oo muste tao aom mara leo naak boe. Nok bali ei mate ena, huu naa de sala-singgok ta naena koasa soa-neu ei bali. De hatematak ia ei muste leo-la'o fo matudu hada-horomatak neu Manetualain, nahuu ei makaesa mia Yesus Karistus.
45006012	Boso fee lelak fo manggarauk manai o dalem naena koasa fo bisa koladu o, de tungga kada o ao-mbaam fo neu ko mana matek naa hihii-nanaun fo tao manggarauk kara.
45006013	Boso loo lima o aom fo tao kada hata fo ta ndoos sara, huu naa oo sala boe. Tehuu loo lima o aom neu kada Manetualain, fo Ana koladu o. Nok bali o mate ena, basa de o masoda fali numa mamatem mai. Dadi pake o ao katematuam fo tao hata fo ndoos sara soa-neu Manetualain.
45006014	Boso fee lelak fo sala-singgok bisa koladu ei, sama leo sala-singgok dadi neu ei malanggam. Hatematak ia ei hae leo-la'o tungga Musa hohoro-lalanen bali fo dadi malole falik mia Manetualain. Ei leo-la'o ndoos, nahuu Manetualain natudu Ndia dale susuen neu ei ena. De hatematak ia Ndia dale susuen naa, ndia koladu ei.
45006015	Dadi talo bee? Fama te ei du'a mae, “Nahuu ita hae leo-la'o tungga Musa hohoro-lalanen bali, fo dadi malole fali to Ndia, elan leo fo ita tao kada salak takandook kana. Te Manetualain bei nau natudu Ndia dale susuen soa-neu ita, na!” Ei du'a talo naa, do? Au afada, ee! Naa, sala!
45006016	Au ha'i netuduk numa ata-dato no lamatuan mai. Mete ma ei loo lima aom mara fo maue-osa fee hatahori esa, na, ei muste nenene neun, ma maue-osa tungga ndia hihii-nanaun. Huu ndia naa, ei lamatuam fo mana naena haak parenda ei. Ma eir ia, ndia ata-daton. Leo naak oo ei bisa here nau tungga see boe. Ei bisa here fo tao salak, boe ma ei dadi miu sala-singgok ata-daton. Tehuu mete ma ei here talo naa, ei tao mala aom mara lenggo fe'e numa Manetualain mai. Ei bisa here fo tao hata fo ndoos, ma dadi miu ata-dato fo mana tao tungga hata fo Manetualain nadenu neu ei. Mete ma ei here talo naa, na, ei bisa dadi malole mia Ndia!
45006017	Fai bakahulun ei fee lelak fo sala-singgok ndia koladu ei, tehuu hatematak ia ei nenene ei dale kuru-erom, de tao tungga hata fo hatahori saranik kara ranori ei. Huu naa de au oke makasi neu Manetualain.
45006018	Manetualain nakambo'ik ei numa sala-singgok koasan mai, losa sala-singgok ta koladu ei bali. De hatematak ia hata fo ndoos ndia koladu ei.
45006019	Au kokolak ia, pake netuduk tungga faik numa ata-dato no lamatuan mai, fo malela au kokolang no muda hiek. Fai bakahulun ei loo lima aom mara dadi miu ata-dato fo tao salak, mana nuni neni ei dadi manggenggeok tungga Musa Hohoro-lalanen. Tehuu hatematak ia ei muste loo lima aom mara dadi miu ata-dato, fo mana leo-la'o tungga kada ndoon, mana nuni ei dadi lolo-laok nai Manetualain matan.
45006020	Fai bakahulun ei kada mamanene ma tao tungga salak hihii-nanaun, ei ta nenene ma tao tungga hata fo ndoos.
45006021	Au ae atane talo ia: Ei hambu buna-boa neulauk hata numa ei tatao-nonoim naa mai? Ta hambu, hetu? Naa te buna-boak fo ei hambuk naa, kada tao nakamamaek ei. No ei tatao salam talo naa, neu mate'en Manetualain nasadea la'o ela ei.
45006022	Tehuu hatematak ia Manetualain nakambo'ik ei numa lamatua raak mai ena, de ei hae tao salak bali. Hatematak ia ei muste dadi miu Manetualain hatahori mana maue-osan. Mate'en neu ko ei dadi lolo-laok soa-neu Ndia, ma hambu masodak tetebes ta mana ketuk.
45006023	Neu ita tao salak, babalan ndia Manetualain nasadea la'o ela ita losa doon naa neu. Ita mate leo! Tehuu Manetualain sadia nala dala sasaik esa fee ita ena. Ana nau ba'e fee ita masodak tetebes ta mana ketuk no muda hiek. Ma ita hambu tala masodak naa, mete ma ita dadi teu Lamatuak Yesus Karistus hatahorin.
45007001	Toranoo nggara ein! Hatematak ia au kokolak soa-neu ei fo mana malela hukun hohoro-lalanen nara. Talo ia: mete ma ei bei masodak, hukun hohoro-lalanen naena haak fo koladu ei. Tehuu mete ma ei mate ena, hukun hohoro-lalanen ta naena haak fo koladu ei bali.
45007002	Au ha'i netuduk numa hohoro-lalanek sao holu ndaek mai. Mete ma inak esa sao nala saon ena, tungga hukun hohoro-lalanen, dua sara dadi reu sao holu-ndaek losa ara mate. Mete ma saon mate ena, na, ina falu naa ta nakaesa no hohoro-lalanek kara raa bali. Ana bole sao seluk.
45007003	Tehuu mete ma ana sao seluk no hatahori laen, neu sao toun bei masodak, na, tungga hohoro-lalanek, ana hohongge-lelena ena. Mete ma sao toun maten ena, na, hohoro-lalanek sao holu-ndaek ta la'e sana bali. Ndia hatahori nekembo'ik ena. De mete ma ana sao seluk no hatahori laen, na, tungga hohoro-lalanek, ana ta hohongge-lelena.
45007004	Leo naak oo soa-neu ei kamaherek kara boe! Talo ia: Karistus maten ena. Naa, sama leo ei oo mate sama-sama mian boe, fo la'o ela ei leleo-lala'o raam mara. De hukun hohoro-lalanen ta la'e ei bali. Hatematak ia ei nekembo'ik numa hohoro-lalanek kara raa mai ena, ma ei makaesa mia Karistus ena, fo mana nasoda fali numa mamaten mai ena. Naa, sama leo ina falu mana sao beuk. Naa, dede'an taa. De hatematak ia basa hata fo ei taok kara raa, soa-neu Manetualain.
45007005	Fai bakahulun ita tao tungga kada ita hihii-nanaun mesa kana. No ita bubuluk hohoro-lalanek, naa tao ita hii lena-langga hohoro-lalanek kara raa, fo tao basa hata fo ta ndoos. Dadi ita sala-singgon nara raa, ndia tao nala Manetualain nasadea ita.
45007006	Fai bakahulun ita muste tao tungga hohoro-lalanek. Tehuu hatematak ia hohoro-lalanek ta la'e ita bali, te ita mbo'i heni ita leleo-lala'o raan ena. Tungga eno-dala raak hihii-nanaun, na, Musa hohoro-lalanen neni surak nai Susura Malalaok futu-pa'a ita. Tehuu tungga eno-dala beuk hihii-nanaun, na, ita takambo'ik numa hohoro-lalanek naa mai ena. Te Manetualain Dula-dalen ndia koladu ita na! Huu naa de hatematak ia ita taue-osa soa-neu kada Manetualain leo.
45007007	Dadi ita nau kokolak hata? Fama te ei du'a mae, “Hohoro-lalanek fo Manetualain fee neu Musa naa, sala!” Taa! Mete ma au ta alela hohoro-lalanek kara raa, na, ta bisa dadi au alela basa hata fo ta ndoos nai au daleng. Ha'i netuduk leo, hambu hohoro-lalanek nae, “Boso dale hedi mae ha'i mala hatahori hata-heton.” Tehuu talo bee de au bisa bubuluk dale hedik naa, sala, mete ma au ta bubuluk, ana naena hohoro-lalanek? Ta bisa!
45007008	Tehuu no hambu hohoro-lalanek nae talo naa, naa nok bali hata fo manggarauk kara marai au daleng, tao nala au hii alan seli, fo ha'i ala hatahori hata-heton mata-matak kara. Mete ma ta hambu hohoro-lalanek ka'i, na, sala-singgok oo ta naena koasa fo koladu hatahori boe.
45007009	Numa au leleo-lala'ong fai bakahulun, au ta alela tebe-tebe dudu-furak numa Manetualain Hohoro-lalanen mai. Doo-doo dei de au bisa alela tebe-tebe. Huu naa de au bei fo ameda ae, au lena-langga Hohoro-lalanek naa ma tao salak ena. Ma sala-singgok babalan naa, ndia au muste mate.
45007010	Boe ma au daleng nakalulutu, huu au bubuluk ae, au mesa ngga ta bisa malole ua Manetualain, nahuu kada tao tungga Ndia Hohoro-lalanen. Au andaa hambu ala Manetualain nasan, ndia hukun mates, nahuu au lena-langga Ndia Hohoro-lalanen ena. Naa te hambu Hohoro-lalanek fo tao hatahori bisa leo-la'o no ndoos. Tehuu tunga au, Hohoro-lalanek naa ndia nakalulutu au, de tao nala Manetualain nasadea au.
45007011	Hohoro-lalanek naa, memak natudu eno-dala masodak tetebes. Tehuu no hambu manggarauk leo nai au daleng dale, de au kedi-ira asafali au ao heli-heling, fo du'a ae, au bisa malole ua Manetualain, sadi tao tungga Ndia Hohoro-lalanen. Boe ma naa nok bali Hohoro-lalanek naa ndia taon losa Manetualain nunute au, ma ta nau nakaesa no au.
45007012	Dadi mete ma bebeik kara ia, hatahorir rae, “Hohoro-lalanek fo Manetualain fee neu Musa naa, sala,” na, au aselu ae, “Taa! Manetualain Hohoro-lalanen naa, malalaok!” Ma basa parendar marai Hohoro-lalanek naa oo malalaok, ndoos ma malole boe.
45007013	Fama te ei oo du'a boe mae, Hohoro-lalanek naa ndia tao nala Manetualain nasadea au, hetu? Taa! Leo mae au bubuluk Hohoro-lalanek naa, tehuu au bei nenene manggarauk manai au daleng, losa au tao salak. Dadi au ue-tatao salang naa, ndia tao nala Manetualain nasadea au. Hohoro-lalanek mesa kana memak malole, huu ana natudu basa hata fo manggarauk kara, fo mana tao nala ita lenggo fe'e numa Manetualain mai. Dadi neu Manetualain natudu eno-dala masodak tetebes, Hohoro-lalanek naa natudu no manggaledon nae, hata fo ta neulauk nai ita dalen naa, ta malole.
45007014	Ita bubuluk tae, Hohoro-lalanek fo Manetualain feen neu ba'i Musa konda numa Manetualain Dula-dalen mai. Tehuu au kada hatahori dae-bafok biasa fo daleng ta matea. De au amanene hata fo manggarauk manai au daleng fo kaboo mburuk, losa au tao salak. Naa, sama leo sala-singgok dadi neu au lamatuang, ma au dadi uu sala-singgok ata-daton.
45007015	Au panggananaa, huu au ta alela hata fo au taok. Au ta tao tungga hata fo au nau taok. Tehuu au tao tungga hata fo au ta nau taok.
45007016	Mete ma au tao tungga hata fo au ta nau taok, au manaku ae, Manetualain Hohoro-lalanen naa, tetebes.
45007017	De au ta ndia koladu au aong. Te manggarauk manai au daleng ndia koladu au aong na!
45007018	Au bubuluk ena ae, ta hambu hata fo neulauk leo nai au daleng. Au ia, hatahori dae-bafok fo au daleng kaboo mburuk. Nau ta nau, au ta bisa akasetik aong fo tao hata fo ndoos. Au nau, tehuu ana ta dadi nakandoo!
45007019	Au daleng hii fo tao hata fo neulauk, tehuu au ta tao sana. Ma au ta nau fo tao hata fo manggarauk, tehuu au kada tao!
45007020	Mete ma au tao tungga hata fo au ta nau taok, na, naa ta huu au mesa ngga hihiing, tehuu no manggarauk fo mana leo nai au daleng hihiin.
45007021	Dadi talo ia: leo mae au ae tao neulauk, tehuu hambu manggarauk manai au daleng dale ndia mana laban.
45007022	Naa te au daleng namahoko nalan seli, mete ma au dudu'a la'e-neu Manetualain Hohoro-lalanen.
45007023	Tehuu maggarauk koasan manai au daleng dale, ndia nakalulutu au. Au daleng hii tao hata fo neulauk, tehuu ana ta dadi nakandoo. Naa, nok bali manggarauk manai au daleng dale naa humu nala au, fo nau nakasetik au fo tungga kada ndia.
45007024	Kasian la'e esak kana, ee! Au hatahori mana doidosok! See ndia bisa tao nasoi-nasoda au numa koasa manggarauk mana leo nai au daleng dale, fo mana tao nala Manetualain nunute au losa Ana nasadea au?
45007025	Awii! Manetualain mesa kana ndia nasosoi dalak fo nakambo'ik au! Makasi no'un seli soa-neun, nahuu ita Lamatuan Yesus Karistus bisa tao nasoi-nasoda au! De mete ma au leo-la'o asarada neu kada au aong, au doidoso. Leo mae au hii alan seli tao tungga basa Manetualain Hohoro-lalanen lala'en, tehuu manggarauk koasan manai au daleng dale ndia kokoe au fo tao sala-singgok akandoo.
45008001	Dadi Manetualain ta fee huku-dokik neu hatahori fo mana nakaesa no Yesus Karistus!
45008002	Talo ia! Hambu dalak dua: kaesan, mete ma ita takaesa to Yesus Karistus, Manetualain Dula-dalen fee koasa neu ita fo bisa leo-la'o no ndoos. Kaduan, hambu manggarauk nai ita dalen dale fo mana kokoe ita fo tao sala-singgok. Mete ma ita tao sala-singgok, Manetualain nunute ita, boe ma nasadea ita. Mete ma ita hambu tala Manetualain Dula-dalen, Ana nakambo'ik ita numa sala-singgok koasan mai.
45008003	Leo mae ita tao tungga Musa Hohoro-lalanen, naa ta bisa tao nasoi-nasoda ita numa sala-singgok koasan mai, huu ita kada hatahori dae-bafok biasa a mesan fo mana tao sala-singgok nakandoo. Tehuu Manetualain ndia nasosoi dala sasaik. Ana nadenu Ana heli-helin fo dadi neu hatahori dae-bafok biasa sama leo ita. Leo mae hatahori dae-bafok biasa laen tao sala-singgok mata-matak kara, tehuu Yesus ta tao nita sala-singgok hata esa boe na. Lenak bali, Ana dadi neu tunu-hotuk fo koka heni hatahori sala-singgon.
45008004	Manetualain nadenu Karistus ena, fo Ana mate, mita fo ita tao tungga basa hata fo ndoos, tungga Manetualain Hohoro-lalanen nara. Dadi hatematak ia, ita tao hata fo ndoos sara, tungga Manetualain Dula-dalen hihii-nanaun, ma ta tao tungga ita mesa ngga hihii-nanaun bali.
45008005	Hatahori fo mana leo-la'o tungga kada sira mesa kasa hihii-nanaun naa, ara leo-la'o talo naa nahuu ara dudu'a kada hata fo manggarauk kara a mesan rakandoo. Tehuu hatahori fo mana leo-la'o tungga kada Manetualain Dula-dalen hihii-nanaun, ara dudu'a kada hata fo mana tao namahoko Manetualain Dula-dalen.
45008006	Hatahori fo mana fee lelak neu hata fo manggarauk kara fo koladu ndia dudu'an, sama leo hatahori fo ta mana namanene Manetualain Dula-dalen, de ndia dale kuru-eron soa-neu Manetualain maten ena. Tehuu hatahori fo mana fee lelak fo Manetualain Dula-dalen koladu ndia dudu'an naa, ana leo-la'o no ndoos, ma dalen lino-lendek.
45008007	Ita hatahori dae-bafok hihii-nanau heli-helin laban tebe-tebe Manetualain hihii-nanaun. De ita mesa ngga ta takaluku fo nenene neu Manetualain, nahuu ita mesa ngga ta bisa.
45008008	Hatahori fo mana fee lelak neu ndia mesa kana hihii-nanaun fo koladun, nau ta nau, ta bisa tao namahoko Manetualain dalen.
45008009	Tehuu eir ia, hatahori fo ta mana leo-la'o manggarauk tungga ei mesa ngga hihii-nanaum bali. Mete ma Manetualain Dula-dalen leo nai ei dalem dale, ei tao basa hata fo tao namahoko Ndia. (Tehuu mete ma hambu hatahori fo Karistus Dula-dalen ta leo nai dalen dale, ana oo ta dadi neu Manetualain enan boe.)
45008010	Ei ao-mbaam neu ko mate, nahuu ei tao sala-singgok ndia fai bakahulun. Tehuu hatematak ia no Karistus leo nai ei dalem dale, ei samanem neu ko nasoda nakandoo, nahuu Manetualain henggenee nala ei dadi miu hatahori dale ndoos, boe ma ei malole fali mia Ndia ena.
45008011	Manetualain ndia tao nasoda falik Yesus numa mamaten mai. Dadi leo mae ita mate, mete ma Manetualain Dula-dalen leo nai ita dalen dale, neu ko Ana oo tao nasoda falik ita numa mamates mai boe. Naa sosoa-ndandaan nae, Ana tao nasoda ita, sama leo Ana tao nasoda falik Karistus numa mamaten mai ena.
45008012	Dadi talo ia, toranoo nggara ein! Ita kahutak kara. Naa, ita ta tahuta fo leo-la'o tungga hatahori dae-bafok hihii-nanaun, tehuu ita tahuta fo leo-la'o tungga Manetualain hihii-nanaun.
45008013	Mete ma ita leo-la'o tungga kada manggarauk manai ita dalen dale, na, Manetualain nau nasadea ela ita, ma hukun nakamate ita! Tehuu mete ma ita fee lelak Manetualain Dula-dalen nakalulutu sala-singgok koasan manai ita dalen dale, na, dei fo ita bisa leo-la'o no ndoos ta mana ketuk.
45008014	Hatahori fo mana namanene neu Manetualain Dula-dalen fo koladu sara, na, sira iar Manetualain anan nara.
45008015	Mete ma ita fee lelak neu Manetualain Dula-dalen fo koladu ita, Ana ta tao ita dadi teu ata-dato fo mana leo-la'o no nemeta'uk. Fai bakahulun, ita leo naak. Tehuu no ita simbo tala Manetualain Dula-dalen fo koladu ita ena, de ita bubuluk ita dadi teu Manetualain anan nara ena. Huu naa de neu ko Ana nau namanene, mete ma ita tanggoun tae, “Ama Bonggik, ee!”
45008016	Ita mesa ngga dalen ndia nafada nae, ita dadi teu Manetualain anan nara. Ma Manetualain Dula-dalen oo nafada nae leo naa boe.
45008017	Mete ma ita dadi teu Manetualain anan nara, naa sosoa-ndandaan nae, neu ko ita simbo tala Ndia pusakan, nahuu Ana dadi neu ita Aman. Dadi mete ma Amak fee pusaka neu Ndia Anan Karistus, neu ko ita oo simbo sama-sama Ndia pusakan boe. Tehuu hambu dede'ak esa bali: ita muste hambu tala doidosok, sama leo Karistus oo hambu doidosok boe, mita fo Manetualain neu ko bisa nakadedemak ita, sama leo Ana nakadedemak Karistus ena.
45008018	Tehuu tungga au, doidosok fo ita hambuk hatematak ia sosoa-ndandaan taa, mete ma takasasamak kana no hata fo ta hoho'ak kara fo neu ko Manetualain natudun neu ita.
45008019	Naa te basa hata fo Manetualain adu nalak kara marai lalai no dae-inak, ara rahani taa-taa ma hii ralan seli fo mete-rita Ana natudu Ndia anan teteben nara raa, sira seer. Ana nae natudu sara no dale mana mbena sau-sauk.
45008020	Manetualain nakadadadik lalai no dae-inak ma oe-isin lala'en tungga Ndia nanaen. Tehuu ta dadi tungga Manetualain nanaen, huu Ndia huku-dokin. No huku-dokik naa, basa hata fo Manetualain aduk lala'en rakalulutu, ta huu sira hihiin, tehuu tungga Manetualain hihii-nanaun. Leo mae talo naa oo, tehuu bei hambu nemehehenak boe.
45008021	Dadi hatematak ia, basa hata fo Manetualain adu nalak kara raa rakalulutu, ma ta raena dala sasaik. Tehuu neu faik Manetualain nakadedemak Ndia anan nara fo ara hambu nekembo'ik numa mana makalulutuk kara mai, na, Ana oo nakambo'ik basa hata fo Ana adu nalak kara ena boe, fo ta rakalulutu bali. De basa sara bisa dadi ta hoho'ak tungga Ndia nanaen.
45008022	Ita bubuluk ena tae, hambu susa-sonak ma doidosok no'uk ka nai dae-bafok ia. Numa fai bakahulun losa hatematak ia, basa hata fo Manetualain adu nalak kara raa rahohoo huu rameda hedis, neu rahani taa-taa fo Manetualain adu basa-basan dadi beuk. Naa, sama leo inak nahohoo huu nameda hedis neu ana nahani nae bonggi anan.
45008023	Ta kada dae-bafok mesa kana ndia nahani taa-taa, tehuu ita oo tahani taa-taa talo naa boe. Leo mae Manetualain fee nakahuluk Ndia Dula-dalen neu ita ena, tehuu ita oo tahohoo nai ita dalen boe. Ita tanea taa-taa fo tahani Manetualain so'uk ita dadi teu Ndia ana teteben nara, ma nakambo'ik ita ao-inan nara ruma basa hata fo mana makalulutuk mai.
45008024	Neu Manetualain tao nasoi-nasoda ita, Ana oo fee helu-bartaak no'uk ka fo neu ko ara dadi boe. Hatematak ia ita bei tahani taa-taa, nahuu bei ta dadi. Mete ma ita mete-tita matak esa dadi ena, ita ta parluu tahani bali, fo mete-tita seluk matak naa. Huu hatahori ta nahani taa-taa bali fo mete-nita matak esa fo mandadik ena, hetu?
45008025	Tehuu mete ma ita tahani taa-taa fo nau mete-tita matak esa bei ta dadi, na, ita bei bisa takatataka tala no dale naruk.
45008026	Leo naak oo neu ita tahani taa-taa boe, Manetualain Dula-dalen oo tulu-fali ita boe, nahuu ita barakain taa, ma ta hule-haradoi talela no ndoos. Tehuu Manetualain Dula-dalen ndia hule-haradoi nggati ita, leo mae ita kada tahohoo a, ma ta bisa hule-haradoi pake dede'a de'ek esa boe na.
45008027	Manetualain ndia bubuluk basa hata fo ita tae kokolak nai ita dalen. Ana oo bubuluk Ndia Dula-dalen dudu'an boe. Huu naa de Ana bubuluk basa hata lala'en fo Ndia Dula-dalen nae kokolak fo tulu-fali neu ita. Manetualain simbo hule-haradoik naa, nahuu Dula-dalek dudu'an sama leo Manetualain mesa kana dudu'an. Ndia Dula-dalen hule-haradoi fo Manetualain tulu-fali hatahori kamaherek kara. Dula-dalek naa, hule-haradoi tungga Manetualain hihii-nanaun.
45008028	Hatematak ia ita bubuluk ena talo ia: Manetualain tao nala basa hata dadi neulauk soa-neu hatahori fo mana sue-lai neun. Numa lele uluk mai Manetualain koladu memak ena, la'e-neu Ana nae tao talo bee soa-neu sara. De Ana nanggou sara ena nae, “Mai, leo! Mai dadi miu Au hatahoring!”
45008029	Lele uluk Ana nalela memak kasa, ma here nala sara, fo tao sara dadi neu mata-aok esa sama leo Ndia Anan, ndia Karistus. Karistus oo ndia uluk boe, ma laen nara dadi reu Ndia fadin.
45008030	Hatahorir fo Manetualain nalela sara numa lele uluk mai naa ena, Ana oo noke nala sara boe, fo dadi reu Ndia hatahorin. Ma hatahorir raa oo fo fai bakahulun hatahori mana kasala-singgok boe, Ana tao sara dadi reu hatahori dale ndoos fo mana malole fali ro Ndia. Ma Ana oo nakadedemak kasa boe.
45008031	Dadi ita tae kokolak hata bali la'e-neu dede'ak kara raa? Manetualain nasala'e ita. Mete ma talo naa, na, see bisa laban ita bali? Ta hambu, hetu?
45008032	Manetualain ta ka'i-natabaa Ndia Ana heli-helin. Tehuu Ana loo lima Anan fo mate dadi neu tunu-hotuk, fo tulu-fali ita basa ngga lala'en. Huu Manetualain ta ka'i-natabaa Ndia Anan faa boe na, ita bisa bubuluk tae, neu ko Ana oo fee no muda hiek neu ita, basa hata fo neulauk boe. Tebe, hetu?
45008033	Fama te ei du'a mae, bei hambu hatahori fo bisa ndae salak neu hatahori fo Manetualain here nala sara ena? Ta hambu, hetu? Manetualain mesa kana ndia henggenee nala ita nae, hatahori dale ndoos fo ta mana maena sala-singgok bali fo ita malole to Ndia.
45008034	Fama te ei du'a mae, bei hambu hatahori bisa nae, Manetualain muste fee hukun neu hatahori fo Ana here nalak kara ena. Ta bisa dadi! Yesus Karistus maten ena. Lena-lenak bali Manetualain tao nasoda falik kana numa mamaten mai ena. Basa de Manetualain so'uk nalan fo nanggatutuuk kana neu mamana hada-horomatak mate'en nai Ndia boboa konan. Nai naa Ana oo ndia hule-haradoi nakandoo soa-neu ita boe.
45008035	Fama te ei du'a mae, hambu hatahori do, dede'ak do, fo bisa nakasetik Karistus losa Ana ta sue-lai ita bali, do? Ta bisa dadi! Leo mae ita hambu dede'ak do, susa-sonak do, doidosok do, ndoe-la'as do, bua-lo'as taa do, hambu sosoek do, hatahori nae nakanisa do, tehuu Karistus sue-lai nakandoo neu ita. Ta hambu hata esa boe na fo bisa tao nala Ana hahae sue-lai neu ita!
45008036	Sama leo neni surak nai Manetualain Susura Malalaon nae, “Hatu-leledon hatahorir rae rakanisa ita, nahuu ita dadi teu Lamatuak hatahorin. Ara tao rala ita, sama leo bibi lombo fo rae halan.”
45008037	Dadi leo mae ita hambu susa-sonak talo bee oo, tehuu ita senggi ena, nahuu Karistus sue-lai nalan seli neu ita boe.
45008038	Au bubuluk no tetuk talo ia: ta hambu hata esa boe na fo bisa tao nala Manetualain hahae sue-lai neu ita. Leo mae ita tasoda do, ita mate do, hambu ata numa nusa tetuk do inggu temak mai do, mana to'u parenda do, hambu koasa do, dede'ak hatematak ia do, dede'ak mana maik do,
45008039	koasa nai lalai do, koasa nai dae-inak do, hata laen fo Manetualain adu nalak kara ena do — ta hambu esa boe na bisa nabingga-ba'ek ita numa Manetualain mai fo tao nala Ana ta sue-lai ita bali! Huu ita takaesa to ita Lamatuan Yesus Karistus, fo Manetualain nadenun mai ena.
45009001	Ita fo mana takaesa to Karistus, kokolak hata fo ndoos. De au ta kokolak ombo koson neu ei. Au dale kuru-erong oo nafada au boe nae, Manetualain Dula-dalen koladu au daleng.
45009002	Au afada talo ia: au daleng sona. Au ameda berak leo naak, nahuu asaneda au hatahori heli-heling nggara. Huu au nau fo au hatahori Yahuding nggara oo rakaesa ro Karistus boe, tehuu no'uk ka ta ramahere neun. Mete ma au bisa soi dalak fee sara, au sadia oke fo Manetualain hukun au, nggati sara. Ma au oo sadia oke fo Manetualain nabinggak au numa Karistus mai boe, mita fo au hatahoring nggara bisa rakaesa ro Karistus.
45009004	Naa te sira iar, hatahori Isra'el, ndia hatahori nusak esa fo naua nalan seli. Manetualain so'uk nala sara dadi reu Ndia anan nara numa lele uluk mai ena. Ana natudu Ndia koasan ta neni babanggak neu sara. Ana ndara fangga hehelu-bartaak mata-matak kara no sara. Ana fee Ndia Hohoro-lalanen neu sara. Sira ndia bubuluk talo bee fo rakaluku-rakatele ma raono-lalau neu Ndia. Ana helu-bartaa nae natudu Ndia dale susuen neu sara ena.
45009005	Ara dadi ruma ita bei-ba'in nara mai, ndia: ba'i Abraham, ba'i Isak, ma ba'i Yakob (hatahori roke nadek ‘Isra'el’ numa ndia mai). Ma Karistus fo Manetualain helu-bartaa memak kana fo nae nadenun mai ndia lele uluk naa oo, dadi numa ita hatahori Yahudin bei-ba'in nara mai boe. Karistus naa oo ndia Manetualain fo mana parenda basa-basan boe. Dadi nandaa mete ma hatahori so'uk kokoa-kikiok soa-neun losa doon naa neu. Tebe!
45009006	Leo mae hatahori Isra'el no'uk ka bei ta simbok Karistus, tehuu hatahorir ta bisa kokolak rae, Manetualain hehelu-bartaan naa ta dadi. Boso du'a mae, basa hatahorir fo mana dadi numa Isra'el bei-ba'in nara mai naa, dadi reu hatahori Isra'el fo Manetualain here nala sara, dadi reu Ndia hatahorin.
45009007	Ha'i netuduk leo hatahori no'uk ka dadi ruma ita ba'in, ba'i Abraham mai. Tehuu sira basa sara ta Abraham tititi-nonosin fo Manetualain here nala sara. Sama leo Manetualain nafada Abraham ena nae, “O tititi-nonosim fo Au alelak, kada mana dadi numa o anam Isak mesa kana mai.”
45009008	Naa sosoa-ndandaan nae, numa lele uluk mai losa hatematak ia, ta basa tititi-nonosik kara maruma ai hatahori Yahudir ba'in Abraham mai, dadi miu Manetualain anan nara. Kada tititi-nonosik manuma Manetualain hehelu-bartaan neu Abraham mesa kana mai, ndia Manetualain reke sara dadi reu Ndia ana teteben nara.
45009009	Manetualain ndara fangga hehelu-bartaak no Abraham nae, “Nai rarain, teuk esa bali, Au fali mai. Faik naa, o saom Sara bonggi nala ana tou anak esa ena.”
45009010	Ta talo kada naa. Te ita ba'in Isak no saon Ribka bonggi rala ana duak.
45009011	Neu Ribka bei ta bonggi nala sara, ara bei ta tao hata fo neulauk do manggarauk. Leo mae talo naa oo, tehuu Manetualain nafada memak Ribka ena boe, la'e-neu ana duak kara fo mana kalua nakahuluk nae, “Neu ko ka'ak naue-osa fee fadin.” Manetualain nafada talo naa, fo natudu nae, mete ma Ndia here nala hatahori esa ena, na, Ana bubuluk nae pake hatahori naa talo bee ena. De Manetualain here nala fadik naa, fo dadi neu Ndia hatahorin. Ana hae nahani fo mete sudik fadik naa tao talo bee, nahuu Manetualain bubuluk memak kana ena.
45009013	Sama leo Manetualain kokolak nai Ndia Susura Malalaon la'e-neu ana duak kara raa nae, “Au here ala Yakob, tehuu Au timba heni Esau.”
45009014	Dadi ita tae kokolak hata bali? Fama te ketuk kokolak rae, “Manetualain naketu-naladi dede'ak no mbeu seserik, do?” Ta bisa dadi!
45009015	Lele uluk Manetualain nafada ba'i Musa nae, “Au atudu dale kasian neu hatahori fo Au mesa ngga here alak. Ma Au fee dale susueng neu hatahori fo Au mesa ngga dudu alak.”
45009016	Dadi hatahori naa ta nameda Manetualain dale kasian, ta huu ndia mesa kana hihii-nanaun, do, ta huu ndia mesa kana tataon. Tehuu no Manetualain mesa kana hihii-nanaun fo nau natudu Ndia dale kasian neu hatahori naa.
45009017	Ita bubuluk ia nai Susura Malalaok, Lamatuak kokolak no manek Masir nae, “Au so'uk ala o dadi muu manek, nahuu Au ae pake o fo matudu Au koasang neu hatahori no'uk kara. No dalak naa, hatahorir marai dae-bafok ia katematuan bisa so'u botik Au nadeng.”
45009018	Dadi mete ma Manetualain nae natudu Ndia dale kasian neu hatahori esa, na, kada Ana taon leo. Mete ma nae tao hatahori esa dalen natea, na, kada Ana taon leo.
45009019	Dadi boso losak hambu hatahorir rasabara au rae, “Mete ma Manetualain here nala hatahori esa, ta tungga hatahori naa tatao-nono'in, tehuu tungga kada hata fo Manetualain naketu nalak, na, tao hata de Ana nau ndae salak neu ita, tungga ita tatao-nono'in? Naa, mbeu seserik, hetu? Mete ma Manetualain memak naketu basa-basan, na, sosoa-ndandaan ita tatao-nono'in sala oo Ndia naketu nalan ena boe!”
45009020	Mete ma hambu ketuk du'a talo naa, au aselu ae talo ia: “O du'a mae, o ia see?! O mae kokolak laban Manetualain, do?” Boso talo naa! Sama leo neni surak nai Manetualain Susura Malalaon dale nae, “Mete ma hatahori tao buas esa, hambu nai bee buas naa natane falik hatahori fo mana taon naa nae, ‘Tao hata de o tao au talo ia!?’ ”
45009021	Ha'i netuduk leo mana tao ure dae. Numa dae manu ta'ik bubuak esa, ana naena haak fo tao nala nggusi manggadilak esa fo hatahori koan. Ana oo naena haak pake dae bubuak naa boe, fo tao nala mamana dafuk esa, tungga kada ndia hihiin.
45009022	Leo naak oo no Manetualain boe. Ana naena haak fo tao tungga Ndia hihii-nanaun. Ana nau natudu neu basa hatahorir nae, Ana namanasa, ma ta simbok hatahori tatao-nono'i manggarauk hata esa boe na. Ana oo nau hatahori bubuluk boe nae, Ndia koasan ta neni babanggak. Fo hatahori bubuluk talo naa, Ana nakatataka aon no hatahori tatao-nono'i manggaraun mata-matak kara. Tehuu hatahori fo mana tao manggarauk, kada rahani fain fo ara rakalulutu heni sara.
45009023	Ana nadale naruk talo naa, fo nae natudu neu hatahori no'uk kara nae, Ana nau natudu dale kasian neu hatahori ketuk. Sira iar, ndia Ana here memak kasa ena, fo nae nakadedemak kasa. No dalak naa, Ana nau hatahori bubuluk nae, Ndia mesa kana ta neni babanggak mate'en.
45009024	Sosoa-ndandaan nae, ita iar ndia Ana here memak kara ena fo dadi teu Ndia hatahorin nara. Ita iar, ketuk ruma hatahori Yahudir mai, ma ketuk ruma hatahori nusa-nusak laen nara mai.
45009025	Sama leo lele uluk, Manetualain pake Ndia mana to'u dede'an Hosea fo surak la'e-neu hatahori ta Yahudir nae, “Hambu hatahori fo lele uluk ta Au hatahoring, tehuu neu ko Au oke ala sara ae, ‘Eir ia, Au hatahoring.’ Ma hambu hatahori nusa-nusak fo lele uluk Au ta sue sara, tehuu Au nau oke ala sara ae, ‘Eir ia, hatahori nusa-nusak fo Au suek.’ ”
45009026	Ana oo surak boe nae, “Numa naa, nai mamanak fo Manetualain nafada sara ena nae, ‘Eir ia, ta dadi neu Au hatahoring!’ Neu ko Manetualain fo Masodak nau nafada sara nae, ‘Hatematak ia ei dadi miu Au anang nggara ena!’ ” Ana kokolak talo naa, nahuu Ana kasian neu hatahori ta Yahudir.
45009027	Manetualain mana to'u dede'an laen, ndia Yesaya, eki nita la'e-neu hatahori nusak Isra'el nae, “Leo mae hatahori Isra'el dadi ramano'u ralan seli, nok bali sarakaek manai tasi tataik, tehuu neu ko Manetualain tao nasoi-nasoda kada hatahori ba'u anak, numa sira sala-singgon nara mai.
45009028	Neu ko losa fain, fo Manetualain naketu-naladi basa hatahorir marai dae-bafok katematuan dede'an, sama leo Ana nafada memak kana ena. Ana ta nahani a, tehuu Ana tao natetu basan no lai-laik!”
45009029	Lele uluk Yesaya oo nafada memak la'e-neu hatahori Yahudir boe nae, “Ita taua, nahuu Lamatuak mana Koasa Mate'en, fee luas fo ita tititi-nonosin ketuk hambu masodak. Mete ma ta talo naa, na, ita ketu-ma'i ena, sama leo hatahori kota Sodom ma kota Gomorar.”
45009030	Dadi ita tae kokolak hata? Kokolak tae, hatahori ta Yahudir ruma sudi bee mai, fo lele uluk ara ta sangga-sangga fo nau malole ro Manetualain, hatematak ia ara malole roon ena, nahuu ara ramahere neu Yesus Karistus.
45009031	Naa te hatahori Isra'el asa soba tao tungga Musa hohoro-lalanen ena fo ara bisa malole ro Manetualain, tehuu ta dadi nakandoo boe.
45009032	Tao hata de ara ta bisa malole ro Manetualain? No kada ara nau tao tungga hohoro-lalanek mita fo Ana simbok kasa sama leo hatahori dale ndoos, tehuu ara ta ramahere neu Yesus Karistus. De nok bali ara rakatunu la'e “batu neketunuk” esa. Sama leo Manetualain Susura Malalaon nae, “Mete ia dei! Au tao Hatahori esa, neu letek Sion, nai kota Yerusalem ena. Hatahori naa sama leo batu esa, fo mana tao hatahori nakatunu. Tehuu see namahere neu Ndia, na, hae mae.” Batu naa, ndia Yesus. Tehuu hatahori Isra'el asa timba henin. Naa, sama leo ara rakatunu, boe ma ara tuda nahuu batu naa.
45010001	Toranoo nggara ein! Au nau fo hatahori Isra'el asa dadi talo bee? Au hule-haradoi mita fo Manetualain tao nasoi-nasoda sara ruma sira sala-singgon nara mai. Mete ma dadi talo naa, dei fo au daleng namahoko!
45010002	Au bisa afada la'e-neu hatahori iar hihiru-heheon nara: ara manggate fo nau tungga Manetualain. Leo mae ara manggate talo naa, tehuu ara ta ralela eno-dala tetebes.
45010003	Ara ta ralela eno-dala masodak tetebes fo bisa tao hatahori malole no Manetualain, huu naa de ara soi sira mesa kasa dalan fo rae soba-soba malole ro Manetualain. No dalak naa, ara ta nau nenene neun.
45010004	Mete ma hatahorir tao tungga kada hohoro-lalanek, mita fo Manetualain simbok kasa, na, ta dai. Huu naa de Karistus tao natetu basa-basan, mita fo ita bisa malole to Manetualain. De hatematak ia basa hatahorir fo mana ramahere reu Karistus, bisa malole ro Manetualain.
45010005	Neu lele uluk ba'i Musa natudu dalak nai Susura Malalaok dale ena, fo hatahorir bisa malole ro Manetualain, sadi ara tao tungga basa Manetualain Hohoro-lalanen nara lala'en. Ana surak nae, “Hatahori mana tao tungga Hohoro-lalanek kara iar lala'en, neu ko ara hambu masodak tetebes.”
45010006	Tehuu Manetualain Susura Malalaon oo natudu dalak laen boe nae, hatahorir bisa malole ro Manetualain, sadi ara ramahere neu Karistus. Hambu neni surak nae, “Hae matane mae, ‘See ndia bisa hene neni nusa tetuk do inggu temak neu?’ ” (Naa, nok bali hatahori nae hene neu nafada Karistus nae, ai hatahori dae-bafok hii malan seli fo Ana konda mai tao nasoi-nasoda ita.)
45010007	Susura Malalaok oo surak boe nae, “Hae matane mae, ‘See ndia nae konda neni Bolo A'i Mbila Ta Kala Matek neu, nai hatahori mates sara mamanan?’ ” (Naa, nok bali hatahori nae konda fo no falik Karistus numa mamaten mai, fo Ana tao nasoi-nasoda ita.)
45010008	Hae talo naa! Sama leo nai Manetualain Susura Malalaon oo neni surak boe nae, “Lamatuak hara hehelun nai o matam ena! Hara heheluk naa nai o bafam ma o dalem.” Hara heheluk fo ita tafada hatahori naa tae, “Mete ma o mae sangga masoi-masodak, na, o muste mamahere neu Karistus!”
45010009	Mete ma o manaku pake o bafa heli-helim mae, “Yesus naa, au Lamatuang fo naena haak parenda au,” ma o mamahere nai o dalem mae, Manetualain tao nasoda falik Yesus Karistus numa mamaten mai ena, na, Manetualain tao nasoi-nasoda o numa o sala-singgom mara mai.
45010010	Mete ma o mamahere neu Karistus pake o dalem, na, Manetualain henggenee memak o nae, hatahori dale ndoos fo mana malole mua Ndia. Mete ma o manaku pake o bafam mae, Yesus dadi neu o Lamatuam fo naena haak parenda o, na, Manetualain nau tao nasoi-nasoda o numa o sala-singgom mara mai.
45010011	Sama leo nai Manetualain Susura Malalaon neni surak nae, “Hatahori fo mana namahere neu Manetualain, neu ko ta hambu nameda mamaek, huu Manetualain nau nakadadadik basa hata fo Ana kokolak nala sara ena.”
45010012	Hatahori Yahudi, ma hatahori ta Yahudi, sama a mesan. Ta hambu esa laen numa esa mai boe. Hambu kada Lamatuak esa, ma Ana dadi neu Lamatuak soa-neu basa hatahori nusa-nusak kara lala'en. Ana nau natudu Ndia dale susuen sudi selik kana soa-neu basa hatahorir fo mana roke fo Ana tulu-fali sara.
45010013	Sama leo neni surak nai Susura Malalaok nae, “Basa hatahorir fo mana roke tutulu-fafalik numa Lamatuak mai, neu ko Ana tao nasoi-nasoda sara numa sira sala-singgon nara mai.”
45010014	Tehuu talo bee de hatahori bisa roke tutulu-fafalik mbali hatahori esa, mete ma ara bei ta ramahere sana? Ma talo bee de ara bisa ramahere neun, mete ma ara bei ta ramanene rita la'e-neun? Talo bee de ara bisa ramanene la'e-neun, mete ma ta hambu hatahori esa nafada sara boe?
45010015	Mete ma ta hambu esa nadenu sara, na, talo bee de ara bisa rafada hatahorir? Mete ma ara bisa mai rafada, naa sama leo nai Susura Malalaok neni surak nae, “Mete ma hatahorir mai reni hara lii malole, sira mamain naa, neulaun seli!”
45010016	Tehuu ei bubuluk ena mae, hambu hatahori Isra'el ketuk ta nau nenene Lamatuak Hara Lii Malolen. Manetualain mana to'u dede'an Yesaya surak nae, “Lamatuak, ee! Hatahorir ta nau ramahere hara heheluk fo ara ramanenek numa ai mai ena!”
45010017	Dadi mete ma nau tamahere neu Manetualain, na, muste nenene Ndia Dede'a-kokolan dei. Mete ma ara nau nenene Ndia hara hehelun, na, muste nenene la'e-neu Karistus dei.
45010018	Au atane sudik, talo ia: fama te ei du'a mae, hatahori Isra'el asa ta ramanene rita la'e-neu Karistus, do? Ara ramanene ena! Sama leo neni surak nai Manetualain Susura Malalaon numa lele uluk mai nae, “Manetualain mana to'u dede'an hara hehelun la'e-neu Lamatuak natanggela ndule dae-bafok katematuan ena; Sira dede'a-kokolan losa dae-bafok bu'un nara ena.”
45010019	Au ae atane dede'ak esa bali ae, “Hatahori Isra'el asa ta ralela Manetualain eno-dala masoda teteben, do?” Ba'i Musa naa, hatahori makasososak fo mana surak la'e-neu dede'ak naa nae, Manetualain nafada hatahori Isra'el asa talo ia: “Au nau tao dede'ak esa fee hatahori nusa-nusak laen nara. Dede'ak naa, neu ko tao nala ei dalem mara mbiri. Ma Au oo nau tao dede'ak esa boe, fee hatahori fo ei mae leo ute keak. Dede'ak naa, neu ko tao nala ei ale nisim.”
45010020	Mai fai bakahiton, ba'i Yesaya surak no ledo-ledon la'e-neu hatahori ta Yahudi nae, “Hambu hatahorir fo fai uluk ta sangga Au, tehuu ara ratonggo ro Au ena. Hambu hatahorir fo fai uluk ta roke fo mete-rita Au, tehuu atudu Au aong neu sara ena.”
45010021	Tehuu la'e-neu hatahori Isra'el, Manetualain nafada talo ia ena: “Hatu-leledon Au akambela aloa Au limang, fo ahani a hatahori Isra'el reni Au mai. Tehuu ara ta nau nenene Au, ma ara oo hii laban Au boe.”
45011001	Dadi au ae atane talo ia: fama te ei du'a mae, “No hatahori Isra'el ta nau nenene neu Manetualain, huu naa de Ana timba heni sara.” Talo naa, do? Taa! Au oo numa sira mai boe! Au ia, numa leo Benyamin mai. Benyamin aman, Yakob. Ndia ba'in, Isak. Isak aman, Abraham, fo mana dadi neu basa hatahori Isra'el asa ba'in.
45011002	Manetualain ta timba nita heni Ndia hatahorin nara. Sira iar, ndia Ana nalela sara numa lele uluk mai. Ei bei masaneda do taa, neu hata fo neni surak nai Manetualain Susura Malalaon la'e-neu ba'i Elia? Ana unggu-remu neu Manetualain la'e-neu hatahori Isra'el, ma ana noke fo Manetualain huku-doki sara
45011003	nae, “Lamatuak! Hatahori iar rakanisa mana to'u dede'ak kara, fo Lamatuak nadenu sara mai. Ara oo ofe rakalulutu mei tunu-hotuk boe, numa mamana hatahorir rakaluku-rakatele neu Lamatuak. Numa basa Lamatuak mana to'u dede'an nara lala'en mai, ela kada au mesa ngga bei masodak. Tehuu ara oo sangga dalak bali, fo rae rakanisa au boe!”
45011004	Tehuu Lamatuak naselu nae, “O kokolam naa, sala! Au bei bingga ela hatahori 7.000 fo mana rakaluku-rakatele neu Au. Hatahori iar rakatataka rahere, ma ta songgo Ba'al!”
45011005	Leo naak oo hatematak ia boe. Ta basa hatahori Yahudir rasadea neu Manetualain. Bei ela ba'uk ka ruma ai mai fo Manetualain here nala sara ena fo nae tao nasoi-nasoda sara, nahuu Ana nae natudu dale susuen neu ai, ta huu ai tao hata fo neulauk! Mete ma Ana muste here nala ai, nahuu ai tao hata fo neulauk, naa sosoa-ndandaan nae, Ana ta bisa naketu fo natudu, do, ta natudu Ndia dale susuen neu ai. Mete ma talo naa, ndia naden ta ‘natudu Ndia dale susuen’ bali.
45011007	Dadi mate'en talo ia: hatahori Yahudi no'uk ka sangga-sangga fo Manetualain natudu Ndia dale susuen neu sara, mita fo ara oo bisa malole roon boe. Tehuu ta hambu sana, nahuu sira dalen nara ratea ma ta nau nenene neu Ndia. Tehuu hambu ketuk malole roon. Sira iar, ndia Manetualain here nala memak kasa ena.
45011008	Nai Manetualain Susura Malalaon neni surak la'e-neu hatahori langga batuk kara raa nae, “Manetualain fee sara, matak fo ta bisa mete-rita, ndi'i dook fo ta bisa namanene, ma ute keak fo ta bisa dudu'a. De ara ta ralela hata fo ndoos, losa faik ia boe.”
45011009	Mane Dauk oo surak la'e-neu hatahori nusa Yahudi nai Susura Malalaok dale boe nae, “Ela sara feta-dote rai sira mesa kasa mein, naa fo ara du'a rae, basa naar neulauk ena. Tehuu sira fetan nara ndia ike rasafali sara. Ma sira mesa kasa su'in ndia tao rala sara rakatunu.
45011010	Elan numa naa fo matan nara dadi makiuk, fo ta mete-rita hata esa boe na! Elan numa naa fo ara lemba berak rakandoo, fo nggotin nara boe ruku!”
45011011	Dadi au ae atane talo ia: tao hata de hatahori Yahudir rakatunu? Ara tuda ena, do? Taa! Tehuu ara ta nau nenene neu Manetualain, ma ta ramahere neu Karistus, naa soi dalak soa-neu hatahori ta Yahudir fo bisa hambu masoi-masodak numa sala-singgon nara mai. Manetualain tao talo naa, huu Ana nau fo hatahori Yahudir mbiri, fo ara tungga falik Ndia bali.
45011012	Manggaledok ena nae, hatahori Yahudir lena-langga hata fo ndoos. Huu naa de hatahori laen nara maruma dae-bafok katematuan mai bisa rameda rala Manetualain dale susuen. Dadi hatahori Yahudir, hambu rurunggi mo'ok. Tehuu naa tao nala hatahori ta Yahudir hambu nanala mo'ok. Neu faik esa fo basa hatahori Yahudir malole fali ro Manetualain, naa lolen lenak bali!
45011013	Au nau afada neu ei hatahori ta Yahudir talo ia: Manetualain nadenu au ena fo la'ok uu afada ei la'e-neu Ndia Hara Lii Malolen. Huu naa de au ambariik ahere fo akalala'ok ue-osa fo neulaun seli ia.
45011014	Mete ma au akalala'ok ue-osa ia no neulauk, boso losak tao ala au hatahori Yahudi heli-heling nggara mbiri, losa ketuk hambu masoi-masodak ruma sira sala-singgon nara mai.
45011015	Neu faik Manetualain timba heni Ndia hatahori Yahudi heli-helin, na, naa soi dalak fo hatahori laen nara hambu lelak fo bisa maso dadi reu Manetualain hatahorin. Tehuu neu ko leo ara mole-dame falik ro Manetualain, naa lolen seli. Naa sama leo ara rasoda fali ruma mamaten nara mai!
45011016	Ha'i netuduk numa hatahori rae rumu roti mai. Mete ma ana ha'i nala tarigu faa, fo loo liman neu Manetualain, neu ko basa rotir raa lala'en oo dadi reu Ndia enan fo malalaok boe. Mete ma hatahori loo lima ai huuk okan esa dadi neu mbule uluk soa-neu Manetualain, neu ko ai huuk naa katematuan oo dadi neu Ndia enan fo malalaok boe.
45011017	Au ae akasasamak hatahori nusa Yahudi no ai huuk setun esa fo mana mori nai osi dale. Manetualain beta heni ai huuk naa ndanan ketuk ena. Tehuu ei hatahori ta Yahudir, sama leo ai setun fuir. Boe ma Manetualain beta nala ei ndanan ketuk ena fo nakadite sara reu ai huuk manai osi dale naa. No dalak naa, ndanak numa ai huuk manai osi deak mai bisa mori nasamusa, nahuu ndanak naa simbok basa-basan numa ai huuk manai osi dale mai. Naa, sama leo ei fo hatahori ta Yahudir oo simbok mala Manetualain dale susuen boe fo Ana nae feen soa-neu hatahori Yahudin nara.
45011018	Tehuu besa-besa, ee! Boso koa aom, du'a mae, ei numa deak mai naa, neulaun lena heni ndanak kara fo Manetualain beta heni sara raa ena! Mete ma o mae so'uk aom, boso lilii-ndondou, te o kada ndanak esa a! O ta ndia tao matea ai huuk naa. Te okan ndia tao nala ai huuk naa natea na!
45011019	Fama te o nau kokolak mae, “Manetualain beta heni ndanak esa numa ai huuk mana mori nai Ndia osin dale mai, fo Ana bisa nakadite falik au uu naa, fo nggati falik ndana raak naa.”
45011020	Naa, ndaa. Tehuu boso lilii-ndondou mae, Manetualain beta heni ndanak kara raa ena, nahuu ara ta ramahere neu Karistus. De o nggati sara, nahuu o mamahere neu Karistus. Dadi boso koa ao! Malole lenak o besa-besa, ma boso leli-belak kana!
45011021	Te hatahori Yahudir, sama leo ndana huun tetebes mana nasamusak nakahuluk na. Tehuu Manetualain ta ela sara rakatataka rala dook ka reu naa. Dadi mete ma o ta mamahere neu Ndia seku neu, boso mamahena mae, Ana ela o makatataka muu naa!
45011022	Dadi ei muste dudu'a matalolole dei. Manetualain dalen mansuek. Tehuu Ana oo bubuluk fee huku-doki berak boe. Neu ko Ana fee hukun neu hatahori mana tudak ena, fo mana ta malole noon. Tehuu soa-neu ei hatahori ta Yahudir, Manetualain natudu Ndia dale susuen, sadi ei makaesa mian seku neu, ma elan fo Ana tao hata neulauk soa-neu ei. Tehuu mete ma ei ta ela sana tao talo naa, Ana oo nau beta heni ei numa Ndia ai huun mai boe.
45011023	Leo naak oo, no hatahori Yahudir boe. Mete ma ara sale dalen do tuke tein nara fo mulai ramahere neu Karistus, na, neu ko Manetualain nau nakadite falik kasa reu ai huuk tetebes naa. Te Ana naena koasa fo tao talo naa na!
45011024	Ei fo hatahori ta Yahudir, sama leo ndanak numa setun fuir mai, fo bakahulun mana mori mbembelak nai osi deak. Tehuu Manetualain here nala ei fo nakadite ei miu ai huu setun neulauk fo Ana selen nai Ndia osin dale, elan fo ai huu fuir mesa kasa laen, ma ai huu osir mesa kasa laen. Mete ma hatahori ta Yahudir mesa kasa bisa dadi talo naa, hata-bali hatahori Yahudir. Naa, bisa dadi lena-lenak bali, mete ma Manetualain nakadite falik kasa reu sira ai huu makasososan.
45011025	Toranoo nggara ein marai Roma! Ei muste malela dede'ak ia fo fai bakahulun bei nemeninok. Mete ma ei malelan ena, na, neu ko ei ta bisa koa ao fo du'a mae, ei malelak kara. Hata fo bakahulun nemeninok naa talo ia: hatematak ia hatahori Yahudir dalen nara ratea, ma ta nau ramahere neu Karistus. Tehuu ara ta leo naak rakandoo. Mete ma basa hatahori ta Yahudir fo Manetualain here nala sara ena, ramahere neu Karistus ena, na, neu ko hatahori Yahudir oo ramahere neun boe.
45011026	De mete ma faik naa losa ena, neu ko Manetualain tao nasoi-nasoda basa hatahori Yahudir ruma sira sala-singgon nara mai. Naa, sama leo neni surak nai Susura Malalaok ena nae, “Neu ko hambu Hatahori esa mai, fo tao nasoi-nasoda ita numa sosoek mai. Ana numa letek Sion, nai kota Yerusalem mai. Ana ndia tao nala Yakob tititi-nonosin nara sale dalen do tuke tein nara. Ara leo-la'o ta tao matak neu Au, ma ara rasadea la'o ela Au eno-dala masoda tetebeng ena.
45011027	Au nau koka heni sira sala-singgon. Huu Au ndara fangga hehelu-bartaak ua sara talo naa ena.”
45011028	Tungga-tungga hatahori Yahudir ramanene Karistus Hara Lii Malolen, ara tao aon nara nok bali musu mana laban neun. No dalak naa, ara fee lelak soa-neu ei hatahori ta Yahudir! Leo mae talo naa oo, tehuu Manetualain bei sue-lai sara boe, nahuu Ana sue-lai sira bei-ba'in nara, ma here nala sara dadi reu Ndia hatahorin nara ena.
45011029	Mete ma Manetualain fee basa buas esa ena, na, Ana ta le'a nala falik kana. Mete ma Ana nanggou nala hatahori ena nae, “Woi! Mai, tungga Au! Mai maso dadi muu Au hatahoring leo!” Ana ta husi heni sana bali.
45011030	Fai uluk ei fo hatahori ta Yahudir, ta nau nenene neu Manetualain. Tehuu hatematak ia ei ndia simbo mala Manetualain dale kasian, nahuu hatahori Yahudir ta nau nenene neun.
45011031	De sira iar, ndia hatematak ia ta tao tungga Manetualain hihii-nanaun. Huu naa de Manetualain bei nau natudu Ndia dale kasian soa-neu ei. Ma neu ko Ana oo nau kasian neu sara bali boe.
45011032	Hatematak ia Manetualain mete hatahori Yahudi sama no Ana mete hatahori ta Yahudi. Huu basa sara ta tao tungga Ndia hihii-nanaun, nok bali neni ronggak kara, ma ta bubuluk dala sasaik. Ana ela sara talo naa, fo bisa natudu Ndia dale kasian soa-neu basa hatahorir.
45011033	Manetualain malelan seli! Ma Ana oo pake Ndia malelan fo tao hata neulauk boe. Ta hambu hatahori fo bisa nalelan no tebe-tebe. Ta hambu hatahori mana bubuluk no tebe-tebe, la'e-neu Ana naketu-naladi dede'ak. Ta hambu hatahori esa boe na ndia nalela, tao hata de Manetualain tao matak esa.
45011034	Ta hambu hatahori fo mana bubuluk no tetuk, ita Lamatuan dudu'an. Ta hambu esa boe na bisa fee nenori-nefadak neu Ndia.
45011035	Ta hambu hatahori esa fo bisa fee mudak buas esa neu Manetualain, ta hambu hatahori fo bisa nakasetik Manetualain fo bala falik kana!
45011036	Huu basa-basan raoka numa Manetualain mai! Basan dadi, nahuu Ndia! Basa hata fo ita taok, ita taue-osa soa-neu Ndia. Ita so'uk kokoa-kikiok soa-neu Ndia, losa doon naa neu! Tebe talo naa!
45012001	Toranoo susue nggara ein! No Manetualain natudu Ndia dale kasian soa-neu ita ena, huu naa de au oke fo loo lima ei ao katematuan neun, nok bali tunu-hotuk fo bei malaok. Naa, ndia tao namahoko Manetualain dalen. Maote tebe-tebe fo tao tungga Ndia hihii-nanaun, ma leo-la'o no lolo-laok, te naa natudu ei susuem ma hada-horomatam neun. Memak ei mandaa makaluku-makatele neu Ndia talo naa.
45012002	Boso fee lelak fo hatahorir marai dae-bafok hatematak ia radenu ei muste tao talo bee, do, leo-la'o talo bee, tungga sira hihii-nanaun nara. Boso kada tungga no poke-mbakek a mesan sira dudu'a-a'afin, leleo-lala'on nara, do, sira dala-hadan. Tehuu malole lenak, ei fee lelak fo Manetualain adu ei dudu'am dadi beuk, fo ei mete-mita basa-basan tungga eno-dala beuk. No dalak naa, ei bisa bubuluk Manetualain hihii-nanaun soa-neu ei. Huu Manetualain hihii-nanaun naa, malole, matetu-mandaik, ma tao namahoko Ndia dalen.
45012003	No Manetualain natudu dale susuen neu au ena, huu naa de Ana nadenu au. De au afada ei, talo ia: timba-tai ei aom mara pake dala tetebes! Boso so'uk ei aom mara lena heni hata fo tetebes. Boso pake timba-taik fo huu-su'un taak. Hatahori esa-esak muste soba fo nalela babanggi-baba'ek fo Manetualain ba'e soa-neun ena, nahuu ana namahere neu Karistus.
45012004	Ha'i netuduk numa hatahori ao-inan mai. Ao-inak esa dadi numa baba'ek no'uk ka mai. Baba'ek esa-esak no ndia uen.
45012005	Leo naak oo, soa-neu ita mana makaesa to Karistus boe. Ita hatahori no'uk ka, tehuu ita takaesa sama leo ao-inak esa. Hatahori esa-esak no ndia uen, sama leo ita ao-inan baba'en nara. Esa to'a esa. Ha'i netuduk leo, limak neni tete ketuk numa ao-inak mai, ta naena sosoak hata bali, hetu?
45012006	Talo ia: Manetualain fee koasa neu ita basa ngga fo takalala'ok ues mata-matak kara, nahuu Ana hii natudu Ndia dale susuen neu ita. Ha'i netuduk leo, mete ma Manetualain fee koasa neu o fo mafada Ndia hara hehelun, na, o muste mafada hara heheluk naa no matetu-mandaik. Tehuu boso mafada lenak numa hara heheluk naa mai.
45012007	Mete ma Manetualain fee o babanggi-baba'ek fo maono-lalau hatahori laen, o muste maono-lalau pake koasa naa. Mete ma Ana fee o babanggi-baba'ek fo manori hatahorir la'e-neu Ndia, na, o muste fee nenorik pake koasa naa.
45012008	Mete ma Ana fee o babanggi-baba'ek fo tao mambena hatahori dalen, na, o muste tao mambena pake koasa naa. Mete ma Ana fee o koasa fo bisa tulu-fali hatahorir munik hata-heto fo o hambuk, na, fee o hata-hetom fo tulu-fali neu sara. Mete ma Ana fee o babanggi-baba'ek fo le'a-nore hatahorir fo rakalala'ok Ndia ue-osan dadi neulauk lenak, na, o muste manggate le'a-nore sara pake koasa naa. Mete ma Ana fee o dale kasian fo nau tulu-fali hatahori mana susa-sonak, na, o muste tulu-fali no dale mana mbena sau-sauk.
45012009	Mete ma ei matudu susue-lalaik neu hatahorir, na, matudu susue-lalaik tetebe ndoos; boso dea-matak. Masadea la'o ela basa hata fo manggarauk, ma to'u mahere basa hata fo neulauk.
45012010	Ei hatahori saranik muste sue-lai no malole esa mbali esa. Maote tebe-tebe fo matudu hada-horomatak esa mbali esa.
45012011	Mete ma ei maue-osa, na, maue-osa no dale mana dere-dere hiek, boso babati. Elan fo ei dalem mara mana mbena sau-sauk, neu ei maue-osa. Leo naak oo maue-osa soa-neu ita Lamatuan boe.
45012012	Ei dalem mara muste ramahoko hatu-leledon, huu ei bubuluk mala ena, hata fo Lamatuak helu-bartaa nae fee ei. Makatataka, mete ma hambu susa-sonak. Hule-haradoi hatu-leledon; boso manggu.
45012013	Pake ei hata-heton fo doi-sou hatahori saranik fo mana to'ak. Mete ma hambu hatahori numa mamanak laen mai, makambela ei limam fo fee sara ra'a-rinu, do, leo taak nai ei umam. No dalak naa, ei matudu ei susuem neu sara.
45012014	Mete ma hambu hatahori nakasususak ei makandoo, moke-hule Manetualain fo tao hata fo neulauk soa-neu sara. Tebe! Boso makatoo sara!
45012015	Mete ma hambu hatahori dalen namahoko, na, mamahoko sama-sama mian. Mete ma hambu hatahori bu'i namatani nahuu dalen sona, na, bu'i mamatani sama-sama mian.
45012016	Leo-la'o no masue-laik ma dalek esa. Boso madedema aom mara. Malole lenak, ei matia-laik mia hatahori ta naena fuli-nggamuk kara. Boso so'uk aom mara fo du'a mae, kada o mesa ngga ndia mana bubuluk.
45012017	Mete ma hatahori tao manggarauk neu o, na, boso balan no manggarauk. Tehuu o muste soba-soba fo sangga dalak neulaun lenak, ndia basa hatahorir bisa simbok kana.
45012018	Mete ma bisa, na, sangga dalak fo leo-la'o mole-dame mia basa hatahorir.
45012019	Toranoo susue nggara ein! Boso bala nembeda dalek. Elan numa naa fo kada Manetualain ndia koladun. Ana namanasa, mete ma hatahori tao manggarauk, sama leo neni surak nai Susura Malalaok nae, “Ita Lamatuan mesa kana ndia kokolak nae, Au aena haak fo bala nembeda dalek. Huu Au ndia fee hukun neu hatahori tatao manggaraun nara.”
45012020	Malole lenak, tao tungga hata fo Susura Malalaok nafada numa lele uluk mai nae, “Mete ma o musum ndoe-la'a, na, feen na'a. Mete ma o musum dale mada, na, feen ninu. Mete ma tao talo naa, neu ko dalen loe, de ana fee hada-horomatak mbali o.”
45012021	Boso fee lelak neu hata fo manggarauk kara koladu o. Malole lenak, kada hata fo neulauk ndia koladu o. No dalak naa, o bisa tao masenggi hata fo manggarauk kara.
45013001	Hatahori esa-esak muste nenene neu hatahori mana to'u parendar. Huu ara raena haak ma koasa fo parenda hatahori. Sira koasan fo to'u parenda naa, ara hambun numa Manetualain mai. Mana to'u koasar hatematak ia, ara to'u koasa talo naa nahuu Manetualain ndia so'uk kasa.
45013002	De mete ma hatahorir laban hatahori mana to'u parenda talo naa, naa sama leo ara laban hata fo Manetualain so'uk kana ena. Mete ma ara tao talo naa, neu ko hambu huku-dokik numa Manetualain mai.
45013003	Mete ma ei tao hata fo ndoos, na, hae mamata'u neu hatahori mana to'u parendar. Tehuu mete ma ei tao manggarauk, malole lenak ei mamata'u neu sara! De manea aom mara fo tao hata fo ndoos, fo hae mamata'u neu sara. Mete ma ei tao talo naa, na, neu ko ara koa ei.
45013004	Hatahori mana to'u parendar, sira iar ndia Manetualain here nala sara fo raono-lalau ei. Tehuu mete ma ei tao salak makandoo, malole lenak ei besa-besa leo! Huu ta hie-hie ara raena haak fo fee hukun neu ei. Sira iar, sama leo Manetualain hatahori neondan fo fee hukun neu hatahori fo mana tao manggarauk kara. Huu Manetualain ta simbok hata ndia manggarauk fo hatahorir taok; Ana namanasa sara.
45013005	Huu naa de ei muste nenene neu hatahori mana to'u parendar. Ei bubuluk nai ei dalem mara ena mae, naa ndia ndaa. Ma ei oo bubuluk boe mae, Manetualain namanasa, mete ma ita ta tao tungga hata fo ndoos.
45013006	Leo naak oo, ei muste bae bea fo neni neketu memak boe, nahuu hatahori mana to'u parendar rakalala'ok Manetualain ue-osan.
45013007	De ei muste bae basa hata tungga ndoon. Bae neu mana susu bear, basa bear fo ei muste bae. Fee hada-horomatak neu basa hatahorir fo mana muste simbok hada-horomatak. Mete ma hambu hatahori tao hata fo neulauk nakandoo, so'uk naden nara fo basa hatahorir bubuluk ara tao hata fo neulauk.
45013008	Bae makababasak o hutam mara fo boso leo-la'o no kada mahuta. Huu ita kada tahuta nai dede'ak esak ka, ndia susue-lalaik. Mete ma ei sue hatahori, na, ei tao tungga Manetualain Hohoro-lalanen nara ena.
45013009	Hohoro-lalanek kara raa rae, “Boso hohongge-lelena; boso makanisa hatahori; boso mamana'o; boso dale hedi hatahori laen hata-heton,” ma laen bali. Mete ma nau tao tungga basa Hohoro-lalanek kara, na, muste tao tungga Hohoro-lalanek esa ia, ndia nae, “O muste sue hatahori laen nara, sama leo sue neu o ao heli-helim.”
45013010	Huu mete ma ita tatudu susue-lalaik neu hatahori laen, ita ta tao manggarauk neu sana, hetu? Dadi mete ma ita tatudu susue-lalaik takandoo, ita bisa tao tungga basa Hohoro-lalanek kara maruma Manetualain mai.
45013011	Manetualain nau nakambo'ik ita numa hatahori manai dae-bafok ia manggaraun mai. Hatematak ia ndia fain fo tao nasoi-nasoda hatahori, ana deka nalan seli ena numa faik fo ita dei fo tamahere neu Yesus Karistus mai. De ita muste leo-la'o no tasue-laik, nahuu ita bubuluk fai masoi-masodak naa deka-deka ena. Fai uluk nok bali ita mana sungguk kara, tehuu hatematak ia ndia fain losa ena fo ita muste be'e leo!
45013012	Ta dook ka te le'odaek basa ena, boe ma manggaledok mai. De malole lenak ita hahae leo numa ita tatao manggaraun mai. Naa, sama leo hatahori fo mana leo-la'o nai makiuk dale ma tao hata fo manggarauk, huu ara du'a rae, ta hambu hatahori mete-rita sira. Tehuu hatematak ia ita muste dadi teu soldadu mana pake bua netatik, fo tambariik tahere tao hata fo neulauk kara, sama leo hatahori fo mana leo-la'o nai manggaledok dale.
45013013	Ita muste leo-la'o no ndoos, mita fo basa hatahorir mete-rita ita tao hata fo neulauk kara. Ta malole mete ma ita kada feta-dote rame-rame, ma tinu mafuk. Ta malole mete ma ita hohongge-lelena takandoo. Ta malole mete ma ita tareresi kii-konak. Ma ta malole mete ma ita mbiri, nahuu ta hii hatahori lena ita.
45013014	Tehuu malole lenak, masafali ei dalem fo dadi sama leo ita Lamatuan Yesus Karistus, fo Manetualain nadenun mai ena. Mete ma o dalem hii nalan seli tao hata fo ta ndoos, na, boso fee lelak fo o tao tungga o hihiim mana leli-belak talo naa. Makatataak aom!
45014001	Hambu hatahori fo namahere neu Lamatuak ena, tehuu ndia nemeheheren bei ta nahere, ma ana bei ta nalela dede'ak no'uk ka. Makambela limam fo simbok malan no malole. Boso mareresi la'e-neu ndia dudu'an. Elan numa naa fo ana natia-laik no ei leo.
45014002	Hambu hatahori fo mana namahere neu Lamatuak, dudu'a nae, hatahori saranik bisa ra'a hata a mesan, leo mbaa do, hata a mesan. Tehuu hatahori saranik laen nara, fo nemeheheren nara bei ta ratea, nau ra'a kada uta-ai doo. Ara raluli mbaa.
45014003	Tehuu nenene, ee! Hatahori saranik fo nameda ndia bole na'a hata a mesan, ta bole nakaloloek hatahori fo ta mana na'a mbaa. Leo naak oo, hatahori saranik fo ta mana nau na'a mbaa boe, boso mafada hatahori mana na'a mbaa mae, “Heeh! Mu'a mbaa naa, sala!” Huu Manetualain simbok nala dua sara fo dadi reu Ndia hatahorin ena!
45014004	Mete ma o kada maselu kisubalik toranoom hatahori fo mana namahere talo naa, na, o du'a mae o ia, see? O maena haak hata fo ndae salak neu hatahori laen? Ndia ia, ta o hatahori mana maue-osam! Ma o ia, ta ndia malanggan. Huu kada ndia Lamatuan mesa kana, ndia naena haak fo nafada no ledo-ledon hata fo ana taok naa, ndaa, do sala. Tehuu boso lilii-ndondou. Ndia Lamatuan naa, ndia neu ko simbok no malole hatahori naa, nahuu Lamatuan ndia taon fo ana barakai, de bisa nakatataka.
45014005	Hambu hatahori ketuk raketu rae, faik esa malalaon lenak numa faik laen nara mai. Hambu hatahori laen du'a rae, basa faik kara sama a mesan, ta hambu esa fe'e boe na. Hatahori esa-esak ndia muste naketu aon la'e-neu dede'ak kara raa.
45014006	Mete ma hatahori fo mana du'a nae, hambu faik fo malalaon lenak numa faik laen nara mai, ana tao talo naa fo natudu hada-horomatak neu ita Lamatuan. Hatahori fo mana na'a mbaa ma nana'ak laen nara, bisa na'a fo natudu hada-horomatak neu ita Lamatuan, huu ana noke makasi neu Manetualain. Leo naak oo soa-neu hatahori fo ta mana na'a mbaa boe. Ana oo nau natudu hada-horomatak neu ita Lamatuan boe, ma ana oo noke makasi neu Manetualain boe.
45014007	Mete ma ita tasoda, na, ita ta tasoda soa-neu kada ita aon mesa kana. Mete ma ita mate, na, ita ta mate soa-neu kada ita aon mesa kana.
45014008	Mete ma ita bei tasoda, na, ita takaesa to ita Lamatuan. Leo naak oo mete ma ita mate, na, ita bei takaesa to ita Lamatuan boe. De leo mae ita tasoda, do, ita mate, ita bei dadi teu Ndia enan.
45014009	Huu naa de Karistus mate, basa boe ma nasoda fali numa mamaten mai. Ana tao talo naa fo Ana oo bisa dadi neu Lamatuak soa-neu hatahori fo mana matek kara ena, ma soa-neu hatahori fo bei masodak kara boe.
45014010	Dadi tao hata fo o so'uk aom nok bali mana maketu-maladi dede'ak, fo maselu kisubalik o toranoo saranim? Tao hata de o makaloloek neun? Neu ko ita basa ngga muste tasare mbali Manetualain fo Ana parisa ita esa-esak leleo-lala'on.
45014011	Sama leo neni surak nai Manetualain Susura Malalaon numa lele uluk mai nae, “Ita Lamatuan mesa kana ndia nafada nae, ‘Basa hatahorir neu ko sendek luu-langgan nara fo do'or neu Au, ma ratudu hada-horomatak neu Au. Hatahori esa-esak neu ko pake bafan nara fo manaku ma koa-kio Au rae, Au dadi uu sira Lamatuan fo naena haak parenda sara, nahuu Au ia, Manetualain.’ ”
45014012	Dadi ita basa ngga muste taselu-tataa talan fo tafada Lamatuak tae, ita tao talo bee, ma tao hata de ita tao talo naa.
45014013	Fai uluk ei marai Roma soa ndae salak makandoo neu ei toranoo saranim mara. Boso bei talo naa bali! Malole lenak ita taketu talo ia: ta bole tao ita toranoon nara rakatunu. Ita boso soba ike takatutudak kasa fo ara tao salak.
45014014	Huu au akaesa ua ita Lamatuan Yesus, au bubuluk no tetuk, talo ia: ta hambu nana'a-nininuk hata esa boe na, fo bisa tao nanggenggeo hatahori, losa ana ta bisa hule-haradoi neu Lamatuak. Tehuu mete ma hatahori esa du'a nae, nana'a-nininuk esa tao nanggenggeon losa ana nameda ta naena haak fo hule-haradoi bali, elan fo nana'a-nininuk naa dadi neu nelulik soa-neun.
45014015	Ha'i netuduk leo, mete ma o mu'a mbaa, ma naa tao nala o toranoom dalen sona, na, o ta matudu o susuem neun ena, hetu? Makatataak aom dei! Boso makalulutu o toranoom nemeheheren, nahuu kada o mae mu'a-minu matak esa! Huu Karistus oo mate soa-neu hatahori naa boe.
45014016	Ta malole mete ma o tao hata esa fo mameda mae neulauk, tehuu hatahori laen nara kokolak raboboo o nadem, nahuu ara du'a rae o taok naa, manggarauk.
45014017	Du'a matalolole! Manetualain naa, ita Manen. Tehuu ita ta dadi teu Manek hatahorin, nahuu kada ita ta'a-tinu tungga hohoro-lalanek mesa kana. Taa! Mete ma ita nau dadi teu Manek hatahorin, ita muste tao hata fo ndoos, ita dalen lolo-laok, ita leo-la'o no ndoos ma mole-damek, ma ita dalen namahoko. Basa iar bisa dadi, mete ma ita takaesa takandoo to Manetualain Dula-dale Malalaon.
45014018	Hatahori fo mana naono-lalau Karistus talo naa, tao namahoko Manetualain dalen. Ma hatahori laen oo parisa natalolole hatahori naa leleo-lala'on, de ana so'uk hatahori naa naden boe nae, “Ndia naa, malole!”
45014019	De ita muste taote tebe-tebe fo leo-la'o no mole-damek, ma esa natetea esa.
45014020	Boso takalulutu Manetualain ue-osan nai hatahori laen leleo-lala'on, nahuu kada dede'a nana'a-nininuk. Lamatuak nafada ena, bole mi'a hata a mesan, huu basa-basan malalaok. Tehuu mete ma o madede'a mua o toranoom, nahuu kada dede'a nana'a-nininuk, o ia, sala. Boso talo naa!
45014021	Malole lenak, makatataak aom leo. Hae mu'a mbaa, do, minu oe anggor, do, mu'a-minu hata laen fo tao nala o toranoom nakatunu.
45014022	Talo ia: mete ma o mala harak mua Manetualain ena, basa de o maketu ena mae, o nau mamahere neu Ndia la'e-neu na'a-ninuk talo bee, na, o maua, huu basa-basan dadi matetuk ena. Hae dudu'a fo sangga bubuluk o tao sala, do taa. Te o maketu mala talo naa ena na.
45014023	Tehuu mete ma o dalem napangge, basa fo o mu'a-minu hata fo mameda tao nala o manggenggeo, Manetualain fee salak neu o, nahuu o ta tao tungga hata fo o mamahere nai o dalem neu o mu'a-minu. Mete ma o mae tao hata a mesan, tehuu o mamahere mae, naa ta ndaa nai Manetualain matan, na, naa sala ena.
45015001	Dadi ita fo nemeheheren matea muste no dale loak fo tulu-fali hatahorir fo nemeheheren bei ta ratea rai sira lelemba beran dale. Ta malole mete ma ita tao tamahoko kada ita aon mesa kana.
45015002	Talo ia: ita esa-esak muste taote tebe-tebe fo tao hata fo neulauk soa-neu ita toranoo saranin nara, mita fo nemeheheren nara boe ratea. No dalak naa, ara dadi ramahoko ro ita.
45015003	Yesus Karistus mesa kana ta naue-osa fo tao namahoko kada Ndia dale heli-helin, tehuu Ana oo nau tao namahoko Manetualain dalen boe. Naa, sama leo neni surak memak nai Manetualain Susura Malalaon ena la'e-neu hata fo Yesus kokolak mbali Manetualain nae, “Sira nekedadaen soa-neu O, tuda la'e-ndaa Au boe.”
45015004	Basa hata fo hatahorir surak lele uluk nai Manetualain Susura Malalaon, neni surak fo ranori ita. Ana natudu eno-dalak fo tao ita dadi barakai lenak, takatataka lenak bali, ma Ndia Dede'a-kokolan oo fee ita nembembena aok boe. No dalak naa, ita bisa tahani fo nau mete-tita Manetualain natudu Ndia dale susuen neu ita.
45015005	Manetualain ndia tao barakai hatahorir fo ara bisa rakatataka. Ma Ana ndia fee neteteak neu ita dalen. Au hule-haradoi fo oke Ana natudu eno-dalak fo ei leo-la'o no dalek esa, tungga Yesus Karistus hihii-nanaun.
45015006	Mete ma ei dalek esa talo naa, ei bisa sama-sama so'uk kokoa-kikiok soa-neu Manetualain. Ndia naa, ita Lamatuan Yesus Karistus Aman.
45015007	Dadi ei basa ngga muste esa simbok esa sama leo Karistus simbok ei. Mete ma ei leo-la'o talo naa, neu ko hatahorir rakadedemak Manetualain naden.
45015008	Au afada talo ia: Karistus tao aon nok bali hatahori neondak soa-neu hatahori Yahudir fo ara tao ratetu basa hata fo Manetualain helu-bartaa nae taon soa-neu sira bei-ba'in nara ena. No dalak naa, Ana tulu-fali hatahori Yahudir fo bubuluk rae, Manetualain kokolak tetebes.
45015009	Huu naa de basa hatahori nusa-nusak laen fo hatahori ta Yahudir so'uk kokoa-kikiok soa-neu Manetualain. Huu ara bubuluk rae, Ana nameda kasian soa-neu ita basa ngga. Naa, sama leo lele uluk Dauk surak nai Susura Malalaok dale nae, “Huu naa de au nau akadedemak O nadem, nai hatahori nusa-nusak laen nara matan. Au nau soda sosoda kokoa-kikiok la'e-neu O nai hatahori nusa laen nara matan.”
45015010	Numa mamanak laen nai Susura Malalaok neni surak nae, “Woi! Ei hatahori deak numa mamanak laen nara mai. Tao ei dalem mara mbena sau-sau, sama-sama mia Lamatuak hatahori heli-helin nara.”
45015011	Dauk surak numa mamanak laen nai Susura Malalaok nae, “Ei manuma hatahori nusa-nusak laen nara mai, makadedemak Lamatuak, huu Ndia ta neni babanggak, de basa hatahorir tungga koa-kio neu ita Lamatuan.”
45015012	Ba'i Yesaya surak numa mamanak laen nai Susura Malalaok nae, Numa Isai anan mane Dauk, neu ko ndia tititi-nonosin esa kalua mai. Neu ko Ana ndia to'u parenda soa-neu hatahori nusa-nusak laen nara. Ara bubuluk ena Ana nae mai. Boe ma ara rahani a neun, huu ara ramahena neun.”
45015013	Manetualain dadi okak numa basa hata fo ita tamahenak mai. Mete ma ei mamahere neun, na, Ana ndia tao nala ei dalem mara ramahoko ma lino-lendek. Elan fo Manetualain Dula-dale Malalaon koasan tao nala ei tamba mamahere tebe-tebe la'e-neu hata fo Ana nau taok.
45015014	Toranoo nggara ein! Au amahere tebe-tebe ena ae, ei dalem mara sofek no hata fo neulauk kara ena, ei bubuluk no'un seli ena, ma ei bisa esa nanori-nafada esa.
45015015	Au surak no ledo-ledon talo ia nai susurak ia fo fee nesenedak la'e esa bali soa-neu ei, la'e-neu dede'ak mata-matak kara. Au surak talo ia, nahuu Manetualain natudu Ndia dale susuen neu au,
45015016	neu Ana so'uk nala au fo dadi uu Yesus Karistus nedenun, fo muste uu tui-bengga Manetualain Hara Lii Malolen soa-neu hatahori nusak ta Yahudir. Au akalala'ok au ueng naa, sama leo malangga anggama fo nau tao sadia hatahori no'uk kara dadi leo tunu-hotuk esa fo tao namahoko Manetualain dalen. Manetualain Dula-dale Malalaon ndia tao nala sara dadi reu lolo-laok, fo Manetualain bisa simbok kasa.
45015017	No au akaesa ua Yesus Karistus, huu naa de au bisa so'uk au matang nai Manetualain matan.
45015018	Au kokolak afada kada Karistus tataon a mesan, ma talo bee de, Ana pake au. Au ta ambarani kokolak dede'ak laen. Hatematak ia hambu hatahori ta Yahudir ramanene neu Karistus, nahuu Manetualain pake au fo atudu eno-dalak pake au kokolang ma au leleo-lala'ong.
45015019	Karistus fee au koasa numa Manetualain Dula-dalen mai ena, mita fo au bisa tao tanda heran mata-matak kara. Ana fee koasa neu au fo atudu ae, Karistus naa, see. No dalak naa, au afada hatahorir rai bee a mesan ena, basa-basan la'e-neu Karistus Hara Lii Malolen. Huu naa de au afada numa kota Yerusalem mai, ndule basan losa dae Ilirikum deka no Italia.
45015020	Numa lele uluk mai, au du'a hambu ae, “Au daleng hii nalan seli nau afada la'e-neu Karistus soa-neu hatahorir, fo bei ta ramanene rita Ndia Hara Lii Malolen!” Te au ta hii fee nenorik nai mamanak fo hatahori laen nara fee nenorik ena na.
45015021	Nai Manetualain Susura Malalaon dale neni surak nae, “Hatahori nusa-nusak fo bei ta ramanene rita la'e-neu Lamatuak, sira naar, ndia neu ko mete-ritan. Hatahori fo bei ta ramanene hata esa boe na, sira naar, ndia neu ko bubuluk la'e-neu Ndia.”
45015022	No au ueng talo naa, huu naa de au bei ta dadi uu tiro-dangga ei.
45015023	Tehuu hatematak ia au ueng manai ia basan ena. Doon seli losa teu-teuk kara ena, au daleng hii nalan seli fo ae uu tiro-dangga ei.
45015024	Mete ma au uni nusa Sapanyol uu, dei fo au tuli uu tiro-dangga ei. Mete ma au tuli taak nai ei ena, na, ei oo bisa sou au mia doi dalak uni Sapanyol uu boe.
45015025	Tehuu hatematak ia au ae uni Yerusalem uu dei, fo aono-lalau Lamatuak hatahori kamaheren nara marai naa.
45015026	Huu ita toranoon nara marai profensi Makedonia ma profensi Akaya, fee doi kolete ena, fo tulu-fali hatahori kasian nara fo mana ramahere neu Karistus nai Yerusalem.
45015027	Ara nau tao talo naa, nahuu rameda rahuta soa-neu ita toranoon nara marai Yerusalem. Huu hatahorir maruma nusa-nusak laen marai bee a mesan oo simbok hata fo neulauk ena fo Manetualain Dula-dalen feen nakahuluk kana soa-neu hatahori Yahudir boe. Dadi nandaa mete ma hatahori saranik ta Yahudir nau pake sira hata-heton fo doi-sou sira toranoon hatahori Yahudir.
45015028	Dadi mete ma au tao akababasak ues ia ena, fo fee doi-souk ia neu ita toranoon nara marai Yerusalem, au ae tuli fo tiro-dangga ei, neu au la'o uni Sapanyol uu.
45015029	Mete ma au neti, neu ko au nau uni baba'e-babatik no'un seli numa Karistus mai.
45015030	Toranoo nggara ein! No Yesus Karistus dadi neu ei Lamatuam, ma Manetualain Dula-dalen tao nala ei esa sue esa, huu naa de au oke fo ei hule-haradoi tebe-tebe fo Manetualain tulu-fali au.
45015031	Moke-hule fo Manetualain nanea au nai profensi Yudea, fo hatahori fo ta mana nau namahere neu Manetualain, boso tao manggarauk neu au. Ma moke-hule fo mete ma au uu aono-lalau hatahori saranik kara marai Yerusalem, na, ara simbok au no malole.
45015032	Mete ma Manetualain nau, na, au bisa mai tiro-dangga ei no dale nemehokok. Au nau hahae aong faa nai ei naa.
45015033	Au hule-haradoi fo oke Manetualain sama-sama no ei. Ana ndia bisa tao nala hatahori leo-la'o no mole-damek. Tebe!
45016001	Nesik susurak ia, au ae akalelelak ita ka'a inan Febe neu ei, ma oke fo ei simbok malan dei. Ndia, ndia ara so'u ralan fo dadi neu mana malangga saranik nai kota Kengkrea.
45016002	Au oke fo ei makambela limam mara fo simbok malan no malole, sama leo hata fo nandaa soa-neu hatahori saranik kara, nahuu ana nakaesa no ita Lamatuan. Ana to'a hata, na, tulun doi-sou neun leo. Ana ndia tulu-fali au, ma hatahori no'uk ka numa fai bakahulun mai.
45016003	Haitua hara masodak malole numa au mai, fee ka'a inak Priskila no ndia saon, ka'a Akila. Ai sama-sama makalala'ok Yesus Karistus ue-osan no'un seli ena.
45016004	Ela kada faak ka dua sara mate fo ara tao rasoi-rasoda au. Tehuu ta kada au mesa ngga ndia oke makasi neu sara. Hatahori ta Yahudir fo mana dadi reu hatahori saranik ena, numa basa saranik kara marai bee a mesan oo roke makasi nahuu sira tutulu-fafali malolen boe.
45016005	Haitua au hara masodang fee basa hatahorir fo mana rakabubua fo nggarei nai Priskila no Akila uman. Haitua hara masodak fee au nonoong, ka'a Epenetus. Ndia naa, hatahori makasososak fo namahere neu Karistus nai profensi Asia.
45016006	Haitua hara masodak fee ka'a inak Mia. Ana naue-osa fafandek lima-ein numa ei taladam.
45016007	Haitua hara masodak fee ka'a Andronikus no ka'a inak Yunia. Sira naar, hatahori Yahudi sama leo au. Ara ramahere Karistus ena, neu au bei ta amahere. Fai bakahulun ara ruma bui dale sama-sama ro au. Sira oo dadi reu Lamatuak nedenun boe. Sira iar hatahori nelelak kara.
45016008	Haitua hara masodak fee ka'a Ampliatus. Au suen, nahuu ana nakaesa no ita Lamatuan.
45016009	Haitua hara masodak fee ka'a Urbanus. Ana oo nakalala'ok Karistus ue-osan sama-sama no ai boe. Haitua hara masodak fee ka'a Stakis fo au suen.
45016010	Haitua hara masodak fee ka'a Apeles. Ana hambu soba-douk, tehuu ana senggi. De manggaledok ena, ana namahere tebe-tebe neu Karistus. Haitua hara masodak fee ka'a Aristobulus nufanelun lala'en.
45016011	Haitua hara masodak fee ka'a Herodion. Ndia ia, hatahori Yahudi sama leo au. Haitua hara masodak fee Narkisus nufanelun lala'en fo mana ramahere neu Karistus ena.
45016012	Haitua hara masodak fee ka'a inak Trifena ma ka'a inak Trifosa. Sira oo rakalala'ok ita Lamatuan ue-osan boe. Haitua hara masodak fee au nonoong, ka'a inak Persis. Ndia oo naue-osa fafandek lima-ein soa-neu ita Lamatuan boe.
45016013	Haitua hara masodak fee ka'a Rufus. Ita Lamatuan ndia here nalan. Haitua hara masodak fee ndia inan boe. Ndia naa, nok bali au ina bongging.
45016014	Haitua hara masodak fee ka'a Asinkritus, ka'a Flegon, ka'a Hermes, ka'a Patrobas, ka'a Hermas, ma basa toranook kara fo mana leo ro sara.
45016015	Haitua hara masodak fee ka'a Filologus, ka'a inak Yulia, ka'a Olimpas, ka'a Nereus ma ndia fadi inan, ro basa hatahori saranik kara fo mana sama-sama ro sara.
45016016	Mete ma ei makabua, esa simbok esa pake i'idu susuek fo mana nandaak soa-neu hatahori kamaherek kara. Karistus hatahori saranin nara marai ia oo haitua hara masodak malole fee ei boe.
45016017	Toranoo nggara ein! Au oke fo ei besa-besa, ee! Manea matalolole, huu hambu hatahorir tao rabinggak ei fo rae ike rakatutudak ei. Hata fo ara rafada neu ei naa, ana laban neu hata fo ai manori ei ena. De boso matia-laik mia hatahori matak leo naak kara!
45016018	Ara ta raue-osa soa-neu ita Lamatuan Yesus Karistus. Ara raue-osa fo hambu buna-boak soa-neu kada sira ao heli-helin. Bafan nara mana laimina ndoos, mbali hatahori bei ta nalela bee ndia neulauk ma bee ndia manggarauk. Bafan nara leo bali fani oe fo kedi-ira hatahori.
45016019	Basa hatahorir ramanene ena rae, ei tungga makandoo Lamatuak hihii-nanaun. Huu naa de au daleng mbena sau-sau nahuu ei. Au nau fo ei dadi malela la'e-neu hata fo neulauk kara, ma boso babalik kasa ro hata fo manggarauk kara.
45016020	Manetualain naa, ndia fee ita bisa leo-la'o no mole-damek ma lino-lendek. Neu ko Ana ndia nakalulutu nitur malangga ina-huun koasan, ma natudu nae, ei ndia masenggin. Naa, ta dook ka ena. Au hule-haradoi fo ita Lamatuan Yesus Karistus natudu Ndia dale susuen soa-neu ei.
45016021	Fadi Timotius, fo mana maue-osa sama-sama no au, ana haitua hara masodak fee ei. Ka'a Lukius, ka'a Yason, ma ka'a Sosipater oo haitua hara masodak boe. Sira iar, hatahori Yahudi sama leo au.
45016022	(Au ia, Tertius, ndia mana surak susurak ia tungga hata fo ka'a Paulus nadenu au surak. Hara masodak malole numa au mai boe, huu au ia oo ita Lamatuan hatahorin boe.)
45016023	Au, Paulus, leo taak nai ka'a Gayus uman. Basa hatahori saranik kara marai ia rasi'e rakabua fo nggarei nai ndia uman. Ana oo haitua hara masodak boe. Ka'a Erastus fo mana dadi neu mana to'u doik nai kota, ma ita toranoon Kuartus oo haitua hara masodak boe.
45016024	[Au oke-hule fo ita Lamatuan Yesus Karistus natudu Ndia dale susuen soa-neu ei basa ngga. Ba'u kada naa!]
45016025	Koa-kio Manetualain! Huu Ana ndia naena koasa fo tao ei dadi barakai. Ndia Hara Lii Malolen nae talo naa, ma au oo anori hatahorir talo naa boe, neu au afada sara la'e-neu Yesus Karistus. Manetualain ndia buka nafada ita basa hata la'e-neu Karistus ena fo hatahori lele uluk ta bubuluk, nahuu bei nemeninok.
45016026	Tehuu hatematak ia basa hata fo Manetualain mana to'u dede'an lele uluk kara surak ralan nai Susura Malalaok dale, manggaledok ena. Manetualain ta mana matek, Ana ndia koladu fo basa hatahori nusa-nusak kara bisa bubuluk hata fo lele uluk nemeninok. No dalak naa, ara bisa ramahere neun, ma tungga Ndia hihii-nanaun.
45016027	Kada Ndia mesa kana, Manetualain. Kada Ndia mesa kana ndia nalela basa-basan. Au so'uk kokoa-kikiok neun, nahuu hata fo Yesus Karistus taok! Tebe naa! Au susurang losa kada ia, Soda-molek, Paulus
46001001	Susurak ia numa au mai, Paulus. Manetualain here nala au ena, fo dadi uu Yesus Karistus nedenun. Ma ka'a Sostenes oo haitua hara masodak soa-neu ei boe.
46001002	Au surak susurak ia fee ei, ndia Manetualain hatahori kamaheren marai kota Korentus. Ana here nala ei ena, fo dadi miu Ndia hatahori lolo-laon, nahuu ei mamahere neu Yesus Karistus ena. Ana oo tao ei dadi lolo-laok sama leo basa hatahori kamaherek laen nara rai bee a mesan boe. Ara oo roke tulun ita Lamatuan Yesus Karistus ena boe, fo Manetualain helu-bartaa memak kana numa lele uluk mai ena fo nae nadenun mai. De Ana oo dadi neu ita Lamatuan ma sira Lamatuan boe.
46001003	Au hule-haradoi neu Manetualain, ita Aman, ma Yesus Karistus, ita Lamatuan. Au oke-hule fo Ara ratudu Sira dale susuen neu ei, mita fo ei bisa leo-la'o no mole-damek ma lino-lendek.
46001004	Tungga-tungga au asaneda ei, au kokolak ua au Lamatuang ae, “Makasi no'un seli soa-neu hatahori Korentus asa nemeheheren!” Manetualain natudu Ndia dale susuen soa-neu ei ena, nahuu ei mamahere makandoo neu Yesus Karistus fo Ana nadenun mai ena.
46001005	De Ana fee ei mabe'i makalala'ok ues mata-matak kara ena, nahuu ei makaesa mia Ndia. Naa, tao nala ei mamasu'i nai ei dalem. Huu naa de ei malela no tebe-tebe basa hata fo nenenin lenak la'e-neu Ndia eno-dala masodan. Ei oo bubuluk dalak bee lolen lenak fo mafada hatahorir la'e-neu Karistus boe.
46001006	Basa dede'ak kara raa ratudu rae, basa hata fo ai mafada ei la'e-neu Karistus naa ena, raoka ratea nai ei dalem ena. Huu naa ei bei mamahere mae, basa dede'ak kara raa tetebes.
46001007	Dadi ei simbo mala basa hata fo neulauk ena, fo Manetualain Dula-dalen ba'e fee Ndia hatahorin nara. Ta kuran hata esa boe na. De ei mahani a mia faik naa, fo neu ko Manetualain buka natudu ita Lamatuan Yesus Karistus soa-neu basa hatahorir.
46001008	Karistus naa, ndia nae tao barakai ei fo makatataka makandoo losa Ana fali mai nai dae-bafok ia. No dalak naa, ei ta tuda, ma ta hambu hatahori fo ndae salak neu ei.
46001009	Ita bisa tamahere neu Manetualain Dede'a-kokolan, nahuu hata fo Ana kokolak, na, Ana taon dadi. De neu ko Ana nau tao basa dede'ak kara iar fee ei. Ana ndia nasosoi dalak fo ei bisa malela no malole Ndia Anan, ndia ita Lamatuan Yesus Karistus.
46001010	Toranoo susue nggara ein! Nai dede'ak ia, au kokolak unik ita Lamatuan Yesus Karistus naden. De au oke no tebe-tebe fo ei hahae mareresi leo. Tehuu maote tebe-tebe fo ei leo-la'o dalek esa, boso mabingga-ba'ek. Ei muste dudu'a naruk, mita fo ei basa ngga bisa maena dudu'ak esak ka.
46001011	Au kokolak talo naa, huu hambu hatahori numa ka'a inak Kloe uma isin, mai tui au nae, ei ketuk bei mareresi makandoo.
46001012	Ei mareresi, de ketuk rae, “air ia, ka'a Paulus hatahorin!” Ma ketuk rae, “air ia, ka'a Apolos hatahorin!” Ma ketuk bali, rafafada aok rae, “air ia, tungga ka'a Pe'u!” Laen bali rae, “air ia nenene kada Karistus mesa kana!”
46001013	Ei dudu'am talo bee? Karistus nufanelun ta bisa rabingga-ba'ek. Do, ei du'a mae, naa au ndia mate nai ai ngganggek soa-neu ei? Taa! Do, neu sarani ei, ara pake au nadeng fo fee ei maso dadi miu au hatahoring, do? Ta bisa dadi, hetu?
46001014	Au oke makasi neu Manetualain, huu neu au ua ei numa naa, au ta sarani hatahori. Kada ka'a Krispus no ka'a Gayus ndia au sarani.
46001015	No dalak naa, ta hambu hatahori bisa nae, “Ara sarani au pake Paulus naden, de au dadi uu Paulus hatahorin.”
46001016	(Ee, au dei fo asaneda. Au oo sarani hatahori no'uk ka numa Stefanus uma isin boe. Tehuu au ta asaneda mete te hambu hatahori laen bali fo au saranin, do taa.)
46001017	Huu Karistus ta nadenu au fo uu sarani hatahori. Au ue huung naa, ndia afada hatahorir la'e-neu Ndia Hara Lii Malolen. Tehuu mete ma au afada hatahori talo naa, Ana ta nau au kokolak pake dede'a binir fo atudu au malelang, do, atudu oka-huun fo ta hoho'ak kara. Mete ma au kokolak talo naa, naa tao nakuran koasa numa tutuik la'e-neu Karistus mamaten numa ai ngganggek lain.
46001018	Hambu hatahori du'a nae, basa dede'ak fo ita tuik la'e-neu Karistus mamaten numa ai ngganggek lain naa, nggoa bebek sudi selik kana. Tehuu hatahori matak leo naak, neu ko ana lenggo fe'e numa Manetualain mai. Naa te soa-neu ita, Karistus mamaten naa, natudu Manetualain koasan fo tao nasoi-nasoda ita numa ita sala-singgon mai.
46001019	Naa, sama leo Manetualain mana to'u dede'an, nade Yesaya surak nita nae, “Manetualain nae, ‘Basa hata fo hatahori malelak kara bubuluk, neu ko Au amopo heni basa sara, fo dadi neu hata fo sosoa-ndandaan taak. Sira malelan matak talo bee oo neu ko Au nggari heni basa sara, fo dadi neu hata fo nenenin taak boe.’ ”
46001020	Fai bakahulun, memak Manetualain kokolak talo naa. De hatematak ia, ana dadi talo bee ena? Hatahori malelak kara dadi talo bee? Meser anggamar dadi talo bee? Ma hatahori mana parani madede'ak kara, dadi talo bee? Hena nenene, ee! Manetualain tao nala sara sama leo hatahori nggoa bebek ena! Ana fe'a heni basa dudu'a-a'afik mana naokak nai dae-bafok ia, ma tao sara sama leo ta raena sosoa-ndandaak hata esa boe na.
46001021	Manetualain malelan naa, ta neni babanggak sudi selik kana. Leo mae hatahori dae-bafok tao aon malelak, sira dudu'a-a'afin mesa kasa ta manduku-mandaik fo ara bisa ralela tebe-tebe neu Manetualain. Leo mae talo naa, tehuu Manetualain pake Ndia malelan ena, fo sosoi dalak soa-neu hatahori dae-bafok. Fai bakahulun, Ana du'a ena nae, “Leo mae hatahori dae-bafok du'a nae, Au nedenung nggara kada hatahori nggoa bebek a mesan, tehuu leo mae talo bee oo, Au muste adenu hatahori fo reu rafada sara dede'a ndoos la'e-neu Au boe.” Manetualain naketu basa nae pake hara heheluk fo Ndia nedenun nara rafadak naa ena, fo hatahorir bisa ramahere neu Ndia. Ana nau pake dalak naa, fo tao nasoi-nasoda hatahorir numa sala-singgon nara mai. Tehuu hatahori dae-bafok du'a rae Manetualain dalan naa, nggoa bebek. Huu naa de ara ta nau tao matak neu Ndia nedenun. Hatahori Yahudir nau roke kada tanda heran a mesan, fo ara bisa mete-rita Manetualain koasan. Ma hatahori Yunanir nau nenene kada dede'a malelak kara fo mana maso dudu'a-a'afik neulauk a mesan, tungga sira mesa kasa dudu'an.
46001023	Leo mae talo naa, tehuu ai fo mana dadi Lamatuak nedenun nara, kada la'ok miu mafada hatahorir mae, “Manetualain nadenu Karistus ena, ndia Hatahori fo Ana helu-bartaa memak kana numa lele uluk mai ena, fo nae nadenun mai. Basa de hatahori laen nara paku risan numa ai ngganggek lain.” Neu hatahori Yahudir ramanene tutuik naa, ara rae timba henin, huu tungga sira dudu'an, Hatahori fo Manetualain nae nadenuk mai naa, ta bisa mate. Neu hatahori Yunanir ramanene tutuik naa, ara du'a, “Tutuik nggoa bebek mate'en, ee!”
46001024	Tehuu hambu hatahori fo Manetualain here memak kana, fo dadi neu Ndia enan. Ketuk ruma hatahori Yahudir mai, ma ketuk ruma hatahori ta Yahudir mai. Tungga sira raa, Karistus mamaten natudu sara ena nae, Manetualain koasan mo'on sudi selik kana, ma Ndia malelan naa, ta neni babanggak sudi selik kana.
46001025	Leo mae hatahori dae-bafok kara du'a rae, Manetualain dalan naa nggoa bebek, tehuu Ndia malelan bei lena heni sara. Ma leo mae ara du'a rae, Manetualain ta naena koasa hata esa boe na, tehuu Ndia koasan mo'on bei lena heni sara.
46001026	Toranoo susue nggara ein! Mita fo ei bisa malela au kokolang ia, masaneda ei nenggetuu-nemberiim, neu Manetualain here nala ei fo dadi miu Ndia enan. Tungga hatahori dae-bafok timba-tain, nai ei taladam mara ta hambu hatahori malelak no'uk ka, ta hambu hatahori ta hoho'ak no'uk ka, ma ta hambu hatahori no'uk ka numa nufaneluk mai raena nade mo'ok.
46001027	Tehuu Manetualain here nae pake hatahori bee fo hatahori dae-bafok henggenee nae, nggoa bebek sudi selik kana, fo nakamamaek hatahori fo mana tao aon malelak. Ma Ana oo here nau pake hatahori bee fo hatahori dae-bafok henggenee nae, ta naena koasa hata esa boe na, fo nakamamaek hatahori fo mana tao aon naena koasa boe.
46001028	Ana here nala hatahori kadi'ik ta resi fulinggamuk, ma hatahori dae-bafok hii rakaloloek kasa. Manetualain nau pake sara fo tao hatahori bee fo tao aon ta hoho'ak, dadi sama leo sira ta raena sosoa-ndandaak hata-hata bali.
46001029	Dadi, neu hatahorir rasare mbali Manetualain, neu ko ta hambu esa boe na bisa femba tenden nae, ndia naa, ta hoho'ak.
46001030	Manetualain mesa kana ndia nasosoi dalak fo ei bisa maso dadi miu Yesus Karistus hatahorin. Manetualain ndia tao fo Yesus dadi Hatahori fo fee Ndia malelan soa-neu ita. Yesus naa, ndia nasosoi dalak fo ita bisa mole-dame to Manetualain. Yesus naa, ndia tao ita bisa tasoda no ndoos ma lolo-laok. Ma Ana ndia nakambo'ik ita numa sala-singgok koasan mai.
46001031	Dadi ita muste tao sama leo neni surak nai Manetualain Susura Malalaon nae, “See ndia hii so'uk kokoa-kikiok, malole lenak, ara so'uk kokoa-kikiok neu hata fo ita Lamatuan taok. Boso so'uk sira ao heli-helin.”
46002001	Toranoo susue nggara ein! Fai bakahulun, neu au uni ei neti, au buka afada ei Manetualain nanae nemeninon, fo fai bakahulun hatahori dae-bafok bei ta ralelan. Tehuu au ta uni dede'a-kokolak naa fo kokolak koa ao. Ma au oo ta pake dede'a binir fo atudu au malela heli-heling boe.
46002002	Neu au sama-sama ua ei, au du'a talo ia: au nau atudu kada dede'ak esa, ndia Yesus Karistus. Ndia naa, Hatahori fo Manetualain helu-bartaa memak kana numa lele uluk mai ena, fo nae nadenun mai. Tehuu neu Yesus mai, hatahorir paku rakanisan numa ai ngganggek lain. Kada dede'ak naa mesa kana, ndia au nau kokolak kana akandoo.
46002003	Fai maneuk kara, neu au bei sama-sama ua ei, au ameda ta abe'i, ma au oo amata'u ma dere bebe-bebe boe.
46002004	Au kokolang ma au hara hehelung naa, rofok a mesan, de hatahorir bisa ralelan no muda hiek. Au ta soba pake dede'a-kokolak lena-lenak fo kokoe ei. Taa! Tehuu neu au kokolak naa, manggaledok ena ae, Manetualain Dula-dale Malalaon ndia koladu au, ma Ndia koasan nai au dale.
46002005	Au du'a, ta malole mete ma ei mamahere neu Manetualain, nahuu ei mamanene kada hatahori dae-bafok dede'a-kokola malelan a mesan. Malole lenak ei mamahere neu Manetualain, nahuu Ana natudu Ndia koasan neu ei.
46002006	Naa te, neu ai makokola aok mia hatahori manggalalasik nai nemeheherem dale, ai manori pake dede'a-kokolak mana maso dudu'a-a'afi neulauk. Tehuu ta mana maso dudu'a-a'afi neulauk tungga hatahori dae-bafok dudu'an, do tungga hata fo hatahori mana to'u parendar hii ranori hatematak ia. Huu sira iar, neu ko ta to'u koasa rakandoo.
46002007	Tehuu ai manori kada nanae malelak mana konda numa Manetualain mai. Lele uluk neu dae-bafok bei ta dadi, Manetualain nafuni nanaen nara raa. Tehuu Ana naketu basa ena fo hatematak ia Ana nae buka nanae nemeninok naa soa-neu ita, mita fo nesik Ndia ta neni babanggan, ita hambu baba'e-babatik no'uk ka.
46002008	Tehuu hatahorir fo hatematak ia mana to'u parenda, ara ta ralela Manetualain malelan teteben. Mete ma ara ralela, ta bisa dadi ara paku rakanisa ita Lamatuan fo ta neni babanggak naa, nai ai ngganggek lain.
46002009	Nai Susura Malalaok neni surak la'e-neu Manetualain nanae nemeninon fo fai bakahulun bei nefunik nae, “Hambu hata fo hatahori dae-bafok matan bei ta mete-nitan, ma hambu hata fo hatahori dae-bafok ndi'i doon bei ta namanene nitan, fo hatahori dae-bafok ta bisa du'a nalan. Naa te Manetualain sadia memak basa dede'ak kara raa ena, fee hatahori fo mana sue-lai neu Ndia.”
46002010	Memak fai bakahulun, hatahorir ta ralela dede'ak kara raa, tehuu hatematak ia Manetualain pake Ndia Dula-dalen ena, fo tao dede'ak kara raa neni bukak soa-neu ita. Manetualain Dula-dalen naa, nalela basa dede'ak kara. Ana oo parisa no lutu-lelon Manetualain dale kuru-eron boe.
46002011	Ita esa-esak taena dula-dalek nai ita dale heli-helin dale. Huu naa de ita hatahori dae-bafok dudu'an ma hihiru-heheon ta sama. Ma ta hambu hatahori laen fo bubuluk no tetuk ita dale kuru-eron, kada ita dula-dalen mesa kana. Leo naak oo no Manetualain boe. Ta hambu hatahori esa boe na, bubuluk Manetualain dale kuru-eron. Kada Ndia Dula-dalen mesa kana ndia bubuluk tebe-tebe.
46002012	Ita simbo tala Manetualain Dula-dalen ena, de Ana ndia koladu ita. Huu naa de ita ta tungga hatahori manai dae-bafok ia dudu'an. De ita bisa talela basa dede'a neulauk kara fo Ana adu nalan fee ita ena, nahuu Manetualain Dula-dalen nai ita dalen.
46002013	Dede'ak kara raa, ndia ita tasi'e kokolak kasa. Ai mafada basa dede'ak kara raa fo Manetualain Dula-dalen nanori neu ai. Ai ta fee nenorik pake dede'a-kokolak fo maso dudu'a-a'afi neulauk tungga hatahori dae-bafok dudu'an. Tehuu ai fee nenorik pake dede'a-kokolak numa Manetualain Dula-dalen mai, soa-neu hatahori mana nalela Lamatuak.
46002014	Tehuu mete ma hambu hatahori ta nalela Manetualain Dula-dalen, boe ma ana namanene ai kokolan, ana ta simbok no malole. Ana du'a nae, “Hata naa? Ta bisa maso nai dudu'a-a'afik!” Naa te leo mae talo bee oo hatahori naa ta bisa nalela dede'ak kara raa, huu ana ta leo-la'o nakaesa no Manetualain Dula-dalen boe.
46002015	Hatahori fo mana leo-la'o nakaesa no Manetualain Dula-dalen, dei fo bisa nalela basa dede'ak kara raa, ma bisa bubuluk bee ndia tetebes sara. Tehuu hatahori laen nara ta uku-sudi rala hatahori naa.
46002016	Bisa talo bee? Sama leo neni surak nai Susura Malalaok dale nae, “See ndia bisa nalela Manetualain dudu'an? Do, see ndia bisa koladu Lamatuak, fo Ana tao tungga ita nenori-nefadan? Ta hambu hatahori esa boe na!” Naa te ita bisa talela Manetualain nanaen nara raa, nahuu Karistus tulun fo ita bisa dudu'a tungga Ndia dudu'an.
46003001	Toranoo susue nggara ein! Fai maneuk kara, neu au numa naa, ei sama leo hatahori fo bei ta makaesa malole mia Manetualain Dula-dalen. Huu ei bubuluk kada tungga ei hihii-nanaum mesa kasa sama leo hatahori dae-bafok biasa. Huu naa de au ta bisa kokolak ua ei sama leo hatahori manggalalasik, huu ei sama leo kada kakana kadi'i anar.
46003002	Au muste anori ei la'e-neu dede'a dakuk a mesan, huu ei bei ta sadia simbo dede'ak fo berak, sama leo kakana kadi'i anak fo bei ta bisa na'a mbaa. Naa te ei muste dadi barakaik sama leo hatahori mo'ok fo nasi'e na'a mbaa. Tehuu hatematak ia, ei bei leo bali kakana mbimbila anak fo nalela ninu kada susu.
46003003	Huu ei bei dudu'a sama leo hatahori fo kada nau tungga sira mesa kasa hihii-nanaun. Mete ma hambu hatahori fo lenak numa ei mai, na, ei mbiri ma mareresi kii-konak! Huu naa de au ae ei bubuluk kada tungga ei mesa ngga hihii-nanaun. No dalak naa, ei sama leo kada hatahori dae-bafok biasa manai dae-bafok ia.
46003004	Huu ei ketuk mae, “Air ia, ka'a Paulus hatahorin!” Ma hambu ketuk rae, “Air ia, ka'a Apolos hatahorin!” Tungga-tungga ei kokolak talo naa, ei matudu mae, ei sama tetar mia hatahori dae-bafok biasa fo ta nalela Karistus.
46003005	Naa te Apolos naa, see? Ma au, Paulus ia, see? Ai dua ngga ia, kada dadi miu neondak a mesan. Ai ndia matudu dalak fo ei bisa mamahere neu Karistus. Apolos nakalala'ok ues tungga Lamatuak parendan. Ma au oo talo naa boe!
46003006	Au ndia makasososan afada ei la'e-neu Karistus. Naa, sama leo au sele-tande bini-nggees. Basa de Apolos mai nanori ei. Naa, sama leo ana totoli-tetee bini-nggees fo au sele-tandek naa ena. Tehuu Manetualain naa, ndia tao nala bini-nggees naa mori dadi namo'o.
46003007	Dadi hatahori fo mana sele-tande bini-nggees ta naena sosoa-ndandaak. Ma mana totoli-tetee bini-nggees naa oo ta naena sosoa-ndandaak boe. Kada hatahori esa ndia kasosoak, ndia Manetualain. Ana ndia tao nala bini-nggees naa mori.
46003008	Hatahori mana sele-tandek ma hatahori mana totoli-teteek, ara raue-osa sama-sama, leo ara rai bua-aok esa dale. Ma basa hatahorir fo mana rakalala'ok Manetualain ue-osan, neu ko Ana nae bala sira sosota-mamanggun.
46003009	Leo naak oo ei sama leo uma esa fo Manetualain nae nambaririik kana boe.
46003010	Manetualain natudu Ndia dale susuen neu au ena. Huu naa de au sama leo ndolu langgak. Manetualain tulu-fali, de au anori dede'a huuk neu ei numa makasososan mai, fo ambaririik ei leleo-lala'om nai fanderen matea lain. Basa de hatahori laen oo ranori ei boe, fo rambaririik kana nai fanderen fo au tao alak naa lain ena. Tehuu tukan esa-esak muste naue-osa natalolole fo nambaririik kana ndaa tetebes.
46003011	Fanderen matea hambun ena. Ndia Yesus Karistus. Dadi ta hambu hatahori nambaririik fanderen laen nai ei dalem, huu Lamatuak nambaririik fanderen tetebes ena.
46003012	Neu ko hambu hatahori fo nau nambaririik neu fanderen naa lain pake buas mata-matak kara. Ketuk nau pake buas mabeli leo lilo mbilas, lilo fulak, do batu manggadilak. Ketuk nau pake buas biasa leo ai, na'u, do fii.
46003013	Tehuu tukan esa-esak ue-osan neu ko neni nitak, ma basa hatahorir bubuluk ndia ue-osan naa, neulauk do taa. Te losa dae-bafok mate'en, neu ko Manetualain nae foran, sama leo Ana pake a'i fo natudu hatahori esa-esak uen nakatataka do taa.
46003014	Mete ma fora basa hatahori esa ue-osan pake a'i ena, ma buas fo ana pakek bei nakatataka, neu ko Lamatuak feen seseba-babaek nai lalai.
46003015	Tehuu mete ma fora basa hatahori ue-osan pake a'i ena, ma buas fo ana pake nambaririik neu fanderen lain naa, a'i na'a henin, na, Lamatuak ta fee hatahori naa, seseba-babaek hata esa boe na. Tehuu tukan naa bei hambu masoi-masodak, leo mae sama leo hatahori fo mana nalai kalua numa uma fo a'i na'ak mai, ma elak ka faa maten.
46003016	Ei muste malela mae, ei oo sama leo Manetualain uma huhule-haradoin esa boe, ma Ndia Dula-dalen oo leo nai dale boe.
46003017	Mete ma hambu hatahori fo nakalulutu Manetualain uma huhule-haradoin, fo Ndia mamana leleon naa, na, besa-besa, ee! Neu ko Manetualain oo fee hukun berak neun boe! Manetualain uma huhule-haradoin naa, malalaok. Huu naa de ei oo muste malalaok boe.
46003018	Boso kedi-ira ei aom! Mete ma o tao aom malelak, ma malela basa-basan tungga hatahori dae-bafok hatematak ia malelan, manggaledok ena, o ta malela hata esa boe na. Mete ma o mameda mae, o ta malela hata-hata, dei fo o bisa mulai manori fo malela.
46003019	Hatahori dae-bafok hatematak ia dudu'an, Manetualain du'a nae kada nggoa bebek a mesan. Sama leo neni surak nai Susura Malalaok nae: “Hambu hatahori fo tao aon leo malelak, tehuu neu ko Lamatuak pake sira mesa kasa dudu'a-a'afi kaboo mburun, de ike falik kasa fo nakalulutu dudu'a-a'afin nara!”
46003020	Nai mamana laen neni surak nae, “Ita Lamatuan bubuluk ena, hata fo hatahori malelak kara du'ak, ma nae taon talo bee, Ana bubuluk ena, sira dudu'a kada dede'ak fo hie-hie a mesan.”
46003021	Dadi ei boso kada so'uk hatahori esa mae, ndia ta hoho'ak. Lamatuak ndia so'uk hatahori fo nalangga ei. Basan dadi neu ei enam ena. Dadi ei malanggam mara, sama leo: au, ka'a Apolos, ma ka'a Pe'u, ai basa ngga dadi miu ei enam. Ma basa hata manai dae-bafok ia oo dadi neu ei enam boe, leo mae ei bei masoda do mate, leo mae hatematak ia, do fai mana maik, basa-basan dadi neu ei enam.
46003023	Tehuu Ei dadi miu Karistus enan. Ma Karistus dadi neu Manetualain enan!
46004001	Dadi ei muste taon neu ai talo ia: boso so'u makadedemak ai, huu air ia, kada Karistus neondan a mesan. Ma Manetualain fee nemeheherek neu ai fo manori ma manea matalolole Ndia dede'an nara fo fai bakahulun bei nefunik.
46004002	Hatahori mana manea ndia lamatuan hata-heton, ana muste dadi hatahori mana tao tungga hata fo ndoos.
46004003	Au talo bee? Au aue-osa tungga hata fo ndoos, do taa? Au ta hosek ei timba-tai au talo bee. Ma au oo ta tao matak neu hatahori laen nara timba-tai au talo bee boe. Au oo ta tao matak neu timba-tai au aong boe.
46004004	Huu leo mae au daleng nae au malole ena, mete te bei ta bubuluk sosoa-ndandaan nae au malole. Nenenin lenak ndia, Lamatuak timba-tai au talo bee.
46004005	Dadi ei boso tao aom mara leo mana maketu-maladi dede'ak fo timba-tai hatahori laen nara. Mahani Lamatuak fali main. Huu neu ko Ana ndia buka basa dede'ak kara. Ana ndia le'a kalua heni hata fo manggarauk kara fo hatahorir rafuni sara nai makiuk dale. Ana nau natudu basa hata fo hatahorir dudu'a sara rai sira dalen dale. Ma Manetualain nau koa hatahori esa-esak mana tao hata fo neulauk kara ena.
46004006	Toranoo nggara ein! Au kokolak ena la'e-neu au ua ka'a Apolos, sama leo au fee netuduk fo ei bisa manori dede'ak esa numa ai mai, talo ia: Tao tungga basa dede'ak kara fo neni surak nai Manetualain Susura Malalaon a mesan. Boso tao tungga laen bali. Mete ma ei manori dede'ak naa, na, hae miak esa boe na ma kokolak maloloa bafam, nahuu tungga hatahori esa ma makaloloek laen.
46004007	Dadi talo bee? Ei tao aom laen numa laen mai, do? Bosok! Huu basa babanggi-baba'ek fo ei simbok kara, ei hambun numa Manetualain mai. Dadi mete ma talo naa, tao hata de ei koa ao sama leo ei ndia mesa kana a'adun?
46004008	Nok bali basa hata fo ei to'ak, ei hambun ena. Leo bali ei kamasu'ik ena, na! Ei tao aom mara leo hatahori mo'o-inahuuk sama leo manek, de ai ta miu tia-tamba hata-hata. Naa te Manetualain ndia fee basa hata fo ei to'ak. Tehuu mete ma ei dadi manek tetebes, fama te ai bisa to'u parenda sama-sama mia ei, hetu?
46004009	Air ia, ndia Manetualain nadenu fo meni bee miu a mesan nai dae-bafok ia, fo mafada hatahori la'e-neu Karistus. Tehuu la'e-la'e esa, au du'a leo bali Manetualain nadenu ai mambariik miu dea mate'en, sama leo hatahori buir fo rahani sira hukun mates. Ma Ana fee basa hatahorir marai dae-bafok ia, no Ndia atan nara marai nusa tetuk do inggu temak, fo ara ranilu ai.
46004010	Ei ta hoho'ak sudi selik kana ena! Hambu hatahorir du'a rae eir ia, malelak, nahuu ei makaesa mia Karistus. Tehuu ara du'a rae air ia, kada nggoa bebek sudi selik kana, nahuu ai dadi miu Karistus hatahorin. Fama te ara du'a rae, eir ia, ndia barakaik sudi selik kana ena. Tehuu air ia, kada mana male-kalek. Fama te ara rakadedemak ei. Tehuu ara ta fee hada-horomatak faa boe na neu ai. Sudi selik kana tebe-tebe!
46004011	Losa hatematak ia oo ai mameda ndoe ma dale mada boe. Ai bua-lo'an nara kada sida-saik kara. Hatahori soa popoko-paparu ai. Ai dadi miu hatahori matofa-tarak ta mana maena uma.
46004012	Ai sota-bengge maue-osa mia ai lima heli-helin. Mete ma hatahori kokolak mata-matak kara la'e-neu ai, na, ai bala mae, “Ai moke-hule fo Manetualain tao hata fo neulauk soa-neu ei.” Mete ma hatahori tao rakasususak ai, na, ai here fo makatataka a leo.
46004013	Mete ma hatahori kokolak rakabobook ai nade malolen, ai here fo bala no kokolak neulauk a mesan. Leo mae talo naa oo, tehuu hatahori bei tao ai leo bali seek boe, do, dafu-dae manggenggeok fo nandaa kada nggari henin leo.
46004014	Au surak dede'ak kara iar, ta ae tao ei dadi mae. Tehuu au nau ka'i-ore ei, nahuu au sue ei sama leo au ana heli-heling. Huu naa de au afada ei, fo fali tungga eno-dala ndoos.
46004015	Leo mae hambu hatahori rifu-rifuk kara fo bisa ratudu dalak neu ei la'e-neu Karistus, tehuu kada au mesa ngga ndia dadi neu ei amam. Huu au ia, hatahori makasososak fo mana nafada ei la'e-neu Yesus Karistus Tutui Malolen. Huu naa de ei mamahere neun. Au tao talo naa, nahuu au akaesa malole ua Yesus Karistus.
46004016	Dadi au oke fo ei tungga matalolole au netudung.
46004017	Huu naa de au adenu Timotius fo tulun ei. Au sue neun, sama leo au ana heli-heling. Au amaheren, huu ana oo leo-la'o nakaesa no ita Lamatuan boe. Neu ko ana tulun ei fo fee nesenedak la'e-neu au leleo-lala'ong. Au leleo-lala'ong talo naa, nahuu au akaesa ua Yesus Karistus fo Lamatuak nadenun mai ena. Ma naa oo, sama leo hata fo au anorik fee hatahori saranik fo mana rakabubua nai bee a mesan boe.
46004018	Hambu ketuk ruma ei mai du'a rae, au ta dadi uni naa neti. Huu naa de ara koa ao ena.
46004019	Tehuu mete ma ita Lamatuan nau, ta dook ka bali te, au uni kota Korentus uu ena. No dalak naa, neu ko au bubuluk memak, mete te hatahori iar kada rabafa loa, do tebe-tebe raena koasa!
46004020	Huu Manetualain, Manek mana maena koasa. Ma Ndia hatahorin nara ta pake bafa mana laiminan nara fo fofo'a hatahori nemeheren, tehuu ara pake koasa fo tetebes.
46004021	Ei hihiim talo bee? Mete ma au mai, na, au kokolak barakaik ma fee hukun neu ei? Do, au mai atudu susue-lalaik ma dale neulauk?
46005001	Au amanene rae, hambu hatahori esa nai ei saranim dale, naeok no inak. Naa te hata fo ana taok naa, manggaraun lena heni hatahori ta mana nalela Manetualain. Huu ana soa sunggu-soro no ndia ina mbala heli-helin!
46005002	Tehuu ei koa aom mara bali, leo bali ei saranim neulauk a mesan! Ndondoon ndia, ei muste mae ma mameda susa. Hatahori matak naa, ei muste husi henin neni dook ka neu!
46005003	Leo mae ita takadodook esa no esa, tehuu au daleng leo nai ei. De au aketu hatahori manggarauk naa dede'an ena, sama leo au nai naa memak.
46005004	Au aena haak aketu-aladi talo naa, nahuu Yesus dadi neu ita Lamatuan, ma au ia, Ndia nedenun. Ei muste manggatuuk makabua fo maketu-maladi dede'ak naa, menik Lamatuak naden. Au daleng oo sama-sama no ei boe.
46005005	De ei muste loo lima hatahori naa neni nitur malanggan neu, mita fo doo-doo boe ma hatahori naa nggari heni dede'a manggarauk kara fo manai dalen dale. Mete ma ita Lamatuan fali mai, na, neu ko Ana bisa tao nasoi-nasoda hatahori naa numa ndia sala-singgon mai.
46005006	Ta malole, mete ma ei mabafa loa! Boso lilii-ndondou mae, ita babalik laru ta'ik ba'u anak ka, fo tao kaifuu roti katematuan. Laru ta'ik naa, sama leo hatahori manggaraun. De mete ma elan fo ana tao manggarauk nai ei taladam, neu ko hatahori saranik laen nara oo tungga do'o-do'o tao manggarauk boe!
46005007	Husi heni hatahori manggarauk naa numa ei saranim mai, sama leo fai bakahulun hatahori Yahudir nggari heni basa laru ta'ik numa sira uman nara mai, fo sadia ra'a feta Paska. No dalak naa, dei fo ei bisa dadi fali leo hatahori fo ta mana naena manggarauk nai ndia dalen dale bali. Ei muste dadi talo naa. Fai bakahulun, ara hala bibi lombo ana fo ta mana naena salak fo tao feta Paska tunu-hotun. Mai bakahiton, ara hala rakanisa Manetualain Hatahori Malalaon, fo dadi tunu-hotuk mana tao nalalao ita dalen.
46005008	Fai bakahulun, hatahori Yahudir ra'a feta Paska pake roti lepa-nggees, ta mana pake laru ta'ik. Hatematak ia ita sama leo roti fo ta mana pake laru ta'ik naa. Huu naa de, muste tanea ita aon fo boso tao dede'a manggarauk kara, ma boso tao makahehedik hatahori laen dalen. Ita muste kokolak tetebes takandoo. No dalak naa, hatahori mete-rita rae, ita tao basa-basan tungga ita dale susuen.
46005009	Fai bakahulun, au surak ita susurak ae, “Boso makabubua mia hatahori fo mana la'ok sala no hatahori fo ta sira sao toun do sira sao inan.”
46005010	Au ta aena dudu'ak fo ei boso makabubua mia basa hatahorir marai dae-bafok ia, fo ta mana tao matak neu Manetualain, do hatahori bare-na'o, do hatahori pepeko-lelekok fo kedi-ira nala hatahori bua-ba'un, do mana songgo-tangguk kara. Mete ma talo naa, na, ei muste tao aom mara lenggo fe'e numa basa hatahorir marai dae-bafok ia mai.
46005011	Tehuu hatematak ia, dede'ak fo au kokolak naa, ndia: ei boso makabua mia hatahori fo mana nae ndia dadi hatahori saranik, naa te ana kada la'ok sala do, mana bare-na'o do, mana songgo-tangguk do, mana kokolak nakalulutu hatahori naden do, mana mafu kamaberak do, mana pepeko-lelekok fo nau ha'i nala hatahori bua-ba'un. Ita boso takabua to hatahori matak leo naak kara. Boso manggatuuk mi'a-minu mia sara bali!
46005012	Ei maena haak fo timba-tai hatahori saranik kara leleo-lala'on. Tehuu au ta aena haak fo aketu-aladi dede'ak fee hatahori fo ta mana namahere neu Manetualain.
46005013	Huu Ndia mesa kana ndia neu ko naketu-naladi dede'ak fee hatahori fo ta mana namahere neu Ndia. Tehuu ei boso lilii-ndondou neu Manetualain Susura Malalaon mana surak nae, “Hatahori fo mana seseik aon dadi neu Manetualain hatahorin, tehuu ana soa tao dede'a manggarauk kara husi nggari henin leo!”
46006001	Mete ma hatahori saranik esa nadede'a no hatahori saranik laen, na, tao hata de ei meni mamana neketu-neladi dede'ak nai mana maketu-maladi dede'ak matan, fo ta mana nalela Manetualain? Talo bee de bisa talo naa? Malole lenak, mambariik miu hatahori kamaherek kara matan, fo ara parisa ei dede'am!
46006002	Nok bali ei ta bubuluk mae, hatahori kamaherek kara, neu ko ara ndia raketu-raladi dede'ak soa-neu basa hatahorir marai dae-bafok ia. Dadi talo bee de losa ei mesa ngga ta mabe'i maole dede'a kadi'i anak kara?
46006003	Ndondoon ndia, ita ndia taketu-taladi dede'ak fee Manetualain atan nara maruma nusa tetuk do inggu temak mai. De neu ko ei ndia muste maole dede'ak tungga faik kara.
46006004	Tamba bali, mete ma ei hatahori kamaherek kara madede'a la'e-neu dede'a kadi'i anak kara, tao hata de ei pake mana maketu-maladi dede'ak fo hatahori saranik ta fee hada-horomatak neu sara?
46006005	Au ae kokolak dede'ak esa fo muste tao nakamamaek ei. Talo bee? Sama leo nai ei taladam mara, ta hambu hatahori esa boe na fo malelan dai fo naole dede'a kadi'i anak kara, netuduk leo dede'ak fo mana sou nai ita toranoon.
46006006	Tehuu hatahori kamaherek esa le'a noo ndia toranoo kamaheren, neni mana maketu-maladi dede'ak matan neu! Naa te mana maketu-maladi dede'ak naa, ta namahere neu Lamatuak!
46006007	Ta ndaa, hetu? Senggi ei ena, mete ma ei esa sara esa nai mamana neketu-neladi dede'ak. Malole lenak, mete ma o toranoom tao salak mbali o, na, elan numa naa leo. Mete ma o toranoom hatahori kamaherek namana'o nala o bua-ba'un, malole lenak elan numa naa fo ana ha'i nala buas naa leo!
46006008	Tehuu ei hatahori kamaherek, esa tao salak mbali ndia toranoon, ma esa namana'o mbali esa. Naa te ei sama-sama hatahori kamaherek!
46006009	Ei nok bali ta malela dede'ak kara iar! Naa te hatahori ta mana hii tao dede'a tetebes, ta bisa dadi, ana maso dadi neu Manetualain nufanelun nara. Boso fee lelak neu aom mara hambu kedi-irak fo ei tao salak! Netuduk leo: mana la'ok sala no hatahori fo ta ndia sao toun do ndia sao inan, mana songgo-tangguk, mana hohongge-lelena, touk fo mana sunggu-soro no touk,
46006010	hatahori na'ok, mana bare-na'o, mana ninu mafuk, mana kokolak naboboo hatahori naden ma mana pepeko-lelekok fo ha'i nala hatahori bua-ba'un nara. Boso tao leo naak, huu basa hatahorir matak leo sira, ta bisa maso dadi reu Manetualain hatahorin!
46006011	Naa te fai bakahulun, ei ketuk oo leo naak boe! Tehuu Manetualain koka heni ei sala-singgom mara fo tao nalalao ei ena. Ma Ana oo nasosoi dalak fo ei bisa malole fali mia Ndia boe. Ana tao basa naar, nahuu ei makaesa mia ita Lamatuan Yesus Karistus, ma nahuu ei oo makaesa mia Manetualain Dula-dalen boe.
46006012	Au aena haak fo tao basa-basan. Tehuu basa hata fo au taok naa, bei ta bubuluk neulauk soa-neu au. Ma leo mae au aena haak fo tao basa-basan, tehuu au ta nau dede'a ta malole ndia koasa au.
46006013	Ha'i netuduk leo, hambu hatahori nae, “Nana'ak to'a po'ok, ma po'ok to'a nana'ak.” Tehuu masaneda, te neu ko Manetualain nakalulutu dua sara. Netuduk laen bali, ita boso pake ita ao-inan fo la'ok sala to hatahori fo ta ita sao toun, do ita sao inan. Tehuu ita pake ita ao-inan fo bisa taue-osa fee ita Lamatuan. Ma ita Lamatuan oo ndia naena ita ao-inan boe.
46006014	Neu ita Lamatuan Yesus maten ena, Manetualain ndia tao nasoda falik kana numa mamaten mai. Dadi mete ma ita mate ena, neu ko Ana oo naena koasa fo tao nasoda falik ita numa mamates mai boe.
46006015	Ei ao-inam dadi neu Karistus enan, sama leo ei dadi miu baba'ek esa numa Karistus ao-inan mai. Ei bubuluk dede'ak naa ena. Dadi mete ma ita pake baba'ek numa Karistus ao-inan mai, basa de teu takabua to ina petak ao-inan, na, talo bee? Bosok! Te naa ta nandaa na!
46006016	Ei bubuluk ena, mete ma hatahori la'ok sala fo sunggu-soro nakabua no ina petak talo naa, na, dua sara dadi reu esa ena. Sama leo neni surak nai Susura Malalaok nae, “Dua sara dadi reu esa ena.”
46006017	Tehuu hatahori fo mana leo-la'o dalek esa no ita Lamatuan, ana dadi esa no Lamatuak ena, sama leo dua sara rakaesa nai dula-dalek esa.
46006018	Mete ma o hambu lelak fo la'ok sala mua ta o sao toum do sao inam, na, malai heok dook ka muu! Hatahori mana tao sala-singgok laen nara, rakalulutu sira mesa kasa, ma rakalulutu hatahori laen boe. Tehuu hatahori fo mana hii hohongge-lelenak naa, nakalulutu ndia ao-ina heli-helin.
46006019	O ao-inam naa, sama leo Manetualain Dula-dale Malalaon uma huhule-haradoin. Ndia Dula-dalen naa, ndia leo nai ei dalem mara, huu Manetualain mesa kana ndia fee Ndia Dula-dalen neu ei. Huu naa de ei mesa ngga ta maena haak bali, fo dadi malanggan soa-neu esa-esak ao-ina heli-helim. Tehuu hata de ei bei leo-la'o nok bali ei ta bubuluk dede'ak ia?
46006020	Karistus tefa-soi nala ei ena, no babaen belin seli. Dadi ei muste leo-la'o no hada-horomatak mbali ei ao-ina heli-helim, fo matudu mae, ei oo fee hada-horomatak neu Manetualain boe.
46007001	Hatematak ia, au ae surak la'e-neu basa hata fo ei matanek nai ei susuram naa mae, “Talo bee? Malole lenak, touk hae sao, do?”
46007002	Talo ia: nai hatahori leleo-lala'on, hambu lelak no'uk ka fo hatahori bisa tuda neni nekebuak sao holu-ndaek kasalak neu, huu naa de malole lenak touk esa no sao heli-helin. Leo naak oo inak esa no ndia sao heli-helin boe.
46007003	Sao touk kara ein! Boso timba heni o saom haak fo sunggu-soro nakabua no o. Ma sao inak kara ein! Boso timba heni o saom haak fo sunggu-soro nakabua no o.
46007004	Huu sao inak fee ndia ao-inan ena, fo dadi neu ndia saon enan. Ma sao touk fee ndia ao-inan ena, fo dadi neu saon enan.
46007005	Dadi ei boso mandundu-helak kana, huu ei dua ngga maena haak! Tehuu mete ma ei nau hule-haradoi a mesan, ma ta nau dudu'a dede'ak laen nara, na, bisa makatataka mala faa, fo boso sunggu-soro makabua nai ledo-fai keke'uk. Sadi sao touk ma sao inak makokola aok no malole dei, ma mala harak talo naa. Mete ma ledo-fai huhule-haradoik naa basan ena, na, malole lenak dua sara rakabua fali lai-laik leo. Mete ma ta talo naa, na, manggata'ak! Huu nitur malanggan no muda hiek soba-dou hatahori ta nabe'i nakatataka aon.
46007006	Dede'ak ia, kada au hahambung, ta Lamatuak hohoro-lalanen.
46007007	Tungga au dudu'ang, malole lenak hatahorir ta sao, sama leo au. Tehuu Manetualain fee hatahori esa-esak babanggi-baba'ek ndaa noon. Boe ma hambu hatahorir fo Ana fee sara sao. Ma hambu hatahori laen fo Ana ta fee sara sao.
46007008	Au nau afada touk do inak fo bei ta sao, ma ina falur ae, malole lenak ei ta sao, sama leo au.
46007009	Tehuu mete ma ta bisa makatataka mala aom, malole lenak sao leo, te mete ma taa, na, hihii sasao holu-ndae heli-helin bisa na'a nasafalin.
46007010	Ia ta numa au mesa ngga mai. Au nau afada hata fo ita Lamatuan parendan ena, soa-neu hatahori mana saok kara ena ae, sao inak ta bole namaketu heni saon.
46007011	Tehuu mete ma ana ela heni ndia saon, na, ana boso sao seluk bali. Do malole lenak, ana fali fo mole-dame no ndia saon. Leo naak oo, sao touk ta bole namaketu heni ndia saon boe.
46007012	Ia numa au mesa ngga mai, ta numa ita Lamatuan mai. Neu hatahori laen nara, au nau kokolak talo ia: mete ma hambu hatahori saranik fo sao inan ta namahere neu Karistus, na, ana boso namaketu heni saon, mete ma saon bei sadia leo-la'o nakandoo no ndia.
46007013	Leo naak oo, mete ma hambu sao inak fo saon ta namahere neu Karistus boe, na, ana boso namaketu heni saon, mete ma saon hii fo sira leo-la'o sama-sama rakandoo.
46007014	Sao touk fo ta mana namahere neu Lamatuak oo dadi malalaok boe, nahuu ana nakaesa no saon. Ma sao inak fo ta mana namahere neu Lamatuak oo dadi malalaok boe, nahuu ana nakaesa no saon. Mete ma taa, na, sira anan nara ta malalaok. Tehuu no dalak ia, ara hambu dededek malalaok nai Lamatuak matan.
46007015	Tehuu mete ma hambu sao touk do sao inak fo ta mana namahere neu Lamatuak, ana la'o ela ndia saon hatahori kamaherek, na, elan numa naa leo. De sao touk do sao inak mana kamaherek, ara ta rakaesa talo naa bali. Huu Lamatuak noke nala ei fo dadi miu Ndia hatahorin, fo ei bisa leo-la'o mia lino-lendek ma mole-damek.
46007016	Sao ina kamaherek kara! Fama te ei bisa tao masoi-masoda ei saom. Fama ko ta bisa boe. Ma sao tou kamaherek kara! Fama te ei bisa tao masoi-masoda ei saom. Fama ko ta bisa boe. Ei ta bubuluk no tetuk.
46007017	Leo mae talo naa, tehuu hatahori esa-esak nenggetuu-nemberiin leo beek, neu Manetualain nanggou nala ei dadi miu Ndia hatahorin, na, leo-la'o makandoo talo naa leo. Hae nggatin bali, huu Lamatuak koladu nalan talo naa ena. Au anori hohoro-lalanek ia neu basa saranik kara.
46007018	Ha'i netuduk, mete ma ei sunat mita fo matudu mae, ei hatahori Yahudir, dei fo bakadean ei mamanene Manetualain nanggou ei, na, haen no laka sunat naa. Ma hatahori fo ta sunat, neu ramanene Manetualain nanggou sara fo dadi reu Ndia enan, na, hae sunat fo dadi tanda rae, sira dadi reu Manetualain hatahorin ena.
46007019	Mete ma sunat mita, na, ta naena sosoa-ndandaak hata-hata. Mete ma ta sunat, naa oo ta naena sosoak hata-hata boe. Mana kasosoa-ndandaak ndia: ita tao tungga Manetualain parendan nara.
46007020	Neu Manetualain here nala ei dadi miu Ndia hatahorin, Ana ta nadenu ei sunat do ta sunat. Dadi elan fo ei talo kada naa leo. Hae nggatin.
46007021	Au fee lololek esa bali. Mete ma o dadi hatahori ata-daton, neu Manetualain nanggou o, na, elan fo o dadi talo kada naa, ta hata-hata. Tehuu mete ma o bisa dadi hatahori nekembo'ik, na, dadi talo naa leo! Mete ma ta bisa dadi hatahori nekembo'ik oo, ta hata-hata boe.
46007022	Neu Lamatuak nanggou nala ata-dato esa dadi neu Ndia hatahorin, ata-dato naa dadi neu hatahori nekembo'ik ena, fo naue-osa fee ndia Lamatuan. Ma neu Lamatuak nanggou nala hatahori nekembo'ik esa dadi neu Ndia hatahorin, hatahori naa hatematak ia, dadi neu Karistus neondan.
46007023	Karistus bae ketu ei ena, no babaen, belin sudi selik kana! Dadi ei boso dadi miu ata-dato soa-neu hatahori laen.
46007024	Toranoo susue nggara ein! Neu Manetualain nanggou nala ei dadi miu Ndia hatahorin, ei nenggetuu-nemberiim leo beek, na, elan talo kada naa leo. Hae nggatin bali. Elan numa naa leo, soa-neu Manetualain.
46007025	Ei matane au la'e-neu ta'e anak ma fe'o anak kara fo bei ta sunggu-soro rakabua rita. Lamatuak ta nafada au la'e-neu dede'ak naa. Tehuu ei bisa mamahere hata fo au kokolak, nahuu Lamatuak natudu Ndia dale kasian neu au. Au dudu'ang talo ia:
46007026	Hatematak ia, ita hambu doidosok mata-matak kara. Dadi mete ma hatahorir leo beek, na, elan talo naa leo. Au hahambung talo ia:
46007027	Mete ma o makaesa mua o sao inam, na, boso ela henin. Mete ma o ta makaesa mua o sao inam bali, na, hae sangga fo sao seluk ina beuk.
46007028	Tehuu leo o dadi sao, o ta tao salak hata-hata. Mete ma hambu inak bei ta sunggu-soro nakabua nita no touk dadi sao, ana oo ta tao salak hata-hata boe. Tehuu masaneda te hatahori mana saok, neu ko hambu susa-sonak mata-matak kara nai dae-bafok ia. Au dale hihiing fo ei boso susa-sona talo naa.
46007029	Toranoo susue nggara ein! Tungga au dudu'ang talo ia: ledo-fair tamba keke'u ena, ma dae-bafok fai mate'en deka-deka ena. De hatahori kasao inak, boso tao matak neu kada sao inan mesa kana, tehuu ana oo muste tao matak neu Lamatuak boe.
46007030	Leo naak oo, mete ma hambu ketuk bu'i, malole lenak ana natetea fo ana boso bu'i boe, mita fo ana bisa tao matak neu Lamatuak. Mete ma ketuk dalen mbena sau-sau, malole lenak ana tao aon leo bali ta leo naak, mita fo ana bisa tao matak neu Lamatuak. Mete ma hambu ketuk nabe'i hahasa, malole lenak ana leo-la'o sama leo hatahori ta naena hata-hata, mita fo ana bisa tao matak neu Lamatuak.
46007031	Mete ma hambu ketuk pake bua-ba'u numa dae-bafok ia mai, malole lenak ana tao aon sama leo ta tai-namahena neu dae-bafok ia bua-ba'un, mita fo ana bisa tao matak neu Lamatuak. Huu dae-bafok ia lole-ladan, neu ko mopo henin.
46007032	Au nau fo ei boso kada du'a-du'a dede'ak kara iar. Huu hatahori ta mana saok naa, ndia ledo-fain lena no'uk ka fo ana tao matak la'e-neu Lamatuak hihii-nanaun. Huu naa de ana bisa sangga dalak fo naue-osa tao namahoko Lamatuak dalen.
46007033	Tehuu hatahori fo mana saok ena oo, muste tao matak neu dae-bafok ia hihii-nanaun boe. Ana nau tao matak la'e-neu Lamatuak hihii-nanaun, tehuu ana oo muste sangga dalak fo tao namahoko ndia sao inan boe. Naa, ndia tao nala dudu'an nabingga-ba'e kii-konak kana. Leo naak oo, inak fo ta naena sao touk bali ma inak fo bei ta sao nita boe. Ara tao matak la'e-neu Lamatuak hihii-nanaun fo ara bisa lolo-laok nai dalen nara ma ao-inan nara. Tehuu inak mana saok ena, dalen dadi nabingga-ba'ek kii-konak kana. Huu ana nae tao matak la'e-neu Lamatuak hihii-nanaun, tehuu ana oo, muste sangga dalak fo tao namahoko sao toun boe.
46007035	Au afada dede'ak ia neu ei, fo ei hambu neulaun. Au ta nau fo ikek nala ei. Au hihiing, ei tao hata fo tetebes, ma tao matak neu Lamatuak hihii-nanaun, fo ei dudu'am mara ta rabingga-ba'ek.
46007036	Mete ma touk naena inak fo nae taon dadi neu saon, teun dai ena fo sao, na, ela sara sao leo. Hata-bali mete ma touk naa ta bisa nakatataka nala aon. No dalak naa, ara ta tao salak hata-hata. Boso losak ara kada ratalongga fair rakandoo, boe ma babasan, touk naa tao dede'ak ta ndoos sara.
46007037	Tehuu mete ma ana nabe'i nakatataka nala aon, ana hae nakasetik sao lai-laik. Huu ana bubuluk, ndia nae tao hata. Elan fo ana nakatataka nala dook ka oo malole boe.
46007038	Dadi touk mana sao nala inak fo nae taon dadi neu saon, naa malole. Ma ta mana saok naa, lolen lenak bali.
46007039	Sao inak nakaesa no saon losa mate. Tehuu mete ma saon maten ena, na, ana bole sao seluk, sadi sao beun naa oo, hatahori fo mana namahere neu Karistus boe.
46007040	Tungga au dudu'ang, ina falu naa maua-manalen lenak, mete ma ana ta sao bali. Au du'a, ia nenori-nefadak numa Manetualain Dula-dalen manai au dale.
46008001	Hatematak ia, au ae kokolak la'e-neu mbaa fo hatahorir paken neu sosonggok. Ita basa ngga bubuluk no'uk ka la'e-neu dede'a kara iar ena. Mana dadi neu dede'ak ndia, mete ma hatahori bubuluk no'uk ka, ana bisa koa ao, huu ana du'a nae, ndia malelan lena heni hatahori laen nara. Malole lenak, ita tasue-laik neu hatahori laen leo. Huu, naa ndia tao nala basa hatahorir dadi barakai fo bisa rakatataka rala dook ka.
46008002	Mete ma hambu hatahori tao aon bubuluk ena, naa natudu nae, ndia malelan bei ta matetu-mandaik.
46008003	Tehuu mete ma hambu hatahori sue-lai neu Manetualain, na, Lamatuak nalelan ena. Naa, ndia nenenin lenak.
46008004	Dadi mete ma hatahori na'a mbaa fo pake ritan neu songgo-tangguk, ita basa ngga bubuluk tae, buas sosonggok manai dae-bafok ia, ta Manetualain. Huu ita bubuluk tae, “Hambu kada Manetualain esak ka ndia tetebes.” Ma “basa buas sosonggok fo hatahorir rakaluku-rakatele neun, ta raena sosoa-ndandaak hata-hata.”
46008005	Hambu buas no'uk ka nai lalai ma dae-inak fo hatahorir seseik rae, ‘lamatuak’.
46008006	Tehuu soa-neu ita, Manetualain kada esak ka. Ndia naa, ita Aman. Basa-basan raoka nai Ndia. Ita tao basa-basan soa-neu Ndia. Ma ita Lamatuan, kada esak ka. Ndia, Yesus Karistus. Manetualain pake Yesus, neu Ana adu basa-basan. Ma ita tasoda, nahuu Yesus ndia fee ita tasoda.
46008007	Tehuu hambu hatahori ta bubuluk dede'ak kara raa. Ara bei dudu'a rakandoo la'e-neu buas sosonggok kara, sama leo ara du'a ritak fai bakahulun. Huu naa de tungga-tungga ara ra'a mbaa fo hatahorir pake rita neu songgo-tangguk, ara du'a rae, “Nana'ak ia, dadi tunu-hotuk fo paken neu songgo-tangguk ena. Mete ma au u'a nana'ak ia, au bei neka-lili ua dede'a manggarauk kara!” Dadi, naa nakalulutu dudu'an nara losa ara ta bisa dudu'a ndoos bali, nahuu dalen nara ta ratea.
46008008	Ndia dede'a huun hata? Nana'ak ta bisa nuni no ita teu tasare Manetualain, hetu? Mete ma ta ta'a, ita ta tamba manggarauk. Mete ma ta'a, ta tao nala ita dadi teu hatahori malole, hetu?
46008009	Tehuu besa-besa, ee! Leo mae o maena haak fo tao dede'ak esa, bei ta bubuluk dede'ak naa dadi malole soa-neu o. Leo hambu toranook esa hatahori kamaherek dalen ta matea, mete ma ana mete-nita o tao matak naa, basa de ana nakatunu, na, ta malole!
46008010	O mesa ngga bubuluk ena, dede'ak naa ta dadi hata-hata. Tehuu mete ma toranoo hatahori kamaherek fo dalen ta matea, mete-nita o manggatuuk mu'a nai uma sosonggok, neu ko ana du'a hata? Ana du'a, ta'a nana'a sosonggok fo ara paken neu songgo-tangguk oo, ta dadi dede'ak bali soa-neu ndia boe, de ana na'a leo.
46008011	O malela dede'ak no'uk ka ena. Tehuu mete ma o tao talo naa, o makalulutu hatahori dalen fo ta matea. Naa te hatahori naa, o toranoo kamaherem. Karistus oo mate soa-neun boe!
46008012	Talo ia: mete ma o toranoo dale ta mateam mara, mete-rita o tao dede'ak esa fo ara du'a rae sala, na, o tao salak fee sara ena. Ma o tao salak neu Karistus boe.
46008013	Dadi mete ma au u'a hata fo tao ala au toranoo kamahereng tuda neni salak neu, malole lenak au hae u'a mbaa matak leo naak. Leo mae losa doo naa neu oo haen leo boe. Huu au ta nau fo ara tuda reni salak dale reu.
46009001	Boso du'a mae, au ta aena haak fo surak talo ia fee ei. Huu Manetualain nadenu au fo uu afada ei la'e-neu Ndia. Au oo mete-ita Yesus, ita Lamatuan boe. Au akaesa uan akandoo, huu naa de ei basa ngga mamahere neu Yesus numa au ue-osang mai.
46009002	Leo mae hatahori laen ta simbok au dadi uu Lamatuak nedenun, tehuu ei bubuluk ena mae, Lamatuak nadenu au fo afada Ndia hara hehelun soa-neu ei. Mete ma ei nau sangga bukti bali, na, susuri-memete kada ei nenggetuu-nemberiim mara leo. Huu ei bei makaesa mia ita Lamatuan!
46009003	Au ae aselu asafali hatahori fo mana soa ndae salak neu au, talo ia:
46009004	Ei du'a mae, au ua Barnabas ta maena haak fo simbo nana'a-nininuk numa hatahori fo ai fee nenorik mai, do?
46009005	Ei du'a mae, ai ta maena haak sao ina Karisten, fo bisa tungga sama-sama miu maono-malalau nai mamanak laen, do? Naa te Lamatuak nedenu laen nara, nuni roo sira sao inan nara boe. Lamatuak fadin nara oo leo naak boe. Petrus mesa kana oo tao talo naa boe!
46009006	Do, ei du'a mae, kada au ua Barnabas mesa ngga ndia muste tao ue-osa sangga doik, mita fo ai bisa masoda fo manori hatahorir?
46009007	Ei dudu'am naa, oka-huun hata? Mete neu soldadur leo. Ara hae hasa sira nana'an ma bua-lo'an nara. Mete neu hatahori mana maue-osa nai osi anggor dale leo. Ta hambu esa ka'in nae, “O ta bole mu'a anggor boan nara raa!” Mete neu kada mana lolor leo. Ana naena haak fo hee nala susu numa bibi lombo fo ana lolok mai.
46009008	Au ta kokolak talo naa kada tungga au, hatahori dae-bafok biasa mesa kana dudu'an. Manetualain Hohoro-lalanen oo nafada dede'ak sama boe.
46009009	Nai ba'i Musa Hohoro-lalanen neni surak nae, “Neu sapi bei roroo hade fo bingga fe'e hade numa mbulen mai, boso rapa misa bafan fo ana ta bisa na'a.” Ei du'a mae, Lamatuak nau mbo'i kada sapi mesa kana ndia bisa na'a, do?
46009010	Taa! Ana oo kokolak fo tao matak neu ai boe! Sama leo neni surak nae, “Hatahori mana dodo'i-dada'u dae, ma hatahori mana bingga hade de'en numa mbulen mai, neu ara raue-osa, ara oo bubuluk rae, neu ko sira hambu sira baba'en boe.” Leo naak oo malole mete ma hatahori Karisten nedenun nara bisa simbo sira baba'en numa sira ue-osan buna-boan mai boe. Neu ai manori ei dede'ak kara ruma Manetualain Dula-dalen mai, naa sama leo hatahori mana ue daek esa sele-tande. Dadi, neu ai fee nenorik basa, na, naa ta hata-hata mete ma ai oo simbo nana'a-nininuk do, hata-hata numa ei mai boe. Naa, memak nandaa!
46009012	Hatahori laen fo mana ranori ei, raena haak fo simbo nana'ak ma buas laen numa ei mai, hetu? De mete ma ai, na, talo bee? Ai maena haak lena heni sara! Tehuu ei bubuluk ena. Ai ta pake mita ai haak fo makasetik talo naa. Ai makatataka nai dede'ak mata-matak kara fo boso tao kai-baak soa-neu ei. Huu no dalak naa, ei hii mamanene Karistus Hara Lii Malolen fo ai tuik soa-neu ei.
46009013	Dudu'a sudik kana! Malangga anggamar fo mana raono-lalau hatahorir rai Uma Huhule-haradoi Ina-huuk, soda-ladan nara ruma kolete fo hatahorir renik mai. Ma hatahorir fo mana raono-lalau nai mei tunu-hotuk, ara bisa ra'a mbaa numa banda fo hatahorir renik mai.
46009014	Leo naak oo, Lamatuak helu ela boe nae, hatahorir fo uen nara ndia rafada Karistus Hara Lii Malolen, soda-ladan nara bisa ruma sira ue-osan buna-boan mai. Naa, ndia ndaa.
46009015	Leo mae au aena haak fo leo-la'o sama leo hatahori mana maue-osar, tehuu au ta hii tao talo naa. Au ta du'a ae, au surak susurak ia fo ei mulai fee au buas. Doon seli ena, au aono-lalau ei, ma ta oke hata-hata numa ei mai. Dadi malole lenak au mate, mita fo hatahorir boso dudu'a rae au mulai hule-kai sudi hata.
46009016	Leo mae au afada hatahorir akandoo la'e-neu Lamatuak Hara Lii Malolen, tehuu naa ta dadi neu oka-huun fo au bisa kokolak aloloa bafang. Au muste afada hatahorir la'e-neu Lamatuak, huu Lamatuak ndia nadenu au talo naa. Mete ma au ta tao tungga au ueng talo naa, na, au soe naa! Huu neu ko huku-dokik tuda la'e au.
46009017	Mete ma au tao ue-osa ia nahuu no kada au hihii-nanau heli-heling, na, hata fo au hambuk naa, sama leo nggadi fo hatahori mana maue-osa simbo a leo. Tehuu mete ma au tao ue-osa ia nahuu Lamatuak ndia nadenu au, naa laen. Ana namahere au fo anea Ndia bua-ba'u mabelin nara.
46009018	Dadi mete ma talo naa, au seseba-babaeng hata? Au ta parluu simbo nggadi! Au tui-bengga Lamatuak Hara Lii Malolen, ma ta oke hata-hata. Naa, ndia tao nala au ameda dai. Ma nemeda daik naa, sama leo au seseba-babaen. Dadi leo mae au aena haak mata-matak sama leo hatahori uen tui-bengga Hara Lii Malole naa, tehuu au mesa ngga ta nau pake basa au haak lala'eng.
46009019	Au ia, hatahori nekembo'ik fo mana naue-osa tungga au hihiing. Hatahorir ta raena haak fo raonda au tao ia, do tao naa. Leo mae talo naa, tehuu au tao aong sama leo ata-dato fo basa hatahorir raena haak raonda au. No dalak naa, au bisa tulun hatahori no'un lenak, fo ara rakatataka tungga Manetualain.
46009020	Dadi mete ma au akabua ua hatahori Yahudi, na, au tao aong leo hatahori Yahudi, fo tulu-fali hatahori Yahudir ralela Lamatuak. Mete ma au akabua ua hatahori mana to'u rahere Manetualain Hohoro-lalanen, na, au tao tungga Manetualain Hohoro-lalanen fo au oo bisa tulu-fali sara fo ralela Lamatuak boe, (leo mae au bubuluk ena ae, tao tungga Hohoro-lalanek naa, ta bisa tao nala au malole ua Lamatuak).
46009021	Mete ma au akabua ua hatahori fo ta mana bubuluk Manetualain Hohoro-lalanen, au dadi sama leo sara fo nuni ua sara reni Lamatuak reu. (Au ta akambo'ik Manetualain Hohoro-lalanen fo Ana nakondan tungga ba'i Musa, tehuu hatematak ia au leo-la'o tungga Karistus Hohoro-lalanen.)
46009022	Soa-neu hatahori fo dalen ta matea, au tao aong sama leo au daleng oo ta matea boe, fo au bisa kokoe sara reni Manetualain reu. Soa-neu basa hatahorir, au tao aong sama leo sara, mita fo talo bee oo au bisa tulun tao asoi-asoda hatahori ketuk boe.
46009023	Au tao basa dede'ak kara iar, mita fo basa hatahorir bisa ramahere Lamatuak Hara Lii Malolen. No dalak naa, ai bisa hambu baba'ek nai basa hata fo neulauk fo Lamatuak hii feen neu ai.
46009024	Au fee lololek numa nekesese'uk nelaik mai. Hatahori no'uk ka tungga nelaik, tehuu mana hambu joara kaesan, kada hatahori esak ka. Dadi o muste malaik tao tetebe fo dadi joara soa-neu Lamatuak.
46009025	Basa hatahorir fo mana tungga nekesese'uk muste tao tebe-tebe nakandoo tungga kada hata fo ndia mesen nenorin, hetu? Ara raue-osa fafandek lima-ein nara talo naa, fo hambu kada solangga joara fo neu ko male-kale henin. Tehuu mete ma ita, na, ita taue-osa fo hambu seseba-babaek mana nakatataka losa doon naa neu.
46009026	Dadi au ta alaik sadi ndaa. Tehuu au aote tebe-tebe fo alaik ndoo fido-fidok losa too. Mete ma akasasamak au ua mana matutuk, na, au ta tutu anin, tehuu au tutu la'en.
46009027	Au tao tingga-tingga atetu basa nenori-nefadak ma anori no tebe-tebe fo au bisa akatataka. Huu ta malole, mete ma au afada hatahori laen la'e-neu Manetualain, naa te au mesa ngga lena-langga hohoro-lalanek, boe ma Lamatuak le'a heni au numa nekesese'uk mai.
46010001	Toranoo susue nggara ein! Ei boso lilii-ndondou heni tutui lele uluk kara, neu ita bei-ba'in nara ruma mamana nees. Manetualain natudu dalak neu basa sara, pake soso'ak mana la'ok nakahuluk nesik matan nara. Ana tada ba'e tasi oe, de noo sara resik naa, losa ara kalua reni tasi serik reu ro sodak.
46010002	Soso'ak naa ma tasi naa, dadi reu lololek esa. Ita bei-ba'in nara ramahere ba'i Musa fo nakalala'ok kasa, de ara tungga soso'ak naa, ma nok bali dudi reni tasi oe dale reu sama-sama roon. Naa, sama leo ita hambu sarani fo natudu nae, ita tamahere neu Karistus, de ita dadi teu Ndia hatahorin ma nenene neu Ndia.
46010003	Ita bei-ba'in basa sara ra'a nana'ak fo Manetualain Dula-dalen sadia fee sara.
46010004	Ma basa sara rinu oe fo Manetualain Dula-dalen sadia fee sara rinu. Oe fo ara rinuk naa, kalua numa batu mo'ok fo Manetualain Dula-dalen natudu neu sara. Ara bee reu a mesan, na, batu naa hambun memak kana ena. Batu naa, ndia Karistus.
46010005	Tehuu Manetualain ta hii hatahori no'uk kara tatao-nono'in. Neu ara la'ok ndule mamana nees mana loa naa, na, hambu no'uk ka mate numa naa. Dadi ara ratoi sira hatahorin nara rai mamanak no'uk ka.
46010006	Basa naar dadi fo fee netuduk, naa fo ita boso hihiik ka tao manggarauk sama leo sara.
46010007	Boso songgo-tanggu, sama leo sira ketuk. Nai Manetualain Susura Malalaon neni surak nae, “Hatahori Isra'el iar ranggatuuk ra'a-rinu rame-rame numa patong sapi ana matan. Basa boe ma ara mulai songgo-tanggu.”
46010008	Ita boso la'ok sala to hatahori fo ta ita sao toun do ita sao inan. Huu fai maneuk kara, ara hohongge talo naa, de hambu hatahori 23.000 mate nai kada faik esa dalen.
46010009	Ita boso soba-soba tao manggarauk mata-matak kara dei, fo sangga bubuluk tae, Karistus nae hukun ita, do taa. Huu hatahori Isra'el asa ketuk rae soba Manetualain talo naa, boe ma Ana haitua fee mengge karasok no'un seli mai kiki rakamate sara.
46010010	Ita oo boso unggu-remu boe. Sira ketuk kada unggu-remu rakandoo, basa boe ma Manetualain nadenu atan esa numa nusa tetuk do inggu temak mai, fo nakanisa sara.
46010011	Dede'ak naa la'e-ndaa hatahori Isra'el asa, fo dadi netuduk soa-neu ita. Ara surak basa sara ena, fo ita bisa tanori ma boso tao tungga sira sala-singgon nara. Huu dae-bafok fai mate'en deka-deka mai ena.
46010012	Masanenedak, ee! Hatematak ia, o du'a mae, o bisa makatataka mahere ena. Tehuu o muste besa-besa, fo boso tuda.
46010013	Tungga-tungga o mameda hihiik ka tao manggarauk, masaneda te hatahori laen oo, rameda rita soba-douk leo naak ena boe. O bisa mamahere neu Manetualain, huu Ana tao natetu hata fo Ana kokolak. Ana ta fee lelak fo hambu mala soba-douk, lena heni hata fo o bisa makatataka malan. Tungga-tungga o hambu mala soba-douk talo naa, na, Ana fee dala sasaik neu o. Ana nau tao o mabe'i makatataka fo o boso tuda.
46010014	De toranoo susue nggara ein! Mete ma hatahorir rae soba rakasetik ei fo do'or neu sosonggok kara, na, malai heok numa naa mai leo! Boso bei maeok bali!
46010015	Au kokolak mbali ei fo bei madudu'a naruk. Ei mesa ngga muste timba-tai fo bubuluk hata fo au ae kokolak naa, tetebes.
46010016	Du'a sudik dede'ak ia: mete ma ita takabua fo ta'a nai Lamatuak mein, boe ma ha'i tala nggalas naa fo toke makasi neun, basa de ita tinu numa nggalas naa mai, naa sosoa-ndandaan nae, ita takaesa to Karistus. Neu Ana mbo'a heni daan fo mate, naa nok bali ita oo, mate tungga boe. Mete ma ita fifi'i ba'e roti naa, fo ita ta'a, naa sosoa-ndandaan sama, ndia ita takaesa to Karistus. Dadi neu Ana mate, naa nok bali ita oo mate tungga boe.
46010017	Ita basa ngga ha'i tala baba'ek numa roti balok esa mai. Dadi basan mana ha'i baba'ek numa roti esa naa mai, sama leo ita takaesa dadi teu ao-inak esa, leo mae ita hatahori no'uk ka.
46010018	Du'a sudik hatahori Isra'el lele uluk kara. Neu ara hala banda nai mei tunu-hotuk lain fo rakaluku-rakatele neu Manetualain, malangga anggama mana halak naa, ndia hambu na'a mbaan. Naa sosoa-ndandaan, ara rakaesa ro Manetualain, ma ara oo rakaesa ro hatahori mana neni banda naa, fo taon neu tunu-hotuk boe.
46010019	Neu faik hatahori ta mana malela Manetualain nae neni fefeen neu sira bua sosonggon, naa ta naena sosoak hata esa boe na. Huu bua sosonggok naa, kada patong mates a mesan. Tehuu neu hatahori hala banda dadi neu tunu-hotuk fee sira bua sosonggon nara, ara songgo-tanggu neu dula-dale manggarauk kara. Ara ta rakaluku-rakatele neu Manetualain. Dadi au ta nau ei makaesa mia dula-dale manggarauk leo naak.
46010021	Ei mana makaesa mia Lamatuak, nahuu minu numa nggalas manai Lamatuak mein mai, na, ei ta bole miu babalik mia dula-dale manggarauk kara, ma minu numa sira nggalan mai, neu hatahori songgo-tanggu sara. Naa sosoa-ndandaan nae, ei makaesa mia dula-dale manggarauk kara. Leo naak oo ei mi'a nai Lamatuak mein, ei ta bole tungga mi'a nai sira mein boe. Naa sosoa-ndandaan nae, ei makaesa mia dula-dale manggarauk kara! Nggoa bebek kara ein, ee!
46010022	Ei du'a talo bee? Nau tao ita Lamatuan horo mbala, do? Manggata'ak, naa! Fama te ei du'a mae ei barakain lena heni Ndia, do?
46010023	Fama te ei mae, “Au ae tao hata a mesan, bole. Huu, naa au haak.” Tebe! Tehuu masaneda te, ta basa dede'ak kara raa, reni malole soa-neu o. Ma ta basa dede'ak kara bisa tulun tao ratea o dalem.
46010024	Boso kada sangga nanalak soa-neu o ao heli-helim. Malole lenak, sangga nanalak soa-neu hatahori laen boe.
46010025	Dadi talo ia: mete ma hasa mbaa nai pasar, na, mu'a leo. Hae matane bali, “Ia mbaa sosonggok, do?” Do, du'a mae, “Au bole u'a mbaa ia, do taa?”
46010026	Huu nai Manetualain Susura Malalaon neni surak nae, “Dae-bafok no basa oe-isin lala'en, ita Lamatuan enan.”
46010027	Mete ma hambu hatahori bei ta namahere neu Manetualain nae, “Mai mu'a nai uma!” Mete ma ei mae miu, na, miu leo, ma mi'a basa hata fo ara fee ei. Hae matane mae, “Au bole u'a ia, do taa?”
46010028	(Tehuu mete ma hambu hatahori mai nakukutuk nae, “Boso mu'a ia, te ia mbaa sosonggok,” malole lenak o hae mu'a. O muste tao matak neu hatahori fo mana mai nafada naa, huu ana du'a nae, o mu'a, na, naa sala.
46010029	Dudu'a matalolole tungga hatahori naa dudu'an, fo ta bole mu'a. Boso du'a kada malole soa-neu o ao heli-helim.) Naa te au bole tao tungga au hihiing. Tehuu mete ma hatahori laen tao dede'ak esa, ma ana du'a ta malole, na, hata de au oo ta hambu lelak fo tao tungga au hihiing boe, nahuu kada dede'ak naa ta malole soa-neu hatahori naa?
46010030	Mete ma au oke makasi neu Manetualain, de au u'a, na, hata de hatahorir kokolak rakatutudak au?
46010031	Dadi ei mae mi'a do, minu do, tao hata a mesan, na, tao basa-basan fo ei matudu Manetualain nade malolen.
46010032	Boso makasususak hatahori Yahudir, do, hatahori ta Yahudir, do, Manetualain hatahori kamaheren nara.
46010033	Tao sama leo au ia. Huu au soba-soba tao amahoko basa sara, nai basa dede'ak kara. Au ta kada soba tao hata fo malole soa-neu au mesa ngga. Tehuu au soba tao hata fo malole soa-neu basa sara fo ara oo hambu masoi-masodak boe.
46011001	Ei ha'i netuduk numa au mai, ma tao tungga au leleo-lala'ong. Huu au ha'i netuduk numa Karistus mai, ma tao tunggan.
46011002	Au koa ei nahuu talo bee oo, ei masaneda neu au taa-taa boe. Ma basa dede'ak fo au anorik soa-neu ei, ei bei tao tunggan. Lolen sudi selik kana!
46011003	Tehuu hambu dede'ak esa fo au nau fee nesenedak neu ei talo ia: boso lilii-ndondou ei dadadin numa bee mai. Touk kamaherek esa-esak naoka nai Karistus fo dadi neu ndia malanggan. Inak dadadin numa touk mai. Ma Karistus numa Manetualain mai.
46011004	Touk boso mboti langgan neu ana hule-haradoi, do, neu ana nafada Lamatuak hara hehelun. Huu, naa sama leo ana nakamamaek Karistus, nahuu ana ta fee hada-horomatak tungga ita si'en.
46011005	Tehuu inak muste mboti langgan neu ana hule-haradoi, do, neu ana nafada Lamatuak hara hehelun. Huu mete ma taa, na, naa sama leo ana nakamamaek ndia saon, nahuu ana ta fee hada-horomatak sama leo ita si'en. Ma ana oo nakamamaek ndia ao heli-helin, sama leo mete ma inak nggeu namboli langgan boe.
46011006	Mete ma hambu inak ta nau mboti langgan fo dadi tanda nae, ana ta fee hada-horomatak neu saon, na, malole lenak ana nggute keke'u ndia langga bulun. Tehuu mete ma nameda langga mbolin naa nakamamaek kana, malole lenak ana mboti langgan leo.
46011007	Soba du'a sudik kana talo ia: touk hae mboti langgan, huu Manetualain adu touk tungga Ndia mata-aon. Huu naa de touk dadi buna-boak fo natudu Manetualain ta neni babanggan. Ma inak oo dadi buna-boak fo natudu touk ta hoho'an boe.
46011008	Neu Manetualain adu dae-bafok ia, Ana ta adu touk numa inak mai. Tehuu Ana adu inak numa touk mai.
46011009	Ma Ana ta adu touk fee inak. Tehuu Ana adu inak fee touk.
46011010	Dadi malole lenak inak mboti langgan, fo hatahori bubuluk rae, ana pake ndia haak fo hule-haradoi ma nafada Lamatuak hara hehelun, tungga ndoon. Ata numa nusa tetuk do inggu temak mai oo bubuluk talo naa boe.
46011011	Tehuu mete ma ara rakaesa ro Lamatuak, inak ma touk ta rambariik mesa kasa.
46011012	Makasososan, Manetualain adu inak numa touk mai. Tehuu basa naa, inak bonggi nala touk. Ma Manetualain ndia adu fo basa-basan dadi.
46011013	Ei du'a sudik kana! Mete ma inak hule-haradoi neu Manetualain, ma ta mboti langgan, na, tungga ei, naa malole, do taa?
46011014	Tungga ei hadam nai kota Korentus, mete ma touk langga bulun manaru, naa nakamamaek kana, do?
46011015	Tehuu mete ma inak langga bulun manaru, naa lolen sudi selik kana, hetu? Lamatuak feen langga bulu naruk fo mboti nala langgan. Naa, ndia ndaa.
46011016	Tehuu mete ma hambu ketuk rareresi rakandoo la'e-neu dede'ak ia, masanenedak te ia ndia dadi neu ai si'em ena numa ai fo dadi malanggan ma numa saranik kara mai.
46011017	Hatematak ia, au ae kokolak dede'ak esa bali. Nai dede'ak ia, au ta bisa koa ei. Neu ei bei makabua, ei ta tao tungga hata fo ndoos, tehuu ei boe mamue-anggik bali.
46011018	Makasososan, au amanene rae, neu ei makabua tao ibadat, ei mabingga-ba'ek. Numa au amanene tutuik la'e-neu ei nebingga-ba'em naa mai, neu ko hambu dede'ak ketuk tetebes.
46011019	(Memak, huu no ei tao esa-esak nekebubuan do nekebonggo-bonggon naa, neu ko neni nitak see ndia tebe-tebe namanene neu ita Lamatuan ma see ndia ta nau nenene neun.)
46011020	Neu ei hatahori saranik makabua fo mi'a nai Lamatuak mein, ei muste masaneda neu Lamatuak Yesus. Naa, ndia ndaa. Tehuu ei ta tao talo naa.
46011021	Buktin, ndia neu ei manggatuuk mi'a, hambu ketuk ta rahani hatahori laen, hambu ketuk ra'a no bare-na'on ma hambu laen bali, rinu mafuk. Losa hatahori laen ta hambu baba'ek, de ara ndoe.
46011022	Talo bee ia!? Ei ta maena uma heli-helik fo mi'a-minu nai naa, do? Do, ei mae makalulutu Manetualain hatahori saranin nade malolen? Do, ei nau makamamaek hatahori mana to'a taak kara? Ei nau au kokolak talo bee? Ei nau au koa ei nai dede'ak ia, do? Boso mamahena!
46011023	Lamatuak Yesus mesa kana ndia nafada memak dede'ak ia neu au, ma au loo liman bali neu ei. Nae, neu hatahorir rahehere rala fo rae tao risa Ndia, le'odaen naa Ana ha'i nala roti balok esa.
46011024	De Ana hule-haradoi noke makasi neu Manetualain. Boe ma nafada ana nunin nara nae, “Mi'a roti ia. Ia Au ao-mbaang. Neu ko ara rakalulutu Au ao-mbaang fee ei. Dadi ei muste mi'a roti ia fo masaneda neu Au.”
46011025	Neu ara ra'a basa ena, Ana oo tao sama neu nggalas oe anggor boe nae, “Oe anggor ia, sosoa-ndandaan ndia: Manetualain nau ndara fangga hehelu-bartaa beuk no ei. Ma Au muste mbo'a heni Au daang losa Au mate dei, dei fo hehelu-bartaak naa bisa dadi. De tungga-tungga ei minu oe anggor talo ia, na, ei muste masaneda neu Au mamateng.”
46011026	Tungga-tungga ei manggatuuk mi'a roti talo ia, ma minu numa nggalas talo ia, losa Lamatuak fali mai, naa sama leo ei tui seluk la'e-neu Ndia mamaten.
46011027	Huu naa de, mete ma hambu hatahori na'a roti naa, ma ninu numa nggalas naa mai, fo nasaneda neu ita Lamatuan, tehuu dalen ta ndoos, neu ko Manetualain fee hukun neun. Roti ma oe anggor naa, ndia Lamatuak Yesus ao-mbaan ma daan. Dadi mete ma hatahori dalen ta ndoos, na, ta nandaa ana na'a-ninu nai naa, huu naa kada nakadadaek Lamatuak Yesus.
46011028	Malole lenak, hatahori esa-esak parisa ndia dale heli-helin dei. Basa, mete ma namahere tebe-tebe ndia dalen ndoos, dei fo ana bisa na'a roti naa, ma ninu oe anggor naa.
46011029	Tehuu hambu hatahorir ra'a ma rinu ro dalen nara ta neulauk. Huu ara du'a rae, “Yesus mamaten naa, ta naena sosoa-ndandaak hata esa boe na. Yesus ao-mbaan ta naena sosoa-ndandaak soa-neu au.” Hatahori leo naak kara, mesa kasa lemba-rasaa sosoen, nahuu neu ko ara hambu huku-dokik.
46011030	Huu naa de, nai ei taladam mara naa, hambu ketuk mana sota-na'uk kara, hambu ketuk kamahedik kara, ma hambu ketuk fo mates sara ena.
46011031	Tehuu mete ma ita parisa tatalolole ita dalen dei, huku-dokik ta la'e nala ita talo naa.
46011032	Mete ma ita Lamatuan hukun ita, Ana tao talo naa, fo nanori ita tungga dalak fo ndoos. Ana ta nau huku-dokik la'e ita, ma neu ko takalulutu sama-sama to basa hatahorir marai dae-bafok ia.
46011033	Dadi toranoo susue nggara ein! Mete ma ei makabua fo mi'a nai Lamatuak mein, na, esa muste nahani esa.
46011034	Mete ma hambu ketuk ndoe ralan seli, na, malole lenak ra'a rala faa nai uma dei. Basa dei fo, mete ma ei makabua sama-sama, na, huku-dokik boso la'e nala ei. La'e-neu dede'ak laen nara fo ei matanek naa, neu ko au uni naa neti, dei fo au koladun.
46012001	Toranoo susue nggara ein! Au nau fo ei malela la'e-neu koasa naa ma babanggi-baba'ek fo Lamatuak Dula-dalen feen fo ita pake.
46012002	Ei bubuluk ena mae, neu ei bei ta dadi Lamatuak hatahorin nara, ei kada songgo-tanggu buas hara taak. Ei tungga no poke-mbakek neu sara.
46012003	Huu naa de au nau fo ei malela mae, ta bisa dadi hambu hatahori fo mana nakaesa no Manetualain Dula-dale Malalaon nae, “Neketook neu Yesus naa!” Ma ta bisa dadi hambu hatahori fo ta mana nakaesa no Manetualain Dula-dale Malalaon nae, “Yesus naa, au Lamatuang fo naena haak parenda au!”
46012004	Manetualain Dula-dalen fee hatahori esa-esak no ndia babanggi-baba'en fo ara rakalala'ok sira esa-esak uen. Tehuu basa babanggi-baba'ek kara ruma Dula-dalek esa mai.
46012005	Hatahorir hambu babanggi-baba'e mata-matak kara fo raono-lalau hatahorir, tehuu basa sara ramanene numa kada Lamatuak esak ka mai.
46012006	Hatahori hambu ues mata-matak kara fo rakalala'ok Lamatuak ue-osan, tehuu kada Manetualain ndia tulun asa fo rakalala'ok basa ues sara raa lala'en.
46012007	Manetualain natudu Ndia Dula-dalen neu hatahori esa-esak leleo-lala'on no dalak mana fe'ek kara. De basa sara raua-ranale sama-sama fo esa bisa tulu-fali esa.
46012008	Ana fee babanggi-baba'ek numa Ndia Dula-dalen koasan mai neu Ndia hatahorin nara. Ketuk simbo koasa dudu'a naruk fo bisa ralela fee nenori-nefada mandaak tungga Lamatuak hihii-nanaun. Ketuk simbo koasa malelak no mandaik fo nafada la'e-neu Lamatuak fo ara ralela no ledo-ledo.
46012009	Ketuk bali simbo koasa nemeheherek matea neu Manetualain, nahuu ara rakaesa ratalolole ro Ndia Dula-dalen. Ketuk bali simbo koasa fo tao rahai hatahori kamahedik.
46012010	Ketuk bali simbo koasa tao tanda heran mata-matak kara fo ratudu Manetualain ta neni babanggan. Ketuk bali simbo koasa rambarani kokolak fo rafada Lamatuak hara hehelun no matetu-mandaik neu Ndia hatahorin nara. Ketuk bali simbo koasa dudu'a-a'afi neulauk fo bubuluk dula-dalek bee ndia numa Manetualain mai ma bee ndia taa. Ketuk bali simbo koasa de'a-de'a kola-kola fo bisa kokolak pake dede'ak mata-matak kara tungga Dula-dalek hihiin. Ketuk bali simbo koasa fo bisa rafada dede'ak kara raa sosoa-ndandaan hata.
46012011	Tehuu kada Dula-dalek esa ndia taon fo basa sara bisa tao ues sara raa. Ana fee hatahori esa-esak fo ara rabe'i raue-osa tungga Dula-dalek hihii-nanaun.
46012012	Au nau akasasamak hatahori fo mana hambu babanggi-baba'ek kara raa no hatahori ao-inak esa. Ao-inak naa, naena baba'en mata-matak kara. Tehuu baba'ek mata-matak kara raa, rakaesa dadi neu ao-inak esak ka. Naa, sama leo Karistus hatahorin nara.
46012013	Kada Dula-dalek esa ndia nakaesa ita basa ngga. Huu naa de, neu ita hambu sarani, ita dadi sama leo hatahori nusak esa. Leo mae ita hatahori Yahudir, do hatahori ta Yahudir, ata-dato, do hatahori nekembo'ik, Manetualain fee ita basa ngga Dula-dalek esak ka. Naa, sama leo ita basa ngga tinu oe mana neni masodak, numa oe matak esak ka mai.
46012014	Memak ao-inak ta numa kada baba'ek esak ka mai. Ndia naa, dadi numa baba'ek no'uk ka mai.
46012015	Leo o eim nae, “Au ia, ta limak. Dadi au ta dadi baba'ek numa o ao-inam mai.” Leo mae ana kokolak talo naa, tehuu ndia bei baba'ek numa o ao-inam mai. Tebe, hetu?
46012016	Mete ma o ndi'i doom nae, “Au ia, ta mata boak. Dadi au ta dadi baba'ek numa o ao-inam mai.” Leo mae ana kokolak talo naa, tehuu ndia bei baba'ek numa o ao-inam mai.
46012017	Dudu'a dei! Mete ma o ao-inam dadi kada mata boak esak ka, talo bee de o bisa mamanene? Mete ma o ao-inam dadi kada ndi'i dook esak ka, talo bee de o bisa hae mala book?
46012018	Tehuu ei bubuluk ena, Manetualain tao nala ita sama leo ao-inak esa, ma Ana koladu baba'ek mata-matak tungga Ndia hihiin.
46012019	Mete ma ita ao-inan dadi neu kada baba'ek esa, na, naden ta ‘ao-inak’ ena bali, hetu?
46012020	Tehuu ndondoon ndia, ita ao-inan baba'en mata-matak. Naa, ndia taon dadi neu ao-ina katemak esa.
46012021	Hatahori mata boan ta bisa nakaloloek hatahori naa liman nae, “Au ta to'a o!” Ma hatahori langgan ta bisa nafada hatahori naa ein nae, “Au ta to'a o!”
46012022	Ndondoon ndia, hambu ao-inak baba'en fo ita du'a tae ta barakaik ma nenenin taa, tehuu ita bei to'a sara.
46012023	Hambu baba'ek fo ita du'a tae sosoan kada ba'u anak ka, tehuu ita bei takaboi tatalolole sara. Ma hambu baba'ek fo ita mae tatudu sara, de ita tatana tatalolole sara.
46012024	Tehuu mete ma baba'ek fo ta tao nakamamaek ita, ita ta tao hata-hata mbali sara. Manetualain nakabubua nala basa baba'ek kara fo taon dadi ao-inak esa. De Ana heti fo baba'ek bee ita du'a tae nenenin taa, ita oo takaboi tatalolole sara boe,
46012025	huu Ana ta hii ita ao-inan neni bingga-ba'ek. Ana nau fo basa baba'ek, esa susuri-memete esa.
46012026	Mete ma baba'ek esa hambu susa-sonak, na, basa sara oo rameda boe. Mete ma esa simbo hada-horomatak, na, basa sara oo ramahoko tungga boe.
46012027	Soa-neu ei oo leo naak boe. Huu ei sama leo Karistus ao-inan katematuan. Hatahori kamaherek esa-esak dadi sama leo baba'ek esa numa Karistus ao-inan mai.
46012028	Nai hatahori kamaherek kara taladan, Manetualain fee koasa fo tao ues mata-matak kara. Kaesan, Ana nadenu hatahori ketuk reu rafada Ndia hara hehelun. Kaduan, Ana pake hatahori ketuk dadi reu Ndia mana to'u dede'an. Katelun, Ana tao hatahori ketuk ralela ranori hatahorir la'e-neu Ndia. Ma Ana fee koasa neu hatahori ketuk fo bisa tao tanda heran mata-matak kara fo ratudu Ndia ta neni babanggan. Ketuk bali hambu koasa fo rahai hatahori kamahedik. Ketuk bali hambu babanggi-baba'ek fo tulu-fali hatahorir. Ketuk bali hambu babanggi-baba'ek fo bisa koladu hatahorir fo raue-osa sama-sama no malole. Ma Ana fee koasa neu hatahori ketuk bali fo ara bisa kokolak pake dede'ak mata-matak kara.
46012029	Ei dudu'am talo bee? Manetualain nadenu basa hatahorir fo la'ok reu tui-bengga Ndia hara hehelun, do? Taa. Ana tao basa hatahorir dadi reu Ndia mana to'u dede'an, do? Taa. Ana tao basa hatahorir ralela ranori, do? Taa. Ana fee koasa neu basa hatahorir fo bisa tao tanda heran, do? Taa.
46012030	Ana fee koasa neu basa hatahorir fo rahai hatahori kamahedik, do? Taa. Ana tao basa hatahorir bisa kokolak pake dede'ak mata-matak kara, do? Taa. Ana tao basa hatahorir bisa rafada dede'ak kara raa sosoa-ndandaan, do? Taa.
46012031	Ei muste mahani a ma nau simbok fo pake babanggi-baba'ek fo nanalan lenak soa-neu hatahori no'uk kara. Leo mae talo naa, tehuu au bei nau atudu soa-neu ei eno-dalak neulaun lenak.
46013001	Leo au bisa kokolak pake basa dede'ak mata-matak kara, hatahori dae-bafok dede'an do, Manetualain atan numa nusa tetuk do inggu temak mai dede'an do, tehuu au ta aena susue-lalaik faa boe na, ndia nanalan hata? Au kokolang naa, kada rouk, sama leo meko fo kada nalii dolo-dolo, do darom fo nalii nduka-nduka a mesan.
46013002	Leo au aena babanggi-baba'ek ambarani kokolak fo afada Lamatuak hara hehelun no matetu-mandaik neu Ndia hatahorin, ma au bubuluk basa hata fo bei nemeninok, ma au alela basa hata fo hatahori malelak kara bubuluk, do mete ma au nemehereng neu Lamatuak matea, losa au bisa lali heni letek kara, tehuu au ta aena susue-lalaik faa boe na, ndia sosoan hata? Au tataong naa, ta naena sosoak hata-hata.
46013003	Mete ma au se'o heni basa au hata-hetong, boe ma ba'e heni basa doin nara fo ahao hatahori mana to'a taak kara, do loo lima au ao-mbaang dadi neu tunu-hotuk, tehuu au ta aena susue-lalaik faa boe na, ndia sosoan hata? Au oo ta bisa akadedemak aong boe. Naa kada hie-hie a mesan! Nanalan taa.
46013004	Huu susue-lalaik naa, neulauk. Susue-lalaik naa, dale naruk ta mana namanasa lai-laik. Susue-lalaik naa, ta mana horo mbalak. Susue-lalaik naa, ta mana nakadedema aok. Susue-lalaik naa, ta mana koa aok.
46013005	Susue-lalaik naa, banggana'uk taa-taa. Susue-lalaik naa, ta nau mesa kana senggi. Susue-lalaik naa, ta namanasa ra'u-ra'u. Susue-lalaik naa, ta nambeda dalek.
46013006	Susue-lalaik naa, namahoko no hata fo ndoos, ma ta hii hata fo mbeu seserik.
46013007	Susue-lalaik naa, nabe'i lenggu-barak. Susue-lalaik naa, namahere nakandoo. Susue-lalaik naa, namahena nakandoo. Susue-lalaik naa, nakatataka nakandoo.
46013008	Susue-lalaik naa, ta nalela hahaek. Tehuu hata fo Manetualain mana to'u dede'an nara rafada naa, doo-doo te ta parluu ena bali. Mete ma hatahori kokolak pake dede'ak mata-matak kara, doo-doo boe te ta parluu ena bali. Mete ma hata fo hatahori malelak kara bubuluk, doo-doo te ta hambu sosoan bali.
46013009	Hatematak ia, ita talela kada ba'u anak ka. Mete ma ita dadi teu Manetualain mana to'u dede'an, ita tafada kada hata fo bei ta matetu-mandaik.
46013010	Tehuu losa fain, neu ko basa-basan dadi matetu-mandaik. Faik naa, basa hata fo ta matetu-mandaik oo, ta raena sosoan bali boe.
46013011	Ha'i netuduk talo ia: neu au bei kadi'i ana, au kokolak sama leo kakana anar rasi'e kokolak. Au oo dudu'a sama leo kakana ana rasi'e dudu'ak boe. Tehuu hatematak ia, au amo'o ena. Huu naa de au hihiru-heheong ta sama leo kakana ana bali.
46013012	Netuduk laen bali: hatematak ia, ita bisa mete-tita faa, tehuu bei ta manggaledok sama leo mete pake titiro makalulutuk. Tehuu doo-doo, neu ko basa-basan dadi manggaledok. Ita mete-tita sama leo hambun tetar nai ita idu-matan. Hatematak ia, au alela kada ba'u anak. Tehuu doo-doo, neu ko au bisa alela basa-basan, sama leo Manetualain nalela basa-basan la'e-neu au aong.
46013013	Dadi hatematak ia, hambu dede'ak telu ndia ita muste tao tunggan takandoo. Ndia: ita muste tamahere takandoo neu Lamatuak; ita muste tamahena takandoo tae, neu ko Ana koladu basa-basan dadi malole; ma ita muste tasue-lai takandoo. Numa dede'a kateluk kara iar mai, susue-lalaik, ndia nenenin lenak. Huu susue-lalaik ndia lolen lena heni basa-basan.
46014001	Maote tebe-tebe fo masue-laik nai basa dede'ak kara. Ta hambu dede'ak laen nenenin lenak bali. Ma sangga dalak fo Manetualain Dula-dalen fee ei koasa ma babanggi-baba'ek fo ei bisa tao hata fo neulauk kara. Ma lolen ndia, mete ma ei hambu babanggi-baba'ek fo mafada Manetualain hara hehelun.
46014002	Mete ma hatahori hambu babanggi-baba'ek numa Manetualain Dula-dalen koasan mai fo bisa kokolak pake dede'ak laen, de nafada dede'ak bei ta manggaledok. Ana ta kokolak no hatahori laen, tehuu ana kokolak no kada Manetualain mesa kana. Ta hambu hatahorir fo mana rakabua rai naa, ndia ralela hatahori naa kokolan.
46014003	Tehuu mete ma hatahori naena babanggi-baba'ek fo nafada Manetualain hara hehelun naa, na, ana fee hara heheluk neu basa hatahorir marai naar. Ana fofo'a hatahorir nemeheheren nara reu Manetualain, natetea dalen nara, ma kokoe-nanasi hatahori mana susa-sonak kara.
46014004	Hatahori fo mana kokolak pake dede'ak laen, ana natetea kada ndia ao heli-helin. Tehuu hatahori fo mana kokolak nafada Manetualain hara hehelun naa, ana natetea basa hatahorir fo mana rakabuak, fo saranik katematuan boe ratea lenak bali.
46014005	Au hihiing fo ei basa ngga bisa kokolak pake dede'ak laen. Tehuu au hihiing lenak fo ei bisa kokolak mafada Manetualain hara hehelun. Huu hatahori fo mana kokolak nafada Manetualain hara hehelun naa, sosoan lenak numa hatahori fo kada kokolak pake dede'ak laen mai. Mete ma kokolak pake dede'ak laen, naa oo malole boe, sadi hambu hatahori mana bisa nafada dede'ak naa sosoa-ndandaan. No dalak naa, hara heheluk naa bisa tao natetea lenak basa hatahorir marai saranik dale, fo ara bisa ralela.
46014006	Toranoo susue nggara ein! Dudu'a sudik dede'ak ia. Leo au mai nai ei, boe ma au kokolak pake dede'ak fo ei ta malela sana, na, ei hambu nanalan hata? Ta hambu, hetu? Tehuu mete ma au kokolak soa-neu ei, malole lenak mete ma au afada Manetualain hihii-nanaun. Malole lenak au buka dede'ak fo fai bakahulun bei ta manggaledok. Malole lenak au tulun ei fo bubuluk dede'ak no neulaun lenak bali. Malole lenak au fee nesenedak la'e-neu Manetualain Dede'a-kokolan. Malole lenak au anori ei. Naa, dei fo naena sosoak soa-neu ei, hetu?
46014007	Leo naak oo no bua kaliik kara boe. Sira ta horis, tehuu ara tao liik mata-matak kara. Pake suling do, sasandu do, nggitar do, mete ma ndia not ta nggatin, neu ko hatahori ta bisa bubuluk ana nakaminak sosodak bee, hetu?
46014008	Mete ma to'ik liin ta nambaree, talo bee fo soldadur bisa bubuluk ana fee tanda fo rahehere reu ratati? Ta bisa, hetu?
46014009	Leo naak oo soa-neu ei boe. Mete ma ei kokolak pake dede'ak laen do pake dede'ak fo hatahori ta bisa ralela no manggaledok, naa sama leo kada ei kokolak mia anin. Kada hie-hie a mesan, huu hatahorir ta bisa humu rala o dede'a-kokolam sosoa-ndandaan!
46014010	Hambu dede'ak mata-matak no'uk ka nai dae-bafok ia. Dede'ak esa-esak no ndia sosoa-ndandaa heli-helin.
46014011	Tehuu mete ma au ta bubuluk hatahori laen dede'an, naa ta naena sosoa-ndandaak hata-hata soa-neu au. Au ta alela sira, ma sira oo ta ralela au boe. Ai esa no esa, dadi neu hatahori fe'ek.
46014012	Leo naak oo neu ei boe. Ei nau hambu koasa ma babanggi-baba'ek numa Manetualain mai. Naa malole. Tehuu lolen lenak, ei maote tebe-tebe fo hambu koasa ma babanggi-baba'ek fo ei bisa paken tulu-fali tao matetea hatahori kamaherek no'uk kara!
46014013	Dadi hatahori fo mana kokolak pake dede'ak laen, malole lenak ana hule-haradoi noke fo Manetualain oo feen babanggi-baba'ek, mita fo bisa nafada dede'ak laen naa sosoa-ndandaan boe.
46014014	Mete ma au hule-haradoi pake dede'ak laen, au hule-haradoi pake au daleng, tehuu au ta alela au kokolak hata.
46014015	Dadi lolen ndia, au tao talo bee? Au pake dua sara, tehuu esa-esak no ndia fain. Au nau hule-haradoi pake dede'ak laen fo Manetualain Dula-dalen feen nai au daleng. Ma au oo nau hule-haradoi pake dede'a de'ek fo au alelan boe. Au nau soda sosodak kokoa-kikiok neu Manetualain pake dede'ak laen fo Manetualain Dula-dalen feen nai au daleng. Ma au oo bisa soda pake dede'a de'ek fo au alelan boe.
46014016	Mete ma o so'uk kokoa-kikiok no tebe-tebe neu Manetualain pake dede'ak laen, ma hambu hatahori numa naa, tehuu ta nalela dede'ak kara raa, talo bee fo ana bisa dalek esa no o? Neu o moke makasi neu Manetualain pake dede'ak laen, talo bee de ana bisa nakaheik neu o nae, “Tebe, naa!” Ta bisa, hetu? Huu ana ta nalela o dede'a-kokolam naa sosoa-ndandaan.
46014017	O moke makasi neu Lamatuak talo naa oo bisa a mesan boe, tehuu naa ta tao natea hatahori laen dalen.
46014018	Au oke makasi neu Manetualain, nahuu Ana tao nala au bisa kokolak pake dede'ak laen lena heni numa ei basa ngga mai.
46014019	Tehuu mete ma hatahori kamaherek rakabua, malole lenak au kokolak do anori sara pake kada dede'a de'e keke'uk limak ka, fo ara bisa ralela, lena heni au kokolak do anori sara pake dede'a de'ek rifu-rifuk kara numa dede'ak laen mai, fo ara ta ralela sara.
46014020	Toranoo susue nggara ein! Mete ma ei nau soba malela dede'ak, na, ei muste manori dudu'a sama leo hatahori manggalalasin. Boso dudu'a sama leo kakana anar! Tehuu no dede'a manggarauk, ei muste sama leo kakana anar, ta mana bubuluk tao dede'a manggarauk kara, huu dalen nara lolo-laok.
46014021	Nai Manetualain Susura Malalaon neni surak nae: “Ita Lamatuan kokolak nae, ‘Au nau pake hatahori mana kokolak pake dede'ak laen nara, fo Au kokolak fee hatahori nusak Isra'el iar. Tehuu leo mae Au kokolak talo bee oo, ara ta nau nenene Au boe.’ ”
46014022	Dadi ei mete-mita, mete ma hatahori kokolak pake dede'ak laen, naa dadi tanda soa-neu hatahorir bei ta ramahere neu Manetualain fo ara mete-rita Ndia koasan. Naa, ta tulun hatahorir fo mana ramahere neu Manetualain ena. Tehuu mete ma hatahori kokolak nafada Manetualain hara hehelun, naa tulun hatahori fo mana namahere neu Manetualain ena. Naa, ta tulun hatahori fo bei ta namahere neu Ndia.
46014023	Leo ei basa ngga makabubua, boe ma ei basa ngga kokolak pake esa-esak dede'an, basa de hambu hatahorir ta ramahere do hatahori ta bubuluk dede'ak kara iar, maso rai ei taladam, neu ko ara dudu'a rae leo bee? Neu ko ara rae, “Hatahorir marai iar, ramulu ia ena, ee!”
46014024	Ma leo ei basa ngga makokola aok mafada Manetualain hara hehelun, boe ma hambu hatahori ta kamaherek, do hatahori ta mana nalela dede'ak kara iar, maso nai ei taladam. Neu ko hatahori naa nau nenene hata fo ei kokolak. Dadi hata fo ei kokolak naa, natudu ndia sala-singgon nara, losa ana nau parisa no lutuk ndia leleo-lala'o heli-helin.
46014025	Boe ma basa dede'a manggarauk fo ana nafunin nai ndia dalen, neu ko neni bukak, fo basa hatahorir bubuluk. Basa boe ma hatahori naa neu ko sendek luu-langgan fo nakaluku-nakatele neu Manetualain nae, “Awii! Manggaledok ena, Manetualain nai ei taladam!”
46014026	Dadi toranoo susue nggara ein! Mete ma ei makabua, hatahori esa-esak no ndia babanggi-baba'en. Hambu mana soda sosoda kokoa-kikiok neu Manetualain. Hambu mana manori hatahori la'e-neu Manetualain. Hambu mana mafada dede'ak numa Manetualain mai, fo bakahulun bei nefunik. Hambu mana kokolak pake dede'ak laen. Ma hambu mana bisa nafada dede'ak laen naa sosoa-ndandaan. Basa dede'ak bebeik kara raa, ara muste tao sara fo ratetea hatahori laen nara nemeheheren.
46014027	Mete ma hambu mana hii kokolak pake dede'ak laen, naa malole. Tehuu elan fo kada hatahori dua do telu, dai ena. Hae no'u-no'u. Esa kokolak basa, dei fo esa kokolak bali. Ma muste hambu hatahori mana bisa nafada sira dede'an sosoa-ndandaan.
46014028	Leo mete ma ta hambu hatahori fo mana bisa nafada dede'ak naa sosoa-ndandaan, na, hae kokolak pake dede'ak laen nai hatahori no'uk kara matan. Naa fo ara kokolak talo naa nai kada sira mesa kasa dalen. Ara oo bisa kokolak ro Manetualain talo naa boe.
46014029	Mete ma ei makabua, elan fo kada hatahori dua do telu, ndia rafada Manetualain hara hehelun. Laen nara muste timba-tai ratalolole sira kokolan naa.
46014030	Tehuu leo Manetualain buka fee nelelak neu dede'ak esa fo bakahulun bei ta manggaledok, soa-neu hatahori esa fo nanggatuuk nenene numa naa, na, hatahori naa muste nafada hara heheluk naa, neu basa hatahorir maruma naa. Ma hatahori mana kokolak manai mata muste hahae fo fee lelak neu hatahori mana bei fo nenene numa Manetualain mai naa, fo ana kokolak.
46014031	Ndondoon ndia, ei basa ngga bisa mafada Manetualain hara hehelun. Tehuu elan fo hatahori esak ka kokolak dei, basa dei fo ndia nonoon. No dalak naa, basa hatahorir bisa nenene, basa-basan bisa ranori, ma basa-basan bisa rameda sira dalen nara boe ratea.
46014032	Masaneda te, hatahori fo mana kokolak nafada Manetualain hara hehelun oo muste nalela koladu ndia ao heli-helin boe. Esa bisa nahani esa, ma laen nara bisa rakatataka rala aon nara dei.
46014033	Huu ta hambu nemue-anggik nai Manetualain. Basa-basan neni heti-totodok no kada lino-lendek. Nai bee a mesan, mete ma hatahori kamaherek rakabua si'en talo ia:
46014034	Inak kara muste ranggatuuk matu-matu. Boso ako bafan nara. Ara muste nenene neu malanggan nara. Huu Manetualain Hohoro-lalanen oo surak talo naa boe, hetu?
46014035	Mete ma hambu hatahori fo nau natane dede'ak esa, na, elan nahani ana fali uma mai dei, dei fo natane kada ndia sao toun. Huu mete ma inak kara ramue nai uma huhule-haradoik dale, na, naa tao kada nekemamaek!
46014036	Ei dudu'am talo bee!? Manetualain Dede'a-kokolan ta numa ei mai! Ma Ndia Dede'a-kokolan ta fee kada ei mesa ngga marai kota Korentus! Du'a matalolole dei!
46014037	Mete ma hambu hatahori tao aon nae, ana bisa nafada Manetualain hara hehelun, do, du'a nae ndia simbo koasa numa Manetualain Dula-dalen mai, na, mesa kana ndia nakaheik nae, dede'ak naa, fo au surak fee ei naa, ta hohoro-lalanek numa au mai, tehuu parenda naa numa ita Lamatuan, Yesus mai.
46014038	Mete ma hambu hatahori ta nau simbok dede'ak bebeik kara iar, na, ei boso simbok kana.
46014039	Toranoo susue nggara ein! Maote tebe-tebe fo ei hambu koasa fo bisa kokolak mafada Manetualain hara hehelun. Ma boso ka'i hatahorir mae, ara ta bole kokolak pake dede'ak laen.
46014040	Dadi mete ma ei makabua, na, makalala'ok basa-basan no tetebes, tungga hata fo mandaak. Dede'ak esa basa dei, dei fo laen tungga. Makalala'ok basa-basan no malole. Boso mamue-anggik.
46015001	Toranoo susue nggara ein! Au nau fo ei masaneda Manetualain Hara Lii Malolen, fo au afada neu ei numa fai bakahulun mai ena. Ei simbo malan, boe ma ei makatataka tungga makandoo Hara Liik naa.
46015002	Hara Liik naa, ndia bisa neni masoi-masodak soa-neu ei, sadi ei to'u mahere makandoo neun. Tehuu mete ma ei ta mamahere makandoo neu Manetualain, na, ei nemeheherem naa, kada hie-hie a mesan.
46015003	Au oo anori ei dede'ak kara fo nenenin lenak ena boe, fo fai bakahulun hatahori ranori ritan neu au ena. Ndia: Karistus fo Manetualain nadenun mai naa ena, maten ena fo tao nasoi-nasoda ita numa ita sala-singgon nara mai, ndaa tetar no Manetualain Susura Malalaon surak numa lele uluk mai.
46015004	Boe ma ratoin. Basa de, bei-nesan Manetualain nasoda falik kana numa mamates mai, ndaa tetar no Manetualain Susura Malalaon surak memak kana numa lele uluk mai.
46015005	Basa boe ma Karistus natudu aon neu Petrus. Ana oo natudu aon neu Ndia ana nuni kasalahunu duan nara boe.
46015006	Basa de la'e esa, Ana oo natudu aon neu hatahori kamaherek natun lima lenak numa mamanak esa boe. Basa sara mete-ritan. Numa sira raa mai, no'uk ka bei ta mate. Kada ba'u anak ka mate sara ena.
46015007	Boe ma Ana natudu aon neu ka'a Yakobis. Basa de Ana natudu aon neu basa Ndia nedenun nara lala'en.
46015008	Au ndia bakahitok mate'en oo mete-itan boe. Au sama leo ana muri anak fo neni bonggik tungga dea mate'en.
46015009	Lamatuak nedenu laen nara, basa sara nenenin lenak numa au mai. Mete ma tungga ndoon, na, au ta andaa dadi neu Ndia nedenun. Fai bakahulun, au ndia tao doidoso ma hese-laka Lamatuak hatahorin nara rai bee a mesan.
46015010	Tehuu Manetualain natudu Ndia dale susuen neu au. De Ana ndia tao au dadi leo hatematak ia. Ana ta piru-nggari heni Ndia susuen no hie-hie, neu Ana tao dede'a malole soa-neu au. Mate'en au ndia aote tebe-tebe lena heni basa sara! Naa te au ta ndia aue-osa, tehuu Manetualain dale susuen ndia naue-osa nai au leleo-lala'ong.
46015011	Dadi nenenin taa mete ma au ndia fee nenorik, do nedenuk laen ndia fee nenorik. Huu ai basa ngga fee nenorik la'e-neu dede'ak sama. Ai mafada hatahorir la'e-neu Manetualain Hara Lii Malolen nakandoo. Huu naa de ei dadi mamahere neu Hara Liik fo bei sama naa.
46015012	Ai masi'e manori hatahorir mae, Karistus fo Manetualain nadenun mai naa ena, nasoda fali numa Ndia mamaten mai ena. Dadi tao hata de ei ketuk mae, “Hatahori mana matek kara ta rasoda fali ruma mamaten nara mai”? Ndia oka-huun hata?
46015013	Leo hatahori mates ta nasoda fali numa mamaten mai, ndia sosoa-ndandaan nae, Karistus oo ta nasoda fali numa mamaten mai boe!
46015014	Mete ma Karistus ta nasoda fali numa mamaten mai, basa hata fo ai masi'e mafada hatahorir, sosoan taa. Ma ei nemeheherem neu Ndia, kada hie-hie a mesan!
46015015	Mete ma tetebes hatahori mates ta nasoda fali numa mamaten mai, ai oo dadi sakasii kokola bafa rouk la'e-neu Manetualain boe. Huu ai masi'e manori hatahorir mae, “Manetualain ndia tao nasoda falik Karistus numa mamaten mai!” Memak, ai mafada talo naa. Tehuu leo hatahori mates ta nasoda fali numa mamaten mai, ndia sosoa-ndandaan nae, Manetualain ta tao nasoda falik nita Karistus.
46015017	Du'a sudik dede'ak ia: Mete ma Karistus ta nasoda fali numa mamaten mai, na, ei nemeheherem neu Manetualain kada hie-hie a mesan! Huu ei bei lemba-masaa ei sala-singgom mara!
46015018	Ta kada naa mesa kana, huu basa hatahorir mana matek kara ena, fo bakahulun rakaesa ro Karistus, mete ma Karistus ta nasoda fali nita numa mamaten mai, na, sira oo mate ma lenggo fe'e numa Manetualain mai boe.
46015019	Ita tasarai teu Karistus tae, neu ko Ana nau tao hata malole soa-neu ita. Tehuu mete ma ita nemehehenan talo naa, dadi nai kada dae-bafok ia, na, naa kada hie-hie a mesan! Ma ita dadi teu hatahori kasian sudi selik kana numa basa-basan mai!
46015020	Naa te ta talo naa, hetu? Ndondoon ndia: Karistus fo Manetualain nadenun mai naa ena, Ana nasoda fali numa mamaten mai ena! Ma ta kada Ndia mesa kana, te neu ko hatahori kamaherek mana matek kara ena oo, rasoda fali boe. Karistus sama leo mbule uluk makasososak fo natudu nae, hatahori mates neu ko nasoda fali numa mamaten mai tungga Ndia.
46015021	Lele uluk kada hatahori esak ka, ndia Adam, nalena-langga Manetualain parendan. Dadi ndia huku-dokin, ndia mamates. Huku-dokik naa oo tuda la'e-ndaa basa ita hatahori dae-bafok boe. Tehuu hatematak ia, hambu hatahori esa bali, ndia Karistus, fo mana nasoda tungga Lamatuak parendan. Dadi hatahori mates bisa nasoda fali numa mamaten mai, nahuu Ndia malolen!
46015022	Basa hatahorir fo mana lena-langga Lamatuak parendan oo, hambu hukun mates, sama leo Adam boe. Leo naak oo, basa hatahorir fo mana rakaesa ro Karistus, neu ko Manetualain tao nasoda falik kasa ruma mamates mai boe.
46015023	Tehuu esa-esak no ndia fain. Karistus dadi neu hatahori makasososak fo mana nasoda fali numa mamates mai, sama leo mbule uluk makasososak bebeik kara naa. Ma neu ko, mete ma Ana fali mai nai dae-bafok ia ena, dei fo Ndia hatahorin nara oo rasoda fali numa mamates mai boe.
46015024	Basa naa, dei fo dae-bafok fai mate'en losa. Faik naa, Karistus dadi Manek fo nakalulutu basa koasar, basa parendar, ma basa malelak fo mana musuk ro Lamatuak. Ana oo, dadi Manek fo mana loo lima falik Ndia haak parendan neu Manetualain boe, Ndia Aman.
46015025	Ana muste to'u parenda nakandoo, losa Manetualain nasenggi basa mana laban Karistus fo ara do'or mbalin.
46015026	Hambu dede'ak esa bali mana musu no ita hatahori dae-bafok. Ndia, ita muste mate. Tehuu mate'en, Manetualain oo nau nasenggi mamates koasan boe. Ana tao basa talo naa, boe ma ta hambu hatahori fo mate bali.
46015027	Nai Manetualain Susura Malalaon neni surak nae, “Manetualain tao basa neni senggik kara fo do'or neu Hatahori fo Ana helu-bartaa nae nadenun mai naa.” Neu ana surak nae, “Basa neni senggik kara fo do'or neu Ndia Hatahorin”, manggaledok ena nae, Manetualain ta maso nai naa. Huu Manetualain mesa kana ndia so'uk kana fo dadi Lamatuak soa-neu basa-basan.
46015028	Dei fo neu basa-basan namanene tebe-tebe neu Manetualain Anan, neu ko Anak naa ndia loo lima falik basa-basan neu Ndia Aman, mana so'uk Ndia dadi neu basa sara Lamatuan ena. Basa boe ma Manetualain to'u parenda nakandoo nai basa dede'ak kara, soa-neu basa hatahorir.
46015029	Hambu hatahori fo nau sarani, nggati hatahori mates fo bei ta sarani. Tehuu mete ma hatahori mates ta nasoda fali numa mamaten mai, tao hata de ara nau sarani soa-neu hatahori mates?
46015030	Mete ma hatahori mates ta nasoda fali numa mamaten mai, neu ko ai mamata'u mate. Naa te ta leo naak.
46015031	Tungga faik, au kada ae mate! Toranoo susue nggara ein! Au sumba-soo, au ameda ta hata-hata leo au mate. Au bisa botik au matang, nahuu ei makaesa makandoo mia ita Lamatuan Yesus Karistus, fo Manetualain nadenun mai ena.
46015032	Fai maneuk kara, neu au bei nai kota Epesus, au kada aru'i-ra'uk ua hatahorir raa, mana sama leo banda fui manggarauk. Tehuu mete ma au kada ahuur fo bisa senggi soa-neu ao heli-heling, ta soa-neu Lamatuak, naa kada hie-hie a mesan. Nanalan taa! Mete ma tebe-tebe hatahori mates ta nasoda fali numa mamaten mai, malole lenak ita tungga-tungga kada hatahorir kokolan nara leo rae, “Mai fo ita feta rame-rame, ma ta'a-tinu malada-malada leo, te be'e-mai ita mate ena!”
46015033	Ei boso hambu kedi-irak fo tungga du'a talo naa! Masanenedak! Hambu dede'a-kokolak nae, “Mete ma o eik esa mua hatahori manggarauk, naa tao nala o sio la'o numa eno-dala ndoos mai.”
46015034	Boso tao manggarauk bali! Hahae leo! Koladu o ao heli-helim! Du'a matalolole fo tao kada ndoos leo! Ndondoon ndia, ei muste mameda mae, huu nai ei taladam mara, bei hambu hatahori fo bei ta nalela Manetualain.
46015035	Hambu ketuk ratane, “Dalan talo bee de hatahori mates bisa nasoda fali? Ma sira ao-inan dadi talo bee?”
46015036	Nggoa bebek, ee! Mete ma sele-tande bini-nggees, na, bini-nggees naa muste nakalulutu nai dae dale, dei fo ana bisa mori ma nanumbu.
46015037	Ma bini-nggees fo ita sele-tandek, mata-aon ta sama leo mana manumbuk ma nadoo. Ndia kada bini-nggees kamatuuk, matak leo nggandum do, hade do, bini-nggees laen.
46015038	Esa-esak tungga ndia mata-aon, tungga Manetualain hihii-nanaun. Huu Ana ndia naketu sele-tandek esa-esak mata-aon.
46015039	Banda-manur ma hatahori dae-bafok oo leo naak boe. Esa-esak no ndia mata-aon, tungga Manetualain hihii-nanaun. Hatahori dae-bafok ao-inan, tungga hatahori dae-bafok mata-aon. Banda-manur ao-inan nara, esa-esak no ndia mata-aon. Mbuik no ndia enan. I'ak no ndia enan. Laen bali no ndia enan.
46015040	Hambu buas nai lalai, ma hambu buas nai dae-inak. Manai lalai, hambu sira ta hoho'an. Tehuu ta hoho'an naa, laen numa marai dae-inak mai. Manai dae-inak oo, hambu sira ta hoho'an boe. Tehuu ta hoho'an naa, laen numa marai lalai mai.
46015041	Nai lalai, ledo ta hoho'an laen; bulan ta hoho'an laen; ma nduuk kara oo, ta hoho'an nara laen boe. Esa-esak no ndia mata-aon. Esa-esak no ndia ta hoho'an. Dadi basan ta hoho'ak kara, hetu?
46015042	Mete ma hatahori mates nasoda fali, naa sama leo bini-nggees bebeik kara raa. Mete ma ratoi hatahori mates ena, na, ao-mbaa mamaten nakalulutu henin ena, hetu? Tehuu mete ma ana nasoda fali numa mamaten mai, ana ta sama leo bakahulun bali ena huu ana ta bisa mate bali.
46015043	Neu ita tatoi hatahori mates, ita tameda mamates naa manggenggeok. Tehuu mete ma hatahori naa nasoda fali ena, na, ana sudi selik kana! Huu ana dadi lolo-laok! Hatahori mates ta bisa tao hata-hata neu hatahorir ratoin. Tehuu neu lelek nasoda fali, ana dadi barakaik nalan seli!
46015044	Mete ma hatahori bei leo-la'o, ana kada bisa dudu'a ma nameda a, hetu? Tehuu neu ana mate fo nasoda fali, Manetualain Dula-dalen feen masodak tetebes. Ma ana ta sama leo bakahulun ena bali.
46015045	Hatahori dae-bafok makasososak fo sama leo ita, ndia Adam. Tungga Manetualain Susura Malalaon, hambu neni surak nae, “ana dadi hatahori dae-bafok mana masodak, mana nalela kada dudu'a ma nameda.” Tehuu hatahori dae-bafok fo mata-aon leo Adam manai lain mate'en naa, ndia Karistus. Ndia Dula-dalen ndia bisa fee hatahori nasoda tetebes.
46015046	Makasososak naa, ndia hatahori mana nalela kada dudu'a ma nameda a, boe ma ana bisa mate. Tehuu mana masoda falik naa, ndia hatahori mana hambu masodak tetebes numa Manetualain Dula-dalen mai.
46015047	Hatahori dae-bafok makasososak nai dae-inak naa, neni aduk numa dae isik mai. Tehuu mata-aok kaduak naa, ndia Karistus, manuma lalai mai.
46015048	Ita fo mana leo-la'o nai dae-inak ia, mata-aok sama leo hatahori dae-bafok makasososak, fo Manetualain adun numa dae isik mai. Tehuu hatahori fo mana nakaesa no Manetualain nai lalai, mata-aon sama leo Karistus manuma lalai mai.
46015049	Ita hatematak ia, mata-aon sama leo Adam fo Manetualain adun numa dae isik mai. Tehuu doo-doo boe ma ita nggati mata-ao beuk, fo sama leo Karistus manuma lalai mai.
46015050	Toranoo susue nggara ein! Au ae afada neu ei, talo ia: ita fo mana dadi hatahori dae-bafok mata-ao makasososak, ita ao-inan numa daak ma duik mai. Dadi ita ta bisa simbo ita pusakan fo dadi teu Manetualain anan nai nusa tetuk do inggu temak. Ta bisa! Ita, hatahori dae-bafok mata-aok leo naak, neu ko ita ao-mbaan noe henin, de ita ta bisa simbo hata fo nakatataka nakandoo.
46015051	Dadi nenene matalolole! Au nau buka fee ei dede'a nemeninok esa. Neu ko hambu hatahori kamaherek ketuk ta mate. Tehuu ita basa ngga neu ko nggati mata-ao beuk.
46015052	Neu to'ik nalii bakahiton la'e esak kana, basa iar dadi no kada kaiboik. Nggafan lena heni o hate matam. Neu to'ik nalii, faik naa oo hatahori mates sara rasoda fali ruma mamaten nara mai boe. Mete ma ara rasoda fali ena, ara ta mate seluk bali, ma ta rakalulutu seluk. Leo naak oo soa-neu ita boe. Ita basa ngga dadi mata-ao beuk.
46015053	Ita ao-mbaan hatematak ia bisa nakalulutu, nae nasafali dadi mata-ao beuk fo ta bisa nakalulutu bali! Ma ita fo hatematak ia bisa mate, nae nasafali dadi mata-aok fo ta bisa mate bali! Naa, tao tungga hata fo neni surak memak kana nai Susura Malalaok nae, “Lamatuak nakalulutu mamates koasan ena, ma nasenggin ena! Huu naa de ita ta mate ena bali.”
46015055	“Hee, Mamates! O nesenggim nai bee? Hee, Mamates! O koasa nekenisam nai bee bali?”
46015056	Tao hata de mamates neni nemeda hedis soa-neu ita hatahori dae-bafok? Naa dadi, nahuu ita tao salak. Ndian ena! Tao hata de ita sala-singgon nara raena koasa talo naa? Naa dadi, nahuu Manetualain Hohoro-lalanen natudu nae, ita sala-singgon nara ralena-langga Ndia Parendan. Ndian ena!
46015057	Tehuu hatematak ia basa-basan dadi laen ena! De ita basa ngga toke makasi no'un seli neu Manetualain. Huu Ana tao nala ita bisa tasenggi dede'a manggarauk kara, tesik ita Lamatuan Yesus Karistus tataon. Ma Karistus ndia mana senggi tetebes!
46015058	Dadi toranoo susue nggara ein! Makatataka mahere! Boso matanggenggo! Ei ue-osam soa-neu Lamatuak muste tamba neulau ma tamba namano'u. Huu ei bubuluk ena mae, ei maue-osa fafandek lima-eim soa-neu ita Lamatuan naa, ta hie-hie.
46016001	Hatematak ia au ae surak la'e-neu doik naa, fo ei maduduru malak ena, fo doi-sou neu Lamatuak hatahorin nara marai Yerusalem. Au afada hatahori kamaherek kara marai profensi Galatia ena fo ara muste raduduru doik naa. Hatematak ia ei oo muste tao tungga talo naa boe.
46016002	Tungga-tungga fai menggu, basa hatahorir muste mbeda sira doin ba'u anak numa sira mbuse titin mai. Boso mahani au mamaing, dei fo ei mulai maote maduduru doik.
46016003	Mete ma au mai ena, na, matudu ei hatahorim mara fo ei mamaheren, fo reni doi doi-souk naa, fee Lamatuak hatahorin nara marai Yerusalem. Basa naa, dei fo au surak susurak fo akalelelak kasa reu malangga saranik manai naa.
46016004	Mete ma ei du'a mae, malole mete ma au oo tungga boe, na, ai bisa miu sama-sama.
46016005	Mete ma au la'ok ndule profensi Makedonia ena, dei fo au uni ei neti. Tehuu au bei nau uni Makedonia uu dei.
46016006	Basa naa, dei fo au nau leo taak ua ei dook ka faa; fama te losa fai makasufuk katemak esa. Basa boe ma ei bisa mia au losa mamanak esa bali.
46016007	Au nanaeng uni ei neti, ta kada fai keke'uk ka. Au nau leo ua ei dook ka faa, mete ma naa tungga Lamatuak hihii-nanaun.
46016008	Tehuu au bei nau leo nai kota Epesus ia losa fai malole Pentakosta, [fo ndia faik lima hulu numa basa fai malole Paska mai.]
46016009	Leo mae hambu hatahori no'uk ka laban Lamatuak ue-osan, tehuu au bei bisa aue-osa no'uk ka, nahuu nai ia bei hambu lelak neulaun seli.
46016010	Mete ma Timotius dadi neni ei neti, simbok malan no malole, fo ana hae dudu'a hata-hata. Huu ndia ia, ita Lamatuan hatahori mana maue-osan, sama leo au.
46016011	Boso elan fo hatahori meten no kada puik kana. Tulun neun, losa ana fali no masodak, fo ana bisa fali neni au mai. Huu au ma toranook laen nara, mahanin.
46016012	Hambu dede'ak esa bali. Au kokoe ita toranoon Apolos ena fo ana neti tiro ei ma toranook laen nara. Tehuu ana bei ta nau neti hatematak ia. Kada mahani a leo, mete ma ana hambu fai lelak, dei fo ana neti.
46016013	Ei muste manea aom matalolole! Ei muste makatataka fo mamahere makandoo neu Lamatuak! Boso mamata'u! Tao matea aom!
46016014	Ei tao hata a mesan, na, natudu dede'ak esa ndia susue-lalaik.
46016015	Toranoo susue nggara ein! Ei basa ngga bubuluk mae, ka'a Stefanus no ndia uma isin dadi reu hatahori makasososak fo mana ramahere neu Karistus nai profensi Akaya naa. Ara raue-osa fafandek lima-ein nara fo raono-lalau basa hatahori kamaherek kara marai naa. Dadi au oke fo
46016016	ei mamanene neu sara ma neu hatahori matak leo naak kara. Ndia, hatahorir fo mana raue-osa no bebe'i barakaik fo sama-sama raono-lalau hatahori kamaherek kara.
46016017	Au hii alan seli nau mete-ita ei. Au daleng mbena sau-sau, huu ka'a Stefanus, ka'a Fortunatus, ma ka'a Akaikus, ara mai rai ia. No dalak naa, ara nggati ei.
46016018	Ara ratetea au daleng, sama leo ara oo ratetea ei dalem boe. Ei muste fee hada-horomatak neu hatahori matak leo naak kara.
46016019	Hatahori saranik kara marai profensi Asia haitua hara masodak soa-neu ei. Ka'a Akila no saon, ka'a inak Priskila, ma basa hatahori laen nara mana rasi'e rakabua nai sira uman oo haitua hara masodak boe, te sira oo rakaesa rakandoo ro ita Lamatuan boe.
46016020	Basa hatahori kamaherek kara marai ia oo haitua hara masodak boe. Mete ma ei makabua, na, esa simbok esa pake i'idu susue-lalaik mandaak soa-neu hatahori kamaherek kara.
46016021	Soba mete dei! Au, Paulus, pake au lima heli-heling fo surak dede'a de'ek talo ia: Soda-molek!
46016022	See ta naena susue-lalaik neu ita Lamatuan, neu ko Manetualain fee huku-dokik neun. Au ateme lole harang mbali hatahori, pake ai hatahori Yahudi dede'a Aram ae, “Marana ta!” Sosoa-ndandaan nae, “Lamatuak, ee! Mai leo!”
46016023	Au oke-hule fo Yesus, ita Lamatuan natudu Ndia dale susuen neu ei.
46016024	Au sue-lai neu ei basa ngga, nahuu ita sama-sama takaesa to Karistus fo Manetualain nadenun mai ena. Losa kada ia leo. Soda-molek! Numa au mai, Paulus
47001001	Susurak ia numa au mai, Paulus. Manetualain nadenu au uni sudi bee uu ena, fo afada hatahorir la'e-neu Yesus Karistus, fo Manetualain dudu-fura memak kana numa lele uluk mai ena. Ita fadin Timotius oo nai ia boe. Ana haitua hara masodak. Au surak susurak ia fee basa hatahori kamaherek kara mana rasi'e rakabua nai kota Korentus ma profensi Akaya.
47001002	Au hule-haradoi neu Manetualain, ndia ita Aman, ma Yesus Karistus, ndia ita Lamatuan. Au oke-hule fo Ara ratudu Sira dale susuen neu ei, mita fo ei bisa leo-la'o no lino-lendek ma mole-damek.
47001003	Ai hihiin fo basa hatahorir rakadedemak Manetualain naden. Ndia naa, ita Lamatuan Yesus Karistus Aman. Basa nemedak kasian raoka numa Ndia mai, ma Ana ndia soa natetea ita dalen.
47001004	Ana oo ndia kokoe-nanasi ita, mete ma ita hambu susa-sonak boe. Huu naa de ita oo, bisa kokoe-nanasi hatahori laen fo mana hambu susa-sonak boe. Ita bisa tatetea sira dalen, sama leo Manetualain oo natetea ita dalen ena boe.
47001005	Karistus hambu nita susa-sonak no'un seli soa-neu ita ena. Dadi, neu ita hambu susa-sonak, Ndia Aman natetea ita dalen, nahuu ita takaesa to Karistus.
47001006	Mete ma ai hambu susa-sonak nai ia, Manetualain natetea ai dalen. Mete ma ai hambu susa-sonak, ai makatataka makandoo, na, ei oo muste malela boe mae, Lamatuak oo pake dalak leo naak fo natetea ei dalem ma nakambo'ik ei numa dede'a manggarauk mai boe. Mete ma ei hambu susa-sonak sama leo ai, Lamatuak natetea ei dalem, fo ei oo bisa makatataka makandoo boe.
47001007	Huu naa de ai mamahere tebe-tebe mae, ei bisa makatataka mahere ma ta manggenggo. Huu ai bubuluk mae, mete ma ei hambu susa-sonak sama leo ai, Manetualain oo natetea ei dalem boe, sama leo Ana oo natetea ai dalen boe.
47001008	Toranoo nggara ein! Ai hihiin fo ei malela tebe-tebe la'e-neu susa-sonak naa, fo ai hambu mita sara numa profensi Asia. Ai mameda berak, lena heni numa hata fo ai bisa lemban mai. Losa ai dale tean nae mopon, nahuu ai du'a mae, mate ia ena.
47001009	Ai mesa ngga mameda berak, sama leo hatahori esa bei fo namanene nala mana maketu-maladi dede'ak naketu hukun mates soa-neun. Tehuu basa naar dadi, mita fo ai mamahere neu Manetualain, ma ta mamahere neu ai ao heli-helin. Huu Manetualain naa, ndia naena koasa fo tao nasoda falik hatahori mates.
47001010	Ana ndia nakambo'ik ai numa hata fo manggarauk mai ena, neu ela kada faa fo ai mate. Neu ko Ana oo nau nakambo'ik ai numa manggarauk mai boe. Ai mamahena taa-taa mae, neu ko Ana nakambo'ik ai numa hata fo manggarauk mai nakandoo seku neu.
47001011	Mete ma ei hule-haradoi makandoo soa-neu ai, naa oo tulun ai boe, huu Manetualain nau tao dede'a neulauk no'uk ka soa-neu ai. Ana nau tao talo naa, nahuu hatahori no'uk ka hule-haradoi soa-neu ai. De neu hatahori no'uk ka rasaneda ai, neu ko ara oo roke makasi no'un seli neu Ndia boe.
47001012	Ai bisa kokolak maloloa bafan, nahuu ai bubuluk nai ai dalen dale mae, hata fo ai taok nai dae-bafok ia, tungga Manetualain hihii-nanaun soa-neu ai. Ai ta makaheok numa ues naa mai, mita fo basa hatahorir bisa mete-rita ai maue-osa no dale lolo-laok. Ai oo makalala'ok ai ue-osan boe, pake malelak fo mana konda numa Manetualain mai, ta pake malelak fo mana maokak nai dae-bafok ia. Manetualain natudu Ndia dale susuen neu ai. De ai bisa maue-osa no barakaik lenak bali, neu ai sama-sama mia ei.
47001013	Au kada surak fee ei la'e-neu basa hata fo ei bisa lees ma malela. Hatematak ia ei malela la'e-neu au kokolang ketuk ena. Tehuu au amahena, neu ko ei bisa malela no matetu-mandaik lenak bali.
47001014	Hatematak ia ei bei fo malela ba'u anak ka la'e-neu ai. Tehuu neu ko mete ma ita Lamatuan Yesus Karistus fali mai ena, na, au amahere tebe-tebe ei malela no'uk ka ena. No dalak naa, ei bisa kokolak maloloa bafam la'e-neu ai, sama leo ai oo kokolak maloloa bafan la'e-neu ei boe.
47001015	Au amahere tebe-tebe ei malela dede'ak kara iar, huu naa de fai bakahulun, au aketu ita fo ae uu tiro-dangga seluk ei bali, mita fo ei bisa hambu baba'e-babatik la'e dua.
47001016	Faik naa au dudu'a, mete ma au dadi uni profensi Makedonia uu, na, au bisa tuli tiro-dangga ei. Mete ma au fali numa Makedonia mai, au bisa tuli seluk nai ei bali. No dalak naa, ei bisa tulun doi-sou au, fo au bisa la'ok akandoo uni profensi Yudea uu.
47001017	Tehuu talo bee? Tungga-tungga au afada ae, au daleng hii mai tiro-dangga ei, fama te ei du'a mae, au kada eso-eso akandoo, do? Do, ei du'a mae au kada aketu dede'ak tungga au hihii heli-heling, sama leo hatahori laen manai dae-bafok ia, do? Do, ei du'a mae au hatahori mana dea-matak, fo mana hii nae, “Hou.” Naa te nai au daleng, au dudu'a ae, “Ta bisa dadi!” Fama te ei du'a mae au ia, mata-aon leo naak, hetu?
47001018	Ita bisa tamahere neu Manetualain, huu mete ma Ana kokolak dede'ak esa, na, neu ko Ana tao natetun. Huu naa de ai oo talo naa boe. Mete ma ai kokolak mae, “Hou,” na, ai ta dudu'a mae, “Taa.”
47001019	Au, Silas, ma Timotius manori ei la'e-neu Yesus Karistus, Manetualain Anan ena. Ndia ta hatahori mana dea-matak fo mana kokolak “hou”, tehuu dudu'an “taa”. Ndia oo ta nanggenggo, huu mete ma Ana kokolak “hou”, Ndia dudu'an tebe-tebe “hou” boe.
47001020	Basa dede'ak kara fo Manetualain helu-bartaak ena, neu ko Ana taon dadi. Huu naa de, mete ma Yesus helu-bartaa dede'ak esa nae, “hou,” ita bisa taselu tae, “Tebe. Ndian ena! Amin!” Huu ai bubuluk memak hata fo Yesus nae taok ena. Ai mafada dede'ak ia fo matudu Manetualain ta neni babanggan.
47001021	Manetualain naa, ndia here nala ei ma ai ena. Ana ndia so'uk ita fo dadi teu Ndia hatahorin. Ana oo ndia tao nala ita takatataka takandoo boe.
47001022	Ana ndia fee Ndia Dula-dalen fo koladu ita, ma natudu Ndia nanaen soa-neu ita. Naa, sama leo hatahori esa tao ndia dededen neu buas esa fo nafada nae, naa ndia enan.
47001023	Au oke-hule fo Manetualain mesa kana dadi sakasii neu au kokolang ia. Huu Ana bubuluk au dale kuru-erong. Ana bubuluk tao hata de au bei ta dadi uni kota Korentus uu. Au ta nau tao akamamaek ei, huu naa de au bei ta uni naa uu.
47001024	Ai ta so'uk aon dadi malanggan fo madenu ei mae, ei muste mamahere neu see. Tehuu ai maue-osa sama-sama mia ei, mita fo ei dalem mara bisa mbena sau-sau. Ei bisa makatataka mahere, nahuu ei mamahere neu Manetualain.
47002001	Dadi au mesa ngga ndia aketu ae, au bei ta nau uu tiro-dangga ei, mita fo basa hatahorir dalen nara hae rameda berak.
47002002	Mete ma au tao ala ei dalem berak, na, see bali ndia neu ko tao au daleng namahoko? Kada ei mesa ngga. Tehuu mete ma au mai hatematak ia, au tao ei dalem sona.
47002003	Huu naa de au surak susurak bei lai-laik naa ae, au bei ta dadi uni ei neti. Au bei ahani taak, mita fo ei makandolu mala ei dede'am dei. De mete ma au dadi mai, na, au hae ameda berak, nahuu ei dede'am mara. Ndondoon ndia, eir ia, ndia tao au daleng namahoko. Au alela ei basa ngga. Dadi au amahere tebe-tebe, mete ma au daleng namahoko, na, ei dalem mara oo ramahoko talo naa boe.
47002004	Neu au surak susurak bei lai-laik naa fee ei, au ameda susa ma daleng berak. Au oo bu'i amatani alan seli boe. Tehuu au surak talo naa, mita fo ei bisa malela au susueng neu ei. Au ta surak dede'ak naa, fo tao ala ei mameda susa.
47002005	Nai ei saranim manai naa, hambu hatahori esa tao nala hatahori no'uk ka dalen sona. Au oo sona boe, nahuu hatahori naa tatao-nono'in. Naa te ndia tatao-nono'in naa, memak ta talalu la'e-ndaa au, tehuu naa la'e-ndaa lenak soa-neu ei ketuk.
47002006	Au hae kokolak no'uk ka bali. Huu no'uk ka numa ei mai ka'i-oren, de ana hahae ena.
47002007	Dadi hatematak ia, ei muste lilii heni ndia salan, boe ma ei muste kokolak matalolole mian. Boso losak mopo ndia dale tean.
47002008	Huu naa de au oke fo ei makabua sama-sama, fo taon namahere tebe-tebe nae, ei sue ndia.
47002009	Au surak au susurang bei lai-laik naa, fo ae fora ei. Huu au nau bubuluk, mete ma ei tao tebe-tebe tungga basa hata fo au parenda neu ei.
47002010	Mete ma ei ta mambeda dalek bali, ma lilii heni hatahori salan, na, au oo tungga hata fo ei maketun ena boe. Mete ma hambu ndia salan fo parluu au lilii henin, na, au oo lilii heni hatahori naa salan boe. Au tao talo naa nai Karistus matan, fo dadi neu netuduk neulauk soa-neu ei.
47002011	Huu au ta hii nitur malanggan ike nala ita, do, nasenggi ita. Ita muste talela ndia nanae manggenggeon nara. Dadi boso mamanggonggoak kana, ee!
47002012	Fai bakahulun, neu au uni kota Troas uu, fo anori hatahorir la'e-neu Karistus Hara Lii Malolen naa, Lamatuak nasosoi dalak soa-neu au numa naa.
47002013	Tehuu au daleng ta namaneu, nahuu au ta atonggo ua au toranoong Titus numa naa. Basa boe ma au ate'a mbali hatahori kamaherek kara marai Troas, de au la'o uni profensi Makedonia uu.
47002014	Tehuu leo mae au nai bee a mesan, au oke makasi no'uk ka neu Manetualain. Huu Karistus natati laban dede'a manggarauk kara, basa de Ana nasenggi sara ena, ma ita oo takaesa to Ndia boe. Huu naa de Manetualain natudu nakandoo nae, ita iar Ndia hatahorin nara. Dadi, neu ita tafada hatahorir la'e-neu Karistus, naa sama leo boo menik esa fo basa hatahorir bisa hae ralan.
47002015	Fai bakahulun, neu hatahori Yahudi tao tunu-hotuk, lumen hene neni Manetualain neu de tao namahoko dalen. Ita oo sama leo boo menik esa boe, fo fee nesenedak neu Manetualain la'e-neu Karistus. Tehuu soa-neu hatahori ketuk, ita sama leo boo mburuk esa. Mete ma hatahori mana leo-la'o dook ka numa Manetualain mai, mete-rita ita leleo-lala'on, naa tao rala sara du'a-du'a rae, neu ko ara mate, ma ara lenggo fe'e numa Manetualain mai. Tehuu soa-neu hatahori ketuk bali, ita sama leo boo menik esa. Mete ma hatahorir mana hambu masodak tetebes mete-rita ita leleo-lala'on, naa tao rala sara rasaneda talo bee fo Karistus tao nasoi-nasoda sara, ma fee sara masodak tetebes ta mana ketuk. Hatahori dae-bafok see ndia nabe'i tao basa dede'ak kara iar? Ta hambu, hetu?
47002017	Masaneda, huu air ia, ta sama leo hatahori laen, mana kada fee nenorik la'e-neu Manetualain Dede'a-kokolan mita fo ara sangga nanalak, sama leo ara danggan pake Manetualain Dede'a-kokolan. Taa! Mete ma ai kokolak, basa hatahorir bisa mete-rita no ledo-ledo rae, ai fee nenorik no dale lolo-laok. Ai kokolan naoka numa Manetualain mai. Ma ai leleo-lala'on nara rakaesa ro Karistus.
47003001	Boso du'a mae, ai mulai kokolak mabafa loa fo so'uk ai aom mara. Taa! Ndondoon naa ai sama leo hatahori laen fo parluu meni susura nekelala'ok fee ei, dei fo bisa makalala'ok ai ue-osan, do? Do, ai parluu moke susura nekelala'ok numa ei mai fo menin neni hatahori laen neu? Taa, hetu?
47003002	Huu ai susura nekelala'on hambun ena. Susurak naa, ndia ei mesa ngga. Ai malela dede'ak no'uk ka la'e-neu ei leleo-lala'om. Dede'ak kara raa neni mbedak nai ai dalen ena. Basa hatahorir bisa lees ei leleo-lala'om; numa naa mai ara ralela ai ue-tataon buna-boan.
47003003	Huu manggaledok ena rae, ei sama leo susurak esa fo Karistus surak kana ena. Basa de Ana natoto'un neu ai. Karistus ta pake tinta fo surak susurak naa, tehuu Ana pake Manetualain mana Masodak Dula-dale Malalaon. Karistus oo ta doki Ndia Dede'a-kokolan neu batu bebelak boe, fo rupan leo Manetualain taon fee Musa ena. Tehuu Ana surak kana neu ita dalen fo masodak.
47003004	Manetualain tao nala ai mamahere tebe-tebe mae, dede'ak kara iar basa sara memak tetebes, nahuu Karistus ndia natudu talo naa ena.
47003005	Mete ma numa kada ai mesa ngga aon mai, na, ai ta maena koasa fo bisa tao hata-hata. Koasa ma haak manai air ia, naoka nai Manetualain.
47003006	Manetualain naa, ndia so'uk nala ai dadi miu Ndia hatahori mana maue-osan ena, fo mafada hatahori la'e-neu Ndia Hehelu-bartaa Beun. Tehuu Ndia Hehelu-bartaa Beun naa, ta la'e-neu hatahori fo mana tao tungga hohoro-lalane mata-matak, tehuu la'e-neu hatahori fo mana nakaesa no Manetualain Dula-dale Malalaon. Mete ma hatahori kada tao tungga hohoro-lalanek no poke-mbakek a mesan, naa sama leo sira mate nai dalen nara ena, ma ta hambu masodak tetebes ta mana ketuk. Tehuu mete ma hatahori leo-la'o nakaesa no Manetualain Dula-dalen, ana hambu masodak tetebes naa.
47003007	Fai uluk, neu Manetualain doki Ndia Hohoro-lalanen neu batu bebelak kara, naa memak ta hoho'ak. Tehuu leo mae hatahorir tao tungga basa Hohoro-lalanek kara raa lala'en, neu ko ara bei lenggo fe'e numa Manetualain mai. Basa de, neu Musa simbo nala Hohoro-lalanek kara raa, matan nasa'a ta hoho'a ndoos. Huu naa de hatahori Isra'el asa ta bisa rakataka mete-rita ndia matan. Tehuu ta dook ka boe ma sa'ak naa mopon.
47003008	Dadi mete ma neni surak nai batu bisa dadi ta hoho'ak talo naa, na, leo beek bali neu hata fo Manetualain Dula-dalen taon nai ita dalen dale naa ena? Neni henggeneek, ta hoho'an lenak bali, hetu?
47003009	Hohoro-lalanek naa natudu nae, ita muste hambu hukun mates fo lenggo fe'e numa Manetualain mai, nahuu ita ta tao tungga basa Hohoro-lalanek kara raa lala'en. Leo mae talo naa, tehuu Hohoro-lalanek naa oo ta hoho'an bei mahanik boe. Tehuu Manetualain Dula-dalen ta neni babanggak lenak bali, huu Ana natudu dalak fo ita bisa malole fali to Manetualain.
47003010	Dadi Hohoro-lalanek naa, fo fai uluk hatahorir du'a rae ta hoho'ak, hatematak ia ndia ta hoho'an ta talo naa ena bali, huu hatematak ia hambu mana ta hoho'an lena henin ena.
47003011	Hohoro-lalanek kara raa ta hoho'an nara sama leo ba'i Musa matan, fo fai uluk nasa'a, basa dei de sa'an mopon. Musa no Hohoro-lalanek kara raa bei ta hoho'ak, tehuu mana ta hoho'an lenan bali, ndia hata fo ta neni babanggak mana nakatataka nakandoo ta mana ketuk.
47003012	Ita basa ngga tamahere tebe-tebe tae, Lamatuak Hehelu-bartaa Beun nakatataka nakandoo ta mana ketuk. Huu naa de ita kokolak ledo-ledo, ta pake bii-bambik.
47003013	Ita hae sama leo ba'i Musa. Ana muste mboti matan pake temak, mita fo hatahori Isra'el asa ta bisa mete-rita, neu faik bee sa'ak naa mopon ena.
47003014	Tehuu Manetualain tao hatahori Isra'el asa uten nara rouk. De losa hatematak ia oo, mete ma ara lees nai Manetualain Susura Malalaon la'e-neu Ndia Hehelu-bartaa Raan naa, naa sama leo hambu temak esa mboti nala langgan nara, de ara ta nau nenene, ma ta nau ralela boe. Ta hambu hatahori laen bali fo bisa buka dalen nara, fo ara bisa ralela. Kada Karistus mesa kana.
47003015	Losa hatematak ia oo, mete ma hatahori Yahudir lees ba'i Musa susuran, ara ramanene boe, tehuu ta ralela tebe-tebe. Basa iar dadi, nahuu ara ta nenene pake dalen nara, leo bali hambu hata esa tatana nala dalen nara.
47003016	Tehuu mete ma hambu hatahori fo mulai namahere ita Lamatuan Yesus Karistus, na, Karistus buka hatahori naa dalen, mita fo ana bisa nalela tebe-tebe. Naa, sama leo neni surak nai Manetualain Susura Malalaon nae, “Ana buka heni temak fo mana mboti nala ndia matan naa ena.”
47003017	Nai Manetualain Susura Malalaon, neu ba'i Musa kokolak nae, “Lamatuak”, ndia sosoan, Manetualain Dula-dalen. Mete ma ita hambu tala Dula-dalek naa, na, Ana tao nala ita dadi nekembo'ik kara.
47003018	No dalak naa, Ana tao nala ita tamba faik boe tamba ta hoho'ak, sama leo Ndia. Ita matan hae mbotin bali. Ma ita dudu'a takandoo la'e-neu ita Lamatuan ta neni babanggan, huu Ndia Dula-dalen tulun ita talo naa.
47004001	Manetualain natudu dale kasian neu ai ena. Huu naa de Ana nadenu ai ena fo mafada hatahorir la'e-neu Ndia Hehelu-bartaa Beun. De ai makatataka makandoo, ma ta mopo ai dale tean.
47004002	Dadi numa fai bakahulun mai, ai maketu talo ia: ai mafada ledo-ledo ena mae, ai ta nau tao dede'a manggarauk, sama leo hatahori laen nara. Ara soa tao no nefuni-nefunik, mita fo hatahorir ta bisa mete-rita. Ma ara oo ta mae ralela boe. Tehuu ai ta nau pepeko-leleko hatahorir. Ai oo ta kokolak bafa rouk la'e-neu Manetualain Dede'a-kokolan boe, tehuu ai fee nenorik ledo-ledo la'e-neu hata fo tetebes. Ai tao talo naa, fo basa hatahorir bisa parisa aon ai kokolan nai Manetualain matan, boe ma timba-tai aon air ia, hatahori dae-bafok leo beek.
47004003	Hatahorir fo mana lenggo fe'e numa Manetualain mai, ara ta nau ralela Lamatuak Hara Lii Malolen fo ai fee nenorik naa, de neu ko rakalulutu.
47004004	Nitur malanggan naa, nok bali lamatuak esa fo hatahorir rakaluku-rakatele neun hatematak ia. Ana tao nala hatahori ketuk uten nara rouk, nok bali dalen nara makatemak ena. Sira raa, hatahorir fo ta mana ramahere neu ita Manetualain. Dalen nara rakatema talo naa, nok bali ara poke, de ta bisa mete-rita Manetualain manggaledon. Huu naa de ara ta bisa ralela Hara Lii Malole la'e-neu Karistus. Ara oo ta ralela Karistus ta neni babanggan boe. Naa te Karistus naa, mata-aok esa no Manetualain.
47004005	Ai ta kokolak no'uk ka, la'e-neu ai ao heli-helin. Tehuu ai kokolak no'uk ka, la'e-neu Yesus Karistus, ita Lamatuan. Ai kokolak la'e-neu ai ao heli-helin kada ia mesa kana: ndia, ai tao aon sama leo hatahori neondak fo maono-lalau ei, nahuu ai dadi miu Yesus hatahorin.
47004006	Lele uluk Manetualain kokolak nita nae, “Muste hambu manggaledok nasa'a nai mamana makiuk.” De Ana tao Ndia manggaledon nasarangga nai ita dalen. Ana hii fee Ndia manggaledon neu ita. Naa, sosoa-ndandaan nae, neu ita dudu'a la'e-neu Karistus, ita oo tasaneda Manetualain ta neni babanggan boe.
47004007	Leo mae ita iar, kada hatahori dae-bafok biasa a mesan, tehuu Manetualain mbeda buas mabeli ia nai ita dalen dale ena. Naa, sama leo hatahori esa mbeda ndia bua mabelin nai ure dae dale ena. Buas mabeli ia, ndia Manetualain manggaledon. Manggaledok ena nae, koasa ta hoho'ak manai ita, ta naoka nai ita, tehuu naoka nai Manetualain.
47004008	Dadi leo mae hatahorir tuni-ndeni fo rakasususak ai nai bee a mesan, tehuu ai kada makatataka makandoo leo. Leo mae ai ta malela basa dede'ak kara raa sosoan, tehuu ai dale tean oo ta mopo sana boe.
47004009	Leo mae hatahorir rakasususak no'un seli neu ai, tehuu Manetualain ta la'o ela ai mesa ngga. Leo mae hatahorir nggafu fee ai, tehuu ara ta bisa rakalulutu ai.
47004010	No dalak naa, mete ma ai meni bee miu, na, ai bisa fee netuduk neu hatahorir mae, Yesus oo hambu nala tuni-ndenik makadotok neu Ana mate boe. Ai bisa matudu talo naa, nahuu ai hambu mala tuni-ndenik mata-matak ena. Leo mae hatahorir nggafu fee ai mata-matak kara, tehuu ai masoda makandoo. Naa oo fee netuduk nae, Yesus nasoda nakandoo nai ai aon dale boe.
47004011	Tebe! La'e no'uk ka ena, ai mana masodak kara iar, elak kada faa mate, nahuu ai dadi miu Yesus hatahorin. No dalak naa, basa hatahorir bisa bubuluk rae, Yesus fee ai masodak tetebes, leo mae neu ko ai mate.
47004012	Dadi leo mae neu mate'en naa, ai mate, tehuu ai ta mamata'u kokolak la'e-neu Karistus. Ai sadia mate talo naa, mita fo ei bisa hambu masodak tetebes.
47004013	Nai Manetualain Susura Malalaon dale hambu neni surak nae, “Au amahere neu Manetualain, huu naa de au kokolak.” Ai oo dudu'a sama leo naak boe. Ai mamahere neu Manetualain, huu naa de ai muste mafada hatahori la'e-neu Ndia.
47004014	Ai mambarani mafada talo naa, nahuu ai bubuluk mae, Manetualain ndia tao nasoda falik ita Lamatuan Yesus Karistus numa mamaten mai. Ana oo ndia neu ko tao nasoda falik ita boe, nahuu ita takaesa to Yesus. Neu ko Manetualain nambaririik ita basa ngga teu Ndia matan fo Ana simbok nala ita.
47004015	Manetualain tao basa dede'ak kara mana dadi neu ai naa, fo tulun ei. Ana oo nau natudu Ndia dale susuen boe, fo tamba faik hatahorir tamba ramano'u rameda Ndia dale susuen. Neu ko ara oo roke makasi no'un seli neu Ndia boe. De ara oo manaku Ndia ta neni babanggan boe.
47004016	Huu naa de ita takatataka takandoo, ma ta mopo ita dale tean. Leo mae ita ao-mbaan boe loe, tehuu Manetualain tao ita dalen nara tamba ratea tungga faik.
47004017	Tungga ita dudu'an, hatematak ia ita hambu tala susa-sonak mata-matak kara. Tehuu ita muste tasaneda tae, neu ko Lamatuak nau nakadedemak ita. Huu naa de ita taon neu hata mandadik hatematak ia, naa ta naena sosoa-ndandaak hata-hata!
47004018	Dadi ita muste mete neu dede'ak bee fo ta neni nitak kara. Boso kada mete bee fo neni nitak a mesan. Huu dede'ak fo neni nitak kara iar, ta rakatataka rala dook. Tehuu dede'ak bee fo ta neni nitak kara raa, neu ko ara ndia rakatataka rakandoo ma ta ramaketu.
47005001	Ita bubuluk, ita ao-mbaan hatematak ia, ita pake taak kana nai dae-bafok ia, nok bali laak esa fo ita tambaririi taak kana. Leo mae ita ao-mbaan nakalulutu henin, tehuu ita hae dudu'a neu-mai, nahuu Manetualain sadia nala mamana neulauk esa soa-neu ita nai nusa tetuk do inggu temak ena. Hatahori dae-bafok ta tao mamanak naa. Tehuu Lamatuak ndia tao mamanak naa, de nakataka nakandoo.
47005002	Ita mangguk ka to ita ao-mbaan hatematak ia nai dae-bafok ia ena. Ma ita hii talan seli nau hambu ao-mbaa beuk fo neu ko ita paken nai nusa tetuk do inggu temak.
47005003	Mete ma neu ko ita losa nai naa ena, ita ta kada dadi teu samanek mesa kana, tehuu ita hambu ao-mbaa beuk nai naa. Naa, sama leo ita ta takaholak, tehuu pake bua-lo'a beuk.
47005004	Ita ao-mbaan fo mana boe loe hatematak ia, tao nala ita le'a hahaek kara, nahuu tameda berak. Leo mae talo naa, tehuu ita ta nau mate, fo ta hambu ao-mbaak hata-hata bali. Taa! Ita nau hambu ita ao-mbaa beun, mita fo la'o ela ao-mbaa raak kara, nggatin no masoda beuk tetebes.
47005005	Manetualain ndia tao ita tahani a, fo simbok tala masoda beuk naa. Ana oo fee ita Ndia Dula-dalen boe, fo dadi neu tanda nemeheherek esa numa Ndia Hehelu-bartaan mai.
47005006	Dadi ita tamahere tebe-tebe takandoo. Ita talela tae, neu ita bei nai ita ao-mbaan hatematak ia, ita oo bei dook ka numa Lamatuak mai boe.
47005007	Huu naa de ita leo-la'o tesik nemeherek neu Lamatuak. Ita ta leo-la'o tesik kada neu hata fo ita bisa mete-titan nai dae-bafok ia mesa kana.
47005008	Tehuu ita oo tamahere tebe-tebe boe tae, mete ma ita mate la'o ela ita ao-mbaan hatematak ia fo teu leo sama-sama to Lamatuak nai nusa tetuk do inggu temak, na, henggenee ita tamahoko lenak bali.
47005009	Dadi leo mae ita tasoda takandoo nai dae-bafok ia do, ita mate nai ia do tasoda nai naa, ita hihiin ndia ita tao tamahoko Lamatuak dalen taa-taa.
47005010	Boso lilii-ndondou. Doo-doo te basa hatahorir muste rasare mbali Karistus. Ndia naa, Mana Maketu-maladi Dede'ak fo timba-tai basa hatahorir leleo-lala'on nai dae-bafok ia. De neu ko Karistus bala no mandaak tungga hatahori tatao-nono'in. Huu Karistus bubuluk, hatahori naa tao neulauk, do, ta neulauk.
47005011	No ai masaneda neu ko Karistus parisa ai leleo-lala'on, huu naa de ai mamata'u ma fee hada-horomatak neu Ndia. Ma ai maue-osa fafandek lima-ein, fo fufudi-kokoe hatahorir fo ramahere neu Karistus. Manetualain bubuluk ai dalen lolo-laok ena. Au nau fo ei oo bubuluk ai dalen lolo-laok boe.
47005012	Ai ta makadedemak ai aon nai ei matam. Taa! Tehuu ai fee neseselun neu ei, mita fo ei bisa kokolak maloloa bafam la'e-neu ai, ma hae mae. No dalak naa, ei bisa maselu mbali hatahorir raa, fo mana rabafa loa. Ara rabafa loa la'e-neu sira ue-osan buna-boan fo hatahorir bisa mete-rita sara, naa te sira dalen ta lolo-laok.
47005013	Ei du'a mae ai kamuluk kara, naa te ai kokolak talo naa fo makalala'ok Manetualain ue-osan. Leo mae ei ta malela, tehuu Manetualain nalela. Neu ai kokolak pake dudu'ak ndoos, na, ai kokolak talo naa, fo tulun ei.
47005014	Karistus sue-lai nalan seli neu ita. Naa, ndia fee dale teas neu ai fo makalala'ok ai ue-osan. Huu ai mamahere mae, Hatahori esa, ndia Karistus, mate fo nggati basa hatahorir. Ndia sosoa-ndandaan nae, naa sama leo ita basa ngga mate ena fo la'o ela leleo-lala'o raak, ma ta taena haak hata-hata nai dae-bafok ia.
47005015	Karistus mate soa-neu basa hatahorir, mita fo basa hatahorir fo mana leo-la'o nai dae-bafok ia, ta leo-la'o tungga sira hihii-nanau heli-helin nara bali. Tehuu hatematak ia, ara muste leo-la'o tungga Karistus hihii-nanaun, nahuu Ana ndia mate nggati sira ena, basa de Ana nasoda fali numa mamaten mai.
47005016	Dadi mulai hatematak ia, ita boso timba-tai hatahorir pake hatahori dae-bafok biasa uku-sudin. Leo mae fai bakahulun ita mesa kana timba-tai Karistus pake hatahori dae-bafok biasa dudu'an. Tehuu hatematak ia, ai ta timba-tai Ndia talo naa bali.
47005017	De hatahori fo mana nakaesa no Karistus dadi neu hatahori dae-bafo beuk ena, fo naena leleo-lala'o beuk. Ana ta sama leo fai bakahulun bali, huu ndia leleo-lala'o raan mopo henin ena. Ta hambu sana ena bali! Huu hatematak ia, beuk hambun ena.
47005018	Basa iar, Manetualain ndia adun. Ana ndia tao mole-damek fo ita malole tasafali to Ndia, nahuu Karistus koka heni ita sala-singgon ena. Basa de Ana oo fee ues neu ita boe, fo ita oo tatudu dalak boe, mita fo hatahori laen nara oo bisa mole-dame fali ro Manetualain boe.
47005019	Masaneda te neu Karistus bei numa dae-bafok ia, Manetualain paken fo nuni no hatahorir reu mole-dame fali roon. Dadi Ana ta reke sira sala-singgon nara bali, de ara ta lemba-rasaa sala-singgok huku-dokin bali. Boe ma Ana fee ita ues fo teu tafada hatahorir tae, ara bisa malole fali ro Ndia.
47005020	Ita dadi teu Karistus lima konan. Dadi Manetualain pake ita fo nuni to hatahorir mai, mita fo ara mole-dame fali ro Ndia. No ai dadi miu Karistus lima konan, huu naa de ai oo moke neu ei boe mae, “Manetualain hii nalan seli fo ei malole masafali mia Ndia.”
47005021	Karistus mesa kana ta tao nita sala-singgok. Tehuu Manetualain tao nalan lemba-nasaa ita sala-singgon ena. Manetualain tao talo naa soa-neu ita, nahuu Karistus mamaten nasosoi dalak fo ita bisa leo-la'o to dale ndoos, sama leo Manetualain oo dale ndoos boe.
47006001	Huu ai maue-osa sama-sama mia Lamatuak, ai nau manori-mafada ei talo ia: Manetualain natudu Ndia dale susuen no'un seli neu ei ena. Dadi ei boso simbo mala Ndia dale susuen no kada hie-hie a mesan.
47006002	Boso lilii-ndondou Ndia Susura Malalaon surak nae, “Ndaa no fain, Au nenene o. Au oo tulun o boe, neu Au tao asoi-asoda hatahorir.” Nenene matalolole, ee! Hatematak ia, fain losa ena, ndia Manetualain fain fo tao nasoi-nasoda hatahorir.
47006003	De ai nau manea matalolole ai aon fo tao ai ue-osan no kada ndoos leo. Huu ai ta nau dadi miu kai-baak soa-neu hatahori fo mana nae neni Lamatuak eno-dala ndoon mai. Ma ai oo nau kokolak ndoos boe, mita fo hatahorir boso kokolak rakabobook ai nade malolen.
47006004	Basa-basan fo ai taok, ai maote tebe-tebe fo matudu mae, air ia, Manetualain hatahori mana maue-osa neulaun. Dadi leo mae ai hambu susa-sonak, doidosok do, leo-la'o nai mue-anggik taladan, na, ai makatataka makandoo leo.
47006005	Ai oo makatataka makandoo neu hambu popoko-fefembak boe, neu ara tee ai meni bui miu, neu hatahorir tao nemuek, neu maue-osa fafandek lima-ein, neu ta bisa sunggu, ma neu mameda ndoe.
47006006	Ai oo makatataka mia dale lolo-laok boe. Ai bubuluk no'uk ka la'e-neu Manetualain. Ai makatataka ma dale naruk. Ai tao hata fo neulauk neu hatahori. Ai fee lelak fo Manetualain Dula-dalen koladu ai. Ai oo sue-lai tebe-tebe neu hatahori ma ta dea-matak boe.
47006007	Neu ai kokolak, ai kokolak hata fo tetebes, ma ai ta malela kokolak bafa rouk. Ai oo simbo mala koasa numa Manetualain mai boe, fo tao dede'a neulauk. Naa, sama leo ai dadi soldadu, mana to'u tee-tandek mandaik numa Manetualain mai, fo ai matati laban musu, ma ai ta neni senggik.
47006008	Ai oo makatataka boe, leo mae hatahorir ratudu hada-horomatak neu ai, do, ara kokolak rakabobook ai naden; leo mae ara kokolak rakatutudak ai, do, ara ranea ai nade malolen; leo mae hatahorir kokolak bafa rouk rae, ai kedi-ira mala hatahorir, do, ara kokolak rae, hambu ai kokolak tetebes.
47006009	Hambu ketuk ta ralela ai. Tehuu hambu no'uk ka ralela ai naden. Ela ba'uk ka ai mate la'e no'uk ka ena, tehuu ai oo bei masoda makandoo boe. Ara hukun berak ai la'e no'uk ka, tehuu ai oo ta mate-mate boe.
47006010	Leo mae ai mameda berak, tehuu ai dalen oo mbena sau-sau nakandoo boe. Leo mae ai ta maena doik, tehuu ai tao mala hatahori no'uk ka ramasu'i nai dalen dale. Naa, sama leo ai ta maena hata esa boe na, tehuu ai oo hambu basa-basan boe.
47006011	Ai kokolak ledo-ledo neu ei marai kota Korentus. Ai oo sue-lai ei tebe-tebe boe.
47006012	Ai matudu ai susue-lalain neu ei ena, ma ta makatataak kana. Tehuu ei makatataak ei susue-lalaim neu ai.
47006013	Dadi au nau fee nenori-nefadak neu ei, sama leo ei dadi miu au anang nggara. Malole lenak ei sue ai ma boso makatataak kana.
47006014	Boso neka-lili mia hatahori fo ta mana namahere Karistus. Huu ei ta sama. Hatahori kamaherek fo mana leo-la'o ndoos, ta dalek esa no hatahori fo mana laban Lamatuak, de ta nandaa mete ma ara soba raote tebe-tebe fo raue-osa sama-sama. Hatahori dale malole no hatahori dale ta malole, ta randaa dadi nonook ei la'ok esa. Naa, sama leo manggaledok ta bisa babalik no makiuk.
47006015	Karistus ta bisa nala harak no nitur malanggan, hetu? Ma hatahori fo ta mana namahere neu Manetualain ta hambu baba'e-babatik sama-sama no hatahori fo mana namahere neu Ndia.
47006016	Ei du'a talo bee, ee? Ndondoon naa, ei du'a mae, ei bisa maso meni Manetualain uma huhule-haradoin miu fo makaluku-makatele neu Ndia dei, dei fo maso meni uma sosonggok miu bali fo moke-hule mbali bua sosonggok kara, do? Ta nandaa, hetu! Huu Lamatuak naa, Manetualain mana masodak. Ana oo dadi neu ita Lamatuan boe. Ma ita dadi teu Ndia uma huhule-haradoin ena, nahuu Ana leo nai ita dalen dale. Manetualain surak nai Ndia Susura Malalaon ena nae, “Au umang nai Au hatahoring taladan nara. Au oo leo nai sira taladan nara boe. Au nau dadi neu sira Manetualain. Sira oo dadi reu Au hatahoring nggara boe.”
47006017	Dadi tao leo Lamatuak surak nae, “Ei muste kalua numa sira taladan nara mai, ma lenggo fe'e numa sira mai, fo ei boso dadi sama leo sira. Ei dalem muste lolo-laok. Ei muste makadodook numa basa hata fo mana tao rala ei dalem mara ranggenggeo, tao talo naa, fo Au simbok ei no malole.
47006018	Au nau dadi uu ei Amam; ei oo dadi miu Au anang nggara boe. Naa ndia, ita Lamatuan nafada nae, Ndia, ndia mana Koasa Mate'en.”
47007001	Toranoo susue nggara ein! Manetualain helu-bartaa basa dede'ak bebeik kara iar fee ita ena, huu naa de ita muste tao talao ita dalen ma leleo-lala'on. Boso ela manggenggeok faa boe na, nai ita ao-inan. Huu ita katematuan nau dadi lolo-laok soa-neu Manetualain fo tatudu tae, ita tamata'u ma fee hada-horomatak neu Ndia.
47007002	Toranoo nggara ein! Fee lelak neu ai. Buka dalem mara fo simbok ai no malole. Boso makatema dalem mara. Fai bakahulun, neu ai numa ei taladam, ai ta tao mita salak neu hatahori esa boe na. Ai ta fufudi-hohodo mita hatahori fo tao salak. Ai oo ta pepeko mita hatahori fo sangga nanalak numa sira mai boe.
47007003	Neu au kokolak talo naa, au ta ae ndae salak neu ei. Huu ai sue ei, sama leo au afada ena. De leo mae talo bee oo, ita mate do tasoda, ai makaesa mia ei boe.
47007004	Hatematak ia, au hae dudu'a neu-mai bali, huu au amahere neu ei. Au oo kokolak aloloa bafang la'e-neu ei boe. Ei oo matetea au daleng boe. Dadi leo mae ita hambu susa-sonak mata-matak kara, tehuu au daleng mbena sau-sau nakandoo nahuu ei.
47007005	Fai bakahulun, ai meni profensi Makedonia miu, ai manggu malan seli. Ai hambu susa-sonak kii-konak. Ai mareresi mia hatahori deak. Ai oo mameda bii-mamata'u nai ai dalen boe.
47007006	Tehuu Manetualain naa, ndia natetea hatahori fo mopo dale tean, ma mana nameda berak ena. Ana oo natetea ai dalen boe, neu Ana nadenu Titus fo neni ai mai.
47007007	Titus mamain naa, neni netetea dalek soa-neu ai. Ana neni tutuik nae, neu ndia bei numa naa, ei matetea dalen. Tutuin naa oo tao natetea ai dalen boe, neu ai mamanenen. Ana oo tui nae, ei hii malan seli nau mete-mita au boe, ma ei fale dalem tebe-tebe neu dede'ak kara fo bakahulun mori-dadi nai ei taladam ena. Ana oo tui la'e-neu ei tao talo bee fo tulu-fali au boe. Huu naa de au daleng mbena sau-sau.
47007008	Au bubuluk ae, au susurang bakahulun fo ka'i-ore berak neu ei naa, memak tao nala ei mameda susa. Tehuu au ta fale daleng surak susurak naa. (Naa te faik naa, au fale daleng faa, neu au bubuluk ae, au susurang naa, tao nala ei susa, leo mae kada ta doo anak ka boe.)
47007009	Tehuu hatematak ia, au daleng mbena sau-sau. Au ta ameda nemehokok, nahuu faik naa ei mameda susa. Taa! Au ameda nemehokok, nahuu faik naa, au susurang fufudi-kokoe fo ei sale dalem do tuke teim. Ei manaku salam, ma la'o ela ei dede'a ta neulaum fo fali tungga Manetualain eno-dala ndoon. Huu Manetualain ndia tao fo ei fale dalem talo naa. No dalak naa, ai susuran kada tao nala ei dadi neulauk.
47007010	Mete ma ita tameda fale dalek tungga Manetualain hihii-nanaun naa, ita hahae tao dede'a manggarauk kara, tehuu tungga falik eno-dala ndoos. Naa, nakambo'ik ita numa Manetualain huku-dokin mai, de ita hae leo-la'o to fale dalek takandoo. Tehuu mete ma ita kada fale dalek nai bifi dook a mesan, sama leo hatahorir marai dae-bafok ia si'en, neu ko ita takalulutu.
47007011	Ei du'a sudik kana! Neu ei lees au susurang naa, au bubuluk ei oo fale dalem mara boe. Naa, tungga Manetualain hihii-nanaun. Naa, tao nala ei maue-osa fafandek lima-eim mara fo koka heni dede'a manggarauk numa ei leleo-lala'om mai. Ei mangguk ka mia ei manggaraum ena. Ei oo mamata'u boe, mete te boso losak ei tao seluk manggarauk bali. Ei dalem mara hii ralan seli mete-mita au, ma mahani a makandoo fo tao dede'a neulauk. Ei oo mahani a fo nau hukun hatahori mana tao salak boe. No ei tao tetebes talo naa, huu naa de ei dadi miu lolo-laok. No dalak naa, ta hambu mana bisa ndae salak neu ei.
47007012	Dadi au ta surak au susurang bakahulun naa, soa-neu hatahori mana tao manggarauk. Au oo ta surak fee hatahori fo mana hambu nala ndia manggaraun boe. Tehuu au surak susurak naa fee ei, mita fo au atudu ae, ei kokolam nai Manetualain matan naa, tetebes. Ma ei sue-lai tebe-tebe neu ai.
47007013	Basa iar lala'en, ratetea au daleng. Ei oo matetea Titus dalen ena boe, mita fo dalen bisa lino-lendek. Naa oo tao tamba namahoko ai dalen boe.
47007014	Au akadedemak ita ei, numa Titus matan la'e-neu ei tatao neulaun. Au oo afadan ae, ei ta tao makamamaek mita au boe. Huu basa dede'ak kara fo ai tui mitak neu ei naa, tetebes. Ma basa dede'ak kara fo ai tui Titus la'e-neu ei naa oo tetebes boe.
47007015	Dadi tungga-tungga ana nasaneda ei tataom ma ei kokolam, ndia susue-lalain neu ei boe tamba. Ma ana oo nasaneda neu ana neni naa neti, ei simbok kana no hada-horomatak boe, tehuu ei kada dudu'a neu-mai boso losak ei ta tao tungga au susurang.
47007016	Au daleng mbena sau-sau, nahuu au bisa amahere ei nai basa dede'ak kara. Dadi au ta dudu'a neu-mai ua ei ena bali!
47008001	Toranoo susue nggara ein! Ai hihiin ei malela Manetualain dale susuen fo Ana natudun neu saranik kara marai profensi Makedonia ena.
47008002	Leo mae ara hambu susa-sonak ma tuni-ndenik manahetak, tehuu dalen nara mbena sau-sau rakandoo. Huu naa de, leo mae sira mesa kasa hata taak kara, tehuu ara bei fee sira doin no'un seli no dale lolo-laok, fo doi-sou hatahori kamaherek laen mana hambu susa-sonak kara.
47008003	Au mesa ngga bisa tui ae, ara fee basa-basan fo ara bisa fee. Boe ma ara fee tamba lena heni naa bali. Ta hambu esa nakasetik kasa.
47008004	Sira mesa kasa ndia roke no tebe-tebe, mita fo ai soi dalak fee sara. No dalak naa, ara bisa ha'i rala baba'ek, fo doi-sou hatahori kamaherek fo mana hambu susa-sonak marai Yerusalem.
47008005	Fai bakahulun, ai mamahena ara nau tao talo ia, tehuu hata fo ara taok naa, lena heni hata fo ai mamahenak! Kaesan, ara loo lima aon nara reu ita Lamatuan. Kaduan, ara kokolak bali rae, “Ai nau loo lima ai aon nara fo maono-lalau ei, nahuu ia tungga Manetualain hihii-nanaun.”
47008006	No saranik kara marai Makedonia fee netuduk talo naa, huu naa de ai moke fo Titus fali neni ei marai Korentus neu bali, mita fo ei oo bisa doi-sou Lamatuak hatahorin mana hambu susa-sonak marai Yerusalem boe. Huu fai bakahulun, ana ndia mulai naduduru doik fee sara. De hatematak ia, ai moke fo ana bisa tao natetu do nakadaik ei uem doi-sou hatahori.
47008007	Ei leleo-lala'om soa-neu Lamatuak memak neulaun seli. Ha'i netuduk leo: ei nemeheherem, matea; ei kokolam fo matetea hatahori dalen, neulauk; ei bubuluk no'uk ka la'e-neu Lamatuak; ei dale team mandema; ma ei sue-lai malan seli neu ai. Huu naa de au nau fo ei oo, doi-sou Lamatuak hatahorin mana hambu susa-sonak no fee doik no'un seli boe.
47008008	Au ta parenda ei marai Korentus fo fee doik no'un seli, tehuu au kada ae fora ei. Huu hatahori saranik kara marai Makedonia nau doi-sou sara ena. Dadi no dalak ia, ei oo bisa matudu, ei sue-lai tebe-tebe neu hatahori mana susa-sonak kara boe.
47008009	Ei bubuluk ena mae, ita Lamatuan Yesus Karistus, natudu Ndia dale susuen neu ei ena. Fai bakahulun Ana sama leo hatahori kamasu'ik. Tehuu Ana here fo dadi neu hatahori hata taak fo tulun ei, mita fo ei bisa dadi mamasu'i nai dede'ak no'uk ka.
47008010	Teu maneuk kara, ei mulai maduduru doik fee sara ena. Ei ta fee kada doik ka mesan, tehuu ei oo doi-sou sara numa ei dalem mara mai boe. Dadi tungga au, ei muste tao talo ia:
47008011	Fai bakahulun, ei nau doi-sou Lamatuak hatahorin mana hambu susa-sonak marai Yerusalem naa ena. Dadi hatematak ia, fee mabasa hata fo ei maketu mala mae doi-sou ena. Ma ei mabe'i fee desi hata, na, feen leo. Tehuu nenenin lenak ndia, fee no dale dere-dere hiek.
47008012	Huu mete ma ita fee no dale dere-dere hiek tungga desi hata fo ita tabe'i fee, na, naa oo malole boe. Numa kada ita mai leo. Hatahori boso fee no nekesetik, hata fo neu ko tao nakasususak kana.
47008013	Au dudu'ang ta ae tao amabera ei, mita fo hatahori laen namada'u. Tehuu au dudu'ang, ita basa ngga lemba-tasaa sama-sama sira susa-sonan.
47008014	Hatematak ia ei hambu lenak, ma sira ta mandaik. Doo-doo te ara oo bisa bala boe, mete ma ei ta hambu dai. No dalak naa, ita bisa lemba-tasaa sama-sama.
47008015	Naa, sama leo Manetualain Susura Malalaon surak nae, “Hatahori fo mana hambu no'uk, ta hambu lenak numa hata fo ara to'ak mai. Ma hatahori fo mana hambu ba'uk, ta hambu kuran numa hata fo ara to'ak mai.”
47008016	Au oke makasi neu Manetualain, nahuu Ana ndia fufudi-kokoe Titus fo nau tulun ei, sama leo au nau tulun ei.
47008017	Memak ai moke fo ana neti tiro-dangga ei. Naa te, naa oo ndia hihii heli-helin boe. Huu naa de Titus mesa kana ndia nae neti tulun ei, ta huu au nonokeng.
47008018	Tehuu ana ta neti mesa kana. Ai oo madenu ai toranoon esa ena, fo neti sama-sama noon boe. Basa saranik kara marai iar ralela hatahori ia, nahuu ana naue-osa fafandek lima-ein ena, fo nafada hatahorir la'e-neu Lamatuak Hara Lii Malolen.
47008019	Saranik malanggan nara oo here ralan fo la'ok sama-sama no ai boe, fo tulun ai nai ai ue-osa neulaun ia. Ai makalala'ok ue-osa ia, fo matudu ita Lamatuan ta neni babanggan, ma tao neulauk soa-neu hatahori mana susa-sonak marai Yerusalem.
47008020	Ai sangga dalak tao hata fo tetebes, mita fo ta hambu hatahori fo bisa nakasasa'ek salak neu ai nae, ai ta maue-osa tebe-tebe neu ai to'u meni doik fee hatahori mana to'ak kara.
47008021	Ai maote fo tao hata fo tetebes numa ai dale lolo-laon mai, nai Lamatuak matan ma nai hatahorir matan boe.
47008022	Hambu toranook esa bali, ai madenun neti sama-sama no Titus sara fo to'u reni doik naa. Ai parisa malan la'e no'uk ka ena. De ai bubuluk ena mae, ana nau naue-osa fafandek lima-ein soa-neu ei. Ana dere-dere hiek talo naa, nahuu ana bubuluk ena nae, ei tao hata fo tetebes.
47008023	Mete ma hambu hatahorir ratane la'e-neu Titus, na, mafada sara mae, Titus naa, au toranoong fo naue-osa no au nakandoo soa-neu ei. Mete ma hatahorir ratane la'e-neu hatahori laen mana nau tungga Titus la'ok naa reti, na, mafada sara mae, hatahori kamaherek kara marai mamana laen oo here rala sara boe, fo ara tungga to'u doik ia, reni Yerusalem reti. Ara rahani a nai Korentus ena fo rae reti. Titus sama-sama no sara. Basa sara neu ko ratudu Karistus ta neni babanggan talo naa.
47008024	Dadi ei muste matudu susue-lalaim neu hatahorir fo mana to'u reni doik naa. Ma ei oo matudu sara, tao hata de ai hii kokolak maloloa bafan la'e-neu ei boe. No dalak naa, hatahori kamaherek maruma saranik marai bee a mesan mai, bubuluk tebe-tebe rae, ei sue sara.
47009001	Teteben ndia, au hae surak bali, fo oke ei doi-sou Lamatuak hatahori kamaheren nara.
47009002	Huu au bubuluk ena, ei maena dale dere-dere hiek doi-sou hatahorir talo naa. Au oo hii afada hatahori kamaherek marai Makedonia, la'e-neu ei dale susuen boe. Au tui ena ae, ei hatahori Korentus numa profensi Akaya mai, mahani memak numa teu maneuk kara mai ena, fo mae haitua doi doi-souk. Au oo tui la'e-neu ei dalem mana dere-dere hiem boe, fo mana tao nala hatahorir laen nara nau tungga doi-sou hatahori mana susak kara.
47009003	De au adenu ita toranoon nara reti ena fo ratudu rae, hata fo ai tuik kara la'e-neu ei ena, ta kokola bafa rouk. Au afada talo naa, mita fo ei mafafa'u memak.
47009004	Mete ma hambu hatahori Makedonia mai sama-sama ro au, boe ma ei bei ta mafafa'u mala, na, ita basa ngga mae. Boso losak au nemehehereng neu ei, oka-huun taa.
47009005	Huu naa de au dudu'a ae, malole lenak ita toranoon nara la'o rakahuluk reni ei reti, fo ei basa ngga bisa koladu doi doi-souk naa tungga ei hehelum fai bakahulun. Ei muste fee numa ei dale susuem mai. Boso fee no dale datuak.
47009006	Masanenedak! Talo ia: “Hatahori fo mana sele-tande bini-nggees kada ba'u anak ka, neu ko hambu buna-boak ba'u anak ka boe. Hatahori fo mana sele-tande bini-nggees no'uk ma ta nakatataak kana, neu ko ana hambu falik buna-boan ma baba'e-babatik manahetak boe.”
47009007	Hatahori esa-esak muste naketu aon, ana nau fee desi hata. Boso fee no dale bibiak. Boso fee huu kada hatahori nekesetin. Huu Manetualain sue-lai hatahori fo mana fee no dale malenggan.
47009008	Manetualain nabe'i fee ei basa baba'e-babatik mata-matak. Ana oo nabe'i fee lena-lenak boe, mita fo ei ta to'a kuran hata esa boe na. Mete ma ei to'a, na, neu ko ei hambu dai lena. No dalak naa, ei bisa baba'e ei lenam fo tulun basa ue-osa neulauk.
47009009	Sama leo neni surak nai Manetualain Susura Malalaon nae, “Manetualain hii ba'e fee hatahori mana matofa-tarak kara, numa Ndia dale susuen mai. Ana tao tetebes nakandoo, huu Ndia dale ndoon nakatataka nakandoo.”
47009010	Manetualain ndia fee bini-nggees, fo hatahori mana ue daer sele-tanden. Manetualain ndia fee nana'ak, fo ita bisa ta'a. Manetualain ndia neu ko fee ei baba'e-babatik, mita fo ei bisa tao hata fo tetebes. Naa, sama leo ei dadi miu hatahori mana ue dae, boe ma Manetualain fee bini-nggees neu ei fo sele-tanden. De ei ue-tatao neulaun naa, Ana taon tungga faik, boe tamba namano'u.
47009011	Manetualain nau fee ei lena heni hata fo ei mesa ngga to'ak, mita fo ei bisa doi-sou hatahori laen nara numa ei dale susuen mai. Dadi mete ma ei doi-sou hatahori laen talo naa ena, neu ko ara roke makasi neu Manetualain.
47009012	Doi-souk naa fo ei feen neu Manetualain hatahorin marai naar, au henggenee tulu-fali sara. Ma naa oo tao nala ei so'uk makasi taa-taa neu Manetualain boe.
47009013	Huu neu ei doi-sou hatahori laen nara, naa natudu bukti nae, ei mamahere tebe-tebe. Naa oo tao nala hatahori laen nara so'uk kokoa-kikiok soa-neu Manetualain boe. Huu ara bisa mete-rita, ei nemeheherem neu Karistus Hara Lii Malolen naa, ta kokola bafa rouk. Naa natudu nae, ei tao tungga ei nemeheherem. Dadi neu ei fee doi-souk numa ei dale susuem mai neu sara, ma hatahori laen boe, na, naa ndia taon ara so'uk kokoa-kikiok soa-neu Manetualain.
47009014	Hatahori fo mana simbo nala doi-souk numa ei mai, neu ko hule-haradoi soa-neu ei. Ara oo hii ralan seli rae mete-rita ei boe, nahuu Manetualain natudu Ndia dale susuen no'un seli neu ei ena.
47009015	Tehuu Manetualain fee mudak ita Hadia esa lolen seli ena. Ndia, Yesus! Ndia belin naa, lena heni basa-basan! Huu naa de ita basa ngga sama-sama toke neu Manetualain tae, “Makasi!”
47010001	Au, Paulus mesa ngga, ndia surak nai ia. Neu ko hambu ketuk numa ei mai dudu'a talo ia: mete ma au sama-sama ua ei, na, au mae kokolak ledo-ledo. Tehuu mete ma au dook ka numa ei mai, au ambarani kokolak no ta pake bii-bambik. Talo naa, hetu? Naa te au oke fo ei nenene au, nahuu Karistus dale lilon neu ei, ma Ana hii fee dale susuen neu ei.
47010002	Tehuu hambu ketuk ruma ei mai ta nau nenene au. Ara kokolak rae, ai tatao-nono'in nara oo sama leo hatahori laen marai dae-bafok ia tatao-nono'in nara boe. Dadi mete ma au uni naa uu, fama te au muste kokolak ta pake bii-bambik neu sara. Huu naa de au afada memak neu ei basa ngga, mita fo neu ko au uni naa uu, na, au hae kokolak barakaik ua sara.
47010003	Leo mae ita hatahori dae-bafok biasa oo, tehuu mete ma ita tareresi to hatahori laen, ita boso tambariik tahere fo tahuur boe, sama leo hatahorir marai dae-bafok ia fo ta ralela Manetualain.
47010004	Mete ma ita tahuur to hatahori, na, boso lilii-ndondou te ita tee-tanden nara ta sama ro hatahorir marai dae-bafok ia enan. De mete ma ita tahuur to hatahori langga batuk mana nareresi no ita, na, ita oo hambu Manetualain koasan mana bisa ofe nakalulutu hatahori oka-huun boe.
47010005	Manetualain koasan bisa ofe heni basa hatahori dae-bafok dudu'an mana laban Manetualain, mana tao hatahorir ta nau ralela Ndia. Ndia koasan oo bisa natudu dalak boe, fo nggati hatahori dala dudu'a raan naa, no dala dudu'a beuk. No dalak naa, hatahori nanori fo dudu'a tungga Karistus nenorin.
47010006	No'uk ka numa ei mai mulai nenene Karistus, ma tao tungga basa Ndia hihii-nanaun lala'en ena. Tehuu hambu ketuk numa ei mai bei ta nau nenene neu Ndia. Dadi ai mahani a ena, fo hukun sira ta mana nau nenene neu Ndia.
47010007	Ei hii mete-mita hata fo neni nitak numa kada dean mai. Tehuu ei muste mete hatahori dalen. Dadi mete ma hambu hatahori fo tao aon Karistus nedenun, na, masaneda matalolole. Huu ai oo Karistus nedenun, sama leo ndia boe.
47010008	Fama te ei du'a mae, au kokolak aloloa bafang lena-lenak la'e-neu koasa fo ita Lamatuan feen neu ai. Talo naa, hetu? Taa! Huu koasa naa hambun, fo natetea ei, ta nakalulutu ei dalem mara. Dadi au ta fee lelak neu hatahorir rakamamaek au, nahuu ara rae, au ta aena haak fo kokolak la'e-neu koasa fo Lamatuak feen neu au.
47010009	Au ta aena dudu'ak fo ae tao akatata'uk ei pake au susurang nggara.
47010010	Tehuu hatahorir raa kokolak rae, “Boso hosek mbali Paulus. Leo mae ndia susuran liin berak ma ta hoho'ak, tehuu mete ma ana mai aon, ndia mana sota-na'uk ma kokolan ta naena koasa.”
47010011	Mita fo hatahori mana kokolak bafa rouk talo naa, dudu'a dede'ak ia: hata fo ai surak nai susurak numa mamana dook mai, basa-basan sama no hata fo ai kokolak, mete ma ai mai nai ei taladam.
47010012	Hatahorir raa oo hii so'uk aon nara rae, sira raa, Karistus nedenu ta hoho'an boe. Ai ta mambarani makasasama aok leo sira. Bubuluk memak, hetu? Ta bisa dadi ai ta hoho'ak leo sira! Hatahori matak leo naak, kada sangga hatahori mana sama leo sira mesa kasa. Basa de esa toba nasarada esa, nahuu sira mata-aok esa! Sira nggoa beben bali!
47010013	Naa te ai mesa ngga ta kokolak maloloa bafan, mete ma oka-huun taa. Ai kada kokolak talo naa, la'e-neu ues naa fo Manetualain feen neu ai ena. Hata fo ai taon fee ei ena, tungga kada hata fo Manetualain nadenu ai taon. Huu ai ta maue-osa nai naa dean.
47010014	Teteben ndia, ai ta kokolak lena-lenak neu ai kokolak maloloa bafan la'e-neu ei. Huu air ia, ndia mai tui ei la'e-neu Karistus Hara Lii Malolen. Ei oo simbo mala ai kokolan boe. Mete ma Manetualain ta nadenu nita ai, tehuu ai kokolak maloloa bafan la'e-neu ei, na, naa ndia ta tetebes.
47010015	Mete ma hatahori laen ndia raue-osa, na, ai ta kokolak maloloa bafan mae, naa dadi, nahuu ai ndia maue-osa. Nenenin lenak soa-neu air ia, ndia kada ei nemeheherem boe tamba ratea. No dalak naa, ai ue-osan buna-boan nai ei numa fai bakahulun naa mai, boe tamba nakandoo.
47010016	De ai bisa miu mafada Karistus Hara Lii Malolen nai mamanak kara marai ei boboam seri, fo bei ta hambu hatahori mana maue-osa nai naa. Huu ai ta nau kokolak mabafa loa menik hatahori laen ue-osan.
47010017	Nai Manetualain Susura Malalaon neni surak nae, “Mete ma hambu hatahori nau kokolak naloloa bafan, na, elan fo ana kokolak naloloa bafan la'e-neu kada ita Lamatuan leo.”
47010018	Mete ma hatahori esa kokolak naloloa bafan la'e-neu ndia aon, naa ta naena sosoak hata esa boe na. Tehuu mete ma ita Lamatuan ndia so'uk kokoak la'e-neu hatahori naa, na, naa dei fo ta hoho'ak!
47011001	Au ae kokolak akadedemak aong ba'u anak nok bali hatahori nggoa bebek. Dadi soba makatataak faa fo nenene au dei! Talo ia:
47011002	Au sama leo ei amam. Ei sama leo au ana fe'ong fo naena nefufudi aok ena. Mana sama leo ei manfufudi aom naa, ndia Karistus. De au nau anea atalolole ei, mita fo ei mauma-loo mia ei manfufudi aom naa, ei bei lolo-laok. Dadi au anea atalolole fo boso hambu mana edo-pode ei, fo nakalulutu ei nemeheherem.
47011003	Hatematak ia, ei tungga Karistus eno-dala ndoon no dale lolo-laok. Tehuu au amata'u, boso losak hambu hatahorir kedi-ira rala ei, fo ei sio la'o ela dalak naa, sama leo lele uluk mengge kedi-ira nala Hawa. Mengge naa bisa kedi-ira talo naa, nahuu ndia naa, mana puputa-papatak ba'in!
47011004	Tungga-tungga hatahori matak leo naak kara reni ei mai, boe ma ranori ei la'e-neu Yesus mata-aok laen, ta sama leo Yesus fo ai manorin neu ei naa ena, na, hata de ei mamahere neu hatahori naa? Fai bakahulun, ei buka dalem fo simbo mala Manetualain Dula-dale Malalaon fo Ana koladu ei. Dadi tao hata de hatematak ia, ei nau simbo mala dula-dale mata-aok laen bali? Fai bakahulun, ei mamahere neu Karistus Hara Lii Malolen fo ai mafadan neu ei. Dadi tao hata de hatematak ia, ei nau mamahere neu nenorik rupak laen bali?
47011005	Ara so'uk aon nara rae, sira raa, Lamatuak nedenu fo ta hoho'an nara seli. Ndondoon naa sira haak lena heni au, do? Taa! Au ta tungga dudu'ak leo naak.
47011006	Leo mae rae, au ta alela kokolak pake dede'a binir, tehuu au alela tebe-tebe hata fo au kokolak. Ei bubuluk dede'ak kara iar ena, nahuu au atudu la'i-la'ik ka neu ei ena.
47011007	Neu au anori ei Manetualain Hara Lii Malolen, au ta oke ei tanggon au. Au tao kadi'i au aong, mita fo au bisa akadedemak ei. Ndondoon naa, ei nau fee salak neu au nahuu naa, do?
47011008	Hatahori kamaherek ruma saranik marai mamana laen nara ndia tanggon au, mita fo au bisa aono-lalau ei. Naa, sama leo au ha'i numa sira mai, fo bisa tulun ei.
47011009	Neu au sama-sama ua ei, boe ma au hambu toto'ak, au ta edo-pode ei, fo oke hata-hata numa ei mai. Ita toranoon nara maruma profensi Makedonia mai, ndia doi-sou au. Au ta tao amabera ita hata-hata neu ei, ma au oo ta nau tao talo naa nai mbila-beinesak boe.
47011010	Karistus Dede'a-kokolan naa, tetebes. Au oo amahere tebe-tebe boe ae, au dede'a-kokolang oo tetebes boe, nahuu au akaesa ua Karistus. Ta hambu hatahorir marai profensi Akaya naa ndia bisa koko'o au bafang fo ka'i au, boso kokolak aloloa bafang ae, au ta tao amabera ei talo naa.
47011011	Tao hata de au kokolak talo ia? Ndondoon naa ia dadi, nahuu au ta sue ei, do? Leo mae ei dudu'a talo naa, tehuu Manetualain mesa kana bubuluk au susue-lalaing neu ei.
47011012	Hata fo au taok naa, au nau tao akandoon. No dalak naa, hatahorir mana hii rakadedemak aon fo kokolak raloloa bafan rae, sira tataon sama leo ai, na, sira raa, oka-huun taak kara ena bali.
47011013	Ara rae, Lamatuak ndia nadenu sira. Sira raa, hatahori mana maue-osa fo mana kedi-ira hatahori! Ara soba-soba tao aon nara sama leo Karistus nedenun tetebes. Naa te basa naar kada kokolak bafa rouk a mesan!
47011014	Ei boso heran, ee! Huu nitur malanggan oo soba-soba tao aon sama leo Manetualain atan numa nusa tetuk do inggu temak mai boe, mana neni manggaledok no dale malole.
47011015	Huu naa de ei boso heran mete ma ndia hatahori mana maue-osan oo, soba-soba tao aon sama leo hatahori mana maue-osa no dale ndoos boe. Tehuu besa-besa, neu ko Manetualain bala sira manggaraun.
47011016	Mete ma ei nau, na, elan fo au kokolak akadedemak aong ba'u anak bali nok bali hatahori nggoa bebek bali. Huu au nau soba-soba kokolak koa ao.
47011017	Mete ma au kokolak akadedemak aong leo iak, ta naoka nai ita Lamatuan. Tehuu naa, nok bali hatahori ute keak kokolan.
47011018	Hambu hatahori no'uk ka hii rakadedemak aon nara tungga hatahorir marai dae-bafok ia si'en. Dadi au oo nau kokolak aloloa bafang tungga sira boe.
47011019	Ei ndia mana tao aom hatahori dudu'a ndoos, mete ma matonggo mia hatahori esa ute keak, na, ei matanggodon no dale loak, hetu?
47011020	Mete ma hatahori laen tao hata-hata neu ei, na, ei matanggodo sara ruma naa leo. Ha'i netuduk leo: mete ma hambu hatahorir tao ei sama leo sira ata-daton, na, ei kada matanggodon leo. Mete ma hambu hatahorir ramana'o rala ei bua-ba'um, na, ei elan numa naa leo. Mete ma hambu hatahorir kedi-ira rala ei, na, ei elan numa naa leo. Mete ma hambu hatahorir so'uk aon leo hatahori mo'o-inahuuk, ma nakaloloek ei sama leo hatahori kadi'i anak, na, ei elan numa naa leo. Leo naak oo, mete ma hambu hatahori famba ei, na, ei elan numa naa leo boe.
47011021	Tehuu boso mamanasa, ee! Au mae, nahuu ai kada noe-na'u a leo. Ai ta mabe'i tao talo naa, sama leo hatahorir raa tao fee ei ena. Tehuu mete ma ara nau kokolak raloloa bafan la'e-neu hata, na, au oo ambarani kokolak aloloa bafang talo naa boe. (Tehuu boso lilii-ndondou, te au kada kokolak akadedemak aong nok bali hatahori nggoa bebek na!)
47011022	Sira hatahori Ibrani isi-isik, do? Hou! Au boe. Sira hatahori Isra'el, do? Hou! Au boe. Sira raa, ba'i Abraham tititi-nonosin, do? Hou! Au boe.
47011023	Sira raa, Karistus hatahori mana maue-osan, do? Hou! Au oo leo naak boe. (Boso lilii-ndondou, huu au kokolak lena-lenak ia!) Memak au ae, au sama leo sira. Naa te au ia, lena heni sira. Au aue-osa barakain lenak. Hatahori sese au uni bui dale uu la'e no'un seli. Ara poko-femba au la'e no'un seli. La'i-la'ik ka ela kada faa, au oo mate boe.
47011024	Nai au hatahori Yahudi heli-heling nggara liman, au hambu tuni-ndenik la'e lima. Tungga-tungga au hambu fifilok, ara filo au la'e 39.
47011025	Hatahorir popoko au pake ai la'e telu. Ara toko au pake batu la'e esa fo rae tao risa au. Au ofang molo la'e telu. Au laa bo'u-bo'u numa tasi oe hatu-leledok esa.
47011026	La'i-la'ik ka au la'ok losa dook ka sudi uni bee uu ena. Hambu sosoek no'un seli tao nala au, ela kada faa mate. Ha'i netuduk leo: faa nai lee mo'ok ma na'o manu-meor. Hambu doidosok numa au hatahori Yahudi heli-heling nggara mai, hatahori ta Yahudir, ma hatahori mana tao aon nara sama leo toranoo hatahori kamaherek, naa te ara kedi. Au oo ela kada faa mate numa tasi taladan, numa kota, ma numa mamana nees boe.
47011027	Au aue-osa fafandek lima-eing, ma au hambu susa-sonak mata-matak kara. Hambu la'e no'uk ka au ta bisa sunggu. Au oo ndoe ma dale mada boe. La'e no'uk ka au ta hambu u'a hata esa boe na. La'e no'uk ka au oo ta aena bua-lo'a nelusek boe, de au marini alan seli.
47011028	Mete ma ta nau reke basa dede'ak kara raa, na, reke kada talo ia leo: tungga-tungga faik au dudu'ang tarabangga, nahuu au dudu'a la'e-neu basa ita toranoo kamaheren nara, fo mana rakabua nai bee a mesan.
47011029	Mete ma hambu hatahori nameda aon ta nabe'i, na, masaneda au. Huu au oo leo naak boe. Mete ma hambu hatahori fufudi-hohodo hatahori kamaherek fo tungga tao salak, au dadi mae ma asakele.
47011030	Mete ma au muste kokolak aloloa bafang, malole lenak au kokolak aloloa bafang la'e-neu dede'ak kara fo ratudu rae, au ia, kada noe-na'uk a mesan. Tebe!
47011031	Manetualain fo ita Lamatuan Yesus Aman, bubuluk au ta kokolak bafa rouk. Naa, nandaa mete ma hatahori so'uk kokoa-kikiok neu Ndia nakandoo.
47011032	Masaneda! Au ia, kada noe-na'uk a mesan. Mete ma au mesa ngga, na, ta bisa tao hata-hata. Ha'i netuduk leo, fai bakahulun numa kota Damsik, manek Aretas nggubenor, nadenu hatahorir fo ramangge au numa kota lelesun, fo ara bisa humu rala au.
47011033	Tehuu au nonoong nggara tao au uu lo'ak esa dale, basa de rakonda au pake tali tungga kota tembok dean. Dadi mbo'i heni au numa nggubenor liman mai.
47012001	Mete ma ei nau, na, elan fo au kokolak aloloa bafang faa bali. Naa te kokolak aloloa bafak, sosoan taa. Tehuu au nau afada ei dede'ak kara fo ita Lamatuan natudu neu au ena, nok bali nai me'is dale.
47012002	Au alela hatahori esa mana nakaesa no Karistus. Teuk salahunu haa maneuk kara, hambu esa noon neni lalai fo demak mate'en neu. Tehuu au ta bubuluk, mete ma ana hene, bei no ndia ao-inan, do, kada samanen ndia hene lain neu. Kada Manetualain ndia bubuluk. Au oo bubuluk boe ae, neu ana neni so'uk hene neni Lamatuak Mamana Malolen naa neu, ana namanene dede'a-kokolak ta neni babanggak, losa hatahori dae-bafok ta bisa kokolak.
47012005	Dadi soa-neu hatahori matak leo naak, au nau kokolak aloloa bafang. Tehuu au ta nau kokolak aloloa bafang la'e-neu au ao heli-heling. Kada la'e-neu dede'ak fo au ta abe'i tao, dei fo au kokolak abafa loa talo naa.
47012006	Leo au nau kokolak aloloa bafang, au ta parluu kokolak bafa rouk, huu au aena dede'ak tetebes no'uk ka fo au bisa kokolak. Tehuu au kada akatataak aong leo, fo hatahorir boso du'a rae, au ta hoho'ang lena heni numa hata fo ara ramanenen ma mete-ritan numa au mai.
47012007	Lena-lenak bali, Lamatuak natudu dede'ak ta neni babanggak no'uk ka neu au ena. Tehuu Manetualain oo fee lelak neu au fo hambu susa-sonak boe, mita fo au boso koa ao. Huu nitur malanggan nadenu ndia ana nunin esa fo kada dudunggu babalik au nakandoo, nok bali dila-nggauk esa nato nakamiminak au ao-inan. Awii! Au doidoso tebe-tebe!
47012008	Au oke la'e telu ena fo Lamatuak nggari heni dede'ak ia numa au mai.
47012009	Tehuu Ana naselu neu au nae, “Au atudu Au dale susueng neu o. Naa dai soa-neu o. Huu neu o mameda mae, tungga o barakai heli-helim ta dai, na, nai naa Au koasang boe tamba natea.” Huu naa de au nau kokolak aloloa bafang tamba, neu au ta abe'i tao dede'ak esa. No dalak naa, au bubuluk ae, Karistus koasan leo nai au dale.
47012010	Huu naa de, mete ma au ameda au mesa ngga ta abe'i tao ue-osa esa, au daleng kada lino-lendek a mesan. Dadi neu hatahorir kokolak rakadadaek au do, rakasususak au do, tao doidoso au do, tuni-ndeni au, nahuu au dadi uu Karistus hatahorin, na, au daleng kada lino-lendek leo. Huu mete ma au mesa ngga ta abe'i, na, au hambu koasa numa Karistus mai fo au abe'i tao dede'ak naa.
47012011	Ei leo-la'o nok bali Lamatuak ta nadenu nita au uni naa uu. Huu naa de nau ta nau, bebeik kara ia au kokolak akadedemak aong ba'u anak nok bali hatahori nggoa bebek. Teteben ndia, ei ndia muste kokolak maloloa bafam la'e-neu au. Memak au ta aena sosoa-ndandaak hata-hata. Tehuu mete ma nekesasamak au ua “hatahori ta hoho'ak sudi selik kana” naa, fo rae Lamatuak naonda sara, na, sira raa, ta hoho'an ta lena heni au.
47012012	Tungga-tungga Lamatuak nadenu hatahori esa neu nafada hatahorir la'e-neu Ndia, hatahori naa tao tanda heran mata-matak kara pake koasa, fo natudu bukti nae, Lamatuak ndia nadenu ndia. Boso lilii-ndondou, huu neu au bei nai ei taladam mara, au oo tao tanda heran leo naak kara boe. Au aue talo naa no au daleng nakatataka nakandoo.
47012013	Boso mamanasa, ee! Kada hambu dede'ak esak ka, ndia au ta tao sana nai ei, fo hatahori laen taon nai saranik laen. Ndia, au ta oke fo ei tanggon mala au.
47012014	Talo ia! Au ahani a ena uni ei neti la'e katelun. Au ta to'a ei tanggon au doi soda-ladang. Au oo ta to'a ei hata-hetom boe. Tungga ita dala-hadan, ta nandaa kakana anar rambeda hata-heto soa-neu sira ina-aman nara. Mana ndaak ndia, ina-amar mbeda hata-heto fee sira anan nara. Dadi au ta to'a ei mambeda hata-heto fee au, huu ei sama leo au anang nggara! Au to'ak naa, ndia ei aom ma ei susue-lalaim.
47012015	Au amahoko fee hata a mesan fo au enang neu ei. Au oo hii aue-osa fafandek lima-eing boe, mita fo ei bisa leo-la'o tungga Lamatuak hihii-nanaun. Mete ma au sue alan seli neu ei, na, ei oo muste sue masafali au leo naak boe. Dadi tao hata de ei makatataak ei susue-lalaim? Ta nandaa, hetu?
47012016	Hambu ketuk numa ei mai manaku rae, au ta tao amabera ei. Tehuu hambu ketuk oo rae, au dadi hatahori fo malela pepeko-lelekon seli ma kedi ala ei boe, losa tao ala ei tungga au hihiing.
47012017	Dadi talo bee? Ndondoon naa hatahorir fo au adenu sara reni ei reti naa, kedi rala ei, do?
47012018	Au fufudi-kokoe Titus fo neni ei neti. Au oo adenu toranook laen esa fo neu noon boe. Ndondoon naa, Titus kedi nala ei, do? Taa, hetu? Titus no au ia, mata-aok esa. Ai dua ngga dudu'an sama, ma ai oo maue-osa no dale ndoos boe.
47012019	Toranoo susue nggara ein! Ndondoon naa ei dudu'a numa bebeik kara iar mae, ai masala'e aon nai ei matam, do? Taa! Basa hata fo ai kokolak kara iar, Manetualain bubuluk ena. Dadi ai ta bisa mafuni hata-hata numa Ndia mai. Ai oo makaesa mia Karistus boe. No ai sue ei, huu naa de basa hata fo ai taok naa, bisa tao matetea ei.
47012020	Neu ko mete ma au dadi uni ei neti, au du'a-du'a, boso losak ei ta dadi miu hatahorir fo sama leo au hihiing. Boso losak hambu ketuk rareresi, dale mana mbirik, rambeda dalek, ketuk kada dudu'a sira aon mesa kana, ketuk kokolak rakabobook hatahori nade malolen, hambu ketuk kokolak dede'a lalok la'e-neu hatahori leleo-lala'on, hambu mana koa aok, ma tao mue-anggik basa-basan. Fama te au oo dadi uu hatahori ta sama leo ei hiik boe.
47012021	Neu ko mete ma au uni ei neti, au dudu'ang ta namaneu nahuu ei tatao-nono'im. Boso losak Manetualain nae nakamamaek au nai ei matam mara. Boso losak au tao ala hatahorir rameda berak, nahuu hambu no'uk ka ruma ei mai bei leo-la'o tao manggarauk, tehuu ta nau sale dalen do tuke tein, fo fali tungga Lamatuak eno-dala ndoon. Hambu ketuk la'ok sala ro hatahorir ta sira saon nara. Ma ketuk tao ranggenggeo mata-matak kara. Ketuk bali tao tatao-nono'i manggarau mata-matak kara mana neni mamaek, tehuu ta rameda mae, losa hatahorir nunute sara.
47013001	Dadi ia la'e katelun fo au nau neti tiro-dangga ei. Mete ma hambu ketuk fo nau rakasasa'ek salak neu hatahori, na, boso lilii-ndondou ndia hohoro-lalanen. Sama leo neni surak nai Manetualain Susura Malalaon nae, “Mete ma hambu ketuk fo rakasasa'ek salak neu hatahori esa, muste hambu sakasii dua do telu fo kokolan nara sama dei, dei fo simbok. Mete ma ta talo naa, na, boso simbok.”
47013002	Neu lelek fo au uni ei uu, la'e kaduan maneuk, au fee nesenedak neu hatahorir mana leo-la'o tao manggarauk kara raa ena. Hatematak ia, au fee nesenedak neu sara bali, sama-sama ro basa hatahorir fo mana leo-la'o tao manggarauk kara. Sama leo fai bakahulun, au fee nesenedak ae, neu ko mete ma au neti, au ta atanggodo sara.
47013003	No dalak naa, natudu bukti nae, Karistus kokolak nesik au. Mete ma Karistus nau koladu ei, Ana taon nenik koasa mo'ok nai ei taladam mara. Huu Ana ta tao ues no noe-na'uk.
47013004	Neu ara rakanisan numa ai ngganggek lain, memak Ana noe-na'u, huu Ana nakambo'ik heni Ndia koasan ena. Tehuu Manetualain fee koasa neu Karistus de Ana nasoda hatematak ia. Leo mae ita mana dadi Ndia hatahorin tameda ta tabe'i, tehuu Manetualain fee ita masoda beuk ena. Huu naa de ai bisa maono-lalau ei pake Ndia koasan.
47013005	Parisa ei dale heli-helim mara fo sangga bubuluk mae, ei mamahere tebe-tebe neu Karistus, do taa. Ndia koasan neni nitak nai ei leleo-lala'om, do taa? Fora ei aom talo naa. Huu mete ma Ana ta nakaesa no ei, na, ei ta dadi miu Ndia hatahorin.
47013006	Mete ma ei parisa ai, na, ei bisa mete-mita Ndia koasan neni nitak nai ai leleo-lala'on. No dalak naa, ai mala dea.
47013007	Ai oo hule-haradoi moke neu Manetualain boe, mita fo ei boso tao salak hata esa boe na. Ai ta hosek mete ma hatahorir manaku do ta manaku air ia, Lamatuak nedenun. Tehuu ai hii ei tao hata fo tetebes, leo mae hatahori ketuk nau timba heni ai. Talo naa oo ta hata-hata boe.
47013008	Huu ita ta bisa tao hata esa boe na, fo laban hata fo tetebes. Kada ai malela tao hata fo tetebes a mesan.
47013009	Mete ma ei dadi barakaik, ma ai dadi noe-na'uk, ai mamahoko a mesan. Ai hule-haradoi moke fo Lamatuak tao nala ei boe dadi mandaik.
47013010	Huu naa de, leo mae au nai dook ka numa ei mai, au surak dede'ak kara iar hatematak ia, mita fo neu ko au mai, na, au hae kokolak hara berak neu ei bali. Au dadi uu ita Lamatuan nedenun. Tehuu Ana fee au haak ma koasa fo atetea ei, ta akalulutu ei.
47013011	Toranoo susue nggara ein! Au dede'a de'en mate'en ia, kada hara masodak malole. Tao matetu-mandoo basa dede'ak kara. Mamanene matalolole au nenori-nefadang. Leo-la'o dalek esa. Ei muste malole esa no esa. Manetualain naa sue-lai ei. Au oke-hule fo Ana sama-sama no ei nakandoo, ma Ana tulu-fali ei fo leo-la'o mole-dame esa no esa.
47013012	Ei muste lole haram pake i'idu susuek, fo nandaa soa-neu Lamatuak hatahori lolo-laon. Manetualain hatahorin marai iar, basa sara haitua hara masodak malole soa-neu ei.
47013013	Au oke-hule fo ita Lamatuan Yesus Karistus natudu Ndia dale susuen neu ei. Au oke-hule fo Manetualain natudu Ndia susue-lalain neu ei. Au oo oke-hule fo Lamatuak Dula-dale Malalaon natudu Ndia dale lilon, mita fo ei basa ngga leo-la'o no dalek esa boe. Ba'u kada naa leo, Paulus
48001001	Hara masodak numa au mai, Paulus. Au haitua susurak ia soa-neu toranoo hatahori kamaherek kara fo marai saranik kara rai profensi Galatia. Toranook kara fo mana sama-sama ro au rai ia oo haitua hara masodak fee ei boe. Au fee nesenedak neu ei ae, Amak Manetualain no Yesus Karistus ndia radenu au, ta hatahori dae-bafok ndia nadenu. Yesus Karistus naa, ndia Hatahori fo Manetualain nadenun mai ena. Karistus mate, tehuu Manetualain tao nasoda falik kana numa mamaten mai. Boe ma Sira raa, ndia radenu au fo uu tui-bengga neu hatahorir la'e-neu Hara Lii Malole.
48001003	Au hule-haradoi neu Manetualain, ndia ita Aman, ma Yesus Karistus, ita Lamatuan. Au oke-hule fo Sira ratudu dale susuen nara reu ei, mita fo ei bisa leo-la'o no mole-damek ma lino-lendek.
48001004	Karistus mate fo koka heni basa ita sala-singgon nara ma nakambo'ik ita numa manggarauk manai dae-bafok hatematak ia. Basa naar tungga Amak Manetualain hihii-nanaun.
48001005	Huu naa de ita muste koa-kio takandoo neun! Tebe naa!
48001006	Toranoo nggara ein! Au ta du'a bubuluk eir ia bali! Manetualain here nala ei ena, nahuu Ana nau fo ei malela Ndia dale susuen. Tehuu tao hata de ei masadea neuk ka fo miu mamahere nenorik laen
48001007	fo ta ndoos? Fai bakahulun au fee nenorik hata fo ndoos la'e-neu Yesus Karistus Hara Lii Malolen ena. Tehuu hatematak ia mana kedi-irak kara mai ena fo puputa-papata Hara Lii Malole naa, losa tao rala ei panggananaa.
48001008	Besa-besa, ee! Neu ko Lamatuak nandoo hatahori mana maik fo fee nenorik la'e-neu Hara Lii Malole ta sama no fai bakahulun fo au fee nenorik naa. Leo mae hatahori naa numa ai mai, do, Manetualain atan esa numa nusa tetuk do inggu temak mai oo, nendook daka nalan boe.
48001009	Ai mafada memak dede'ak ia numa fai uluk mai ena. Tehuu hatematak ia au nau fee nesenedak seluk bali, talo ia: mete ma hambu hatahori mai fo fee nenorik laen numa Hara Lii Malole fo fai bakahulun ei simbo malak naa mai ena, naa fo Manetualain oo nandoon boe.
48001010	Au ambarani kokolak talo naa, nahuu au nau tao amahoko Manetualain dalen, ta hatahori dae-bafok dalen. Ei du'a mae au sorodododo nai hatahori dae-bafok matan, do? Taa! Mete ma au tao talo naa, na, au ta andaa dadi uu Karistus neondan.
48001011	Toranoo nggara ein! Au afada no ledo-ledo ae, Hara Lii Malole fo au anorik neu ei naa, hatahori dae-bafok ta ndia a'adun.
48001012	Au ta simbon numa hatahori dae-bafok mai, ma ta hambu hatahori dae-bafok nanori au. Yesus Karistus mesa kana ndia nafada sosoa-ndandaan neu au.
48001013	Ei mamanene mala tutuik ena la'e-neu au leleo-lala'ong fai bakahulun, neu au bei tungga anggama Yahudi, hetu? Lelek naa, au tuni-ndeni ala Lamatuak hatahorin sudi selik kana, fo ae akalulutu sara.
48001014	Faik naa oo, au daleng mbena nalan seli boe fo anori la'e-neu anggama Yahudi, lena heni hatahori Yahudi laen fo teun sama leo au. Ma au ia, manggaten lenak fo akalala'ok basa ai bei-ba'in nara dala-hadan ma anggama hohoro-lalanen lala'en.
48001015	Leo mae talo naa oo, tehuu Manetualain naketu nala ena, fo nalelelak au ua Ndia Anan boe. Au inang bei ta bonggi au, te Ana here nala au memak ena, nahuu Ana sangga natudu dale susuen neu au. Ana oo nadenu au boe, fo uu anori hatahori ta Yahudir. Neu Ana nadenu au talo naa, au ta uu oke hatahori laen nenori-nefadan.
48001017	Ma au oo ta uu atonggo ua lasi-lasi Karisten nara fo mana dadi reu Yesus nedenun numa Yerusalem boe. Tehuu au la'o memak uni dae Arab uu. Basa boe ma au fali uni kota Damsik uu bali.
48001018	Basa teuk telu boe ma au uu atonggo ua Petrus numa Yerusalem fo au nau bubuluk hata fo ana tuin fee au. Boe ma au leo taak numa naa, losa faik salahunu lima.
48001019	Faik naa, au oo atonggo ua Lamatuak Yesus fadi bonggin boe, nade Yakobis. Tehuu au ta atonggo ua Lamatuak nedenun laen nara. Kada sira dua sara.
48001020	Hata fo au surak ia, memak tetebes leo naak! Au ta pepeko-leleko! Te Manetualain bubuluk na!
48001021	Basa boe ma au la'o uni profensi Siria ma profensi Kilikia uu.
48001022	Faik naa, Karistus hatahorin nara marai Yudea bei ta ralela au.
48001023	Ara kada ramanene harak rae, “Hatahori fo fai bakahulun tao doidoso ita naa, hatematak ia ana fee nenorik la'e-neu Karistus Hara Lii Malolen. Naa te fai bakahulun ana ndia nae soba nakalulutu ita.”
48001024	Basa sara ramanene rala naa, boe ma ara rakadedemak Manetualain, nahuu au amahere neu Yesus Karistus ena.
48002001	Basa teuk salahunu haa, boe ma au fali uni kota Yerusalem uu, sama-sama ua Barnabas. Ma ai dua ngga oo, mia hatahori kamaherek ta Yahudi esa, nade Titus.
48002002	Au uni naa uu, nahuu Manetualain ndia nadenu. Basa boe ma au tui fee lasi-lasi Karisten nara Hara Lii Malole fo au anorik neu hatahori ta Yahudir naa ena. Faik naa, au kokolak aong ua sara, mita fo ara parisa ratalolole hata fo au fee nenorik naa, ndaa do taa. Mete ma ara raketu rae, ta ndaa, na, hatahori bisa nae, au ue-tataong kada hie-hie!
48002003	Ara ramanene rala au kokolang talo naa, boe ma ara simbo no malole. Ara oo simbo rala Titus no malole boe. Leo mae ndia hatahori ta Yahudi, tehuu ara ta rakasetik kana sunat.
48002004	Tehuu faik naa, hambu toranook ketuk ta rakaheik, nahuu ara fee nenorik laen. Sira raa, Karisten pepeko-lelekok. Boe ma ara mai rakasetik ro neneek Yesus Karistus hatahori ta Yahudin, fo tungga basa hatahori Yahudi anggaman hohoro-lalanen lala'en. Naa te Yesus Karistus nakambo'ik ita ena, huu naa de ita ta neka-lili to hohoro-lalanek kara raa, sama leo ata-dator.
48002005	Leo mae rakasetik talo naa, tehuu ai ta nau simbok faa boe na. No dalak naa, ei bisa mamahere makandoo neu Hara Lii Malole fo au fee nenorik naa ena. Naa memak tetebes.
48002006	Lasi-lasik kara raa simbok no malole au nenoring naa, ma ara ta tia-tamba hata-hata bali. Huu Manetualain ta memete matak. De leo mae sira hatahori mo'o-inahuuk, do kadi'ik, naa nenenin taa.
48002007	Nenenin lenak ndia: ara bubuluk rae, Manetualain here nala au ena, fo uni Hara Lii Malole fee hatahori ta Yahudi. Sama leo Ana oo nadenu Petrus fo neni Hara Lii Malole naa fee hatahori Yahudi boe.
48002008	Manetualain fee koasa neu Petrus ena, fo dadi neu nedenuk soa-neu hatahori Yahudi. Leo naak oo Ana fee koasa neu au fo dadi uu nedenuk soa-neu hatahori ta Yahudi boe.
48002009	Faik naa, hatahorir du'a ena rae, Yakobis, Petrus, ma Yohanis, malangga saranik. Neu telu sara bubuluk rae, Manetualain natudu dale susuen neu au ena fo akalala'ok Lamatuak ue-osan, boe ma ara rambariik mai rato'u limak ro au ma Barnabas. Naa dadi neu tanda, ai basa ngga dalek esa. Ara rakaheik fo ai meni Hara Lii Malole fee hatahori ta Yahudi, ma sira ndia reni soa-neu hatahori Yahudi.
48002010	Ara ta roke hata-hata bali. Kada ara fee nesenedak neu ai fo boso lilii-ndondou tulu-fali hatahori hata taak kara. Memak naa ndia au nau taon ena.
48002011	La'e esa Petrus neni kota Antiokia mai, boe ma au ka'i-oren no ledo-ledo, nahuu ana tao sala.
48002012	Neu ana bei fo mai, ana namahoko nanggatuuk na'a sama-sama no Karistus hatahori ta Yahudin nara. Tehuu neu Yakobis nonoon hatahori Yahudir mai, boe ma Petrus nakaheok numa toranoo ta Yahudi mai, ma ta nanggatuuk na'a no sara bali. Ana namata'u neu hatahori Yahudi fo mana fee nenorik naa nae, Karistus hatahorin nara muste to'u rahere basa hatahori Yahudi anggaman hohoro-lalanen lala'en, ma muste leo-la'o rabinggak ruma hatahori ta Yahudir mai.
48002013	Hatahori Yahudi laen nara mete-rita Petrus tataon naa, ara oo tao tungga talo naa boe. Losa Barnabas oo tungga tasoso ro sira dea-matan nara raa boe.
48002014	Tehuu neu au mete-ita sira ta tungga tebe-tebe Hara Lii Malole hihii-nanaun ena, boe ma au ka'i-ore memak neu Petrus numa sira matan ae, “Ka'a Pe'u! Ka'a ia, memak hatahori Yahudi. Tehuu Manetualain soi dalak ena fo hatahori mana namahere neu Yesus Karistus nakambo'ik numa hatahori Yahudi anggaman hohoro-lalanen nara mai. Ka'a simbo nala dede'ak naa ena. Talo bee de hatematak ia ka'a bei nau nakasetik hatahori ta Yahudi, fo tao tungga anggama Yahudi hohoro-lalanen bali?”
48002015	Au ka'i-ore Petrus talo naa, nahuu ai dua ngga sama-sama hatahori Yahudi. Ai hatahori nusa Yahudin ta sama no hatahori nusa-nusak laen nara, nahuu ai hatahori nusa Yahudin malela Manetualain dook ka ena.
48002016	Tehuu hatematak ia ita oo bubuluk boe tae, Manetualain ta simbok hatahori esa boe na no malole, nahuu ana tao tungga anggama hohoro-lalanen. Manetualain simbok hatahori no malole, mete ma ana namahere neu Yesus Karistus, ta huu ana tao tungga anggama hohoro-lalanen. No kada hatahori namahere neu Karistus, dei fo Manetualain henggenee memak kana nae, ana ta naena salak ena.
48002017	Huu naa de ita fee nenorik tae, Manetualain simbok hatahori no malole, nahuu namahere neu Yesus Karistus. Tehuu hambu hatahori Yahudi ndia nakasasa'ek salak neu ai nae, ai sala ena, nahuu ai mamahere neu Karistus, tehuu ta tungga anggama Yahudi hohoro-lalanen nara. Ei oo nau ndae salak talo naa boe, do?
48002018	Mete ma au to'u falik anggama hohoro-lalanen, fo au akambo'ik henin ena naa, na, dei fo au sala!
48002019	Memak fai bakahulun au aote tebe-tebe tao tungga anggama Yahudi hohoro-lalanen nara, mita fo au malole ua Manetualain. Tehuu au oo ta bisa boe. Huu naa de hatematak ia au nggari heni hohoro-lalanek kara raa fo leo-la'o akaesa ua Karistus. No dalak naa, dei fo Manetualain simbok au no malole. Taon neu, au mate neni londak numa ai ngganggek lain sama-sama ua Karistus. Hatematak ia au ta ndia asoda bali, tehuu Karistus ndia nasoda nai au aon dale. Au hambu masoda beuk ia, nahuu au amahere neu Manetualain Anan. Ana sue nalan seli neu au, losa Ana mate nggati au.
48002021	Ma Manetualain simbok nala au nahuu Ndia dale susuen, ta huu au tungga anggama hohoro-lalanen nara. Mete ma hatahori bisa malole no Manetualain nahuu tungga anggama hohoro-lalanen, na, naa sosoa-ndandaan nae, Karistus mamaten naa hie-hie a mesan. Naa ndia au afada neu Petrus asa numa Antiokia.
48003001	Wee! Hatahori Galatiar ein, ee! Fai bakahulun au mesa ngga ndia afada numa ei matam ena, la'e-neu Yesus Karistus mamaten numa ai ngganggek lain. Tehuu hatematak ia hatahori kedi-ira ei no muda hiek ena! Ei nggoa bebem mara talo bee ia!
48003002	Au ae atane kada dede'ak esa. Ei simbo mala Manetualain Dula-dalen, nahuu ei tungga anggama hohoro-lalanen, do? Taa, hetu! Ndia Dula-dalen konda neu ei, nahuu ei mamahere Hara Lii Malole fo ei mamanenek naa ena.
48003003	Dadi tao hata de ei mamanggoa malan seli talo naa, ee? Fai bakahulun ei leo-la'o tungga Dula-dale Malalaok hihii-nanaun ena. Tehuu hatematak ia ei masafali ena bali fo leo-la'o tungga hatahori dae-bafok hihii-nanaun.
48003004	Neu ei bei fo mamahere neu Karistus, ei hambu tuni-ndenik no'un seli. Boso losak basa doidosok kara raa dadi hie-hie a mesan! (Naa te nemehere neu Karistus ta bisa dadi hie-hie.)
48003005	Neu Manetualain fee Ndia Dula-dalen, ma natudu tanda heran mata-matak kara numa ei matam, ei du'a mae, Ana tao talo naa nahuu ei tungga anggama hohoro-lalanen, do? Taa, hetu! Ana tao talo naa, nahuu ei mamahere Hara Lii Malole fo ei mamanenek ena.
48003006	Masaneda hatahori Yahudir ba'in, ndia ba'i Abraham. Sama leo Manetualain Susura Malalaon surak nae, “Huu ana namahere neu Manetualain, de Manetualain simbok kana no malole, ma henggenee nalan hatahori dale ndoos.”
48003007	Dadi ei muste malela no malole mae, hatahorir fo kamaherek sama leo Abraham, ara dadi reu Manetualain hatahorin fo ndoos.
48003008	Manetualain nafada memak nai Ndia Susura Malalaon nae, neu ko Ana oo simbok hatahori nusa-nusak laen nara nae, sira hatahori dale ndoos, mete ma ara ramahere reu Ndia boe. Te lele uluk Ana nafada memak Hara Lii Malole neu ba'i Abraham ena nae, “Neu ko basa hatahori nusa-nusak kara marai dae-bafok hambu baba'e-babatik nahuu o.”
48003009	Huu Manetualain hehelu-bartaan naa, de Ana oo fee baba'e-babatik neu basa hatahorir fo mana ramahere reu Ndia, sama leo Ana fee Abraham ena boe.
48003010	Hatahori fo mana tungga anggama hohoro-lalanen, mita fo Manetualain simbok kana no malole, na, ana muste lemba-nasaa nala berak numa basa hohoro-lalanek kara raa lala'en mai, sama leo ana hambu nala neketook ena. Hambu neni surak nai Manetualain Susura Malalaon dale nae, “Hatahori fo ta mana tungga nakandoo anggama hohoro-lalanen no tetuk, ana hambu neketook!”
48003011	Manggaledok ena, Manetualain ta simbok hatahori nahuu ana tungga anggama hohoro-lalanen. Sama leo neni surak nae, “Hatahori muste namahere neu Au, dei fo Au simbok kana no malole sama leo hatahori dale ndoos, fo ana hambu masodak tetebes.”
48003012	Mete ma hatahori nau leo-la'o tungga anggama hohoro-lalanen hihii-nanaun, na, ana muste tao tungga basa sara no tetuk! Manetualain nafada memak kana nai Ndia Susura Malalaon ena nae, “Hatahori fo mana nau leo-la'o tungga hohoro-lalanek, neu ko ana mbute-muek no kada hohoro-lalanek kara raa.”
48003013	Tehuu Karistus bae ketun ena, fo nakambo'ik ai numa anggama hohoro-lalanen fo mana futu-pa'a ai mai. Fai bakahulun ai leo-la'o sota-mate lemba-masaa mala berak numa anggama hohoro-lalanen nara raa mai, sama leo hatahori mana hambu neketook. Tehuu hatematak ia Lamatuak Yesus lui heni neketook naa numa ai mai ena. Sama leo neni surak nai Susura Malalaok dale nae, “Hatahori neni londa nisak nai ai huuk, ana hambu neketook.”
48003014	Neu Yesus Karistus mate fo tao nasoi-nasoda ita, baba'e-babatik fo Manetualain feen neu Abraham naa ena, naa oo konda neu hatahori nusa-nusak laen nara boe. No dalak naa, basa hatahorir fo mana ramahere reu Karistus bisa simbo Manetualain Dula-dalen fo Ana helu-bartaak naa ena.
48003015	Toranoo nggara ein! Hatematak ia au ae pake netuduk numa ita leleo-lala'on tungga-tungga faik mai. Mete ma hambu hatahori surak rala susura baba'e pusaka, basa boe ma ana lima ree susurak naa, na, susurak naa neni henggenee nisak ena. Hatahori laen ta bisa koka heni hata fo neni surak nai susurak naa dale ena, ma ta bisa surak tamba hata-hata neun bali.
48003016	Leo naak oo, neu Manetualain ndara fangga hehelu-bartaak no Abraham ma tititi-nonosin boe. Manetualain ta nae, “Au ndara fangga hehelu-bartaak ia ua o tititi-nonosim mara”, nahuu Ana ta helu-bartaa no hatahori no'uk. Tehuu Ana helu-bartaa no kada Abraham tititi-nonosin esak ka, ndia Karistus.
48003017	Dadi talo ia: Manetualain ndara fangga hehelu-bartaak nakahuluk no ba'i Abraham. Boe ma basa teuk natun haa telu hulu, dei de Ana nakonda anggama hohoro-lalanen neu hatahori Yahudir, nesik sira ba'in Musa. Leo mae talo naa oo, tehuu Manetualain ta le'a falik Ndia hehelu-bartaan fo Ana taon nakahuluk naa boe.
48003018	Manetualain ta fee baba'e-babatik neu Abraham, nahuu ana tao tungga hohoro-lalanek. Tehuu Ana fee baba'e-babatik, nahuu Ana helu-bartaa memak fo nae fee mudak neu Abraham numa lele uluk mai. Naa, sama leo kanak esa simbo pusaka numa aman mai. Ana simbon, nahuu aman helu-bartaa memak ena, ta huu kanak naa tao tungga hohoro-lalanek.
48003019	Hatematak ia au ae atane talo ia: mete ma Manetualain simbok nala ba'i Abraham no malole nahuu ndia nemeheheren, tao hata de Manetualain tamba seluk anggama hohoro-lalanen nesik ba'i Musa bali? Ana tamba anggama hohoro-lalanen fo nanori hatahori dae-bafok lae'neu sira sala mata-matan. Ndia nanaen fo hatahori leo-la'o tungga hohoro-lalanek kara raa hihii-nanaun, losa Abraham tititi-nonosin esa mai. Mete ma tititi-nonosik naa mai ena, ndia Karistus, na, hohoro-lalanek kara raa ta parluu sara ena bali. Neu Manetualain fee hohoro-lalanek anggama Yahudir raa, Ana ta fee matan memak kana. Tehuu Ana pake Ndia atan numa nusa tetuk do inggu temak mai, fo ara renin de loon neu ba'i Musa liman, dei de ba'i Musa fee sara reu hatahori Yahudi. No dalak naa, ba'i Musa dadi neu lelete soa-neu Manetualain no Ndia hatahorin nara.
48003020	Tehuu neu Manetualain ndara fangga hehelu-bartaak no Abraham, Ana ta pake lelete. Te Ndia mesa kana ndia ndara fangga hehelu-bartaak matak no matak na! No dalak naa, ita bubuluk tae, Manetualain hehelu-bartaan naa, ta neni babanggak lena heni basa hohoro-lalanek kara raa.
48003021	Neu Manetualain fee anggama hohoro-lalanen naa neu ba'i Musa, naa laban nasafali no Ndia hehelu-bartaan, do? Taa! Mete ma hambu hohoro-lalanek, fo hatahori dae-bafok bisa tao tunggan de Manetualain simbok kana no malole mita fo ana bisa nasoda, na, hatahori Yahudi hohoro-lalanen bisa tao talo naa. Naa te ta hambu hohoro-lalanek esa boe na, fo hatahori dae-bafok bisa tao tunggan de tao makasufu Manetualain dalen mita fo Ana bisa simbok kana no malole.
48003022	Sama leo neni surak nai Manetualain Susura Malalaon dale nae, basa hatahorir neka-lili ralan seli ro sala mata-matak. Huu naa de kada hatahori fo mana namahere neu Yesus Karistus, ndia bisa simbo hata fo Manetualain helu-bartaak ena.
48003023	Neu Karistus bei ta mai, ai hatahori Yahudi neka-lili malan seli mia hohoro-lalanek kara raa, losa ta bisa makambo'ik. Tehuu losa fain, Manetualain soi dalak fo ai makambo'ik numa basa hohoro-lalanek kara raa mai, mete ma ai mamahere neu Karistus.
48003024	Dadi anggama hohoro-lalanen nara raa, sama leo mana manea fo fee nenorik natalolole ita, losa Karistus mai. Tehuu mete ma Ana mai ena, na, dei fo ita bisa tamahere neun, fo leo-la'o malole to Manetualain. Huu naa de hatematak ia ita ta parluu mana manea naa ena.
48003026	Hatematak ia ei dadi miu Manetualain anan nara ena, nahuu ei mamahere neu Yesus Karistus.
48003027	Ei basa ngga fo mana hambu sarani ena fo dadi miu Ndia hatahorin oo makaesa tebe-tebe mian boe.
48003028	Basa hatahorir fo mana ramahere neu Karistus, basan sama ta hambu esa laen no esa bali. Dadi leo mae ei hatahori Yahudi, do ta Yahudi, ata do ta ata, touk do inak, basan sama nahuu rakaesa ro Yesus Karistus.
48003029	Karistus naa, Abraham tititi-nonosin fo Manetualain helu-bartaa memak kana numa lele uluk mai ena. Huu ei makaesa mia Karistus ena, de ei oo dadi miu Abraham tititi-nonosin tebe-tebe ena boe. No dalak naa, ei oo bisa simbo baba'e-babatik fo Manetualain helu-bartaa memak fee Abraham naa ena boe.
48004001	Au fee netuduk esa bali. Kanak esa naena haak fo simbo pusaka numa aman mai, mete ma aman mate. Tehuu mete ma ndia teun bei ta dai, na, ana bei ta bisa simbo pusaka naa, leo mae basa naar neu ko dadi neu ndia enan. Mete ma teun bei ta dai, naa ndia bei sama leo ata-dato, ta mana maena haak fo ha'i nala ndia malanggan hata-heton.
48004002	Huu naa de muste hambu hatahori fo mana faduli neun no ndia pusakan. Kanak naa muste tungga mana faduli hihiin, losa fain fo aman naketun ena, dei fo ana bisa simbo nala ndia pusakan.
48004003	Leo naak oo soa-neu ita boe. Neu Yesus Karistus bei ta mai, ita bei sama leo kakana kadi'ik naa. Ita bei neka-lili tebe-tebe to dae-bafok dudu'an ma hihiru-heheon, sama leo ata-dato esa.
48004004	Tehuu ndaa no fain, Manetualain nadenu Anan mai fo dadi neu hatahori dae-bafok, mita fo hatahori dae-bafok oo bisa neni so'uk dadi neu Manetualain anan nara boe. Manetualain Anan naa, leo-la'o tungga hatahori Yahudi anggaman hohoro-lalanen, mita fo Ana bisa nakambo'ik basa hatahorir fo fai bakahulun neka-lili ro hohoro-lalanek kara raa.
48004006	Huu ei dadi miu Manetualain anan nara ena, de Ana nakonda Ndia Anan Dula-dalen mai, fo maso neni ei dalem mara neu. No dalak naa, ei maena haak moke Manetualain naa, “Ama Bonggik”.
48004007	De hatematak ia ei ta dadi ata-dato ena fo ta mana naena haak simbo mala pusaka bali. Tehuu ei dadi miu Manetualain anan nara fo mana raena haak simbo rala basa pusaka, fo Ana helu-bartaak ena.
48004008	Fai bakahulun, neu ei bei ta malela Manetualain, ei tao aom dadi miu ata-dato fo makadedemak basa hata fo ta ndoos ma tao tungga sara.
48004009	Tehuu hatematak ia ei malela Manetualain ena. Malole lenak au kokolak ae, Manetualain ndia nalela ei. Dadi talo bee losa ei nau fali deak bali. Ei nau makadedemak dae-bafok dudu'an no hihiru-heheon fo sosoan taa, ma ta raena koasa hata-hata naa, ma tao tungga seluk kasa. Do, ei bei nau neka-lili mia dede'ak kara raa fo dadi miu ata-daton bali.
48004010	Au amanene ena ae, ei makalala'ok hohoro-lalanek la'e-neu anggama fai malolen nara tungga faik, bulak, ledo-faik lalalin ma teuk fo mae soba-soba tao mamahoko Manetualain dalen.
48004011	Ia, tao nala au dudu'ang ta namaneu! Boso losak au sosota-mamanggung anori ei losa doo basa ia, dadi hie-hie a mesan ena.
48004012	Toranoo susue nggara ein! Au oke fo ei leo-la'o makambo'ik numa dede'ak kara raa mai, sama leo au ia. Au leo-la'o akambo'ik numa anggama hohoro-lalanen mai ena, sama leo ei hatahori ta Yahudi. Fai bakahulun, neu ita bei sama-sama, au ta ameda ita susa-sonak numa ei mai.
48004013	Ei basa ngga bubuluk mae, fai maneuk kara, neu au bei fo mai makasososan fo tui-bengga Hara Lii Malole naa neu ei, au ao-mbaang male-ma'a.
48004014	Leo mae talo naa oo, tehuu ei ta husi heni au nahuu ei simbok mala au boe, nok bali au ia Manetualain atan numa nusa tetuk do inggu temak mai. Lenak bali ei simbok mala au, nok bali au ia ndia Yesus Karistus.
48004015	Faik naa, ita basa ngga tamahoko talan seli. Tehuu tao hata de hatematak ia ta talo naa ena bali? Naa te faik naa ei sue malan seli neu au, losa-losak ei sadia do'i ei mata de'e heli-helim mara soa-neu au.
48004016	Huu au kokolak tetebes soa-neu ei, de hatematak ia ei du'a mae, au ia dadi uu ei musum, do?
48004017	Mana kedi-irak kara raa ta nau au anonoo ua ei, de ara manggate fufudi-hohodo ei, fo tungga basa hatahori Yahudi anggaman hohoro-lalanen lala'en. Ara nau fo ei mbute-mue tungga kada sira hihii-nanaun.
48004018	Tehuu mete ma ei manggate tao hata fo neulauk kara, na, naa malole boe! Leo mae au sama-sama ua ei do, taa do, tao kada malole a mesan leo.
48004019	Ana susue nggara ein! Hatematak ia au aue-osa fafandek lima-eing seluk fee ei, losa au sama leo inak mana nameda hedis sangga bonggi. Au ta hahae aue-osa, losa ei dalem mara sama leo Karistus dalen ena.
48004020	Tehuu hatematak ia au ta bubuluk ae tao hata soa-neu ei bali! Au daleng hii nalan seli fo uu kokolak asare matak ua ei, mita fo au ta kokolak barakaik talo ia.
48004021	Mete ma ei nau leo-la'o tungga hatahori Yahudi anggaman hohoro-lalanen, na, malole lenak ei malela makahuluk hohoro-lalanek naa sosoan.
48004022	Sama leo nai Manetualain Susura Malalaon hambu tutuik la'e-neu sira ba'in Abraham ana toun dua. Ana hambu anak esa numa ndia ata-dato inan mai, ma esa bali numa ndia sao huun fo ta ata-dato mai.
48004023	Ata-dato naa bonggi nala anan, nahuu tungga hatahori dae-bafok hihii-nanaun. Tehuu saon fo ta ata-dato naa bonggi nala anan, nahuu Manetualain helu-bartaa memak talo naa soa-neu Abraham.
48004024	Ina kaduak kara raa, dadi lololek fo natudu neu hehelu-bartaak dua fo Manetualain ndara fangga no hatahori dae-bafok. Hagar natudu hehelu-bartaak esa fo Manetualain ndara fanggan no ba'i Musa numa letek Sinai, neu Ana nakonda hatahori Yahudi anggaman hohoro-lalanen nara. Hatahori fo mana neka-lili neu anggama hohoro-lalanen naa, sira oo ata-dato sama leo Hagar boe.
48004025	Mamanak naa nai letek Sinai nai dae Arab, ndia oo sama leo Hagar boe. Basa hatahori Yerusalem mara hatematak ia fo bei mana neka-lili ro anggama Yahudi hohoro-lalanen naa, sira oo ata-dato sama leo Hagar boe.
48004026	Tehuu Sara naa hehelu-bartaak bakahuluk fo Manetualain ndara fanggan no ba'i Abraham, natudu kota Yerusalem laen esa nai nusa tetuk do inggu temak. Manetualain anan nara mana leo rai naa, ta ata-dato. Sira iar, hatahori nekembo'ik fo ta mana neka-lilik ro anggama hohoro-lalanen nara. Huu naa de sira sama leo ai inam Sara, Abraham sao huun naa.
48004027	Sama leo neni surak nai Manetualain Susura Malalaon dale nae: “Wei! Inak kala tedis, ee! Tao mamahoko o dalem leo! Wei! Inak ta mana mameda hedi bobonggik! Soda no nemehokok leo! Inak fo dalen mana makalulutuk, nahuu saon ta tao matak neun ena bali, neu ko ana hambu anak no'un lena heni numa inak kasaok mai.”
48004028	Dadi toranoo nggara ein! Lele uluk Manetualain helu-bartaa fo fee Abraham anak. Tehuu dook ka dei de Manetualain tao natetu Ndia hehelu-bartaan, de fee Sara bonggi nala Isak fee Abraham. Ita oo sama leo Isak boe, nahuu Manetualain helu-bartaa fee tititi-nonosik laen soa-neu Abraham.
48004029	Lelek naa ata-dato anan fo bonggin tungga hatahori dae-bafok hihii-nanaun naa, namo'o mamais ena, ana tao doidoso Isak fo bonggin tungga Manetualain Dula-dalen hihii-nanaun. Naa oo sama leo hata fo mandadik hatematak ia boe.
48004030	Manetualain Susura Malalon surak nae, “Husi heni ata-dato naa no anan. Huu ata-dato naa anan, ta naena haak fo simbo pusaka. Kada sao huun fo ta ata-dato anan ndia naena haak.”
48004031	Dadi talo ia, toranoo nggara ein! Ita iar, ta sama leo ata-dato anan, nahuu ita ta neka-lili to hatahori Yahudi anggaman hohoro-lalanen bali. Ita iar, sama leo anak numa Abraham sao huun fo ta ata-dato mai, nahuu ita tamahere neu Yesus Karistus.
48005001	Lele uluk hatahori Yahudir lemba-rasaa rala berak numa sira anggaman hohoro-lalanen nara mai. Tehuu hatematak ia Karistus lui heni berak naa numa hatahori fo mana namahere neun mai ena. Huu naa de hatematak ia ita takambo'ik ena. De ei boso hambu kedi-irak fo lemba-masaa seluk hohoro-lalanek kara raa, sama leo ata-dato!
48005002	Nenene, ee! Au ia, Paulus fo mana kokolak ia. Mete ma ei simbo sunat fo tungga hatahori Yahudir hohoro-lalanen, na, Karistus mamaten fo nakambo'ik ei, ta hambu sosoan faa boe na bali.
48005003	Mete ma hatahori simbo sunat, na, ana oo muste lemba-nasaa seluk basa hohoro-lalanek kara raa bali boe. Ei masaneda, do taa? Fai bakahulun au afada memak ena.
48005004	Hatahori fo mana nau pake hohoro-lalanek fo tao Manetualain bisa simbok kana no malole, ana tao aon lenggo fe'e numa Karistus mai. No dalak naa, ana si'u heni Manetualain dale susuen ena.
48005005	Tehuu Manetualain Dula-dale Malalaon soi dalak fo ita tamahere neu Yesus Karistus. Huu naa de ita tahani a tae, neu ko Manetualain henggenee nala ita nae, ita hatahori dale ndoos.
48005006	Leo mae hatahori sunat do, taa do, naa nenenin taa. Tehuu nenenin lenak ndia hatahori namahere neu Karistus, ma ana oo sue-lai neu hatahori laen boe.
48005007	Fai bakahulun ei leo-la'o tungga dala ndoos ena. Tehuu hatematak ia see ndia puta-pai nala ei ena, de losa ei ta tungga dalak naa bali?
48005008	Nenori puta-paik fo ei mamanenek naa, ta numa Manetualain mai. Naa te Ndia naa, ndia noke nala ei fo dadi miu Ndia hatahorin ena.
48005009	Hata fo ara fee nenorik, makasososan kada dede'a de'ek esa do duak ka. Tehuu doo-doo boe ma neu ko nenorik naa tao nala ei dudu'am dadi nakalulutu. Sama leo laru ta'ik ba'u anak fo hatahori babalik kana no tarigu, fo sangga tao roti. Doo-doo boe ma, laru ta'ik naa tao nala tarigu neni babalik naa kaifuu.
48005010	Huu ita takaesa to ita Lamatuan Yesus Karistus ena, de au amahena tebe-tebe ae, neu ko Ana tao ei mamahere falik hata fo au fee nenorik ena. Ma neu ko Manetualain mesa kana ndia hukun see a mesan fo mana nakalulutu ei nemeheherem ena.
48005011	Talo ia, toranoo nggara ein! Mete ma au fee nenorik ae, hatahori muste hambu sunat, na, neu ko au ta hambu tuni-ndenik bali, sama leo hatematak ia. Ma hatahori Yahudir ta si'u heni au nenoring bali la'e-neu Yesus mamaten numa ai ngganggek lain.
48005012	Tehuu hatahori fo mana tao panggananaa ei la'e-neu sunat naa, elan numa naa fo ara reu kedi heni sira ‘mamaen’ nara leo!
48005013	Toranoo nggara ein! Manetualain nakambo'ik ei ena, fo ei hae neka-lili mia anggama hohoro-lalanen hihii-nanaun. Tehuu boso du'a mae, ei hambu nekembo'ik ena fo leo-la'o tungga ei hihii-nanaum mara! Ndondoon ndia ei muste leo-la'o masue-laik, ma ei muste maono-lalau esa no esa leo bali ata-dato naono-lalau ndia lamatuan.
48005014	Sama leo neni surak nai Manetulain Susura Malalaon dale nae, “O muste sue hatahori laen nara, sama leo o sue o ao heli-helim.” Mete ma ei tao tungga kada hohoro-lalanek kisek ia, na, ei tao tungga basa hatahori Yahudi hohoro-lalanen sosoan lala'en ena.
48005015	Tehuu mete ma ei esa ra'u nala esa, do esa ru'i nala esa, na, mete leo! Ta dook ka te ei makalulutu ei ao heli-helim mara ena.
48005016	Au hahambun talo ia: mete ma ei tungga Manetualain Dula-dalen hihii-nanaun, ei ta tungga hatahori dae-bafok hihii-nanaun bali.
48005017	Hatahori dae-bafok hihii-nanaun, ta tungga Dula-dalek hihii-nanaun. Ma Dula-dalek hihii-nanaun ta tungga hatahori dae-bafok hihii-nanaun. Te dua sara esa laban esa na! Huu naa de ei ta bole tao tungga kada ei hihii-nanaum bali.
48005018	Tehuu mete ma Manetualain Dula-dalen nalangga ei, na, ei ta neka-lili mia hohoro-lalanek kara raa bali.
48005019	Hatahori fo mana leo-la'o tungga hatahori dae-bafok hihii-nanaun naa, ha'i netuduk leo: hatahori mana la'ok sala ro hatahori fo ta sira saon, hatahori dudu'an fo manggenggeok, hohongge-lelenak ta rameda mamaek,
48005020	mana songgo-tanggu nitu do teka-dokik, mana ue musu, soa manggado bafak, dalen soa mbiri esa no esa, soa tao mue-anggik, mana dudu'a kada ao heli-helin, soa dudunggu hatahori, soa kada nehuuk,
48005021	soa horo mbalak, soa ninu mafuk, feta setelelek, ma mana tao salak laen nara. Fai bakahulun au fee ita nesenedak ena ae, hatahori fo mana tao tungga dala leo naak, ara ta bisa dadi reu Manetualain hatahorin.
48005022	Tehuu hatahori fo mana leo-la'o tungga Manetualain Dula-dalen hihii-nanaun, neu ko Dula-dalek naa o'ofe-fafaen fo taon dadi neu hatahori mana masue-laik, dalen mana mbenak, mana hii mole-dame, dale loak ta mana namanasa lai-laik, dalen malole no hatahorir, hii tulu-fali hatahorir, mana hii to'u nahere hehelu-bartaan,
48005023	dalen neulauk neu basa hatahorir, ma mana bisa nanea natalolole aon. Ta hambu hohoro-lalanek esa boe na, ndia ka'i tatao-nono'i malole iar.
48005024	Hatahori fo mana maso dadi neu Yesus Karistus hatahorin ena, ana ta tungga hatahori dae-bafok hihii-nanaun ena bali. Hatahori dae-bafok hihii-nanaun fo tao manggarauk kara raa neni paku nisak sama-sama ro Yesus numa ai ngganggek lain.
48005025	Dadi mete ma Manetualain Dula-dalen fee masoda beuk neu ita ena, na, muste tao tungga taa-taa neu Ndia hihii-nanaun.
48005026	Huu naa de ita boso hihiik ka hambu hada-horomatak, boso hii esa laban esa, ma dalem mara boso mbiri esa no esa bali.
48006001	Toranoo nggara ein! Mete ma hatahori kamaherek esa tao salak, na, ei mana malela tebe-tebe Manetualain Dula-dalen hihii-nanaun, miu kokolak mian pake dale neulauk. Basa boe ma mia falik kana, fo ana tungga Manetualain eno-dala ndoon. Tehuu manea ei aom mara fo boso tuda tungga ndia salan.
48006002	Mete ma hatahori hambu susa, na, ei laen tulu-fali neun. No dalak naa, ei tao tungga Karistus hohoro-lalanen.
48006003	Mete ma hambu hatahori fo mana nakadedemak aon nae, ndia lena heni hatahori laen, naa te ta talo naa, na, ana kedi nala ndia ao heli-helin.
48006004	Dadi hatahori esa-esak muste parisa hata fo ndia taok. Mete ma hata fo ndia taok naa malole ena, neu ko ana nameda dai ena. Boso makasasamak kana mia hatahori laen.
48006005	Au kokolak talo naa, nahuu hatahori esa-esak muste naselu-nataa aon hata fo ndia taok.
48006006	Tehuu hatahori fo mana simbok Manetualain nenorin, ana muste ba'e ndia ue-osan buna-boan, fo tulu-fali hatahori fo mana nanori ndia.
48006007	Masaneda, ee! Manetualain bubuluk basa-basan. De boso kedi-ira ei ao heli-helim, ma boso soba-soba kedi-ira neu Ndia. Hata fo hatahori sele-tanden nai osin, neu ko ana hambu falik ndia buna-boan.
48006008	Leo naak oo, mete ma hatahori tao manggarauk tungga ndia hihii-nanaun boe, na, neu ko ana hambu nala ndia leleo-lala'o makalulutun. Tehuu mete ma hatahori tao hata fo neulauk tungga Dula-dale Malalaok hihii-nanaun, neu ko hatahori naa hambu nala masodak tetebes fo ta mana ketuk.
48006009	Huu naa de ei boso mbera tao basa hata fo neulauk. Te ndaa no fain, ita oo hambu tala buna-boa neulauk boe, sadi ita takatataka takandoo.
48006010	Dadi mete ma ita bei hambu lelak, na, ita tao memak hata fo neulauk soa-neu basa hatahorir, lenak bali soa-neu ita toranoo kamaheren nara.
48006011	Hatematak ia au surak aong susurak ia, pake huruf mo'ok kara.
48006012	Masaneda, ee! Mana puta-paik kara oo ramahere neu Yesus Karistus mana matek numa ai ngganggek lain boe. Tehuu ara rae rakasetik ei fo simbo mala sunat, nahuu ara ramata'u hatahori Yahudi laen tuni-ndeni sara. Mete ma ara fee nenorik rae, Manetualain oo simbok no malole hatahori fo ta mana tungga hohoro-lalane sunat boe. Huu naa de ara sorodododo mbali hatahori Yahudir.
48006013	Tehuu leo mae ara sunat ena oo ara ta tao tungga basa anggama hohoro-lalanen nara lala'en boe. Ara nau ei simbo sunat, fo dadi miu sira hatahorin. No dalak naa, sira partein so'uk kasa.
48006014	Tehuu au ia nau kada akadedemak ita Lamatuan Yesus Karistus. Ana mate numa ai ngganggek lain, fo nakamate dede'a manggarauk kara fo hatahori taok tungga dae-bafok hihii-nanaun. Huu naa de au ta tao matak neu dae-bafok hihii-nanaun.
48006015	Sunat do, ta sunat do, naa nenenin taa. Tehuu nenenin lenak ndia ita simbo masoda beuk numa Manetualain mai.
48006016	Au oke-hule fo Manetualain natudu susue-lalain neu basa hatahorir fo mana tungga au nenoring ia, mita fo ara bisa leo-la'o no mole-damek ma lino-lendek, boe ma ratudu dale kasian esa no esa. Te ara dadi reu Manetualain hatahori nusa beun ena na.
48006017	Ndondoon ndia, au ta nau ena fo hatahori kada tao babalik au no dede'ak ia bali. Au ao-inang hambu foar ena, nahuu au aono-lalau Yesus Karistus.
48006018	Toranoo nggara ein! Au oke-hule fo ita Lamatuan Yesus Karistus natudu dale susuen neu ei basa ngga. Ba'u kada naa! Hara masodak numa au mai, Paulus
49001001	Hara masodak numa au mai, Paulus. Au surak susurak ia soa-neu ei basa ngga, fo mana dadi neu Yesus Karistus hatahorin marai kota Epesus ena, ma mana makatataka leo-la'o no lolo-laok tungga Ndia hihii-nanaun. Ana ndia nadenu au tungga Manetualain hihii-nanaun.
49001002	Manetualain naa, ita Aman. Ma Yesus Karistus naa, ita Lamatuan. Au oke-hule fo Ara ratudu dale susuen nara fo ei leo-la'o no mole-damek ma lino-lendek.
49001003	Koa-kio neu Manetualain! Koa-kio neu ita Lamatuan Yesus Karistus Aman Manetualain. Lamatuak fee ita basa baba'e-babatik mata-matak kara numa nusa tetuk do inggu temak mai ena, nahuu ita dadi teu Yesus Karistus hatahorin ena.
49001004	Neu bei ta hambu dae-inak, Manetualain sue-lai ma here nala ita ena, fo dadi teu Karistus hatahorin. Ana nau fo ita leo-la'o no lolo-laok, fo hatahorir ta bisa rakasasa'ek salak neu ita.
49001005	Ana naketu memak kana numa lele uluk mai ena, fo pake Yesus Karistus tao ita dadi teu Ndia anan. Ia, ndia tao nala Ndia dalen namahoko.
49001006	Huu naa de ita koa-kio neun. Huu Ana natudu dale susuen neu ita ena, fo ita bisa leo-la'o takaesa to Ndia Ana susuen.
49001007	Leo mae lele uluk ita ta leo-la'o no lolo-laok tungga Manetualain eno-dala masodan, tehuu Ana natudu dale susuen ma nadenu Anan naa, fo titi heni daan losa maten. No dalak naa, Ndia Anan tefa-soi nala ita numa ita sala-singgon nara mai.
49001008	Huu Ndia susuen sudi selik kana neu ita, de Ana oo tao manggaledo ita dalen nara fo ita bisa talela Ndia nanaen boe.
49001009	Lele uluk Manetualain bei ta nafada hatahori basa Ndia nanaen lala'en. Tehuu hatematak ia, tungga Ndia hihiin, Ana tao nala ita talela ena tae, numa lele uluk mai Ana naketu nae pake Yesus Karistus ena fo tao hatahori dae-bafok mole-dame no Manetualain.
49001010	Ma neu ko losa fain, Yesus Karistus oo dadi neu Malanggan fo koladu basa hata marai dae-inak ma marai nusa tetuk do inggu temak boe.
49001011	No ita takaesa to Karistus, huu naa de ita oo simbo tala baba'e pusaka numa Manetualain mai boe. Numa makasososan mai, Ana here nala ai hatahori Yahudir, fo dadi miu Ndia hatahorin nara. Ndia nanaen nae pake ai fo soi dalak fee hatahori nusa-nusak laen nara, mita fo basa hatahorir bisa ramahere neu Karistus. Basa iar dadi, tungga hata fo Ana naketu memak kana ena. No dalak naa, ita basa ngga bisa takadedemak Manetualain naden fo ta neni babanggak.
49001013	No ai soi dalak ena, huu naa de ei numa hatahori nusa-nusak laen mai oo bisa maso dadi miu Karistus hatahorin boe, sadi ei mamahere Ndia Hara Lii Malolen fo tetebes. Hara Lii Malole naa tao nasoi-nasoda ei. Mete ma ei mamahere talo naa, na, ei oo simbo mala Manetualain Dula-dale Malalaon fo Ana helu-bartaa ena boe. Dula-dale Malalaok naa, sama leo dededek fo dadi neu tanda nae, ei dadi miu Ndia ena huun ena.
49001014	Ndia Dula-dale Malalaon oo dadi tanda nemeheherek boe nae, neu ko Manetualain fee basa hata fo Ana helu-bartaa ena, losa tefa-soi nala ita fo dadi teu Ndia hatahorin nara. Huu naa de ita koa-kio neun.
49001015	Au amanene no'uk ka la'e-neu ei nemeheheren neu ita Lamatuan Yesus Karistus, ma ei susue-lalaim soa-neu hatahori kamaherek kara ena. Huu naa de
49001016	au ta hahae oke makasi neu Manetualain.
49001017	Au hule-haradoi ae, “Ama Bonggik! Amak naa, au Lamatuang Yesus Karistus Manetualain. Ma Amak naa, ta neni babanggak. Au oke-hule fo Amak fee Amak Dula-dalen neu hatahori Epesus asa, mita fo ara ralela dede'ak bee ndia ndaa, ma bisa ralela dai lena no malole neu Amak.
49001018	Au oke-hule fo Amak Manetualain buka sira dudu'an, ma tao manggaledo dalen nara, mita fo ara bisa ralela basa hata fo Amak helu-bartaa ena nae fee neu sara. Au oo nau fo ara bisa ralela pusaka fo Amak helu-bartaa nae fee sara naa boe. Te pusaka naa, ta hoho'a ndoos na!
49001019	Au oo oke-hule fo Amak tulun, fo ara bisa ralela dai lena no malole Amak koasan fo ta neni babanggak boe. Amak pake koasa naa, fo tulu-fali neu Amak hatahori kamaheren nara.
49001020	Manetualain koasan naa, ta neni babanggak! Ana pake koasa naa ena fo tao nasoda falik Karistus numa mamaten mai. Basa boe ma Manetualain so'uk Karistus neni nusa tetuk do inggu temak neu, ma nanggatutuuk kana neu Ndia boboa konan, neu mamana hada-horomatak mate'en.
49001021	Ana dema lena heni basa hata marai dae-inak, ma marai nusa tetuk do inggu temak mai ena. Ana oo dema lena heni basa koasar lala'en, ma basa mana to'u parendar mai boe. Ana to'u Ndia koasan ta neni babanggak naa, ta kada neu hatematak ia. Tehuu Ana oo to'u nakandoo losa doon naa neu boe.
49001022	Manetualain mesa kana ndia tao nala basa-basan do'or neu Karistus. Ma Ana oo ndia so'uk Karistus dadi neu Langgak fo koladu basa hata fo mana makaesa ro hatahori kamaherek kara boe.
49001023	Dadi mete ma Ana dadi neu Langgak, na, ita hatahori kamaherek kara dadi sama leo Ndia ao-inan. Dei fo ita ndia takababasak basa ue-osar fo Ana nakalala'ok kana, neu Ana bei numa dae-inak ia. Ana ndia naena koasa fo tao basa-basan dadi, tungga Manetualain nanaen.” Au huhule-haradoing soa-neu ei talo naa.
49002001	Fai bakahulun ei lena-langga Manetualain parendan nara, ma tao salak mata-matak kara. Huu naa de Ana tao ei sama leo hatahori fo mana matek ena.
49002002	Fai bakahulun ei leo-la'o tungga dae-bafok ia hihii-nanaun, ma tungga nitur malanggan hihii-nanaun. Losa hatematak ia nitu naa bei fufudi-hohodo hatahori dae-bafok, fo ara laban Manetualain.
49002003	Fai bakahulun ita oo leo-la'o talo naa boe, losa hata a mesan fo ita meda titan do du'a hambun, na, ita tao tungga kada ita hihii-nanaun. Ita tao manggarauk sama leo hatahori laen nara, huu naa de Manetualain namanasa nalan seli neu ita,
49002004	ma Ana oo tao ita sama leo hatahori mates fo mana lenggo fe'e numa Ndia mai boe. Leo mae talo naa oo, tehuu Ndia dalen tuda kasian neu ita, nahuu Ana sue nalan seli neu ita boe. Huu naa de Ana natudu dale susuen no dalak nadenu Yesus Karistus mai fo fee masoda beuk neu ita. Dadi Manetualain ndia tao nasoi-nasoda ita, nahuu Ndia dale susuen.
49002006	Yesus Karistus mate, tehuu Manetualain tao nasoda falik kana numa mamaten mai. Boe ma Manetualain so'uk kana fo to'u parenda nai nusa tetuk do inggu temak. Manetualain oo tao talo naa neu ita boe. Ana fee masoda beuk neu ita, basa boe ma Ana so'uk ita, ma ita to'u parenda sama-sama to Karistus nai nusa tetuk do inggu temak.
49002007	No dalak naa, mulai numa hatematak ia losa doon naa neu, Manetualain natudu susuen no'uk ka, ma Ndia dale susuen ta neni babanggak naa, nahuu ita tamahere neu Yesus Karistus.
49002008	Neu faik fo ei mamahere Karistus, Manetualain tao nasoi-nasoda ei nahuu Ndia dale susuen. Ana tao nasoi-nasoda talo naa, ta huu Ana nau bala hata fo ei taok. Huu masoi-masodak naa dadi neu hadia fo Ana fee mudak neu ei, de ei ta maena dalak fo mabafa loa no hata fo ei taok.
49002010	Ita nai dae-bafok ia, nahuu Manetualain ndia adu nala ita. Ma Yesus Karistus fee masoda beuk neu ita, mita fo nai ita leleo-lala'on dale ita tao takandoo basa hata fo malole, fo Manetualain naketu memak kana numa lele uluk mai ena.
49002011	Toranoo nggara ein! Ei bubuluk ena mae, hatahori Yahudir to'u rahere sira hohoro-lalane sunat, ma ara rakadadaek ei hatahori ta Yahudir, nahuu ei ta tao tungga sira hohoro-lalanen naa! Naa te, naa kada hohoro-lalanek soa-neu kada hatahori dae-bafok ao-mbaan, tehuu ta soa-neu hatahori dae-bafok dale kuru-eron.
49002012	Neu ei bei ta mamahere neu Yesus Karistus, ei ta maena haak fo maso dadi miu Manetualain hatahorin. Fai bakahulun ei bei ta maso nai Manetualain hehelu-bartaan, fo Ana ndara fangga memak no Abraham ma tititi-nonosin nara ena. Lelek naa, ei leo numa dae-bafok ia ta no nemehenak neu Manetualain, nahuu ei bei dadi miu hatahori deak,
49002013	fo lenggo fe'e numa Manetualain mai. Tehuu hatematak ia, Yesus Karistus soi dalak ena fo ei bisa makaesa mia Manetualain. Karistus mate fo tao makasufu Manetualain dalen, fo ei bisa mole-dame mian, ma bisa dadi miu Ndia hatahorin nara.
49002014	Fai bakahulun ai hatahori Yahudi ta bisa leo-la'o no mole-damek mia ei hatahori nusa-nusak laen. Nok bali hambu tembok fo tao ita esa no esa tabingga ba'ek. No Yesus Karistus mate numa ai ngganggek lain, boe ma Ana tao nandefa heni tembok naa, mita fo fai uluk ita mana musuk kara bisa mole-dame dadi sama leo hatahori nusak esa.
49002015	Fai bakahulun hatahori Yahudir sangga dalak fo leo-la'o malole ro Manetualain, pake sira anggaman hohoro-lalanen nara. Tehuu neu Yesus Karistus mate, Ana nggari heni dala raak naa ena, ma tao dala beuk, mita fo hatahori Yahudir ro hatahori nusa-nusak laen nara, dua sara bisa leo-la'o malole ro Manetualain. No dalak naa, basa sara rakaesa dadi reu hatahori nusa beuk esa fo leo-la'o ro mole-damek.
49002016	Dadi Karistus mate numa ai ngganggek, fo tao sira bubua kaduak mana musuk kara raa dadi reu esa, ma neni falik kasa reni Manetualain reu. Karistus koka heni basa hata fo fai bakahulun tao nala sara ramusuk.
49002017	Ana neni dae-bafok ia mai, fo neni Hara Lii Malole fee hatahori Yahudir sama-sama ro basa hatahori laen nara nae, “Fai bakahulun ei leo-la'o no mamusuk, tehuu hatematak ia hambu dalak ena fo ei bisa leo-la'o no mole-damek esa no esa.”
49002018	Dadi ai hatahori Yahudir mia ei fo ta Yahudir, sama-sama hambu dalak fo teni ita Aman Manetualain teu, nahuu Yesus soi dalak fee ita basa ngga ena. Ma Manetualain Dula-dale Malalaon oo natudu dalak naa neu ita basa ngga boe.
49002019	No Yesus Karistus ue-tataon, huu naa de ei hatahori ta Yahudi, fo ta mana maena haak hata esa boe na, ta dadi hatahori deak ena bali. Hatematak ia ei maena haak dadi miu rau-inggu nai nusa tetuk do inggu temak, nahuu ei maso dadi miu Manetualain nufanelun ena.
49002020	Naa, ha'i netuduk leo Manetualain nae nambaririik uma esa. Ana tao batu netehuun, ndia Yesus Karistus. Boe ma Ana tao fanderen, sira Ndia mana to'u dede'an ma nedenun nara. Basa boe ma Ana totodo batur reu basa naar lain. Batur raa, sira ita basa ngga fo mana maso dadi teu Ndia nufanelun ena.
49002021	Uma naa nambariik matea ndoos, nahuu batur raa neni tia-totodo neulauk kara nai batu netehuuk naa lain. Ma uma naa tamba faik tamba nambaloa, losa neu ko hatahori neni naa neu fo hule-haradoi neu Manetualain.
49002022	Dadi hatematak ia Manetualain tao ena fo ei hatahori ta Yahudir oo dadi sama leo batu, sama-sama mia ai hatahori Yahudir boe. Manetualain tia-totodo nala ita basa ngga, dadi mamana leleok soa-neu Ndia Dula-dalen.
49003001	No Manetualain ta bibingga hatahori Yahudi ma hatahori ta Yahudi, huu naa de Ana nadenu au, Paulus, fo afada la'e-neu Yesus Karistus Hara Lii Malolen neu ei hatahori ta Yahudir marai kota Epesus. Au akalala'ok au ue-osang ena, losa dadi uu hatahori bui ena.
49003002	Ei oo bubuluk no tetuk mae, Manetualain nadenu au, nahuu Ana nae natudu dale susuen neu ei boe.
49003003	Memak fai bakahulun Manetualain bei ta nafada hatahori dae-bafok la'e-neu hata fo Ana naketun fee hatahori ta Yahudi ena. Tehuu hatematak ia Ana nafada dede'ak ia neu au ena. Ia ndia au surak no ke'u-ke'un nai ia soa-neu ei.
49003004	Mete ma ei lees basa ena, na, ei oo bisa malela Manetualain nanaen la'e-neu Yesus Karistus fo Ana nafadan neu au ena boe.
49003005	Fai bakahulun hatahori dae-bafok bei ta nalela Manetualain nanaen. Tehuu hatematak ia Ana pake Ndia Dula-dalen fo nafada nanaen naa neu Ndia mana to'u dede'an, ma nedenun nara.
49003006	Numa fai bakahulun mai, Manetualain naketu basa ena talo ia: mete ma hatahori ta Yahudir ramahere neu Yesus Karistus Hara Lii Malolen, na, ara oo bisa maso dadi reu Manetualain anan nara, sama leo hatahori Yahudir boe. Huu naa de hatematak ia, ita basa ngga dadi teu nufaneluk esa ena, ma ita sama-sama bisa simbo baba'e-babatik numa ita Aman Manetualain mai.
49003007	Manetualain natudu dale susuen ma here nala au dadi neu Ndia nedenun. Ana oo fee koasan neu au fo akalala'ok Ndia ue-osan boe.
49003008	Numa basa Manetualain hatahorin mai, au ia kadi'i anan lenak. Leo mae talo naa oo, tehuu Manetualain here nala au fo akalala'ok Ndia ue-osan ta neni babanggak boe. Ana nau fo au afada hatahori ta Yahudir la'e-neu Karistus dale susuen ta mana basak.
49003009	Mulai numa Manetualain adu dae-bafok ia mai, Ndia nanaen fo nae nadenu Karistus mai, lele uluk bei nemeninok. Tehuu hatematak ia Ana nau fo au fee hatahorir ralela la'e-neu Ndia nanaen naa.
49003010	Manetualain nanaen naa nae, Ndia malelan seli. Ma Ana nae pake Ndia hatahorin nara fo natudu Ndia malelan neu basa koasar ma basa mana parenda makiu-makahatuk marai lalai lala'en.
49003011	Neu Ana bei ta adu dae-bafok ia, Ana naketu basa fo nae nasoi dalak fo tao nasoi-nasoda hatahori dae-bafok. De Ana pake ita Lamatuan Yesus Karistus, fo tao tungga talo naa.
49003012	Huu naa de ita mana mamahere neu Yesus Karistus ena, hae tamata'u mai kokolak to Manetualain bali. Ana nau simbok ita, sudi faik bee a mesan.
49003013	Masaneda, ee! Au doidoso nahuu au aono-lalau ei hatahori ta Yahudir. Leo mae talo naa oo, tehuu ei dalem mara boso babati boe. Huu au lemba-asaa ala doidosok ia, mita fo ei simbo mala neulaun.
49003014	Neu au du'a ala Amak Manetualain dale susuen ta neni babanggak naa, boe ma au sendek luu-langgang fo oke makasi neun.
49003015	Huu basa nufaneluk marai dae-bafok ma marai nusa tetuk do inggu temak, Aman Ndian ena.
49003016	Au hule-haradoi fo Ana fee baba'e-babatik no'un seli neu ei, tungga Ndia dale susuen fo mana sudi selik kana. Au oke-hule fo Ana nakonda Dula-dalen mai, ma fee koasa, mita fo ei dalem mara dadi ratea.
49003017	Au oke-hule fo Yesus Karistus nasoda nai ei dalem mara, nahuu ei mamahere makandoo neun. Ma au oo hule-haradoi fo ei leo-la'o makaesa mia Ndia susuen boe, sama leo ai huuk boe natea, nahuu okan nandoro seku dale neu.
49003018	Au oo hule-haradoi boe, fo ei mia basa Manetualain hatahorin, bisa sama-sama malela Karistus susue-lalain fo hatahori dae-bafok ta bisa dou ralan. Huu susue-lalaik naa, mo'on seli, loan seli, deman seli ma no'un seli! Au oo hule-haradoi fo ei bisa mameda mita Ndia susuen boe, losa susuek naa tao nasofe ei dalem mara ma ei masodam mara.
49003020	Manetualain koasan ta neni babanggak, lena heni basa hata fo ita bisa tokek, ma basa hata fo ita bisa du'ak. Ma Ana pake koasa ta neni babanggak naa, fo o'ofe-fafae nai ita dalen dale.
49003021	Huu naa de mai fo ita mana makaesa to Yesus Karistus, takadedemak kana! Koa-kio takandoo neun, numa hatematak ia losa doon naa neu. Tebe talo naa!
49004001	Au akalala'ok au Lamatuang ue-osan ena, losa au dadi uu hatahori bui. Dadi hatematak ia, au nau kokoe ei fo leo-la'o ndaa no dala-hadak ma no ndoos tungga Manetualain hihii-nanaun, huu Ana noke nala ei dadi miu Ndia hatahorin ena.
49004002	Huu naa de ei muste leo-la'o no nekeloloe aok, ma leo-la'o no neulauk esa no esa. Ei muste madale naruk ma esa nalela esa hihii-nanaun, fo ei leo-la'o no esa sue esa. Mete ma numa ei mai, ketuk sangga kada salak no ndia nonoon, na, boso mambeda dalek.
49004003	Maote tebe-tebe fo leo-la'o no mole-damek esa no esa, nahuu Manetualain Dula-dalen tao nakaesa ei ena.
49004004	Yesus Karistus hatahorin nara dadi reu esa ena, sama leo Ndia ao-ina heli-helin. Ma basa sara oo simbok Manetualain Dula-dalen fo kada esak ka boe. Ma basa sara ramahena neu kada Manetualain, nahuu Ana ndia noke sara fo dadi reu Ndia hatahorin.
49004005	Ita Lamatuan fo mana naena haak parenda ita, kada esak ka; Ita tamahere kada dalak esak ka fo ita bisa mole-dame to Ndia. Ma ita basa ngga simbo sarani, fo dadi takaesa to Ndia.
49004006	Manetualain, kada esak ka, ma ita Aman, kada Ndia. Kada Ndia, parenda ita basa ngga. Kada Ndia, fo sama-sama no ita basa ngga. Ma kada Ndia, fo mana nasoda nakandoo nai ita basa ngga dalen.
49004007	Tehuu Yesus Karistus ba'e fee ita Ndia koasan, mita fo ita esa-esak takalala'ok Ndia ue-osan.
49004008	Huu naa de Manetualain Susura Malalaon nae, “Ana hene neni mamana demak neu, fo Ana natati nai naa losa Ana senggi. Boe ma Ana neni falik hatahori neni humu nalak kara no'un seli, ma baba'e hadia fee hatahori dae-bafok.”
49004009	(Masaneda dede'a de'ek naa fo nae, “Ana hene”. Mete ma Ana hene, naa sosoa-ndandaan nae, lele uluk Ana konda nita neni dae-inak mai ena.
49004010	De Hatahori mana kondak naa, ndia Karistus. Ana ndia hene fali neni nusa tetuk do inggu temak neu, fo koladu basa hata marai lalai ma dae-inak.)
49004011	Karistus ndia fee koasa neu Ndia hatahorin fo rakalala'ok ues, fo Ana ba'e fee sara. Ana fee ketuk koasa, fo dadi reu nedenun nara, ketuk dadi reu mana to'u dede'an nara, ketuk dadi reu mana kiu-lolo soa-neu Ndia hatahorin nara, ketuk dadi malelak fo fee nenorik neu Ndia hatahorin nara, ma ketuk bali dadi mana reni Hara Lii Malole neni mamana beuk kara neu.
49004012	Esa-esak simbo ndia uen fo tao natetu do nakadaik Karistus hatahorin nara, fo basa sara bisa rakalala'ok Ndia ue-osan. No dalak naa, basa ita fo mana tamahere teu Yesus Karistus tamba tatea,
49004013	losa ita basa ngga tamahere no dalek esa, ma ita basa ngga oo talela tebe-tebe Manetualain Anan boe. Ita ta leo kakana ana bali, tehuu ita tungga tebe-tebe Ndia eno-dalan, ma dadi teu hatahori fo matetuk do makadaik, dudu'a naruk, ma leo-la'o tungga basa Ndia hihii-nanaun. Mete ma ita leo-la'o talo naa ena, na, ita ta leo kamba neni nato iduk, fo le'an bee neu, na, ana kada tungga a mesan. Mete ma mana puta-paik kara mai fee nenorik la'e-neu dede'a pepeko-lelekok, na, ara ta bisa tao ranggoa ita ena.
49004015	Tehuu ita kokolak neulauk tungga kada hata fo ndoos soa-neu ita toranoon nara, nahuu ita sue sara. Mete ma ita leo-la'o talo naa nai dede'a hata a mesan dale, na, ita dadi teu mata-aok esa to Karistus. Ndia naa, ita Langgan fo mana koladu ita.
49004016	Ma ita iar, sama leo Ndia ao-inan. Mete ma hatahori lima-ein ma idu-bafan esa tulu-fali esa, tungga sira esa-esak uen, na, ndia ao-inan tamba natea. Leo naak oo soa-neu Karistus hatahorin nara boe. Mete ma ita sue ma tulun esa no esa, na, ita basa ngga oo tamba tatea boe.
49004017	Nenene matalolole, hata fo au nau kokolak hatematak ia, nahuu au Lamatuang mesa kana ndia nafada neu au. Ei boso leo-la'o sama leo hatahori ta mana malela Manetualain bali. Huu hata fo ara taok naa, tungga kada sira nggoa beben.
49004018	Ara la'ok sala, nok bali hatahori la'ok nai kiu-hatuk. Ara leo-la'o ratalenggo fe'e numa Manetualain mai, nahuu ralangga batu, ma ta nau matak neun.
49004019	Ara ta mae ralela ena. Huu naa de ara tungga kada sira hihii-nanaun nara, ma leo-la'o no manggenggeok. Ara oo ta rameda dai boe.
49004020	Tehuu Karistus dala masodan fo ei manori malak naa, ta leo naak!
49004021	Hata fo ei manori malak la'e-neu Yesus Karistus naa ena, memak nenorik fo ndoos. Te ei mamanenen ena na!
49004022	De la'o ela ei dala masoda raan! Mete ma ei leo-la'o no manggenggeok tungga hatahori dae-bafok hihii-nanaun, na, ei hambu kedi-irak taa-taa naa ena. Ei ta maena haak nai dala masoda raak naa ena.
49004023	Tehuu naa fo Manetualain tao ei dalem ma dudu'am dadi neu beuk,
49004024	fo ei dadi miu hatahori dae-bafo beuk tungga Ndia mata-aon. Huu naa de ei muste matudu dale beuk fo lolo-laok ma ndoos.
49004025	Dadi hatematak ia hahae maputa-paik leo! Kokolak no ndoos esa no esa, huu ita basa ngga takaesa ena, sama leo ao-inak esa kaei-limak ma kaidu-bafak.
49004026	Mete ma mamanasa, na, boso mamanasa losa ei tao salak. Malole lenak ei esa malole no esa leo! Boso mambeda nasak losa ledo tesa!
49004027	No dalak naa, nitur malanggan ta bisa soba-dou nala ei. Boso mbo'in ana hambu lelak faa boe na!
49004028	Hatahori fo soa namana'o, hahae leo! Malole lenak hatahori leo naak naue-osa natalolole pake ndia lima-ei heli-helin, mita fo ana bisa baba'e ndia ue nalan soa-neu hatahori kasian nara.
49004029	Mete ma kokolak, na, boso kokolak manggarauk, leo mae kada dede'a de'ek esak ka boe! Malole lenak kokolak kada malole. Fee nenori-nefadak neu hatahorir fo tulu-fali tebe-tebe neu sara, ma matetea dalen nara.
49004030	Boso makahehedik Manetualain Dula-dale Malalaon, huu Ana nai ei dalem. Ma Ana dedede nala ei ena nae, eir ia, Manetualain enan. Ndia Dula-dalen oo fee tanda nemeheherek boe nae, neu ko losa dae-bafok fai mate'en Manetualain tao nasoi-nasoda ei fo masoda mian seku neu.
49004031	Dadi boso mambeda dalek mia hatahori laen! Boso henggu nisim mara mia hatahori laen! Boso esa namanasa esa! Boso esa nahuur no esa! Boso kokolak maboboo hatahori naden! Ma boso tao dala manggarauk laen nara!
49004032	Tehuu malole lenak ei esa sue esa, ma tao basa hata fo neulauk esa no esa. Ei muste lilii heni hatahori sala-singgon, ma fee ambon neun, sama leo Manetualain koka heni ei sala-singgom ena, nahuu ei makaesa mia Karistus ena.
49005001	Eir ia, Manetualain ana susuen. Huu naa de ei muste leo-la'o tungga Ndia hihii-nanaun.
49005002	Ma ei muste esa sue esa, sama leo Yesus Karistus sue ei. Ana loo lima aon fo mate nggati ita. No dalak naa, Ana dadi tunu-hotu kaboo menik, fo tao namahoko Manetualain.
49005003	Eir ia oo Manetualain hatahori malalaon boe. Dadi boso leo-la'o no manggenggeok! Leo mae du'a kada dala manggarauk oo, bosok boe! Boso la'ok sala mua hatahori ta o sao toum do o sao inam! Boso dale hedi!
49005004	Boso kokolak dede'a manggenggeok! Boso kokolak sadi ndaa! Huu Manetualain hatahorin ta nandaa kokolak talo naa. Malole lenak ei kokolak kada dede'a malole, ma moke makasi neu Manetualain.
49005005	Masaneda matalolole! Manetualain ta simbok hatahori fo mana leo-la'o no manggenggeok, ma hatahori fo mana la'ok sala no hatahori fo ta ndia sao toun do ndia sao inan! Ara ta bisa maso dadi reu Karistus hatahorin, ma Manetualain ta dadi neu sira Manen. Manetualain oo ta simbok hatahori mana dale hedik boe, nahuu ara seti heni Ndia, ma rakadedemak matak laen nara.
49005006	Boso hambu nenggonggoak numa hatahori mana kokola ombo koson nae, “Hae leo-la'o no lolo-laok!” Neu ko Manetualain namanasa hatahori fo ta tungga Ndia hihii-nanaun.
49005007	Huu naa de ei boso makaesa aom mia hatahori matak leo naak kara.
49005008	Fai bakahulun ei nok bali hatahori fo mana leo-la'o nai makiuk dale, nahuu ei ta malela Manetualain. Tehuu hatematak ia Ana nakonda manggaledon ena, fo tao ei dadi miu Ndia anan nara. Huu naa de ei muste leo-la'o nai Ndia manggaledon naa dale.
49005009	Hatahori fo mana leo-la'o nakandoo nai manggaledok dale, ana tao hata fo neulauk, leo-la'o no ndoos, ma kokolak tungga ndoon.
49005010	Sangga dalak fo tao mamahoko Manetualain dalen, te Ana ndia naena haak parenda ita.
49005011	Boso makaesa aom mia hatahori fo mana leo-la'o nai makiuk dale. Sira tataon, nenenin ta faa boe na. Dadi ei muste ka'i-ore sara, ma matudu ledo-ledo sira salan nara.
49005012	Hata fo ara taok no nefufunik naa, manggenggeo ndoos losa ita tameda mae, mete ma ita tae kokolak kana.
49005013	Au fee netuduk talo ia: mete ma hatahori tao manggaledo basa hata fo manai makiuk dale, na, hatahori mete-ritan no manggaledok.
49005014	Leo naak oo, mete ma ita tao manggaledo hata manggarauk fo hatahori taon, ana bisa nalela nae, hata fo ana taok naa, manggarauk boe. Hambu sosodak esa nae, “Wee! Ei mana sungguk kara, mambadeik leo! Ei mana matek kara, masoda fali leo! Huu Karistus nau tao manggaledo ei.”
49005015	Huu naa de parisa matalolole ei leleo-lala'om, fo ta sama leo hatahori nggoa bebek. Malole lenak pake dudu'a-a'afi neulauk numa Lamatuak mai.
49005016	Hatematak ia hatahori no'uk ka tao basa hata fo manggarauk taa-taa. De mete ma hambu lelak tao basa hata fo neulauk, na, tao leo. Boso bei mahani bali!
49005017	Dudu'a matalolole fo malela ita Lamatuan hihii-nanaun, fo ei boso sama leo hatahori nggoa bebek.
49005018	Boso mafu, te neu ko nininuk naa koladu ei, fo ei tao hata fo ta neulauk kara. Tehuu buka ei dalem, mita fo Manetualain Dula-dale Malalaon ndia koladu ei.
49005019	No dalak naa, neu ko ei esa kola-kola no esa pake dede'a de'ek numa Manetualain Susura Malalaon mai, numa sosodak fo koa-kio neu Ndia, ma numa sosodak fo ei hambun numa Ndia Dula-dale Malalaon mai. Mete ma soda, na, boso nai kada ei bifi doom. Tehuu koa-kio Manetualain numa ei dalem mai.
49005020	Yesus Karistus dadi neu ita Lamatuan, ma Amak Manetualain tao matak no'uk ka soa-neu ita ena. Huu naa de ita toke makasi takandoo neun.
49005021	Ei basa ngga muste esa tia-rada esa ma esa nenene esa. No dalak naa, ei matudu hada-horomatak ma bii-nemeta'uk neu Yesus Karistus.
49005022	Sao inak kara ein! Ei muste tia-rada ma nenene neu ei saom, sama leo tia-rada ma nenene neu ei Lamatuam Yesus Karistus.
49005023	Sao touk naa, sama leo sao inak malanggan. Ma Karistus oo Malanggan soa-neu Ndia hatahorin nara boe. Ana ndia soi dalak fo ara hambu masoi-masodak.
49005024	Huu naa de Karistus hatahorin nara muste tia-rada ma nenene neun. Leo naak oo, sao inak kara muste tia-rada ma nenene neu sira saon nara nai basa dede'ak kara dale boe.
49005025	Leo naak oo sao touk kara boe! Ei muste sue-lai neu ei saom, sama leo Karistus sue-lai Ndia hatahorin, losa Ana loo lima aon fo mate nggati sara.
49005026	Ana tao talo naa, fo ara dadi reu lolo-laok nai Manetualain matan, nahuu ara tungga Ndia Dede'a-kokolan, ma ara hambu saranik ena.
49005027	Yesus Karistus hatahorin nara oo sama leo baroit inak boe fo nabua nala lolen seli, huu baroit touk nae mai nalan. Leo naak oo Karistus nae mai nala Ndia hatahorin nara boe. Huu naa de ara muste leo-la'o no neulauk ma lolo-laok, losa ta hambu salak faa boe na.
49005028	Leo naak oo sao touk kara boe! Ei muste sue-lai ei saom, sama leo sue-lai ei ao-ina heli-helim. Mete ma sao touk sue-lai ndia saon, sosoa-ndandaan nae, ana sue-lai ndia ao-ina heli-helin.
49005029	Ta hambu hatahori mburuk no ndia ao-ina heli-helin. Tehuu ana nafafa'u ma nakaboi-nasamao natalololen, sama leo Karistus nafafa'u natalolole Ndia hatahorin nara,
49005030	nahuu ita iar, sama leo Ndia ao-inan.
49005031	Sama leo neni surak nai Manetualain Susura Malalaon dale nae, “Huu naa de sao touk muste la'o ela ndia aman ma inan, fo neu leo-la'o dalek esa no ndia saon, te dua sara dadi reu esa ena.”
49005032	Manetualain Dede'a-kokolan ta neni babanggak naa, natudu numa lele uluk mai la'e-neu sao holu-ndaek susue-lalain ena. Tehuu hatematak ia ita oo bubuluk boe tae, Dede'a-kokolak kara raa oo natudu la'e-neu Karistus susue-lalain neu Ndia hatahorin nara boe.
49005033	Dadi sao touk muste sue-lai ndia saon sama leo ana sue-lai ndia ao-ina heli-helin. Ma sao inak muste fee hada-horomatak neu ndia saon.
49006001	Leo naak oo anak kara boe! Ei muste nenene neu ei ina-amam, te naa ndia ndaa, tungga ita Lamatuan hihii-nanaun.
49006002	Sama leo neni surak nai Manetualain Susura Malalaon dale nae, “O muste fee hada-horomatak neu o inam ma o amam.” Ia ndia Manetualain parenda makasososan, fo pake hehelu-bartaak.
49006003	Neu Manetualain fee parenda naa, Ana oo helu-bartaa boe nae, “Mete ma o tao tungga talo naa, neu ko o hambu baba'e-babatik no'un seli, ma o hambu teu naruk.”
49006004	Leo naak oo ina-amar boe! Ei boso boboto-barakai neu ei anam mara, te naa tao nemenasa sara. Malole lenak koladu matalolole sara, ma manori sara numa ana di'i-doen mai fo tungga Lamatuak eno-dalan. Mete ma ara tao salak, na, matudu sara dala ndoos tungga Lamatuak hihii-nanaun.
49006005	Leo naak oo hatahori mana maue-osar boe! Ei muste bii-mamata'u neu ei malanggam mana parenda ei nai dae-bafok ia, fo tia-rada ma nenene neun. Boso tao ue-osa mala kada seseri-seserik, tehuu tungga tebe-tebe malanggan hihii-nanaun, sama leo ei oo, tungga tebe-tebe Karistus hihii-nanaun boe.
49006006	Eir ia oo Karistus hatahori mana maue-osan boe. De nai dae-bafok ia, boso tao ue-osa baa-baa, nahuu malanggan mete ei. Tehuu tao ue-osa tebe-tebe feen, leo mae ta sana boe. Naa ndia tungga Manetualain hihii-nanaun.
49006007	Dadi makalala'ok ei ue-osan no dere-dere hiek, nok bali ei maue-osa fee ita Lamatuan, Manetualain, ta sama leo kada taue-osa fee malanggan hatahori dae-bafok.
49006008	Ita bubuluk tae, neu ko Manetualain fee baba'e-babatik neu hatahori fo mana tao hata fo neulauk. Leo mae sira raa, hatahori mana maue-osa do, malanggan do, ata-dato do, hatahori nekembo'ik do, Ana fee baba'e-babatik neu basa sara.
49006009	Leo naak oo malanggan nara boe! Boso soa bondek makatata'uk mae poko-femba ei hatahori mana maue-osam mara. Te hambu sira Lamatuan nai nusa tetuk do inggu temak, fo sama leo ei enam boe. Ana ta memete matak, ma Ana nenene neu sudi see a mesan. Leo mae malanggan do, hatahori mana maue-osa do, Ana nenene basa sara.
49006010	Nenene matalolole au kokolang mate'en ia. Ei muste to'u mahere ei nemeheherem neu Manetualain, nahuu Ana ndia naena haak parenda ei ma Ndia koasan ta neni babanggak. Naa ndia bisa tao barakai ei!
49006011	Soldadur pake tee-tandek fo laban sira musun. Leo naak oo Manetualain nae pake ei sama leo soldadu boe. Ana nau fo ei laban basa dudu'a-a'afi manggarauk lala'en, fo nitur malanggan taok. Huu naa de ei muste mahehere pake no mantesak Manetualain tee-tanden.
49006012	Huu ita iar tatati! Ita ta tatati laban hatahori dae-bafok, tehuu ita tatati laban koasa manggarauk fo ita ta mete-tita sana, laban mana to'u parendar, laban basa koasa makiuk, ma laban basa hata fo manggarauk kara.
49006013	Dadi ei muste mahehere pake basa Manetualain tee-tafa musun lala'en. Mete ma fai manggarauk kara raa losa ena, na, neu ko ei bisa laban makandoo losa mate'en. Mete ma ei ta tuda, na, ei makatataka losa masenggi musu naa.
49006014	Dadi ei muste maote tebe-tebe fo mambariik mahere! Mamahere leo neu kada Manetualain Dede'a-kokolan fo ndoos, te naa sama leo ei pake soldadu kalikeen. Leo-la'o tungga ndoon, te naa sama leo ei pake badu besik mana babata tendek.
49006015	Mahehere miu tui-bengga Hara Lii Malole fo matudu dalak fo hatahori leo-la'o mole-dame no Manetualain, te naa sama leo ei pake sopatu soldadu.
49006016	Mamahere makandoo neu Manetualain, te naa sama leo tee-tandek nenea aok. No tee-tandek naa, ei bisa makamate basa nitu manggarauk kokou a'in fo ara koun neni ei neti.
49006017	To'u mahere ei nemeherem mae, ei hambu masoi-masodak numa Manetualain mai ena, te naa sama leo soldadu pake solangga besi bai. To'u mahere Manetualain Dede'a-kokolan numa Ndia Dula-dale Malalaon mai, te naa sama leo soldadu pake tafa.
49006018	Mete ma ei nau mambariik mahere, na, muste hule-haradoi makandoo pake Manetualain Dula-dale Malalaon koasan. Manea makandoo, ma boso hahae hule-haradoi soa-neu basa Lamatuak hatahorin nai bee a mesan.
49006019	Ma boso lilii-ndondou hule-haradoi fee au boe. Moke fo Manetualain fee au Ndia hara hehelun, mita fo au bisa afada no ledo-ledo Ndia nanaen neu hatahori laen nara.
49006020	Leo mae au dadi uu hatahori bui ena, tehuu Lamatuak Yesus nadenu au, fo dadi uu Ndia lima konan. Dadi hule-haradoi fee au fo boso amata'u kokolak bee fo ndoos, te naa memak au uen na!
49006021	Au nau fo ei bubuluk au nenggetuu-nemberiing. Huu naa de au adenu Tikikus ia neni ei neti. Ndia ia, au toranoo susueng ma ana manggate nakalala'ok Lamatuak Yesus Karistus ue-osan.
49006022	Naa fo ana tui la'e-neu ai masodan nai ia. Ma au nau fo ana oo natetea ei dalem boe.
49006023	Au oke-hule neu Manetualain fo ita Aman, ma Yesus Karistus fo ita Lamatuan, fo Ara tao basa toranook kara esa mole-dame no esa, ma esa sue esa, nahuu ei mamahere neu Sara.
49006024	Au oo hule-haradoi fo ita Lamatuan Yesus Karistus natudu dale susuen neu basa hatahorir fo mana sue-lai rakandoo neun boe. Au susuran losa kada ia! Soda-molek, Paulus
50001001	Susurak ia numa au mai, Paulus. Au nonoong Timotius oo haitua hara masodak soa-neu ei boe. Ai dua ngga ia, Yesus Karistus neondan. Ai haitua susurak ia fee basa hatahorir fo mana ramahere neu Yesus Karistus marai kota Felipi. Ma ai nau fo basa malangga saranik kara, ma mana sou malangga saranik uen nara oo, bubuluk no malole susurak ia isin boe.
50001002	Manetualain naa, ita Aman. Ma Yesus Karistus naa, ita Lamatuan. De ai moke-hule fo Ara ratudu dale susuen nara reu ei, mita fo ei bisa leo-la'o no mole-damek ma lino-lendek.
50001003	Leo mae au ta mete-ita ei dook ka ena, tehuu au ta lilii ei! Tungga-tungga au asaneda ei, au oke makasi neu Manetualain, nahuu ei mamahere makandoo neun.
50001004	Tungga-tungga au hule-haradoi soa-neu ei, au daleng namahoko,
50001005	nahuu numa fai makasososan ei simbo Lamatuak Hara Lii Malolen, ei makalala'ok makandoo Ndia uen sama-sama mia au.
50001006	Naa, natudu nae, Manetualain mulai o'ofe-fafae ei dalem mara ena. Ma au bubuluk tebe-tebe ae, Ana nakalala'ok nakandoo Ndia ue-osa malolen naa, losa dadi matetu-mandaik neu faik fo Yesus Karistus fali mai.
50001007	Memak, nandaa au sue ei, nahuu au daleng nakaesa no ei numa fai bakahulun mai ena. Fai maneuk kara ei maue-osa sama-sama mia au, neu au afada hatahorir la'e-neu Lamatuak Hara Lii Malolen, ma neu au bala hatahorir fo mana laban Hara Lii Malole naa. Leo mae au maso bui oo, tehuu ei ta malai makaheok ela au boe.
50001008	Manetualain ndia bubuluk nae, au daleng hii nalan seli neu ei. Au susueng neu ei naa, sama leo Yesus Karistus susuen.
50001009	Dadi au hule-haradoi fee ei talo ia: au oke-hule fo ei susuen esa no esa boe tamba nakandoo, losa ana sasi-sasi. Au oo oke-hule fo Manetualain fee ei malela tebe-tebe dede'ak bee ndia malole, mita fo ei masodam mara dadi lolo-laok boe. Boe ma neu ko, neu faik fo Karistus naketu-naladi dede'ak soa-neu basa hatahorir, na, Ana nafada nae, ei ta maena salak hata esa boe na,
50001011	nahuu Ana ndia tao nala ei dalem mara lolo-laok fo bisa leo-la'o no ndoos. Ma ei leo-la'o ndoos talo naa, na, hatahori laen nara rakadedemak Manetualain ma koa-kio neun.
50001012	Toranoo susue nggara ein! Au nau ei bubuluk mae, hambu hatahori rakasususak au, losa ara sese au uni bui uu. Tehuu Lamatuak Hara Lii Malolen natanggela nakandoo,
50001013	losa soldadu mana manea uma manek, ma basa hatahori laen nara oo bubuluk rae, au maso bui nahuu au tungga Yesus Karistus boe.
50001014	Boe ma Manetualain hatahorin nara marai ia mete-rita rae, Manetualain tao talo naa, neu au nai bui ia dale. Huu naa de ara boe rambarani, losa ara ta ramata'u bali ena. Basa boe ma ara kokolak no ledo-ledo Manetualain Dede'a-kokolan nai bee a mesan.
50001015	Nai ia, hambu hatahori matak dua, mana manggate fee nenorik la'e-neu Karistus. Sira, mana maue-osa no dale ndoos, ma mana maue-osa no dale peko-pakik. Mana maue-osa no dale ndoos, dalen nara malole ro au. Ara bubuluk tebe-tebe rae, au lemba-asaa au susa-sonang ia, nahuu au akalala'ok au ue-osang, ma ta akaheok faa boe na. Tehuu mana maue-osa no dale peko-pakik, sira dalen nara mbiri esa no esa, ma sangga nadek. Ara tao rabingga-ba'ek hatahori kamaherek kara, sadi hambu ketuk fo tungga sara. Ara sangga dalak fo rakadedemak aon nara rae, sira ta hoho'ak lena heni au. Ara du'a rae, mete ma hatahori tungga sara, na, neu ko naa tao tamba nambera au susa-sonang nai bui dale.
50001018	Tehuu ta hata-hata! Au ta tao matak, mitak mae hatahori fee nenorik no dale ndoos, do taa. Nenenin lenak, ara fee nenorik la'e-neu Karistus! Naa, ndia tao au daleng namahoko. Ma au amahoko tebe-tebe,
50001019	nahuu au bubuluk ae, ei hule-haradoi fee au, ma Yesus Karistus Dula-dalen tulu-fali au. Huu naa de au bubuluk mate'en te kada lino-lendek!
50001020	Leo mae au asoda do, mate oo ta hata-hata boe. Sadi Manetualain pake au fo akadedemak Lamatuak Yesus naden, ma fee nenorik no ledo-ledo la'e-neu Ndia, losa ta hambu hata esa boe na nakamamaek au. Basa iar lala'en ndia au amahena akandoo numa fai uluk mai losa hatematak ia.
50001021	Au dudu'a talo ia: Mete ma au asoda, na, elan fo au asoda akaesa ua Karistus, ma akalala'ok akandoo Ndia ue-osan. Naa, malole. Tehuu mete ma au mate, na, au hambu nanalak lenak bali. Huu au bisa la'o ela dae-bafok ia, ma au asoda fali numa mamates mai fo leo sama-sama ua Karistus nai nusa tetuk do inggu temak. Huu naa de au daleng napangge, ma au ta bubuluk bee ndia neulaun lenak!
50001024	Dadi talo ia leo! Huu ei bei to'a au nai ia, de malole lenak au leo sama-sama ua ei nai dae-bafok ia leo.
50001025	Au amahere au teu faing bei naruk fo bisa leo sama-sama ua ei. Lamatuak nau au atetea ei dalem mara, ma ei tamba mamahere neu Ndia no dale nemehokok.
50001026	De neu ko ei bisa makadedemak Yesus Karistus naden, nahuu Ana soi dalak ena fo au bisa fali uu tiro-dangga ei bali.
50001027	Leo mae talo bee oo, tehuu ei leleo-lala'om muste ndoos, huu eir ia, Lamatuak hatahorin nara boe. Dadi ei muste leo-la'o ndaa no dala-hadak, ma tao tungga hata fo Karistus Hara Lii Malolen nafada neu ei. Neu ko mete ma au dadi fali uu tiro-dangga ei, do, kada amanene numa hatahorir mai rae, ei leo-la'o no malole, na, au bisa amahoko. Au bisa bubuluk ae, ei leo-la'o no dalek esa, nahuu ei makaesa mia Dula-dalek esak ka. Ma au bisa bubuluk ae, ei maote tebe-tebe fo makalala'ok Lamatuak Yesus Hara Lii Malolen sama-sama, mita fo hatahori laen nara oo ramahere tungga boe. Ma ei oo ta mamata'u, leo mae hambu hatahorir laban ei boe. Naa, dadi tanda soa-neu ei musum mara nae, Manetualain nau nggari heni sara reni a'i mbila ta kala matek reu. Tehuu Ana tao nasoi-nasoda ei, fo neu ko ei masoda mian seku neu.
50001029	No Manetualain dale mololen seli, huu naa de Ana nasosoi dalak ena, fo ei bisa mamahere neu Karistus, ma dadi miu Ndia hatahorin nara. Ta kada mamahere a leo, tehuu Ana oo fee luas fo ei hambu mala susa-sonak boe, nahuu ei tunggan.
50001030	Au amanene hatahori ketuk marai naa laban ei, nahuu ei makalala'ok Karistus Hara Lii Malolen. Masanenedak te fai maneuk kara oo, ara laban au leo naak boe. Ma hatematak ia oo, ara bei talo naa boe.
50002001	Toranoo susue nggara ein, fo mana dadi neu Yesus Karistus hatahorin! Ana fee ei hata fo neulauk no'uk ka ena. De ei bisa tao matetea esa no esa dalen. Ei bisa fee nenori-nefadak fo ana naoka numa ei dale susuem mai. Ei bisa leo-la'o no neulauk esa no esa, nahuu Manetualain Dula-dalen naue-osa nai ei taladam. Ma ei bisa matudu dale kasian ma dale neulaum esa no esa.
50002002	Mete ma ei tao talo naa, na, au daleng mbena sau-sau. Lenak bali, mete ma ei leo-la'o no masue aok ma dalek esa, leo-la'o no hihiik esa, ma mala harak esa fo maue-osa sama-sama.
50002003	Boso tao hata-hata fo sangga nanalak soa-neu kada o ao heli-helim. Ma boso tao aom lena heni hatahori laen nara. Naa te o koa aom naa, oka-huun taa. Ita muste takaloloe aok fo du'a tae hatahori laen nara lena heni ita.
50002004	Ma boso faduli kada ei esa-esak ka ena uma dalen. Tehuu ita oo muste tao matak neu hatahori laen toto'an nara boe.
50002005	Ita dalen, ita dudu'an ma ita hihiru-heheon muste sama leo Yesus Karistus.
50002006	Leo mae Ndia mata-aon sama leo Manetualain, ma Ndia oo Lamatuak sama leo Manetualain boe, tehuu Ana lui heni Ndia haak, ma ta pake Ndia panggan.
50002007	De Ana konda neni dae-bafok ia mai, pake mata-aok sama leo hatahori dae-bafok biasa. Ana la'o ela Ndia haak basa-basan, fo tao Ndia aon dadi neu neondak.
50002008	Ta kada dadi neu hatahori kadi'i anak, tehuu Ana oo tao Ndia aon dadi neu hatahori neni nekedadaek, fo tao tungga Manetualain hihii-nanaun. Leo mae hatahorir rakanisan numa ai ngganggek lain oo, Ana simbo a mesan boe, ma maten, leo bali hatahori manggarauk.
50002009	No Ana nakaloloe aon talo naa, huu naa de Manetualain nakadedemak kana. Ma feen nadek fo ta neni babanggak. Ta hambu nadek esa boe na fo ta neni babanggak lena heni Ndia.
50002010	Manetualain nakadedemak naden talo naa, fo basa hatahorir fee hada-horomatak neun. Sira: hatahorir marai lalai, ma hatahorir marai dae-inak. Hatahori masodak ma hatahori mates. Neu ko basa hatahori sendek luu-langgan nara fo rakaluku-rakatele neun.
50002011	Ma neu ko basa hatahorir rae, “Yesus Karistus naa, tebe-tebe Lamatuak fo naena haak parenda au!” No dalak naa, ara oo koa-kio Amak Manetualain boe.
50002012	Toranoo susue nggara ein! Nenene besa-besa! Fai maneuk kara, neu au bei numa kota Felipi, ei nenene au, basa de ei tungga Manetualain eno-dala ndoon. Hatematak ia ita tabinggak nai mamanak laen, tehuu au oke fo ei maote tebe-tebe makandoo fo leo-la'o tungga ndoon. Masanenedak te mete ma ei ta nenene neu Ndia, na, neu ko ei mete a leo! Huu Ana ndia tao nasoi-nasoda ei numa sala-singgom mara mai. Boe ma ei muste leo-la'o ndaa no dala-hadak, huu ei dadi miu Ndia hatahorin ena.
50002013	Manetualain mesa kana ndia o'ofe-fafae ei dalem mara. Ana ndia soi dalak fo ei nenene neun. Ma Ana ndia fee koasa fo ei bisa tao mamahoko Ndia dalen.
50002014	De mete ma ei tao hata a mesan, na, boso unggu-remu, ma boso mareresi.
50002015	Tao talo naa, fo ei bisa dadi miu hatahori dale lolo-laok, ma hatahori ta mana maena salak. Ei leo-la'o nai hatahori manggarauk taladan ma mana puta-paik kara. Tehuu ei boso tungga sara! Ei leleo-lala'om muste lolo-laok, nahuu eir ia, Manetualain anan nara. De ei leleo-lala'om mara muste randela-rasa'a fo matudu dalak soa-neu sara, sama leo nduuk nasa'a nai makiuk.
50002016	Boe ma ei leo-la'o tungga ndoon ma makalala'ok Manetualain Dede'a-kokolan. No dalak naa, neu ko ei tao mala au daleng mbena sau-sau, neu faik fo Yesus Karistus fali mai. Ma au bebengge-mamanggung naa, hambu buna-boa neulauk, nahuu ta nggari heni sana no muda hiek.
50002017	Tehuu leo mae au fee basa au masodan, fo dadi neu tunu-hotuk, mita fo ei bisa mamahere matea lenak ma makalala'ok Manetualain ue-osan, na, au simbok no nemehokok. [Naa, sama leo malangga anggama mbo'a oe anggor neu mei tunu-hotuk lain fo nakaluku-nakatele neu Manetualain.] No dalak naa, ita bisa tamahoko sama-sama, nahuu tunu-hotuk naa, ta hie-hie.
50002019	Au amahena ta dook ka bali te Lamatuak Yesus soi dalak fo au adenu Timotius, fo ana neti natetea ei dalem mara. Basa naa, ana fali neni ia mai bali, fo nafada au la'e-neu ei nenggetuu-nemberiim. No dalak naa, natetea au daleng.
50002020	Au ta adenu hatahori laen. Au adenu kada Timotius, nahuu ana dalek esa no au. Ma ana sue tebe-tebe neu ei.
50002021	Ndia naa, ta sama leo toranoo laen nara. Te sira raa, dudu'a kada ena uma dalen nara, tehuu ta tao matak neu dede'ak fo nenenin lenak soa-neu Yesus Karistus.
50002022	Ei oo bubuluk boe mae, Timotius naue-osa fafandek lima-ein nara fo nakalala'ok Manetualain ue-osan ena. Ana naue-osa no au, nok bali kanak esa naue-osa fee aman. Ai dua ngga la'ok miu tui-bengga Lamatuak Yesus Hara Lii Malolen nai bee a mesan.
50002023	Mete ma ara raketu-raladi basa au dede'ang nai ia ena, na, dei fo au adenu Timotius neti.
50002024	Tehuu hatematak ia, Lamatuak natetea au daleng nae, ta dook ka te, au oo bisa neti tiro-dangga ei boe.
50002025	Fai bakahulun au hambu susa-sonak, de ei madenu ita toranoon Epafroditus mai tiro au. Ana nakalala'ok Lamatuak ue-osan sama-sama no au, nok bali soldadu mana manggate tungga ndia komedan parendan. Tehuu hatematak ia, nai au dudu'ang au muste adenu falik kana neni ei neti.
50002026	Huu dalen hii nalan seli nau natonggo no ei ena. Ma ana oo dudu'an ta namaneu soa-neu ei boe, nahuu ana bubuluk nae, ei mamanene ena, ndia kada hedi-hedik.
50002027	Memak tebe. Fai maneuk kara, ana namahedi berak losa sangga nae mate. Tehuu Manetualain suen, de tao nahain. Ma Manetualain oo sue au boe, de Ana tao nahai Epafroditus, mita fo au boso tamba susa bali.
50002028	Huu naa de au nau adenu falik kana neti, mita fo ei bisa matonggo mian no dale nemehokok. Mete ma talo naa, na, au daleng lende.
50002029	De ei muste simbok malan no malole, nahuu ndia naa, Lamatuak hatahorin. Ma ei muste fee hada-horomatak neun no basa hatahorir fo sama leo ndia ia. Ana nakalala'ok Karistus ue-osan losa ela ba'uk ka maten. Ma ana ta nakaheok faa boe na, nahuu ana nau tulu-fali au nggati ei. Dadi ei muste simbok mala falik kana no dale neulauk.
50003001	Toranoo nggara ein! Nenene matalolole! Ei dalem mara muste ramahoko, nahuu ei makaesa mia Karistus. Leo mae au surak la'i-la'ik ka talo ia, te au ta mbera fee nesenedak neu ei, fo boso hambu kedi-irak!
50003002	Besa-besa mia mana puta-paik kara fo nau rakasetik hatahorir rae, “Ei muste sunat fo dadi neu tanda rae, eir ia, Manetualain hatahorin.” Naa te Manetualain ta parenda talo naa! Ara sala naa ena! Leo mae talo naa oo, tehuu ara bei husi fo humu hatahorir nok bali busa kakikik boe.
50003003	Ara rae, Manetualain simbok hatahorir, nahuu ara sunat. Tehuu naa sala! Ita bubuluk ena tae, Manetualain simbok hatahorir nahuu ara ramahere neu Yesus. Manetualain hatahori teteben nara, sira ita fo mana tamahere neu Yesus! Ita ndia takaluku-takatele neun tungga Ndia Dula-dale Malalaon. Ita ndia takadedemak Yesus Karistus, nahuu Ana soi dalak ena fo ita bisa maso dadi teu Manetualain hatahorin. Ita ta bisa hambu masoi-masodak, nahuu tungga hatahori dae-bafok tatao-nono'in.
50003004	Fai bakahulun au oo du'a sala, sama leo sira boe. Ae, hatahorir bisa maso dadi neu Manetualain hatahorin, sadi ara sunat. Naa te naa kada hatahori dae-bafok tatao-nono'in. Mete ma au ae kokolak hatahori dae-bafok tatao-nono'in, na, au kokolak koa ao lena heni basa-basan, nahuu fai bakahulun au tatao-nono'ing tungga no tetuk basa hatahori Yahudir anggama hohoro-lalanen lala'en.
50003005	Tungga anggama hohoro-lalanen, au ina-amang nggara sunat au neu bonggi heni au faik falu. Au ia oo hatahori Yahudi isi-isik boe, huu au numa leo Benyamin mai, numa ba'i Isra'el tititi-nonosin mai. Au manggateng seli tao tungga no tetuk basa hohoro-lalanek kara lala'en numa partei anggama Farisi mai, losa ta hambu hatahori esa fo bisa fee salak faa neu au boe na. Lena-lenak bali, au manggateng seli tao doidoso hatahorir fo mana tungga Karistus, nahuu au du'a ae hatahori iar, ara nggari heni ita anggaman hohoro-lalanen ena.
50003007	Tehuu neu au tungga Karistus, doo-doo boe ma au dudu'ang nasafali. Dadi hatematak ia, au ta koa ao neu au leleo-lalaong fai bakahulun nara raa ena, nahuu ara ta reni sosoa-ndandaak hata esa boe na soa-neu au bali. Hata fo au du'a ae, ta neni babanggak, ndia: Au bisa alela Yesus Karistus, au Lamatuang fo mana naena haak parenda au. Basa dede'ak laen nara, au taon leo kada dafuk.
50003009	Au nau asoda akaesa ua Yesus Karistus. Leo mae au tungga basa anggama hohoro-lalanen oo, Manetualain bei ta bisa simbok au boe. Ma leo mae au tao aong leo au ndaa ena oo, Ana bei ta bisa simbok au boe. Tehuu au muste amahere neu Karistus dei, dei fo Manetualain simbok au nae, “No Karistus koka heni o sala-singgom mara ena, huu naa de o dadi lolo-laok ena.”
50003010	De au hihiing talo ia: au nau alela Karistus no malole. Au oo nau ameda Manetualain koasan no malole, fo Ana paken nasoda falik Yesus Karistus numa mamaten mai boe. Mete ma hambu hatahori ketuk rae rakasususak au, nahuu au tungga Karistus, na, mbo'in numa naa leo. Karistus oo hatahorir rakasususak kana boe. Mete ma ketuk rae rakanisa au, nahuu au aono-lalau hatahorir, na, au simbo a mesan. Karistus oo mate nggati au talo naa boe.
50003011	Mete ma au mate, na, neu ko Ana oo nasoda falik au numa mamates mai boe.
50003012	Toranoo nggara ein! Au daleng hii tungga Yesus Karistus eno-dala masodan ma hihii-nanaun lala'en. Tehuu mete ma kokolak tungga ndoon, na, au bei ta tungga no tetuk talo naa. De au ambariik ahere, nahuu Yesus Karistus here nala au ena, fo tunggan talo naa. Au sama leo hatahori mana malaik tao tetebe fo ana bisa losa too. Dadi au alaik ndoo fido-fidok mata uu, ma ta koleu dea fo dudu'a hata mandadik kara ndia fai bakahulun. Au lilii heni basa sara leo.
50003014	Tehuu au alaik tao tetebe losa too, fo hambu hadia. Au hadiang, ndia: Manetualain neu ko simbok au nai nusa tetuk do inggu temak, nahuu au amahere neu Yesus Karistus.
50003015	Au oke fo ei mana morik ma maoka teak nai Karistus dale ena, bisa dalek esa mia dede'ak kara iar. Tehuu mete ma ketuk dudu'an ta sama ro dede'ak kara iar, na, naa fo Manetualain natudu dala sasaik neulauk, la'e-neu Ndia hihii-nanaun.
50003016	Tehuu leo mae talo naa, ita muste to'u tahere ma tao tungga basa hata fo ndoos, fo Lamatuak nanori ita ena.
50003017	Toranoo nggara ein! Ei muste tao tungga au leleo-lala'ong. Ei ketuk marai naar leleo-lala'om mara oo, sama leo au ena boe. Tehuu see ndia beik, na, bisa nanori natalolole numa sira mai, fo tao tungga talo naa boe.
50003018	Besa-besa mia hatahori fo mana laban neu Karistus, ma ta simbok no malole Ndia mamaten numa ai ngganggek. Sira leleo-lala'on mesa kasa ratudu sira laban neu Karistus. Au afada ita ei la'e-neu hatahori matak leo sira ena, tehuu hatematak ia no luu-oe mana faak au afada seluk bali.
50003019	Neu ko Lamatuak timba heni sara, basa fo nggari heni sara reni a'i mbila ta kala matek dale reu, nahuu dalen nara ta rakaesa roon. Ara tao kada manggarauk, ma sangga dalak fo tao ramahoko sira ao-ina heli-helin, losa ara koa ao ro sira manggaraun. Ara ta rameda mae. Ara kada du'a, leo bali hatahori fo ta mana nalela Lamatuak.
50003020	Ei boso tao tungga sara, tehuu tao tungga ai. Huu ita maso dadi teu Manetualain hatahorin ena, ma to'u haak dadi teu nusa tetuk do inggu temak rau-inggun. Hatematak ia ita tahani a ita Lamatuan Yesus Karistus. Neu ko Ana nae konda fali numa nusa tetuk do inggu temak mai, fo tao nasoi-nasoda ita numa Manetualain nasan mai.
50003021	Neu ko Karistus tao nasafali ita ao-mbaa mana noek fo mana bisa matek ia, fo dadi ao-mbaa beuk, fo ta mana matek sama leo Ndia ao-mbaan ta neni babanggak. Ana tao nasafali ita ao-mbaan nara, pake Ndia koasa mo'on. Ma Ana oo pake koasa naa, fo tao basa hata nai sudi bee, rate'e langgan nara tungga Ndia parendan boe.
50004001	Toranoo susue nggara ein! Huu basa naar, de au oke fo ei leo-la'o tungga ndoon seku neu, boso peko-paki. Au hii alan seli mete-ita ei. Ei mesa ngga ndia dadi miu au ue-osang buna-boan. Ei tao mala au daleng namahoko. Ma au bisa botik au langgang, nahuu ei.
50004002	Au oke ina kaduak kara raa, sira Yodia ma Sinteke, fo boso rareresi bali. Ara muste dame, fo esa no esa leo-la'o no neulauk. No dua sara Lamatuan esak ka, huu naa de esa nakaesa no esa.
50004003	Nonoo tao ue-osang, ee! Au oke fo o koladu toranoo ina kaduak kara raa, losa ara ramandoo. Fai bakahulun, ara raue-osa tebe-tebe rita fo tulu-fali au rafada hatahori la'e-neu Lamatuak Hara Lii Malolen. Ara oo raue-osa rita talo naa, sama-sama ro Klemens, ma nonoo laen nara boe. Basa sara naden nara neni surak nai Lamatuak bukun soa-neu hatahorir naden, fo mate'en rasoda sama-sama ro Ndia nai nusa tetuk do inggu temak.
50004004	No ei dadi miu Lamatuak hatahorin ena, huu naa de ei dalem mara muste ramahoko hatu-leledon. Au afada seluk bali: tao ei dalem mara ramahoko taa-taa!
50004005	Ei dalem mara oo muste neulauk neu basa hatahorir boe. Boso lilii-ndondou mae, Lamatuak Yesus mamain sangga deka-deka ena.
50004006	Mete ma ei hambu susa-sonak, na, boso mamata'u hata esa boe na. Tehuu hule-haradoi fo moke Manetualain tulu-fali ei nai basa dede'ak kara. Ma basa hata fo ei mokek kara raa, boso lilii-ndondou so'uk dalem mara moke makasi neun.
50004007	Mete ma ei tao talo naa, neu ko Manetualain tao nala dalem mara dadi lino-lendek. Memak hatahori dae-bafok ta bisa ralela no tetuk dale lino-lendek fo ita hambun numa Manetualain mai. No ei mamahere neu Yesus Karistus, huu naa de Manetualain nau nanea fo ei dalem ma dudu'am mara boso tarabangga. No dalak naa, Ana tao nalende ei dalem mara.
50004008	Toranoo nggara ein! Mate'en talo ia: boso du'a sadi ndaa. Tehuu manea ei dudu'am fo dudu'a hata fo ndaa no Lamatuak dalen, ma dudu'a hata fo neulauk kara fo tao mamahoko hatahori dalen. Ei muste dudu'a dala ndoos, ma lolo-laok. Dudu'a hata fo ndaa, ma neulauk. Sangga dalak fo hatahori laen bisa hambu hada-horomatak. Sangga dalak fo so'u botik bee fo malole. Ma boso hahae dudu'a neu basa hata fo malole iar.
50004009	Au anori ei tungga Lamatuak eno-dala masodan ena. Ei muste tungga au leleo-lala'ong, ma tao tungga basa hata fo au afada itan ma taon. Mete ma ei tungga talo naa, na, Manetualain natetea ei dalem mara, fo ei dalem mara lino-lendek, ma bisa leo-la'o no mole-damek.
50004010	Au oke makasi ma koa-kio Manetualain, nahuu ei ta lilii au. Memak au bubuluk ae, bakahulun ei masaneda au, tehuu bei ta hambu lelak fo tulu-fali au.
50004011	Au ta du'a ae, oke hata-hata. Au ta ameda ita to'a taa hata esa boe na, nahuu au anori ena, tao au aong nameda dai soa-neu hata fo nai mata.
50004012	Au asoda ita no lima rouk. Ma au oo asoda ita ua hambu dai lena-lenak boe. Au ameda ita po'o ndoes ma po'o betes ena. Sudi nai dalak bee, au anori ala nggoen ena, fo bisa akatataka ala au masodang.
50004013	Au bisa lemba abe'i ala sudi hata a mesan, nahuu Karistus ndia tao barakai au!
50004014	Leo mae talo bee oo au oke makasi boe, nahuu ei matudu au ei dale susuem mara ena, ma tulu-fali au nai susa-sonang dale.
50004015	Fai bakahulun, neu au la'o ela profensi Makedonia, fo uu tui-bengga Lamatuak Hara Lii Malolen numa mamanak laen nara, kada ei numa kota Felipi mai, ndia tulun bae au doi dalang. Tehuu Saranik laen nara, taa. Ei bubuluk tutuik naa ena.
50004016	Netuduk leo, neu au bei numa kota Tesalonika oo, ei haitua doik la'e esa do dua, fo tulu-fali au boe.
50004017	Hatematak ia au ta du'a ae oke hata-hata numa ei mai bali. Au nau Lamatuak bala fo fee baba'e-babatik neu ei, nahuu ei dalem mara malole neu au.
50004018	Basa tutulu-fafalik kara fo ei haituan fee au naa, au simbo ala sara numa Epafroditus mai ena. Naa, dadi neu baba'e-babatik soa-neu au, de hatematak ia, au ta to'a taa hata esa boe na. Naa oo dadi sama leo tunu-hotuk kaboo menik, fo hatahori hotun fo nakaluku-nakatele neu Manetualain boe. Ma Manetualain simbok no malole tunu-hotuk naa, nahuu naa tao namahoko Ndia dalen.
50004019	Manetualain fo au akaluku-akatele neuk naa, su'in mate'en. Ana bubuluk tebe-tebe ei toto'am. Boe ma neu ko Ana natudu dale susuen, ma fee Ndia baba'e-babatin ta neni babanggak neu ei, nahuu ei makaesa mia Yesus Karistus.
50004020	De naa fo ita takadedemak Amak Manetualain naden taa-taa, losa doon naa neu. Naa, ndaa naa ena!
50004021	Au haitua hara masodak neu basa hatahorir fo mana tungga Yesus Karistus marai kota Felipi. Au toranoong nggara marai iar oo, haitua hara masodak fee ei boe.
50004022	Basa hatahori kamaherek kara marai kota Roma ia oo, haitua hara masodak boe. Leo naak oo toranook kara fo mana tao ue-osa marai mane mo'o-inahuuk uma manen boe. Ara haitua hara masodak neu ei.
50004023	Au oke-hule fo ita Lamatuan Yesus Karistus natudu dale susuen neu ei basa ngga. Au susurang losa kada ia, Paulus
51001001	Hara masodak numa au mai, Paulus. Manetualain mesa kana ndia here nala au fo dadi uu Yesus Karistus nedenun. Nai ia oo hambu ita toranoon Timotius haitua hara masodak soa-neu ei boe.
51001002	Au surak susurak ia fee ei, ndia Manetualain hatahorin nara marai kota Kolose, fo mana tao tungga Yesus Karistus eno-dala masodan taa-taa. Ai moke fo Manetualain, ita Aman, natudu Ndia dale susuen neu ei, mita fo ei leo-la'o no mole-damek ma lino-lendek.
51001003	Tungga-tungga ai hule-haradoi nai ia soa-neu ei, ai moke makasi neu Manetualain, fo ita Lamatuan Yesus Karistus Aman.
51001004	Ai mamanene dede'ak no'uk ka la'e-neu ei nemeheherem neu Yesus Karistus, ma la'e-neu ei susue-lalaim ma dale susuem soa-neu basa hatahori kamaherek kara ena.
51001005	Ei tao talo naa, nahuu ei bubuluk hambu hata fo neulauk kara, fo neni mbedak soa-neu ei nai nusa tetuk do inggu temak. Hata fo neulauk kara iar, ei mamanene mita sara numa dede'a-kokola ndoos mai ena, ndia Lamatuak Hara Lii Malolen,
51001006	fo hatahorir reti tui-bengga neu ei numa lele uluk mai ena. Hara Lii Malole naa natanggela sudi bee neu nai dae-bafok ia, ma hambu buna-boa neulauk ena, nahuu ana tao nasafali hatahori masodan dadi malole. Ei masodam oo nasafali dadi malole talo naa, mulai numa fai makasososan ei mamanene Hara Lii Malole naa mai, ma ei malela tebe-tebe mala Manetualain dale susuen boe.
51001007	Ei manori mala dede'ak kara iar ruma ka'a Epafras mai ena, ndia ai nonoo mana maue-osan fo ai suen. Ana manggate nakalala'ok nakandoo Karistus ue-osan nai ei taladam.
51001008	Ana tui fee ai marai iar la'e-neu ei susue-lalaim, fo Manetualain Dula-dalen ba'e feen neu ei ena.
51001009	Huu naa de, mulai numa makasososan mai ai mamanene la'e-neu ei, ai hule-haradoi taa-taa fee ei. Ai moke Manetualain fo ei bisa malela Ndia hihii-nanaun no tebe-tebe, ma ei bisa malela dede'ak no'uk ka, tungga hata fo Manetualain Dula-dalen nanori ei.
51001010	No dalak naa, ei bisa leo-la'o ndaa no dala-hadak ma meni Manetualain nade malolen. Ma ei oo bisa tao mamahoko Manetualain dalen nai basa dede'ak kara boe. Mete ma ei matudu dale malolem mara neu hatahorir, neu ko Manetualain tao nala ei boe tamba tao dede'a maloler. No dalak naa, ei bisa tamba malela Manetualain.
51001011	Ai oo hule-haradoi moke Manetualain fee Ndia koasan ta neni babanggak, fo ei bisa lemba-masaa basa manggata'ak lala'en no dale naruk boe. Ai moke fo ei dalem mara bisa sofek no nemehokok, fo ei moke makasi taa-taa neu Amak Manetualain. Ana soi dalak ena, fo ei bisa simbo mala baba'ek numa ei pusakam nai nusa tetuk do inggu temak mai. Pusaka naa, Ana feen neu basa hatahorir fo mana ramahere neu Yesus Karistus. Ana nakambo'ik ita numa koasa makiuk mai ena, basa de fee ita maso dadi teu Yesus Karistus hatahorin, fo leo nai manggaledok dale. Ana oo so'uk nala Yesus Karistus boe, fo dadi neu ita Manen. Yesus naa, Manetualain Ana susuen.
51001014	Manetualain loo lima Ndia Anan naa ena, fo tefa-soi nala ita ma koka heni ita sala-singgon nara.
51001015	Karistus naa, mata-aok esa no Manetualain, fo hatahori dae-bafok ta bisa mete-ritan. Ana nakahuluk numa basa-basan mai ena, ma Ana dadi neu Lamatuak numa basa hata fo Manetualain adu nalak kara mai ena.
51001016	Manetualain pake Yesus Karistus, fo nakadadadik nala lalai no dae-inak ma basa isi-oen nara lala'en. Ana adu basa hata fo hatahori dae-bafok bisa mete-rita sara. Ndia leo, sira mana to'u parenda, sira mana to'u koasa, mane-manek kara ma malanggan nara. Ma basa koasar do basa hata fo hatahori dae-bafok ta bisa mete-rita sara. Basa hata fo Manetualain taok kara raa, Ana tao soa-neu Yesus Karistus, ma Yesus oo ndia adu basa naar boe.
51001017	Neu lelek fo basa hata laen bei ta nekedadadik kasa, tehuu Ndia hambu memak kana ena. Basa hata mandadik rakaesa roon, ma Ana ndia koladu sara.
51001018	Ana dadi neu Langgak soa-neu basa hatahori kamaherek kara, ma hatahori kamaherek kara dadi sama leo Ndia ao-inan. Huu Ana ndia masodak huun. Numa basa mana matek kara mai, boe ma rasoda fali, Ana ndia lena heni basa-basan, mita fo Ana ndia demak mate'en lena heni basa-basan.
51001019	Basa hata fo marai Manetualain aon dale oo, hambu sara rai Karistus aon dale boe, ma naa tao Manetualain namahoko.
51001020	Manetualain pake Yesus Karistus, fo Ana dame no basa hata fo Ana adu nalak kara. Ana fee Ndia Anan, fo dadi neu tunu-hotuk de titi heni daan, ma maten numa ai ngganggek lain, mita fo basa hata marai lalai, ma basa hata marai dae-inak, bisa dame rasafali ro Manetualain.
51001021	Bakahulun ei mesa ngga bei masoda nai dea, leo dook ka numa Manetualain mai. Ei musu mian ma leo lenggo fe'e numa Ndia mai, nahuu ei dalem mara mburuk ma ei tatao-nono'i manggaraum mara laban neun taa-taa.
51001022	Leo mae talo naa oo, tehuu hatematak ia Ana soi dalak ena, fo ita bisa dame to Ndia boe. Ana ndia nadenu Ndia Anan fo dadi sama leo hatahori dae-bafok. Ma Ana fee Ndia Anan naa, fo dadi tunu-hotuk, ma maten numa ai ngganggek lain, fo ita bisa dame toon bali. Yesus Karistus tao talo naa, fo Ana bisa nuni noo ita teu tambariik nai Manetualain matan, fo ita dadi teu hatahori lolo-laok, dale ndoos, fo ta taena sala-singgok hata esa boe na.
51001023	Sadi ei muste makatataka makandoo mia ei nemeheherem mara ma to'u mahere fo boso babati! Boso makaheok numa Hara Lii Malole naa mai, fo ei simbok kana neu ei mamanene ndia makasososan naa. Ei bisa masarada neu Hara Lii Malole naa. Hatahorir reu tui-bengga Hara Lii Malole naa nai bee a mesan nai dae-bafok ia ena. Ma Lamatuak nadenu au, Paulus, fo au oo uu tui-bengga Hara Lii Malole naa boe.
51001024	Neu lelek Karistus leo numa dae-bafok ia, Ana hambu doidosok no'uk ka. Ma hatematak ia, au oo lemba-asaa ala doidosok mata-matak kara boe. Leo mae talo naa oo, au daleng namahoko taa-taa boe. Mete ma hambu hatahorir fo muste hambu doidosok, na, naa fo au ndia lemba-asaa ala doidosok naa soa-neu sara, sama leo Karistus lemba-nasaa doidosok soa-neu Ndia hatahorin nara. Ndia hatahorin nara dadi sama leo Ndia ao-inan.
51001025	Manetualain ba'e fee au ues ena fo aono-lalau Ndia hatahorin nara. Huu naa de au fee nenorik la'e-neu Ndia Dede'a-kokolan no lutu-lelok fee ei.
51001026	Numa makasososan mai, hatahorir ramanene Lamatuak Dede'a-kokolan nara. Tehuu ara bei ta bubuluk Dede'a-kokolak kara raa sosoan no manggaledok, huu sosoan naa bei nefunik. Tehuu hatematak ia, Lamatuak naketu nala ena fo buka sosoak naa soa-neu Ndia hatahorin nara. Ma Ndia nanaen fo tui-bengga tutui ta neni babanggak neu basa hatahori nusa-nusak kara marai dae-bafok ia, Yahudir do, ta Yahudir. Tutuik ta neni babanggak naa, ndia: Karistus leo nai ei dalem mara! Naa ndia, tao nala ei mamahere makandoo mae, neu ko Ana tao hata fo lolen mate'en soa-neu ei. Ia ndia, ita hatahori dae-bafok tahanik kana numa lele uluk mai.
51001028	Dadi ai mafada neu basa hatahorir la'e-neu Karistus. Ai manori basa hatahorir, ma fee nesenedak neu sara, pake basa dudu'a-a'afik fo Manetualain ba'e fee ai. Ai tao talo naa, fo tao tamba matea basa hatahorir fo mana tungga Karistus, losa ara dadi matetu-mandaik fo neu ko ara bisa rambariik nai Ndia matan no ta mae, nahuu sira dalen ndoos taa-taa.
51001029	Huu naa de au aote tebe-tebe ma aue-osa fafandek lima-eing nggara soa-neu ei. Au bisa akatataka aue-osa fafandek lima-eik talo naa, nahuu Karistus koasan ndia natetea au. Ndia koasan naa, ta neni babanggak!
51002001	Ei mana leo nai kota Kolose, ma sira mana leo marai kota Laodikea, ma sira fo bei ta ratonggo rita ro au. Nenene matalolole! Au nau fo basan bubuluk aue-osa fafandek lima-eing soa-neu ei, ma soa-neu sara.
51002002	Au nanaeng oo nau atetea sira dalen nara fo bisa rakaesa boe, nahuu ara leo-la'o no esa sue esa ena. Basa de ara dadi ramahere tebe-tebe, nahuu ara bubuluk tebe-tebe Manetualain nanaen ena, fo fai bakahulun bei nefunik. Hata fo neni nemeninok naa, ndia Karistus!
51002003	Huu ei makaesa mia Karistus, dei fo Ana ba'e fee basa dudu'a-a'afik kara fo ei parluu, ma nanori ei pake dudu'a-a'afik kara raa, fo tao hata fo neulauk kara. Dudu'a-a'afik kara iar, sama leo pusaka mabeli.
51002004	Au afada ei basa dede'ak kara la'e-neu Karistus, mita fo boso hambu hatahorir mai pepeko-leleko ei, ro bafa-maa mana laiminan nara.
51002005	Memak au dook ka numa ei mai. Leo mae talo naa, tehuu au ta lilii ei, nahuu au daleng nakaesa no ei. Ma au amahoko, nahuu au bubuluk ei leleo-lala'om ndaa no dala-hadak, ma ei bei to'u mahere ei nemeheherem mara neu Karistus.
51002006	No fai bakahulun ei simbo mala Yesus Karistus dadi neu ei Lamatuam ena, huu naa de hatematak ia ei muste nenene makandoo neun. Huu Ndia bei dadi neu ei Lamatuam fo naena haak parenda ei.
51002007	Mete ma ei leo-la'o makaesa mian talo naa, ei sama leo ai huuk fo tamba natea, nahuu okan saindoro seku neni dae dale neu. Ma ei sama leo uma matea, nahuu nambariik nai fanderen matea lain. Ei tao mahere makandoo nai ei nemeheherem dale, sama leo ei manori mitak kara ena. Ela leo bee na, ei dalem mara so'uk makasi taa-taa, nahuu basa hata fo Manetualain tao fee ei ena.
51002008	Besa-besa fo ei boso tungga hatahori laen fo mana pake kada hatahori dae-bafok dudu'a-a'afin, fo nuni reni ei sio la'o ela eno-dala ndoos. Ma boso tungga hatahori dae-bafok nenori malelan nara, fo huu-su'u taak. Sira nenorin nara raa, ruma kada hatahori dae-bafok dudu'a-a'afin nara mai, ma ruma dae-bafok hohoro-lalanen nara mai. Tehuu nenorik kara raa, ta raoka nai Karistus dale.
51002009	Basa hata fo marai Manetualain aon dale oo hambun nai Karistus aon dale boe. Ma Karistus oo dadi neu hatahori dae-bafok sama leo ita boe.
51002010	No ei makaesa mia Karistus, ma dadi miu Ndia hatahorin, huu naa de Ana tao ei dadi matetu-mandaik. Huu Ndia dema lena heni basa koasar ma basa mana to'u parendar, leo mae malole do manggarauk, ndia koasa neni nitak do ta neni nitak.
51002011	Neu faik fo sunat, hatahori Yahudir kedi heni sira ‘mamaen’ su'un roun fo dadi neu tanda nae, sira raa, Manetualain hatahorin. Neu ei maso dadi miu Karistus hatahorin, ei oo neni ‘sunat’ boe. Talo ia: Sunat ia, ta la'e-neu hatahori kedi heni roun nai ao-inan, tehuu la'e-neu Karistus kedi heni basa manggarauk numa ita dalen mai. Ndia, hata fo manggarauk kara fo ita hii tao, nahuu ita iar, hatahori dae-bafok.
51002012	Neu ara sarani ei pake oe, naa sama leo ei neni netoik kara sama-sama mia Karistus. Basa de ei oo hambu masoda beuk boe, sama leo Ndia oo hambu masoda beuk boe. Ei hambu leo naak, nahuu ei mamahere mae, Manetualain pake Ndia koasan ta neni babanggak, fo tao nasoda falik Yesus Karistus numa mamaten mai. Ana oo pake koasa naa fo o'ofe-fafae ei dalem mara boe.
51002013	Fai bakahulun, nok bali ei mate ena, nahuu ei salam mata-matak kara, ma ei bei ta maso dadi miu Manetualain hatahorin. Leo mae talo naa, tehuu Ana koka heni basa ei sala-singgom mara, ma fee ei masoda beuk sama leo Ana tao nasoda falik Karistus numa mamaten mai.
51002014	Ndondoon ndia naa, ita muste hambu huku-dokik, nahuu ita lena-langga Manetualain hohoro-lalanen nara ena. Tehuu Ana koka heni ita huku-dokin nara ena, neu faik fo ara paku Karistus numa ai ngganggek lain.
51002015	Numa naa, Ana tao nasenggi basa koasa makiuk kara, ma basa mana makalala'ok parendar no manggarauk. Basa de Ana nakamamaek kasa numa hatahori no'uk matan. Naa, sama leo soldadu mana senggi netatik, fo fali tao nononggok ndule basa mamanak kara, ratudu sira musun nara fo ara tao senggik kara ena.
51002016	Mete ma hatahori nae nakatutudak ei la'e-neu nana'a-nininuk hohoro-lalanen nara, na, boso mbali sara. Mete ma hatahori nae tao dede'ak no ei la'e-neu fai maloler, do, feta bula beuk, do, hatahori Yahudir fai hahae tao ue-osan, na, boso nenene sara.
51002017	Dede'a leo naak kara, nenenin taa! Dede'ak kara raa sama leo kada lalaok, fo neu ko mopo henin. Tehuu Karistus naa ndia isi-isik. Ana ndia mahanik seku neu.
51002018	Mete ma hatahorir rae rakatutudak ei, nahuu ei ta tungga hohoro-lalanek kara fo sira mesa kasa taok, na, boso mamanene sara. Mete ma ei mamanene sara, na, ei ta bisa simbo hata fo neulauk kara fo Manetualain nae fee ei. Tehuu besa-besa, ee! Memak hambu hatahorir hii sangga dalak fo rakatutudak ei. Ara nau ei muste makaloloek aom mara, ma songgo-tanggu neu Manetualain atan nara marai nusa tetuk do inggu temak, nahuu ara du'a rae, sira hambu me'is fo natudu sara talo naa. Ara tao aon nara neulaun lena heni hatahori laen nara. Naa te ta leo naak! Huu sira dudu'an sama leo kada hatahori dae-bafok biasa.
51002019	Ara ta rakaesa ro Karistus. Naa te Ana ndia Langgak. Ma Ndia hatahorin nara, sama leo Ndia ao-inan fo Ana koladun. Ana tao nala hatahorin nara tamba barakai, pake Manetualain koasan. No dalak naa, ara dadi sama leo uak no duik rato'u rahere, fo esa sou esa losa ao-mbaak katematuan bisa naue-osa no neulauk!
51002020	Ei mate sama-sama mia Karistus ena. De ei ta makaesa bali mia koasa makiuk kara nai dae-bafok ia. Dadi tao hata de ei bei tungga makandoo dae-bafok hohoro-lalane mata-matan nara? Ara rae leo ia:
51002021	“Boso to'u ia; boso mi'a naa; boso mafaroe ia.”
51002022	Tehuu hohoro-lalanek kara raa, kada hatahori dae-bafok ndia taok, fo ara ranori hatahorir. Naa te hohoro-lalanek kara raa, kada koladu hata fo neu ko mopo heni sara!
51002023	Mete ma hatahorir bisa tao tungga hohoro-lalanek kara raa, ara du'a rae, neu ko hatahorir fee hada-horomatak neu sira, huu nai hatahori memeten rae, sira malelan nara seli, hatahori mana matu-matuk tetebes, hatahori dale makaloloe aok kara, hatahori mana nakahehedik ao-ina heli-helin, ma mana songgo fo mangganten seli. Naa te taa! Hohoro-lalanek kara raa ta bisa tao ralole hatahori dae-bafok dudu'an ma dalen fo hii tao manggarauk!
51003001	Manetualain fee ei masoda beuk ena, sama leo Ana tao nasoda falik ei sama-sama mia Karistus. Hatematak ia Karistus nanggatuuk nai mamana hada-horomatak mate'en, nai Manetualain boboa konan. Huu naa de ei muste dudu'a basa hata fo tao namahoko Manetualain dalen.
51003002	Dudu'a makandoo la'e-neu basa hata fo Manetualain hii. Boso tao matak mia hata fo kada tao namahoko hatahori dae-bafok dalen.
51003003	Neu faik fo Karistus mate, ei oo mate tungga boe. Ei masoda beum naa, lino-lendek, nahuu ei makaesa mia Karistus ena, fo mana sama-sama no Manetualain nai nusa tetuk do inggu temak.
51003004	Karistus nasoda nai ei dalem mara, ma Ana oo tao nala ei hambu masodak tetebes boe. Neu ko neu faik fo Ana fali mai, ei oo sou sama-sama mian boe. Basa naar, sudi selik kana!
51003005	Huu naa de ei muste nggari heni ei hihiim fo mana hii tao kada manggarauk kara. Ha'i netuduk leo: dale hii makaminak mia hatahori fo ta o saom; dale hii tao hata fo manggenggeok kara; dale hii tao tungga ao-mbaak hihii-nanaun; dale hii tao manggarauk mata-matak kara; ma dale hedik fo nau basan dadi neu kada o enam, (naa te, naa sama leo o songgo-tanggu, huu o makadedemak dede'ak laen, fo seti heni Manetualain).
51003006	Dede'ak kara raa ndia tao rala Manetualain namanasa nalan seli, losa Ana nae huku-doki basa hatahorir fo ta mana nau nenene neun.
51003007	Fai bakahulun ei oo leo-la'o talo naa boe, huu dalem mara rakaesa ro dede'a manggarauk kara raa.
51003008	Tehuu hatematak ia, ei muste nggari heni basa ei dalem mana hii tao manggarauk lala'en. Ha'i netuduk leo: hii mamanasa; dale katobik; mbeda dalek; kokolak makabobook hatahori nade malolen; ma bafa sesesu taak.
51003009	Ma ei boso pepeko-leleko esa mbali esa. Huu ei nggari heni ei dalem fo mana hii tao manggarauk kara, ma la'o ela ei dala masoda raam ena. Ma hatematak ia ei nggatin, pake dale beuk ena. Naa, sama leo hatahori nggari heni ndia bua-lo'a raan fo manggenggeok kara, de pake bua-lo'a beuk fo laok. Manetualain ndia adu nala ei. Ma hatematak ia Ana oo ndia adun, de ei tamba malela neun, ma doo-doo bali te tao nala ei, dadi miu mata-aok esa sama leo Ndia boe.
51003011	Nai masoda beuk ia dale, ita ta bisa henggenee hatahori numa kada rou dean mai tae, sira raa, hatahori Yahudir do, hatahori ta Yahudir; hatahori mana sunat do, hatahori ta mana sunat; hatahori fe'ek do, hatahori ta mana malela hadak do; ata-dato do, ta ata-dato. Naa, nenenin taa! Tehuu nenenin lenak ndia, mete ma ara rakaesa ro Karistus, ma mete ma Ana nasoda nai sira dalen.
51003012	Manetualain tengga nala ei ena, nahuu Ana sue-lai ei. Ndia nanaen, na, ei dadi miu Ndia hatahori lolo-laon, fo laen numa hatahori dae-bafok biasa mai. Huu naa de ei muste dadi miu hatahori fo naena dale neulauk, dale malole, nekeloloe aok, dale banggana'uk, ma dale naruk.
51003013	Ei muste madale loak ma malela esa no esa. Mete ma hambu ei ketuk sangga nehuuk mbali ndia nonoon, na, boso mambeda dalek. Tehuu ei muste lilii heni salak kara raa, ma fee ambon neun, sama leo Manetualain lilii heni ei salam.
51003014	Masanedak te susue-lalaik naa, nenenin lena heni basa-basan. De ei muste pake susue-lalaik naa nai ei dalem, sama leo hatahori pake bua-lo'a nai ao-inan. Huu susue-lalaik naa tao nala ita dadi teu dalek esa, sama leo abas fo ita tenun dadi neu sidi neulauk mate'en.
51003015	Ita bisa mole-dame to Manetualain, nahuu Karistus. Dadi ei muste fee lelak neu Karistus mole-damen o'ofe-fafae ei dalem. Manetualain nau fo ei basa ngga leo-la'o no mole-damek esa no esa, nahuu ei basa ngga makaesa dadi miu ao-inak esa. Ma ei dalem mara muste moke makasi makandoo, nahuu Ana ndia here nala ei ena.
51003016	Karistus Dede'a-kokolan nara oo muste o'ofe-fafae ei dalem ma ei masodam. Dede'a-kokolak kara raa, sama leo pusaka mabeli, fo Ana ba'e fee ei. Ara ratudu dalak fo ei bisa malela dede'ak no'uk ka tungga Manetualain dudu'an. De ei bisa pake sara fo fee nenorik ma fee nesenedak neu ei esa no esa. Mete ma manori ei hatahorim mara, boso fee nenorik no barakaik, tehuu pake dale neulauk fo sofek no makasi. Pake sosoda kokoa-kikiok kara, sosoda anggamar, ma sosodak fo ei ndia taok kara, fo koa-kio neu Manetualain.
51003017	Eir ia, dadi miu Yesus Karistus lima konan ena. Dadi masanedak te basa hata fo ei kokolak kara raa, pake Ndia naden. Ma basa hata fo ei taok kara oo pake Ndia naden boe. Boso lilii-ndondou tao basa-basan, pake Lamatuak Yesus Karistus “naden”. Ma moke makasi makandoo neu Ndia Aman, Manetualain.
51003018	Sao inak kara ein! Ei muste nenene neu ei saom, nahuu naa ndia nandaa soa-neu hatahori fo mana tungga Yesus Karistus.
51003019	Sao touk kara ein! Ei muste sue-lai neu ei saom, ma boso tuni-ndenin, fo tao mala dalen hedis.
51003020	Kakanak kara ein! Ei muste tia-rada ma nenene ei ina-amam nai basa dede'ak kara dale, huu naa ndia tao namahoko Manetualain dalen.
51003021	Ina-amar ein! Boso kada tuni-ndeni ma barakakai kakanak kara, mita fo dalen nara boso mami ma rambeda dalek neu ei.
51003022	Hatahori mana maue-osar ein! Nai dae-bafok ia, ei muste tao tungga ei lamatuam nai basa dede'ak kara dale. Boso kada sorodododo neu ara memete ei. Tehuu maote tebe-tebe fo ei soa tao mamahoko sara. Maue-osa basa-basan no malole, nahuu ei bubuluk mae, Manetualain ndia memete ei.
51003023	Ei tao hata a mesan, na, maue-osa no dere-dere hiek ta no mbera-ma'ak. Ei muste maue-osa sama leo ei maue-osa soa-neu ei Lamatuam Yesus Karistus, ta soa-neu hatahori dae-bafok. Ei maono-lalau neun. Ma neu ko Ana bala ei sosota-mamanggum, ma ba'e pusaka fee ei.
51003025	Tehuu mete ma ei maue-osa ta no malole, na, neu ko Ana hukun ei. Ana ta mbeu seserik, ma ta memete matak.
51004001	Malanggan nara ein! Ei muste koladu ei neondam mara no ndoos ma ta mbeu seserik. Masanedak te ei oo maena Lamatuak nai nusa tetuk do inggu temak fo mana koladu ei boe.
51004002	Ei muste manggate hule-haradoi makandoo. Ma basa hata fo ei kokolak mia Manetualain, naa tebe-tebe kalua numa ei dalem mara mai, boso du'a leli-belak, tehuu hule-haradoi no dalem mara sofek no makasi.
51004003	Boso lilii-ndondou hule-haradoi fee ai, ma moke-hule fo Manetualain soi dalak fo ai bisa tui-bengga neu hatahorir hata fo fai bakahulun bei nefunik la'e-neu Karistus. Masanedak te au maso bui ia, nahuu au tui-bengga neu hatahorir la'e-neu Karistus.
51004004	Hule-haradoi fo au bisa tui-bengga Hara Lii Malole naa no manggaledo ndoos, fo hatahorir bisa bubuluk no malole.
51004005	Leo-la'o no ndoos nai hatahorir fo bei ta ramahere neu Karistus taladan. Pake matalolole tungga-tungga omba-lelak fo Lamatuak fee neu ei.
51004006	Mete ma ei kokolak, na, kokolak no neulauk, ndaa no hatahorir dalen. Boso kokolak hata fo ara mbera nenenen. Pake dede'a-kokola ndoos, fo ei bisa maselu masafali sara no malole, mete ma hambu hatahori ratane ei.
51004007	Dei fo Tikikus mai tui ei la'e-neu au nenggetuu-nemberiing. Ndia ia, ai toranoo susuen fo mana maono-lalau Lamatuak hatahorin no dale mahanik. Fai bakahulun, ana oo nakalala'ok Lamatuak ue-osan sama-sama no au boe.
51004008	Au adenun talo naa, fo ana bisa neti natetea ei dalem, ma bisa tui la'e-neu ai nai ia.
51004009	Au oo adenu falik Onesimus fo tungga sama-sama noon boe. Onesimus naa, ita toranoo susuen fo dalen mahanik. Ndia ia, ei hatahori heli-helim. Sira dua sara, neu ko tui ei basa hata fo mandadik kara rai ia ena.
51004010	Aristarkus haitua hara masodak neu ei. Ara kenan nai bui dale, sama-sama no au. Barnabas nufanelun, manade Markus oo haitua hara masodak boe. Fai bakahulun, au helu memak soa-neu ei ena ae, mete ma Markus mai tiro ei, na, simbon no malole.
51004011	Yesus (fo ita token tae, “Yustus”) oo haitua hara masodak soa-neu ei boe. Numa basa nonook kara lala'en fo mana sama-sama rakalala'ok Manetualain ue-osan, kada sira telu sara ndia dadi reu hatahori Karisten numa hatahori nusak Yahudi mai. Sira iar, ndia ratetea au daleng.
51004012	Ei nonoom Epafras nai ia, ma ana oo haitua hara masodak soa-neu ei boe. Ana dadi neu Yesus Karistus neondan. Ana soa hule-haradoi no tebe-tebe soa-neu ei, ma noke-hule fo Manetualain natetea ei, tao natetu do nakadaik ei ma tao ei bubuluk tebe-tebe Ndia hihii-nanaun.
51004013	Au afada memak ei ae, Epafras naa, naue-osa fafandek lima-ein nara soa-neu ei, ma fee hatahori Karisten nara marai kota Laodikea ma kota Herapolis.
51004014	Hambu hara masodak numa Demas, ma numa doter Lukas mai, fo ita hatahori susuen.
51004015	Au haitua hara masodak soa-neu toranoo kamaherek kara marai kota Laodikea. Boso lilii-ndondou haitua au hara masodang soa-neu Mama Nimfa no hatahori kamaherek kara fo mana rasi'e rakabua rai ndia uman.
51004016	Mete ma ei basa ngga marai Kolose lees basa susurak ia ena, na, haitua makandoon neni hatahori kamaherek kara marai kota Laodikea neu, fo ara oo bisa lees boe. Ma ei oo muste lees susurak fo au haitua itan fee sara ena boe.
51004017	Fee nesenedak neu Arkipus mae, “Boso lilii-ndondou makalala'ok makababasak ues fo o simbo malan numa Lamatuak mai naa ena.”
51004018	Boso lilii-ndondou mae, ara bei kena au nai bui ia. Au oke-hule fo Manetualain natudu Ndia dale susuen neu ei. Mete neu te susurak ia, au lima reen pake au lima heli-heling. Hara masodak numa au mai, Paulus
52001001	Hara masodak numa au mai, Paulus, ma numa au nonoong nggara Silas ma Timotius mai. Ai haitua susurak ia fee basa ei saranik kara marai kota Tesalonika. Ei ndia here fo tungga Manetualain, ita Aman, ma tungga Yesus Karistus, ita Lamatuan. Ai hule neu Manetualain, fo natudu dale susuen neu ei, mita fo ei bisa leo-la'o no mole-damek.
52001002	Ai soa moke makasi neu Manetualain, nahuu ei nemeheherem. Hatu-leledon ai hule-haradoi fee ei basa ngga.
52001003	Ai masaneda taa-taa neu ue-osa fo ei taok naa, nahuu ei mamahere neu Lamatuak ma sue-lai neun. Ei makatataka makandoo mia ue-osar raa, nahuu ei mamahena Lamatuak Yesus. Ai soa meni basa naar reni ita Aman Manetualain matan neu.
52001004	Toranoo nggara ein! Ai bubuluk Manetualain sue-lai ei. Huu naa de Ana here nala ei dadi neu Ndia nufanelun.
52001005	Fai maneuk kara, neu ai meni Tesalonika neti, ai mafada ei Manetualain Hara Lii Malolen. Faik naa, ei pasa ndi'i doom mara de nenene matalolole ai kokolan. Ei ta kada mamanene a, tehuu ei oo mita no matam mara boe, Manetualain koasan numa Ndia Dula-dale Malalaon mai. Naa, ndia taon de losa ei simbok tebe-tebe Manetualain Hara Lii Malolen. Faik naa, ei mete-mita no matam mara, ai nenggetuu-nemberiin mae, ai tao talo bee, mita fo ei bubuluk tebe-tebe Manetualain eno-dala masodan.
52001006	No ei here tungga Manetualain hihii-nanaun, huu naa de ei leo-la'o tungga ai hihiru-heheon, ma ei oo leo-la'o tungga Lamatuak Yesus hihiru-heheon boe. Tehuu neu ei simbok Hara Lii Malole naa, hambu hatahori nakasususak ei. Leo mae talo naa, tehuu ei ta matanggenggo, nahuu Manetualain Dula-dale Malalaon tao namahoko ei dalem.
52001007	No dalak naa, ei matudu dalak neu basa hatahori kamaherek kara marai profensi Makedonia ma profensi Akaya.
52001008	Tehuu ta kada nai naa a mesan. Manetualain Hara Lii Malolen oo natanggela numa ei marai Tesalonika naa mai ena, losa sudi bee neu boe. De ai bei nau kokolak hata bali, huu basa hatahorir ramanene ei nemeheherem neu Manetualain ena.
52001009	Nai bee a mesan, hatahorir ratuik rae, fai maneuk kara ei makambela limam mara de simbok ai no malole. Basa boe ma ei piru heni ei sosonggo-tatanggum mara, de tungga falik neu Manetualain fo ndoos. Ei mae dadi Manetualain mana Masodak enan.
52001010	Ara oo tui-bengga boe rae, ei mahani a Manetualain Anan Yesus numa nusa tetuk do inggu temak mai. Fai maneuk kara, hatahorir rakanisan, tehuu Manetualain tao nasoda falik kana numa mamaten mai. Mate'en, Manetualain nae fee huku-dokik neu hatahorir ena, neu ko Lamatuak Yesus ndia nakambo'ik ita numa Manetualain nasa-odadedein mai.
52002001	Toranoo nggara ein! Ei basa ngga bubuluk, neu ai neti makalala'ok Manetualain ue-osan numa Tesalonika, ai mbusen ta titi neu daer no hie-hie.
52002002	Ei oo masaneda boe, neu ai bei ta meni Tesalonika miu, hatahorir marai kota Felipi rakasususak ma tao doidoso ai ena. Tehuu Manetualain natetea ai dalem mara, de mambarani tui-bengga Manetualain Hara Lii Malolen neu ei, leo mae hatahori no'uk ka rareresi ta hoho'ak ro ai.
52002003	Faik naa, ai meni Hara Lii Malole naa fee ei numa Tesalonika, ai ta meni nenori peko-pakik. Ai ta neti fo tao mamanggoa do pepeko-leleko ei.
52002004	Taa! Bakahulun ai neti no dale ndoos. Manetualain mesa kana ndia dudu ai ena, fo meni Hara Lii Malole naa neu ei. Ai ta nau tao mamahoko hatahori dalen, tehuu nau tao mamahoko Manetualain, huu Ana ndia dou do fora ai dalen nae, ndoos do peko-pakik.
52002005	Ei oo bubuluk boe mae, ai bafa-maan nara ta mana lai minak kara, lenak bali mae sangga nanalak seen esa numa ei mai. Manetualain bubuluk ai dalem.
52002006	Ai oo maue-osa, ta mae sangga kokoa-kikiok numa hatahori dae-bafok mai, do, numa ei mai, do, numa hatahori laen mai.
52002007	Air ia, Karistus nedenun. Ai oo maena haak, fo tao ai aom sama leo hatahori mo'o-inahuuk kara, tehuu ai ta nau so'uk ai aom talo naa. Faik naa, ai tao ai aom sama leo kakana ana nai ei taladam. Ai oo matudu susuek neu ei, nok bali ina bonggik nasusu anan boe.
52002008	Ai ta kada neti fee Hara Lii Malole naa neu ei, te ai ao katematuan boe, nahuu air ia sue malan seli neu ei.
52002009	Toranoo nggara ein! Neu ko ei oo bei masaneda, ai maue-osa fafandek lima-ein nara hatu-leledon talo bee, mita fo bisa tanggon aom ai mesa ngga sodan. Neu ai meni Hara Lii Malole naa neu ei, ai ta mae makasosotak ei.
52002010	Ei basa ngga mita aom, leo naak oo Manetualain boe nae, neu ai sama-sama mia ei basa ngga mana kamaherek kara ruma naa ena, ai leo-la'o no dale lolo-laok, leo-la'o tungga kada ndoon, ma ta tao salak hata esa boe na.
52002011	Ei bubuluk mae, ai malalau ei basa ngga, sama leo ama bonggik nalalau ndia anan nara,
52002012	netuduk leo tao matetea ei basa ngga dalem, fee nesenedak neu ei ma kokoe ei, mita fo leo-la'o no mandaak, fo tao mamahoko Manetualain dalen. Ana ndia mana dadi Manek. Ana noke nala ei ena fo maso dadi miu Ndia nufanelun. Ana oo noke nala ei fo hambu hada-horomatak sama-sama mia Ndia boe.
52002013	Ai moke makasi neu Manetualain no ta mana ketuk, nahuu neu ei mamanene Hara Lii Malole naa numa ai mai, ei ta mamanene hatahori dae-bafok dede'a-kokolan, tehuu mamanene Manetualain Dedea-kokolan. Ndia mesa kana ndia fofo'a nai ei hatahori kamaherek kara dalem.
52002014	Toranoo nggara ein! Ei bei fo tungga Manetualain eno-dalan, tehuu ei hatahori nusa isim mara rakasususak ei ena. No dalak naa, ei oo mameda sama-sama mia hatahori kamaherek kara marai profensi Yudea boe, fo mana hambu susa-sonak numa sira hatahori Yahudi heli-helin mai, nahuu ramahere neu Yesus Kristus.
52002015	Hambu hatahori Yahudi fo ta tao matak neu Manetualain hihii-nanaun. Huu naa de neu Manetualain nadenu Ndia mana to'u dede'an nara reu sara, ara tao doidoso ma rakanisa mana to'u dede'ak kara raa. Leo naak oo, ara rakanisa Lamatuak Yesus boe. Hatematak ia ara sangga-sangga dalak, fo timba heni ai boe. Ara musu ro basa hatahorir. Manetualain oo ta hii sara boe.
52002016	Lenak bali, ara tao kai-baak mata-matak kara, mita fo ai ta bole meni seluk Manetualain Hara Lii Malolen fee hatahori nusa-nusak laen nara bali. Hatahori Yahudir raa ta nau fo Manetualain tao nasoi-nasoda hatahori laen nara. No dalak naa, ara tao sira salan nara tamba ramaheta. Huu naa de Manetualain namanasa, de huku-doki sara.
52002017	Toranoo nggara ein! Leo mae hatematak ia, nau ta nau ita basa ngga leo takadodook, tehuu naa, dook ka tungga kada mata memetek, te ta dook ka nai dalek. Ai sangga-sangga fai lelak, fo mete ma bisa, na, ai neti tiro-dangga seluk ei bali, huu ai dalen hii malan seli neu ei.
52002018	Au mesa ngga soba la'i-la'ik ka nau neti tiro-dangga ei ena, tehuu nitur malanggan soa natabaa au lala'ong nakandoo.
52002019	Ei bubuluk, tao hata de ai nau neti tiro-dangga ei? Naa dadi, nahuu ai mamahena neu ei. Ei ndia tao ai dalen mbena sau-sau ma bisa botik ai langgan. See ndia to'u nahere Lamatuak Yesus naden bali, te kada ei ena! Neu faik fo Lamatuak fali mai, na, ai bisa botik ai matan, nahuu ei.
52002020	Memak tebe! Ei ndia tao ai dalen nara ratea ma mbena sau-sau.
52003001	Sadi kada ei bubuluk, fai maneuk kara fo ai la'o ela ei naa, ta tungga ai hihiin. Ai dalen hii nalan seli neti tiro-dangga ei, tehuu ta bisa. Ai ta makatataka mala dook ka ena, huu naa de ai maketu mala fo madenu Timotius neti. Tehuu au ma Silas mahani nai kada kota Atena. Timotius naa, ai toranoon. Ma ndia ai nonoon tao ue-osa fo sama-sama makalala'ok Yesus Karistus Hara Lii Malolen. Ai madenun neti fo ana nanori ei ma natetea ei dalem, mita fo ei nemeheherem tamba natea neu Manetualain.
52003003	No dalak naa, mete ma hambu susa-sonak, ei ta matanggenggo. To'u mahere ei nemeheherem. Huu ei bubuluk mae, hatahorir fo mana ramahere neu Karistus, neu ko hambu susa-sonak talo naa.
52003004	Fai bakahulun, neu ai bei sama-sama mia ei, ai fee nesenedak ena mae, hatahori fo mana namahere neu Lamatuak Yesus, neu ko hambu susa-sonak mata-matak kara. Hatematak ia, basan dadi leo naak ena, hetu!
52003005	No au susa ae mate soa-neu ei nenggetuu-nemberiim mara, huu naa de au adenu Timotius neni Tesalonika neti, mita fo ai bisa bubuluk ei bei mamahere makandoo neu Lamatuak, do taa. Huu au atanggengge, boso losak nitur malangga ina-huun neti fo soba-dou ei ena, fo masadea la'o ela Lamatuak. Mete ma dadi talo naa, na, ai ue-osan fai bakahulun hie-hie a mesan!
52003006	Hatematak ia Timotius fali numa Tesalonika mai ena, ma neni hara liik fo tao nala ai mamahoko. Ana tui nae, ei mamahere taa-taa neu Karistus, ma esa sue esa nakandoo. Boe ma ana nafada nae, ei oo dalem hii nalan seli neu ai boe, sama leo ai oo dalen hii nalan seli neu ei boe.
52003007	Toranoo nggara ein! Leo mae ai nai ia mameda berak, nahuu hambu susa-sonak sudi numa bee mai ta ba'u anak, tehuu Timotius tutuin tao nala ai mamahoko malan seli. Huu hatematak ia, ai bubuluk ena mae, ei nemeheherem matea makandoo neu Lamatuak.
52003009	De ai moke makasi no'un seli neu Manetualain no dale nemehokok, nahuu ei tungga maherek kana.
52003010	Hatu-leledon ai hule-haradoi taa-taa, fo mete ma bisa, na, ai bei bisa matonggo mia ei bali. Ai nau fee nenorik fo tao matetu do makadaik ei la'e-neu Manetualain eno-dala masodan.
52003011	Ai mamahena neu Manetualain, ita Aman, ma Yesus Karistus, ita Lamatuan, fo soi dalak losa ai bisa neti matonggo mia ei bali.
52003012	Ai moke-hule fo Lamatuak tao ei tamba masue-laik lena-lenak bali. Ma ei oo sue neu basa hatahorir, sama leo ai sue ei boe.
52003013	No dalak naa, Lamatuak natetea ei dalem, fo leo-la'o ndoos ma lolo-laok, losa faik fo Lamatuak Yesus fali mai no hatahorin nara, na, ei mambariik nai ita Aman Manetualain matan, ta lemba-masaa sala-singgok hata-hata.
52004001	Dadi talo ia, toranoo nggara ein! Ai kokoe ei, mita fo ei leleo-lala'om tao ramahoko Manetualain dalen sama leo hata fo ai manori ei ena. Memak ei leo-la'o tungga basa naar ena. Tehuu no ita dadi teu Lamatuak Yesus nufanelun ena, de ai moke fo ei maote tebe-tebe lenak bali.
52004002	Ei basa ngga bubuluk ena, hata fo ai manori neu ei, pake Lamatuak Yesus koasan.
52004003	Manetualain hihii-nanaun talo ia: Leo-la'o no lolo-laok! Boso no manggenggeok. Ndia boso la'ok sala mua hatahori fo ta o sao toum do o sao inam.
52004004	Ei muste malela koladu ei ao heli-helim, fo leo-la'o no lolo-laok mita fo hatahorir fee hada-horomatak neu ei.
52004005	Boso leo-la'o tungga ao-mbaak hihiim, sama leo hatahori fo ta mana nalela Manetualain.
52004006	Boso hambu hatahori fo nau ha'i nanalak, do, nau la'ok sala no hatahori fo sama-sama ramahere neu Manetualain. Huu Manetualain naa, Lamatuak fo neu ko bala basa-basa manggarauk leo naak. Basa iar, ai mafada ei la'i-la'ik ka, ma fee nesenedak memak numa fai bakahulun mai ena.
52004007	Manetualain noke nala ai, fo dadi neu hatahorin. Ndia dale hihiin naa, ita muste leo-la'o no lolo-laok, ta no manggenggeok, sama leo mana hohonggek kara.
52004008	Huu naa de hatahori fo ta nau tungga nenorik ia, ana ta timba heni kada ai, tehuu ana oo timba heni Manetualain boe, fo mana fee Ndia Dula-dale Malalaon neu ei ena.
52004009	Au ameda au hae surak seluk bali fee ei la'e-neu masue-laik toranook no toranook, nahuu Manetualain mesa kana fee nenorik ena nae, ei muste masue-laik esa no esa.
52004010	Ai mamanene ena, ei sue basa toranook marai profensi Makedonia naa. Tehuu toranoo nggara ein! Hatematak ia ai moke fo ei sue hatahori laen lena-lenak bali.
52004011	Maote tebe-tebe fo ei bisa leo-la'o no lino-lendek. Boso miu masala'e mala hatahori laen uma dalen ena, tehuu esa-esak koladu ndia ena uma dalen. Ei muste maue-osa, fo sangga nana'a-nininuk no ei-lima heli-helim. Boso mamahena hatahori laen. Ai fee memak nesenedak ia neu ei numa fai bakahulun mai.
52004012	Mete ma ei leo-la'o talo naa, na, ei ta tao mambera hatahori laen. Mete ma hatahori laen nara fo ta mana ramahere neu Karistus mete-rita ei leleo-lala'om talo naa, na, neu ko ara rae, “Awii! Memak hatahori fo mana tungga Lamatuak Yesus naa, ara leo-la'o tungga ndoon tebe!”
52004013	Toranoo nggara ein! Hatematak ia, au sangga ae afada dede'ak esa, mita fo ei bubuluk tebe-tebe la'e-neu hatahori mates. Ita bubuluk tae, hatahori mates sara neu ko ara rasoda fali numa mamaten nara mai. Dadi mete ma hambu numa Lamatuak Yesus hatahorin mai ana mate, na, ei boso susa-sona, sama leo hatahori laen nara fo ta mana ralela dede'ak naa.
52004014	Ita bubuluk ena tae, Yesus mate, basa de Manetualain tao nasoda falik kana numa mamaten mai. Mete ma talo naa, na, Manetualain oo tao nasoda falik basa hatahori mates fo kamaherek boe, ma nakabubua nala sara sama-sama ro Lamatuak Yesus.
52004015	Neu Lamatuak Yesus fali mai, Ana nau konda numa nusa tetuk do inggu temak neni dae-bafok mai, neu ko hambu harak nalii nahere fee parenda. Basa de Manetualain atan manai nusa tetuk do inggu temak malanggan, fee parenda fo fuu to'ik. Boe ma Lamatuak hatahori mana maten nara ena rasoda fali. De ara ro ita bei masodak kara iar, neni so'uk hene teni soso'ak teu fo sama-sama simbok Lamatuak Yesus mamain. Basa boe ma ita basa ngga tasoda seku neu to Ndia. Ei nenene matalolole, te hata fo ai mafadak ia, Lamatuak mesa kana ndia nafada.
52004018	No dalak naa, ei muste pake nenorik ia, fo esa natetea esa dalen.
52005001	Toranoo nggara ein! Ai ta parluu surak mafada mae, Lamatuak mamain naa, la'e li'u hida do bulak fain hida.
52005002	Huu ei basa ngga bubuluk mae, Ndia mamain naa no kaiboik, sama leo na'o manu-meo mai nai fai hatun,
52005003	boe ma hatahori no'uk kara ranggatuuk pasi-pasi ta no huu-heek, te medak neu ma hambu sosoek. Ndia mamain oo sama leo ina kairuk boe, fo medak neu nameda hedis nae bonggi ena. Mete ma basa iar dadi, na, ita ta tae timba henin talo bee bali! Lamatuak mamain oo leo naak boe.
52005004	Toranoo nggara ein! Boso losak Ndia mamain naa, sa'e la'e ei sama leo na'o manu-meo mai nai fati ladak, ndandaak ei sunggu seli. Ei boso leo naak! Ita ta leo-la'o nai makiuk-makahatuk dale, sama leo hatahori laen fo mana sunggu selik kara. Tehuu ita fo mana tamahere neu Yesus, leo-la'o nai manggaledok dale ena, tahehere fo simbok kana, ma tanea tatalolole ita aon. Ei bubuluk basa matak kara iar ena!
52005007	Huu hatahori mana sungguk, nasi'e sunggu nai le'odaen. Ma hatahori mana mafuk, nasi'e mafu nai le'odaen.
52005008	Tehuu ei boso talo naa, te ita iar leo-la'o nai manggaledok dale ena. Ei muste manea ei aom. Mete ma ei mamahere taa-taa neu Lamatuak ma esa sue esa, na, sama leo soldadu mana pake bua babata tendek. Mete ma ei mamahena taa-taa neu Lamatuak Yesus fo mana tao nasoi-nasoda ei numa Manetualain nasa-odadedein mai, sama leo soldadu mana suru langgan pake solangga besik.
52005009	Manetualain ta here nala ita fo la'e tala Ndia huku-dokin. Tehuu Ana here nala ita fo hambu masoi-masodak, nahuu ita tamahere neu Yesus Karistus, ita Lamatuan.
52005010	Ana mate ena fo nggati ita. Dadi neu faik fo Ana fali mai, ita tasoda takandoo toon, leo mae ita mate ena, do bei tasoda.
52005011	Huu naa de pake au dede'a-kokolang ia, fo kokoe-nanasi ma esa natetea esa, sama leo ei taok numa bakahulun mai.
52005012	Toranoo nggara ein! Masaneda fo fee hada-horomatak neu ina-ama malangga saranik kara. Sira ndia raue-osa fafandek lima-ein nara ma fee nesenedak neu ei, mita fo ei boso tuda.
52005013	Tia-tamba sara no ei susue-lalaim, nahuu sira raa raue-osa rahere soa-neu ei. Esa no esa leo-la'o no ndolu ma dame.
52005014	Toranoo nggara ein! Bei ela dede'ak hida bali fo ai mae fee nesenedak neu ei talo ia: Mafada mbera-barek kara fo raue-osa tebe-tebe. Matetea dale mana monda-ma'ak kara. Masala'e hatahori kadi'i anak kara. Ma makatataka mia basa hatahorir.
52005015	Masaneda fo boso bala manggarauk no manggarauk. Tehuu maote tebe-tebe fo soa tao kada tatao-nono'i neulauk neu basa hatahorir. Boso tao neulauk neu kada ita hatahorin mesa kasa, tehuu hatahori deak kara boe.
52005016	Tao dalem namahoko taa-taa.
52005017	Hule-haradoi hatu-leledon.
52005018	Toke makasi neu Manetualain nai matak bee a mesan, leo mae susa, do nemehokok. Huu Manetualain hii basa hatahorir fo mana tungga Yesus Karistus tao leo naak.
52005019	Boso tao kai-baak neu Manetualain Dula-dalen ue-osan.
52005020	Mete ma hambu toranook esa nae, ndia simbo hara heheluk numa Manetualain mai, na, boso du'a mae, dede'a-kokolan mudak ka!
52005021	Tehuu ei muste parisa matalole hara heheluk naa nae, tebe do taa, ana naoka numa Manetualain mai. Mete ma tebe, na, tungga leo.
52005022	Makaheok numa basa maggarauk ndendeen mai.
52005023	Au hule-haradoi oke Manetualain nalalao ei dalem mara ma basa ei leleo-lala'om mara. Ana ndia tao ita tandolu-dalek esa no esa. No dalak naa, neu ita Lamatuan Yesus Karistus fafalin, ei bisa mambariik miu matan no ei ao-inam, dalem ma samanem, ta no sala-singgok hata esa boe na. Tebe! Huu Lamatuak Yesus naa, dalen mahanik. Ana ndia noke nala ei dadi miu Ndia hatahorin. Hata fo Ana kokolak kana, na, ana tao natetun. De ita bubuluk tae, neu ko Ana nuni ei no lolo-laok meni Manetualain matan miu.
52005025	Basa toranoo nggara ein! Boso lilii-ndondou hule-haradoi fee ai nai ia.
52005026	Au oke fo ei haitua hara masodak fee basa Lamatuak saranin nara marai naa.
52005027	Au oke no Lamatuak Yesus naden, fo ei lees au susurang ia, fee basa saranik kara lala'en.
52005028	Au hule neu ita Lamatuan Yesus Karistus, fo natudu dale susuen neu ei basa ngga. Ba'u kada naa. Sodak-molek, Paulus
53001001	Hara masodak numa ai mai, Paulus, ma numa au nonoong nggara Silasma Timotius mai. Susurak ia, ai haitua fee basa ei saranik kara marai kota Tesalonika. Ei ndia here fo tungga Manetualain, ita Aman, ma tungga Yesus Karistus ita Lamatuan.
53001002	Ai hule fo Ara ratudu dale susuen nara reu ei, mita fo bisa leo-la'o no mole-damek ma lino-lendek.
53001003	Basa toranoo nggara ein! Memak nandaa, ai soa moke makasi neu Manetualain, nahuu ei boe mamahere neun ma boe masue-laik esa no esa ena.
53001004	Huu naa de ai tui ei hihiru-heheon neu Manetualain hatahori saranin nara sudi rai bee. Ai tui mae, ei makatataka makandoo nai nemeheherem dale, leo mae hatahori laen nara tuni-ndeni rakasususak ei.
53001005	Basa iar ratudu rae, neu ko Manetualain naketu ei dede'am no ta mbeu seserik. Susa-sonak fo ei lemba-masaak lelek ia, tao nala ei mandaa dadi miu Ndia hatahorin. Ndia naa, ei Manem.
53001006	Boso mamata'u, te Manetualain naa, ta mbeu seserik. Mete a leo! Neu ko Ana ndia bala hatahorir raa fo mana tao doidoso ei.
53001007	Ma Ana oo fee ei hahae taak numa susa-sonak fo ei lemba-masaak mai boe. Ana oo tao talo naa fee ai boe. Basa iar neu ko ara mori-dadi, neu lelek Lamatuak Yesus konda mai, sama-sama no atan nara fo ta neni babanggak kara ruma nusa tetuk do inggu temak mai.
53001008	Neu ko ara konda mai ro a'i mana mbila mo'ok. Boe ma Ana bala neu basa hatahorir fo ta mana nau ralela Manetualain ma ta nau tungga Lamatuak Yesus Hara Lii Malolen.
53001009	Ana fee huku-doki berak sudi selik kana neu basa sara, losa etobo'a tai nala sara seku neu. Ana husi heni sara numa matan mai, de ara ta rameda rala Ndia koasa ta neni babanggak bali.
53001010	Tehuu neu faik fo Ana mai naa, basa hatahori kamaherek kara rakadedemak naden, ma fee hada-horomatak neun. Neu ko ei oo nai hatahori kamaherek kara raa taladan boe, nahuu ei simbo mala Hara Lii Malole naa, fo fai maneuk kara ai tui-benggan neu ei ena.
53001011	Huu naa de ai hule-haradoi hatu-leledon fee ei, mita fo Manetualain du'a nae, memak ei mandaa dadi miu Ndia hatahorin. Ai oo moke-hule fo Ana fee koasan neu ei, mita fo bisa tao basa hata fo neulauk, tungga hata fo ei henggenee mae taon, ma hata fo ei mamahere.
53001012	Mete ma ei leo-la'o tungga dalak naa, neu ko hatahorir rakadedemak Lamatuak Yesus naden. Ma ei oo hambu kokoa-kikiok boe, huu ei tunggan. Basa iar neu ko mori-dadi, nahuu ita Aman Manetualain, ma ita Lamatuan Yesus Karistus dale susuen.
53002001	Toranoo nggara ein! Hatematak ia, ai mae mafada ei la'e-neu lelek bee fo ita Lamatuan Yesus Karistus nae fali mai, ma la'e-neu ita takabua toon.
53002002	Boso hambu kedi-irak no muda hiek, do, boso panggananaa mete ma ei mamanene hatahorir rae, Lamatuak fali mai ena. Leo mae ara kokolak rae, sira bubuluk numa Manetualain Dula-dalen mai, do, ramanene numa hatahorir mai, do, ara hambu susurak numa ai mai, boso mamahere sara. Basa naar, kokola bafa rouk!
53002003	Boso fee lelak hatahorir tao ranggoa ei. Huu neu ko muste hambu hatahori manggarauk esa toda nakahuluk, dei fo Lamatuak Yesus fali mai. Hatahori ia laban tebe-tebe neu Lamatuak, losa hatahori no'uk kara oo tungga laban boe. Hatahori ia, memak sudi selik kana! Huu naa de ana nandaa maso neni a'i mbila ta kala matek neu.
53002004	Ana tao aon dema lena heni basa dewar, ma laban basa hata fo hatahorir rakaluku-rakatele neun. Losa ana maso neni Manetualain Uma Huhule-haradoi Ina-huun neu, boe ma ana femba tenden nae, “Au ia, Manetualain!”
53002005	Ei masaneda, do taa? Fai maneuk kara au afada memak ei la'e-neu hatahori manggarauk naa ena, neu lelek au bei sama-sama ua ei, hetu?
53002006	Hatematak ia, ta hatahori manggarauk naa fain fo natudu aon, huu hambu hata esa ndia namanggenggeen. Ei oo bubuluk boe hata ndia namanggenggeen talo naa.
53002007	Hatematak ia, mana laban tao mue-anggik no neneek, nahuu bei hambu esa namanggenggeen. Tehuu neu ko mana mamanggenggeek naa nakambo'ik liman.
53002008	Boe ma mana laban naa toda mai, de ana laban no ledo-ledo. Tehuu ndaa no Lamatuak Yesus mamain no manula-manapun, Ana nakalulutu hatahori manggarauk naa, pake kada dede'a de'ek esak ka.
53002009	Tehuu neu faik fo Lamatuak Yesus bei ta mai, nitur malangga ina-huun fee koasa ta hoho'ak neu hatahori manggarauk naa, fo ana bisa tao tanda heran mata-matak, losa hatahorir du'a rae, ndia naa pake Manetualain koasan.
53002010	No dalak naa, hatahori no'uk ka hambu kedi-irak numa hatahori manggarauk naa pepeko-lelekon mai. Sira raa ndia neu ko lenggo fe'e numa Manetualain mai. Leo mae Ana nasosoi dalak fo tao nasoi-nasoda sara, tehuu ara tola heni Ndia nanae neulaun ma ta nau ramahere neu hata fo ndoos.
53002011	Huu naa de Manetualain kena ketu dalen nara numa dudu'a ndoos mai, mita fo ramahere neu basa pepeko-lelekok kara raa lala'en.
53002012	No dalak naa, Manetualain naketu huku-doki berak neu sara, nahuu ara ta nau ramahere neu hata fo ndoos. Te sira hihiin lenak tao kada manggarauk.
53002013	Toranoo nggara ein! Ai moke makasi taa-taa neu Manetualain, nahuu Ana sue-lai ei. Neu Ana bei ta adu dae-bafok ia, Ana naketu memak ena fo tao nasoi-nasoda ei. Boe ma Ana fee Ndia Dula-dalen tao nalalao ei, nahuu ei mamahere hata fo ndoos.
53002014	Neu ai tui-bengga Hara Lii Malole neu ei, Manetualain pake Hara Lii Malole naa fo noke nala ei, mita fo tungga mameda ita Lamatuan Yesus Karistus hada-horomatan.
53002015	Toranoo nggara ein! Makatataka makandoo ma to'u matalolole basa hata fo ai mafada ei ena. Masaneda neu basa hata fo ai surak nai susurak dale boe.
53002016	Ai hule-haradoi taa-taa neu Manetualain, ita Aman, ma Yesus Karistus, ita Lamatuan. Ai moke-hule fo Ara ratetea ei dalem, mita fo ei tao basa hata fo neulauk. Ai moke-hule talo naa, nahuu ai bubuluk mae, Lamatuak naa, sue nalan seli neu ita basa ngga. No Ndia dale susuen, huu naa de Ana ta hahae natetea ita dalen. No dalak naa, ita bisa tamahena neun seku neu.
53003001	Basa toranoo nggara ein! Boso lilii-ndondou hule-haradoi fee ai. Hule-haradoi, mita fo Lamatuak Hara Lii Malolen bisa natanggela lai-lai, ma hatahorir sudi rai bee bisa fee hada-horomatak neu Hara Lii Malole naa, sama leo neu faik fo ei mesa ngga simbo Hara Lii Malole naa.
53003002	Hule-haradoi fo ela leo bee na ai oo hambu nekembo'ik numa mana tao mue-anggik kara mai, ma numa hatahori manggarauk laen nara mai boe, huu ta basa hatahorir ramahere Hara Lii Malole naa.
53003003	Tehuu Lamatuak to'u Ndia dede'a-kokolan. Ana bisa natetea ei dalem mara, ma nasusuru ei numa manggarauk mai.
53003004	Ma ai oo mamahere tebe-tebe boe mae, Lamatuak Yesus tao nala ei tungga hata fo ai mafada ei ena. Ma ei oo tao tungga talo naa seku neu boe.
53003005	Ai mamahena Lamatuak Yesus nakalala'ok ei, mita fo ei boe malela mae, Manetualain sue-lai ei. Ma ei oo malela boe mae, ei mabe'i makatataka nai doidosok dale, sama leo fai bakahulun Karistus nakatataka nai Ndia doidoson dale.
53003006	Basa toranoo nggara ein! Au fee nesenedak memak neu ei pake Lamatuak Yesus Karistus naden, ee! Boso makabua mia hatahori mbera-barek fo mana soa loro-kook kara raa. Huu ara ta tungga netuduk numa ai maue-osa maheren mai.
53003007	Ei basa ngga bubuluk mae, ei muste ha'i netuduk numa ai leleo-lala'on mai neu fai bakahulun ai leo mia ei. Ei mesa ngga mete-mita no ei matam mara ena. Ai ta nggari mita ledo-fai no hie-hie a mesan.
53003008	Ai maue-osa fafandek lima-eim mara hatu-leledon, mita fo ai boso tao mambera ei. Ai oo bei ta simbo hatahori na'a-ninun no kada mudak ka boe.
53003009	Air ia, Lamatuak hatahori mana maue-osan. De ai maena haak fo moke sudi hata numa ei mai. Tehuu ai ta nau pake haak naa. Air ia, nau dadi netuduk malole, mita fo ei tao tungga.
53003010	Fai maneuk kara, ai oo la'o ela fee ei hohoro-lalanek ena boe mae, “See ta naue-osa, na, ana hae na'a.”
53003011	Ai hambu harak mae, ketuk ruma ei mai kada loro-koo ta nau raue-osa. Ara kada ramue-osek ma reu sorodododo ro hatahori ena uma dalen.
53003012	Hatahori matak leo naak kara, ai fee nesenedak neu sara, pake Lamatuak Yesus Karistus naden, fo ara hahae loro-koo. Malole lenak ara mulai raue-osa, fo sangga nana'ak no sira mbuse titi heli-helin.
53003013	Basa toranoo nggara ein! Ei boso mbera tao hata fo neulauk, ee!
53003014	Ei tanda matalolole hatahori fo ta mana nau tungga hata fo ai surak nai susurak ia dale. Boso tao matak neu sara, mita fo ara mae rasafali aon nara.
53003015	Tehuu boso tao sara sama leo ei musum. Mahara mia sara no malole, sama leo ei toranoo heli-helim.
53003016	Lamatuak naa, Mane Mole-damek. Au oke-hule fo Ana ba'e fee ei Ndia mole-damen nai hata a mesan. Au amahena Lamatuak sama-sama no ei taa-taa.
53003017	Dede'a de'e nete'ek nai susurak ia dale, au surak no au lima heli-heling, mita fo ei bubuluk mae, susurak ia tebe-tebe numa au mai. Basa susurak laen nara oo, au tao talo naa boe.
53003018	Au oke-hule fo ita Lamatuan Yesus Karistus natudu dale susuen neu ei basa ngga. Susurak ia losa kada ia, Paulus
54001001	Timotius fo malole! Hara masodak numa au mai, Paulus. Manetualain so'uk nala au dadi uu Yesus Karistus nedenun ena. Ma ita tamahena a neu Lamatuak Yesus fo mana fee ita leo-la'o takandoo toon, nahuu Manetualain tao nasoi-nasoda ita numa ita sala-singgon mai ena. Timotius! O sama leo au ana heli-heling, nahuu au oo ndia atudu dalak fo o mamahere neu Karistus boe. Au hule-haradoi oke fo Manetualain, ita Aman, ma Yesus Karistus, ita Lamatuan ratudu Sira dale susuen, dale kasian ma fee o leo-la'o no mole-damek ma lino-lendek.
54001003	Fai maneuk kara, ita dua ngga sama-sama numa kota Epesus. Neu au ae la'o uni profensi Makedonia uu, au fufu'a o fo mahani nai Epesus. Faik naa, hambu hatahorir tao pangganaa saranik kara ma fee nenori ta ndoos sara. De au oke o muu ka'i sara, fo ara boso fee nenorik rakandoo talo naa.
54001004	Ma hatahorir oo ngganggari heni ledo-fain nara boe, ma reu rasimbo bafak ro tutui lasik fo ta tetebes. Ara oo adu bafa-maan la'e-neu tititi-nonosik tututi-nanaton ta mana ketuk boe. Dede'a matak leo naak kara kada tao hatahorir rahuur, ma tao sara ta leo-la'o no nemeherek neu Manetualain.
54001005	Au fee nenori-nefadak neu o ia, no dale hihiik mita fo manori hatahori kamaherek kara fo leo-la'o ro rasue-laik numa dale lolo-laok mai, numa dudu'a ndoos mai, ma numa nemeherek no dale katematuan mai.
54001006	Tehuu hambu meser ketuk fo sio la'o dook ma la'o ela nenori-nefadak naa ena. Boe ma ara reu ngganggari heni ledo-fair ro rasimbo bafak ma kokolak sadi ndaa.
54001007	Ara ratudu aon nara rae, sira raa, meser mana fee nenorik la'e-neu ba'i Musa Hohoro-lalanen nara. Ara tao aon nara dadi meser ina-huuk, tehuu ara ta bubuluk hata fo ara fee nenorik naa.
54001008	Ita basa ngga bubuluk tae, basa ba'i Musa Hohoro-lalanen nara, malole. Sadi ita takalala'ok kasa tungga Manetualain hihii-nanaun.
54001009	Hohoro-lalanek kara raa, ta surak fee hatahorir fo leleo-lala'on nara ndoos ena. Tehuu surak fee hatahori mana laban, hatahori ta mana nau nenene parenda, hatahori mana leo-la'o dook ka numa Manetualain mai, hatahori mana hii tao manggarauk, hatahori ta mana tao matak neu Manetualain, hatahori mana makadadaek hata fo lolo-laok, hatahori mana makanisa hatahori, hatahori mana makanisa inan no aman heli-helin.
54001010	Hohoro-lalanek kara raa oo surak hatahori mana sao leli-belak, touk mana sao no touk, hatahori mana le'a reni hatahori fo roke doik, hatahori mana pepeko-lelekok, hatahori mana sakasii pepekok, ma hatahori mana makasisikik hatahorir fo laban nenori ndoos boe.
54001011	Nenorik fo ndoos sara numa Manetualain Hara Lii Malolen mai, fo Ana loo liman neu au. Ma Lamatuak naa, Manetualain fo ta neni babanggak sudi selik kana. Hatahorir randaa rakadedemak kana.
54001012	Au oke makasi no'uk ka neu ita Lamatuan Yesus Karistus, nahuu Ana tengga nala au dadi uu hatahori nemeheheren, ma fee au bebe'i-barakaik, losa au bisa akalala'ok Ndia ue-osan.
54001013	Naa te fai bakahulun, au soa kokolak aboboo fo akatutudak Yesus naden, ma tao doidoso hatahorir fo mana tungga Ndia dala masodan. Au soa tuni-ndeni fo akalulutu sara. Au manggarauk talo naa, nahuu faik naa au ta alela hata fo au taok, ma bei ta amahere neu ita Lamatuan Yesus Karistus. Tehuu Ana ta lilii au ma natudu Ndia susuen neu au. Lenak bali, Ana natudu dale susuen neu au ta mana basak! Ana fee baba'e-babatik sasi kao-kao neu au, fo amahere ahere neun, ma bisa sue-lai hatahori sama leo Ana sue-lai au.
54001015	Ita tasi'e tamanene ena tae, “Yesus Karistus mai nai dae-bafok ia ena, fo tao nasoi-nasoda hatahorir fo mana tao sala-singgok kara.” Memak tetebes talo naa! Numa basa hatahorir mana tao salak mai, na, au ia ndia manggaraun lenak.
54001016	Leo mae au manggarauk talo naa, tehuu Manetualain naketu fo ta natuda huku-dokik neu au. Ana nau pake au dadi uu netuduk fo atudu Yesus Karistus dale loan neu hatahori manggarauk mate'en sama leo au ia. No dalak naa, hatahori laen fo mana tao sala-singgok kara oo bisa ramahere neun, mita fo ara hambu masodak rakandoo roon boe.
54001017	Koa-kio Manetualain! Kada Ndia mesa kana, Manetualain. Ta hambu laen ena bali! Manek mana to'u parenda ta mana basak. Ana ndia nasoda seku neu. Ana ndia ta mana matek. Ana ndia hatahori ta bisa mete-nitan no mata de'e heli-helin. Hatahorir fee basa hada-horomatak ma kokoa-kikiok neun losa doon naa neu! Amin.
54001018	Au anang Timotius fo dale malole! Au ae afada o, hata fo o muste makalala'ok kana nai uem mara. Basa iar tungga hata fo Manetualain mana to'u dede'an nara kokolak memak la'e-neu o aom ena. Mete ma o tungga basa dede'ak kara raa no malole, o dadi sama leo soldadu esa, mana malela netatik, laban basa manggarauk kara.
54001019	To'u mahere o nemeheherem neu Karistus. Ma manea o dalem fo lolo-laok seku neu. Huu hambu hatahori laen ta nau nenene sira dale kuru-eron nara ena bali, fo tao sira nemeheheren nakalulutu, sama leo ofak sa'e nala harik.
54001020	Himenius no Aleksander asa, sama tetar talo naa ena! Huu naa de au loo lima sara reni nitu malanggan reu ena. Au tao talo naa, mita fo naa dadi neu nenorik esa, fo ara boso rakalulutu Manetualain naden bali.
54002001	Makasososan, au oke ei hule-haradoi fee basa hatahorir. Mete ma ei miu masare mbali Manetualain, na, moke fo Ana tulun basa hatahorir marai susa-sonak kara dale. Ma moke makasi, nahuu Ana tao malole neu sira basa sara.
54002002	Hule-haradoi talo naa, fee basa mane-manek kara ma basa hatahori mana to'u parenda boe. No dalak naa, ita basa ngga leo-la'o no lino-lendek ma mole-damek, tungga Manetualain hihii-nanaun. Leleo-lala'ok naa, nandaa no hatahori mana makaluku-makatele neun.
54002003	Huhule-haradoi matak leo naak naa, malole. Naa, tao namahoko Manetualain mana tao nasoi-nasoda ita.
54002004	Ana nau fo basa hatahorir hambu masoi-masodak, ma ralela hata fo ndoos. Ndia:
54002005	Manetualain naa, kada kisek. Ma hambu kada lelete kisek fo nakadadamek Manetualain no ita hatahori dae-bafok, ndia Yesus Karistus. Yesus naa, hatahori dae-bafo isi-isik.
54002006	Ana loo lima aon fo tefa-soi nala ita basa ngga numa ita sala-singgon nara mai. Ndaa no fain, boe ma Manetualain buka no ledo-ledo hara lii malole naa ena, fo nafada neu basa hatahorir.
54002007	Ma Ana here nala au dadi uu Ndia nedenun ena, fo la'ok uu afada hatahori ta Yahudir nai bee a mesan ma anori sara, mita fo ara oo ramahere neu Lamatuak Yesus ma leo-la'o tungga eno-dala ndoos boe. Hata fo au afadak ia, tetebes. Au ta kokolak bafa rouk.
54002008	Au hihiing talo ia: Nai bee a mesan, mete ma ei makabua fo hule-haradoi, na, ei dalem mara muste neulauk esa no esa. Esa boso namanasa esa. Boso mareresi lelena. Mete ma ei so'uk limam mara fo hule-haradoi, na, dalem mara muste lolo-laok.
54002009	Leo naak oo, inak kara boe. Au nau fo ara rafafa'u ao-inan nara no mandaak, ma pake bua-lo'a randaa no dala-hadak. Ara hae heti aon nara fo hatahorir pui-pui sara, ma feo langga bulun nara mata-matak kara, do ara pake bua-lo'a mabeli ta randaa no dala-hadak, do ara ramasosoa lena-lenak, pake lilo mbilas, lilo fulak ma poematar. Hata fo tao nala inak kara dadi mana'a hiek kara, na, ndia dalen nara lolo-laok ma soa tao kada neulauk. Naa, ndaa no inak mana makaluku-makatele neu Manetualain.
54002011	Mete ma saranik kara rakabua fo nenene nenorik, na, inak kara oo tungga hohoro-lalanek fo pasa ndi'i doon nara no malole boe, fo nenene tebe-tebe nenorik naa. Boso kutu-nu'u ma mamue.
54002012	Tungga au naa, inak kara ta randaa so'uk aon nara fo parenda touk kara ma ranori sara. Malole lenak inak kara matu-matu a leo.
54002013	Huu Manetualain adu nakahuluk Adam. Basa naa, dei de Hawa.
54002014	Ma nitu malanggan ta kedi nala Adam nakahuluk, tehuu inak. Numa faik naa mai, hatahori dae-bafok lena-langga Manetualain hohoro-lalanen.
54002015	Tehuu leo mae talo naa oo, inak kara bisa hambu masoi-masodak boe, nahuu ara bonggi rala anak. Sadi ara ramahere tebe-tebe neu Karistus, leo-la'o rasue-laik esa no esa, leo-la'o no dale lolo-laok ma nandaa no dala-hadak.
54003001	Memak tebe, hata fo hatahori kokolak nae, “hatahori mana nau dadi malangga saranik, naa sosoa-ndandaan, ana here nala ue-osa esa neulaun seli ena.”
54003002	Malangga saranik kara leleo-lala'on muste leo ia: Naden lolo-laok. Dalen mahanik neu kada saok esak ka. Nanea nala aon. Mana matu-matuk. Hatahorir fee hada-horomatak neun. Uma lelesun neni soik soa-neu fuik kara. Ma ana bisa didi-bui hatahori laen.
54003003	Boso hatahori mana ninu mafuk, ma liman boso dai-daik neu hatahori. Hatahori mana mandaak lenak ndia: hatahori dale lilok, mana to'u ndolu-dalek ma ta mana dale hedi doik.
54003004	Ana muste nafafa'u nala uma-loon no malole. Anan nara oo muste fee hada-horomatak ma ramanene neun boe.
54003005	Mete ma hatahori naa ta bisa nafafa'u nala uma-loo heli-helin, na, talo bee fo ana bisa nafafa'u nala Manetualain saranin nara?
54003006	Mete ma here malangga saranik, na, malole lenak here mala hatahori fo mana nai Karistus dale dook ka ena. Boso so'u malangga saranik numa hatahori bei fo namahere neu Lamatuak Yesus mai. Te hatahori leo naak, neu ko ana koa ao no muda hiek. Boso losak Manetualain delun, sama leo Ana delu nitur malanggan.
54003007	Mete ma so'uk hatahori dadi malangga saranik, na, sangga hatahori fo mana naena nade malole ena. Hatahori deak kara oo muste fee hada-horomatak neu malangga saranik naa boe. No dalak naa, ana ta mae hata esa boe na. Ma nitur malanggan ta bisa ike nalolin.
54003008	Leo naak oo no hatahori mana sou malangga saranik uen boe. Sira raa, muste hatahori mana naena nade malole, ta mana puputak bafa-maan, ta mana ninu mafuk, ma boso hatahori mana hii hambu nanalak lena-lenak.
54003009	Dalen nara muste lolo-laok ma ara muste to'u rahere nenorik fo Manetualain buka natudun neu ita hatahori kamaherek kara ena.
54003010	Parisa matalolole sira leleo-lala'on ma ue-osan nara. Mete ma hatahorir ta hambu sira salan, na, dei fo so'uk kasa fo sou malangga saranik uen nara.
54003011	Leo naak oo, sira sao inan boe. Sira raa, muste inak fo mana leo-la'o ndaa no dala-hadak ma naena nade malole. Boso mana tao naboboo hatahori laen naden. Ara muste rakatataak rala aon nara, ma hatahori oo bisa namahere neu sara boe.
54003012	Mana sou malangga saranik uen nara oo muste touk fo dalen mahanik neu kada sao inak esak ka boe. Ana oo muste nafafa'u nala uma-loon no malole ma muste nafafa'u nala anan nara boe.
54003013	Sira mana raono-lalau saranik kara no malole, neu ko hatahorir boe fee hada-horomatak neu sara. Ma ara boe rambarani, ta ramata'u kokolak la'e-neu sira nemeheheren neu Yesus Karistus.
54003014	Timotius, ee! Au amahena ta dook ka bali, au bisa mai tiro-dangga o ena. Mete ma hambu kai-baak fo akai, na, susurak ia losa nakahuluk o limam ena. Au surak susurak ia fo nau afada o ae, Manetualain nufanelun nara muste leo-la'o talo bee. Boso lilii-ndondou mae, Lamatuak naa, Manetualain mana masodak. Ndia hatahorin nara sama leo uma esa fo naena batu kakalan ma dii inan matea. No dalak naa, ara muste toba rahere Manetualain nenorin fo ndoos.
54003016	Manetualain buka dede'a nemeninok ta neni babanggak numa ita nemeheheren mai ena. Oka-huun talo ia: Karistus mai nai dae-bafok ena, pake hatahori dae-bafok mata-aon leo ita. Manetualain Dula-dalen oo natudu boe nae, Yesus naa, Hatahori dale ndoos. Ma Manetualain atan nara marai nusa tetuk do inggu temak oo mete-ritan boe. Manetualain so'uk kana neni nusa tetuk do inggu temak neu ena, basa de nakadedemak kana. Ndia tutuin natanggenggela ena, losa hatahori-nusa-nusak marai dae-bafok katematuan. Nai bee a mesan nai dae-bafok ia, hatahorir ramahere neun ena. Ita nemeheheren talo naa!
54004001	Tehuu Manetualain Dula-dalen nafada no ledo-ledon ena nae, neu ko saranik ketuk timba heni hata fo ita tamaherek. Boe ma ara tungga dula-dalek kara mana kedi-ira hatahori dae-bafok fo tungga nitur nenorin.
54004002	Hatahori mana mai fee nenorik sala leo naak, kokolak laen, tao laen. Sira iar, memak hatahori mana pepeko-lelekok! Hatahorir raa dale kuru-eron memak katemak kara ena.
54004003	Ara ranori hatahorir fo boso sao. Ara raluli nana'a mata-matak. Naa te Manetualain, ndia adu nana'ak kara raa. Ana adu nana'ak kara raa fo neu hatahori kamaherek kara ra'a, na, ara roke makasi neun. Te ara bubuluk hata fo ndoos na!
54004004	Basa hata fo Manetualain aduk kara raa, memak malole. De boso maluli hata-hata! Hatahori muste simbok basa naar no noke makasi neu Manetualain.
54004005	Huu Manetualain Dede'a-kokolan, ma ita huhule-haradoin, tao basa nana'ak kara raa dadi malalaok.
54004006	Timotius, ee! Fee nesenedak basa dede'ak kara iar neu toranoo kamaherek kara. Mete ma o tao talo naa, o dadi muu Yesus Karistus hatahori mana maue-osa neulaun. Manetualain Dede'a-kokolan tao o losa mamahere neun, ma fee o bubuluk mala nenorik bee, ndia ndaa. O to'u mahere Manetualain Dede'a-kokolan nara ena. Naa, sama leo nana'ak mana tao barakai o ao-inam.
54004007	Boso ngganggari ledo-fai no tutui kokola bafa rouk fo ta nato'u no Manetualain. Boso tao matak neu bei lasik kara tutuin neluli mata-matak kara. Malole lenak mateme aom, mita fo o leo-la'o tungga basa Manetualain hihii-nanaun.
54004008	Lati aok fo ao-inak barakai naa, malole. Tehuu sosoan ba'u anak ka. Tehuu lati aok fo leo-la'o tungga basa Lamatuak hihii-nanaun, sosoan no'uk ka. Ana naena sosoak, ta kada neu masodak nai dae-bafok hatematak ia, tehuu nai masodak mana maik boe.
54004009	Dede'a-kokolak kara iar tetebes! De tahinda sara neu dalek dale fo boso lilii-ndondou.
54004010	Ita tamahena neu Manetualain mana masodak. Ana tao nasoi-nasoda basa hatahorir, lenak bali neu ita mana tamahere neun. Huu naa de ita taue-osa tahere ma taote tebe-tebe.
54004011	Fee basa nenorik kara iar. Ma madenu hatahorir fo tungga nenorik kara raa.
54004012	Boso mbo'i hatahorir rakadadaek o, nahuu o bei muri-soruk. O muste dadi netuduk neu hatahori kamaherek kara, numa o kokolam, hihiru-heheom, dale susuem neu hatahori, nemeherem neu Yesus Karistus, ma o leleo-lala'o lolo-laom mai.
54004013	Neu ei bei mahani au mamaing, na, boso lilii-ndondou lees Manetualain Dede'a-kokolan neu hatahori kamaherek kara. Matetea dalen nara ma manori matalolole sara.
54004014	Makalala'ok matalolole babanggi-baba'ek fo Manetualain feen neu o ena, fo o simbo malan neu faik fo malangga saranik kara hule-haradoi, ma ndae liman nara neu o. Faik naa, ara oo rafada Manetualain hara hehelun la'e-neu o masodam ma ue-osam boe. De boso makambo'ik babanggi-baba'ek fo o hambu malak naa ena.
54004015	Makalala'ok basa matak kara raa no manggatek! Mita fo basa hatahorir mete-rita rae, o masodam ma ue-osam nggani matak.
54004016	Ndia: manea fo o soa leo-la'o tungga ndoon. Ma manea fo o soa fee nenorik la'e-neu hata fo tetebes. Mete ma o to'u maherek basa naar, na, neu ko Manetualain nasosoi dalak fee o ma hatahorir mana ramanene neu o, mita fo ei makambo'ik numa basa hata fo manggarauk kara mai.
54005001	Boso hara berak hatahori see fo lasin lenak. Tehuu pake dede'a-kokola banggana'uk, sama leo kokolak mua o ama bonggim. Ma hatahori bei muri-soruk, na, fofo'a dalen nara, tao sara leo o toranoo heli-helim.
54005002	Leo naak oo no inak see fo lasin lenak boe. Kokolak mua sara, sama leo o kokolak mua ina bonggim. Mete ma kokolak mua inak see fo murin lenak, na, tao sara leo o fadi ina heli-helim. O dalem muste lolo-laok mbali sara.
54005003	Saranik kara muste tulu-fali ina falur fo ta hambu nufaneluk rakaboi sara bali. Tehuu ina falu bee fo bei naena umbu-anak, ara ndia muste rakaboi. Manori umbu-anan nara fo ralelak bala ndia mbuse-titin neu sara. No dalak naa, ara raono-lalau Manetualain, ma tao ramahoko dalen. Tehuu ina falu bee fo tebe-tebe kada mesa kana, ana ta naena hatahori esa boe na, fo nakaboi sana. Ana namahena neu kada Manetualain mesa kana. Hatu-leledon ana hule-haradoi noke tutulu-fafalik neu Manetualain. De saranik kara muste rakaboi ina falu matak leo naak kara.
54005006	Tehuu ina falu bee fo hii leo-la'o no kada setelelek, leo mae ana bei nasoda, tehuu masodan ta naena sosoa-ndandaak, sama leo hatahori mana matek ena.
54005007	Fee nesenedak basa dede'ak kara raa neu saranik kara, mita fo hatahori deak kara ta bisa kokolak rakalulutu sira nade malolen.
54005008	Tehuu mete ma hambu hatahori ta nau rakaboi nufanelu heli-helin nara, lenak bali uma isi heli-helin nara, na, sama leo ana nggari heni nemeheheren neu Manetualain ena. Ndia manggaraun lena heni hatahori ta mana malela Manetualain.
54005009	Mete ma nau so'u ina falu fo sou malanggan nai saranik uen nara dale, ndia dudu-furan talo ia: teun nara tabole kuran numa nee hulu mai; fai bakahulun ana leo-la'o dalen mahanik neu kada sao touk esa;
54005010	hatahori ralelan, huu ana soa tao neulauk neu hatahori laen nara; ana nakaboi natalolole anan nara; liman makambelak fo naono-lalau hatahori laen nara; ana tulu-fali hatahori kamaherek kara no tao ue-osa dakuk kara; ana soa tulu-fali hatahori manai susa-sonak dale; ma ana soa nahani a fo tulu-fali nai hata fo neulauk dale.
54005011	Boso so'u ina falu bei muri-soruk kara fo tulu-fali nai saranik dale. Boso losak ao-mbaa hihiin nara rale'a, boe ma ara hii sao seluk bali. No dalak naa, ara ta raena fai ombak fo raono-lalau saranik no malole.
54005012	Mete ma sira fai omban fo raono-lalau saranik kuran, na, naa sama leo ara rakalulutu sira hehelu-bartaan nai Lamatuak matan. Neu ko hatahori fee salak neu sara.
54005013	Boso losak ara mulai mbera-ma'a, boe ma reu ramue-osak maso-kalua hatahorir uman, ratuik kokola bafa rouk, rakalulutu hatahorir naden. Ma takalolen lenak bali, ara soa reu sorodododo hatahori laen dede'an, ma kokolak hata fo ta ndaa no dala-hadak.
54005014	Malole lenak ina falu bei muri-soruk kara sao seluk bali, mita fo ara bonggi, ma rafafa'u uma-loo heli-helin nara. No dalak naa, hatahori mana musu ro ita, ta hambu dalak fo rakabobook ita naden.
54005015	Hambu ina falu muri-soruk ketuk la'ok sala dalan ena, losa ara tungga nitu malanggan eno-dalan ena.
54005016	Mete ma ina kamaherek naena nufaneluk esa dadi ina falu ena, na, ina kamaherek naa muste tulu-fali ina falu naa. Boso ela saranik kara lemba-rasaa ralan, mita fo ara bisa tulu-fali ina falu laen nara, fo memak ta raena hatahori esa boe na bali.
54005017	Hatahori mana makalala'ok saranik no malole, ei muste fee hada-horomatak lenak neun ma bae nggadin no mandaak. Lenak bali neu sira mana raue-osa fafandek lima-ein nara, fo tao manggaledo Manetualain Dede'a-kokolan, ma ranori ei eno-dala masodak tetebes.
54005018	Sama leo neni surak nai Manetualain Susura Malalaon nae, “Mete ma pake sapi fo tatabu hade de'en numa mbulen mai, na, boso pole nekehapi nggonggoron, mita fo ana bisa na'a boe.” Ma neni surak seluk bali nae, “See naue-osa, na, ndia nandaa hambu nggadi.”
54005019	Mete ma hambu ketuk fo rakasasa'ek salak neu hatahori mana nakalala'ok saranik, na, boso simbon neuk ka! Muste hambu sakasii dua do telu tutuin sama, dei fo simbo malan fo parisan.
54005020	Mete ma ka'i-ore malan ena, tehuu ana bei leo-la'o nakandoo tungga salak naa, na, ka'i-oren nai saranik kara matan. No dalak naa, hatahori laen nara ta rambarani tao tungga salak talo naa.
54005021	Makalala'ok basa dudu-furak kara iar rai saranik dale. Boso mete matak, ma boso mbeu seserik. Au atoto'u ues ia neu o limam nai Manetualain ma Yesus Karistus matan. Atar marai nusa tetuk do inggu temak fo Manetualain tengga nalak kara raa oo, dadi sakasii boe!
54005022	Boso hailai so'u hatahori fo dadi malanggan. Parisa matalolole makahuluk kana dei. Mete ma ei so'u sadi ndaa hatahori, basa boe ma hatahori naa tao salak, ei oo tungga lemba-masaa mala neselu-netaak naa, nahuu ndia tatao-nono'in boe. De manea matalolole o aom fo lolo-laok nakandoo.
54005023	Au amanene o hambu hedi ta'i kambetak nakandoo. Malole lenak mulai hatematak ia, o babali oe no oe anggor faa, mita fo dadi neu modo-aidoo. Boso minu kada oe hiek.
54005024	Mete matalolole! Hambu hatahori ketuk salan nara neni nitak memak. Ara bei ta losa mana maketu-maladi dede'ak matan, tehuu basa hatahorir bubuluk sira salan ena. Hambu hatahori laen oo, doo-doo dei de salan nara neni nitak boe.
54005025	Leo naak oo, neu hatahorir mana tao neulauk kara boe. Ketuk neni nitak memak. Tehuu hambu laen nara tao hata fo neulauk no nefufunik. Leo mae talo naa oo, hata fo ara taok naa, ta dook ka te neni nitak boe. Ta bisa nefuni hata fo neulauk.
54006001	Hambu ata-dato fo namahere neu Lamatuak Yesus, na, ara muste fee hada-horomatak neu sira lamatuan nai dae-bafok ia, mita fo hatahori deak kara ta hambu dalak kokolak rakatutudak Manetualain naden, ma rakadadaek ita nenorin.
54006002	Timotius, ee! Manori saranik kara la'e-neu basa iar, ma fufu'a sara fo ara tao tungga basa naar.
54006003	Ita nenorin ndoos naa, natudu dalak fo leo-la'o tungga Manetualain hihii-nanaun. Hatahori mana fee nenorik laen numa ia mai, ara timba heni Lamatuak Yesus Karistus nenori ndoon ena.
54006004	Hatahori matak leo naak, koa ao, tehuu uten rouk! Sira hedin nara, ndia kada soa sangga-sangga dede'ak ma rareresi la'e-neu kada dede'a de'ek. Basa iar tao hatahori dalen nara mbiri, rahuur, rakalulutu hatahori laen nade malolen, ma ranggaroti ho'a-ho'a reu hatahori laen.
54006005	Hatahori matak leo naak, soa tao mue-anggik ta basa-basa. Sira dudu'an manggarauk. Ara ta bubuluk ena, bee ndia tetebes bali. Ara du'a rae, mete ma ara manggate rakalala'ok anggama, na, ara bisa ramasu'i.
54006006	Memak anggama bisa tao nala hatahori dae-bafok nameda hambu nanala mo'ok. Huu mete ma ita leo-la'o tungga Manetualain hihii-nanaun, ma tameda dai ena hata fo ita taenak, naa ndia tao namahoko Manetualain dalen. Naa dei fo anggama tetebes.
54006007	Masaneda matalolole! Neu faik fo bonggi ita, ita ta teni hata esa boe na neni dae-bafok ia mai. Ma neu ita mate oo, ta teni hata esa boe na kalua la'o ela dae-bafok ia boe.
54006008	De sadi hambu nana'ak ma bualo'a-papakek, na, nemeda dai leo!
54006009	Tehuu hatahori fo mana hihiik ka dadi namasu'i, ana hambu soba-dou mata-matak kara no muda hiek ma hambu ikek numa kii-konak mai, nahuu ara dudu'a kada hata-heto a mesan. Basa naar neni sosoek ma nekelulutu masodan nara.
54006010	Dalek nai kada doik naa, dadi neu huuk numa hatahori tao manggarauk mata-matak mai. Hambu hatahori ketuk rasuu ralan seli sangga doik leo naak, losa ara la'ok sala dook ka numa sira nemeheheren fo ndoos mai ena. No dalak naa, sira mesa kasa rakalulutu sira masodan.
54006011	Timotius, ee! O ia, Manetualain enan. De makadodook numa basa nanggarauk mai. Leo-la'o no lolo-laok. Leo-la'o fo tao mamahoko Manetualain dalen nai basa dede'ak kara. Mamahere makandoo neu Yesus Karistus. Sue-lai basa hatahorir. Makatataka nai susa-sonak dale. Leo-la'o no neulauk mua basa hatahorir.
54006012	Makatataka tebe-tebe fo makalala'ok basa nenorik fo ita tamaherek kara. Manetualain ba'e fee o masodak ta mana basak ena. O mafada o nemeheherem neu Lamatuak Yesus talo naa nai hatahori no'uk kara matan ena. Dadi to'u mahere masodak naa, fo boso makambo'ik kana.
54006013	Ma hatematak ia, au oke o ndara fangga hehelu-bartaak talo ia: Tao tungga basa Lamatuak Yesus parendan. Boso malena-langga parenda esa boe na, mita fo hatahori ta hambu o salam. Tao tungga basa naar no tebe-tebe, losa neu faik fo ita Lamatuan Yesus Karistus fali mai. Au oke fo o helu-bartaa talo naa nai Manetualain matan. Ana ndia ba'e samanek neu basa kaani hahaek lala'en. Au oo oke o helu-bartaa talo naa nai Yesus Karistus matan boe. Ana ndia nataa no ledo-ledo la'e-neu Ndia aon nai nggubenor Pontius Pilatus matan ena.
54006015	Lamatuak Yesus ta neni babanggak, Ana ndia to'u koasa. Ndia naa, Mane Ina-huuk numa basa manek kara mai. Ma Ndia naa, Malangga Ina-huuk numa basa malanggan nara mai. Ndaa no fain, Manetualain nau tao manggaledo dede'ak kara iar.
54006016	Kada Manetualain mesa kana ta mana matek. Ana leo nai manggaledok dale, fo hatahori dae-bafok ta bisa nakatataka mete-nita sana. Ta hambu hatahori esa boe na fo bisa mete-nita sana. Basa-basan fee hada-horomatak neun! Basa koasa lala'en nai Ndia liman losa doon naa neu! Leo kada naa! Amin!
54006017	Mafada hatahori kamasu'ik kara marai dae-bafok ia, fo ara boso koa ao, ma boso tai-ramahena neu sira hata-heton. Huu basa hata-hetor raa neu ko sambu do lalo. Malole lenak ara tai-ramahena neu Manetualain mana masodak. Huu Ana ndia mbo'a basa hata fo ita to'ak, mita fo ita bisa tameda tala masodak ia lole-ladan.
54006018	Mafada sara fo pake sira hata-heton fo tao hata fo neulauk. Ara muste manggate tao hata fo neulauk. Ara muste rakambela liman fo tulu-fali hatahori laen nara, ma hii nduu-pala baba'e-babatik, fo Lamatuak ba'e fee sara.
54006019	No dalak naa, ara raduduru rala hata-heton nara fo dadi neu nemberii matea soa-neu sira masodan mana maik. De ara rambadedeik masodak fo kasosoa-ndandaak.
54006020	Timotius, ee! Manea matalolole basa hata fo Manetualain natoto'un neu o limam ena. Boso tungga sorodododo mua kokolak bafa rouk kara. Boso tamba suru ti'un ma dede'a ta mana neni hada-horomatak neu Manetualain. Masaneda, ee! Hambu hatahori tao aon nara rae, sira malelak kara. Naa te sira ‘malelan’ naa, ta naena matea faa boe na. Hae muu adu o bafa-maam mua sara.
54006021	Hambu hatahori ketuk ramahere neu nenori mana puta-paik kara raa, losa ara sio la'o ela sira nemeheren fo ndoos neu Manetualain. Au oke fo Manetualain natudu dale susuen neu ei basa ngga. Soda-molek, Paulus
55001001	Timotius fo malole! Susurak ia numa au mai, Paulus, fo Manetualain mesa kana here nalan dadi neu Yesus Karistus nedenun ena. Ara radenu au fo uu afada masoda ndoos naa, fo Manetualain helu-bartaa elak fee neu basa hatahorir fo mana ramahere neu Yesus Karistus ena. Timotius, ee! O sama leo au ana heli-heling ena. De au hule-haradoi oke fo Manetualain, ita Aman, no Yesus Karistus, ita Lamatuan fo sue-lai o, ratudu dale susuen ma fee o leo-la'o no mole-damek ma lino-lendek.
55001003	Hatu-leledon au hule-haradoi fee o. Au soa oke makasi neu Manetualain, nahuu o tungga makandoo neun. Au aono-lalau Manetualain no dale lolo-laok, sama leo ita ba'in nara raono-lalaun.
55001004	Au asaneda fai bakahulun fo ita taba'ek naa, o luu-oem tuda. Huu naa de au daleng hii nalan seli atonggo seluk ua o, mita fo au daleng namahoko.
55001005	Au oo asaneda fai bakahulun fo o mulai mamahere tebe-tebe neu Lamatuak Yesus. Nemeheherek matak leo naak naoka memak nai o beim Luisa, ma o inam Eunike dalen. Ma au oo amahere tebe-tebe boe ae, nemeheherek matak leo naak oo, ana mori nai o dalem boe.
55001006	Fai bakahulun neu au ndae au limang neu o langgam lain, ma hule-haradoi fee o, faik naa Manetualain tao nala o mabe'i tao ue-osa fee Ndia. De hatematak ia au oke fo o makarombe falik o babanggi-baba'em naa.
55001007	Manetualain Dula-dalen ta tao ita dadi teu hatahori ta'u tekek. Tehuu Ana tao ita dadi teu hatahori mana nabe'ik ma namahena aok, mana nalela nasue-laik, ma mana nalela nakatataak aon no malole.
55001008	Dadi boso mae kokolak la'e-neu ita Lamatuan fo mana naena haak parenda ita. Boso mae nahuu au ia hatahori bui. Au maso bui ia, nahuu au aono-lalau neu Ndia. Mete ma o muu tui-bengga Hara Lii Malolen naa, na, o muste mahehere fo lemba-masaa mala susa-sonak sama leo ai. Mete ma o hambu susa-sonak leo naak, na, neu ko Manetualain fee o bebe'i-barakaik.
55001009	Manetualain ndia tao nasoi-nasoda ita numa ita sala-singgon nara mai. Ma Ana here nala ita dadi teu Ndia hatahori lolo-laon ena. Ana natudu dale susuen neu ita, nahuu Ana sue-lai ita. Naa te ita ta tao hata esa boe na fo nandaa ita simbo Ndia dale susuen. Manetualain bei ta adu dae-bafok ia, tehuu Ana naketu memak ena fo nadenu Yesus Karistus mai, fo natudu Ndia dale susuen, ma tao nasoi-nasoda ita. Yesus Karistus mai ena, de Ana buka Manetualain nanaen naa isin ena. Ana nakalulutu mamates koasan ena. Ia dadi neu Hara Lii Malole! Dadi see ndia namahere neu Yesus Karistus, neu ko ana nasoda nakandoo no Manetualain.
55001011	Huu naa de Manetualain so'u nala au dadi uu Yesus Karistus nedenun, fo au tui-bengga Ndia Hara Lii Malolen, ma au anori hatahorir nai bee a mesan.
55001012	Basa naar tao au doidoso nai bui ia dale, huu au akalala'ok Yesus Karistus parendan naa. Leo mae talo naa oo, au ta mae, nahuu au bubuluk see ndia au amaheren, ndia Lamatuak Yesus. Ma au oo bubuluk tebe-tebe boe ae, Ana ndia natoto'u ues ia neu au limang. Ana ndia nabe'i nanea ues ia, ma Ana ndia tao au abe'i akalala'ok ue-osa ia losa Ana fali mai.
55001013	De manori tungga nenorik tetun fo au atudu basan neu o leo. Mete ma o mamahere makandoo ma sue-lai basa hatahorir talo naa, na, naa natudu nae, o dadi esa mua Yesus Karistus ena.
55001014	Manetualain fee o su'i mabeli esa nai o limam ena, ndia nenori matetuk. De lopo-linu matalolole su'i naa! Pake Manetualain Dula-dale Malalaon manai ita dalen, mita fo Ana tulu-fali o lopo-linu ma manea matalolole su'i naa.
55001015	Neu ko o mamanene ena rae, Figelus ma Hermogenes, ma hatahori laen nara maruma profensi Asia mai rasadea la'o ela au ena.
55001016	Tehuu Onesiforus laen bali. Ana ta nakaheok numa au mai. O mita no o matam, fai bakahulun neu au bei numa kota Epesus, ana tulu-fali au nakandoo. Hatematak ia ana mai nai kota Roma ia ena. Neu ana losa, ana sangga au ndule sudi nai bee. Mate'en, ana natonggo au numa bui dale. Tehuu ana ta mae. Ana mai tiro-dangga au taa-taa nai bui ia, fo natetea au daleng. De au hule-haradoi fo Manetualain natudu dale susuen neu Onesiforus no basa nufanelun nara. Neu ko ndaa no dae-bafok fai mate'en, mete ma Manetualain naketu-naladi hatahori dae-bafok kara dede'an, na, au amahena fo Manetualain naketu-naladi no malole neu Onesiforus asa.
55002001	Timotius, au ana susueng! Yesus Karistus dalen malole. Ana nae fee seluk o bebe'i-barakaik. Dadi o muste simbo malan leo, huu hatematak ia o makaesa muan ena.
55002002	Fai bakahulun, au anori o la'e-neu Manetualain eno-dala ndoon numa hatahori no'uk kara matan ena. De hatematak ia au oke o, fo basa hata fo o mamanene malan numa au mai ena, na, o muu manori seluk kasa bali reu hatahori see fo o bisa mamaheren. Hatahorir raa muste bisa ranori seluk nenorik naa, fee hatahori laen bali.
55002003	Ita basa ngga ia, sama leo Yesus Karistus soldadun. De ita basa ngga sama-sama lemba-tasaa tala doidosok sama leo Ndia. Huu o ia soldadu neulauk, de o muste lemba-masaa mala o baba'em.
55002004	Soldadu mana makalala'ok ues, ana ta sorodododo no tataok laen bali. No dalak naa, ana bisa tao namahoko komedan.
55002005	Ha'i netuduk laen numa nekesese'uk mai. Mete ma ita tungga nekesese'uk, na, muste tungga nekesese'uk hohoro-lalanen. Mete ma taa, na, hahae leo! Ta bisa hambu joara. Leo naak boe, mete ma ita tae takalala'ok Lamatuak ue-osan, na, muste tungga Ndia hohoro-lalanen.
55002006	Mete neu hatahori mana ue daek boe. Ana naue-osa fafandek lima-ein nai ndia osin. Dadi ana ndia makasososan hambu osi naa buna-boan.
55002007	Du'a matalolole netuduk kara raa. Neu ko Manetualain fee o malela basa naar.
55002008	Du'a matalolole neu Yesus Karistus. Ndia naa, mane Dauk tititi-nonosin. Ana mate, tehuu Manetualain tao nasoda falik kana numa mamaten mai. Naa, dadi neu Hara Lii Malole fo au la'ok uu tui-benggan sudi nai bee.
55002009	No au tui-bengga Hara Lii Malole naa, huu naa de au hambu doidosok talo ia. Lenak bali ara oka au ma bonggo budi au pake rante, nok bali au ia hatahori manggarauk. Leo mae talo naa oo, ara ta bisa kena-ka'i rala Manetualain Hara Lii Malolen boe.
55002010	De au sadia lemba-asaa doidosok mata-matak. Sadi Manetualain hatahorin fo Ana here nalak kara ena, bisa hambu masoi-masodak. Neu ko Manetualain nakadedemak kasa rakandoo, nahuu ara dadi reu Yesus Karistus hatahorin nara.
55002011	Dede'a de'ek kara iar memak tetebes: “Mete ma ita simbok tae, Karistus mate nggati ita, na, naa sama leo ita oo mate la'o ela ita leleo-lala'o raan boe, basa boe ma ita oo neu ko leo-la'o sama-sama toon boe.
55002012	Mete ma ita takatataka tala doidosok sama leo Karistus, ita oo neu ko tanggatuuk to'u parenda sama-sama toon boe. Tehuu mete ma ita laka ta talela sana, Ana oo laka ta nalela nasafali ita boe.
55002013	Leo mae ita dalen ta mahanik toon, tehuu Ndia dalen mahanik no ita seku neu, nahuu Ana ta bisa pepeko. Hata fo Ana kokolak kana, neu ko Ana tao natetun.”
55002014	Fee nesenedak neu hatahori kamaherek kara, fo ara boso lilii-ndondou basa dede'ak kara iar. Madenu sara no Manetualain naden, fo ara hahae adu bafa-maak la'e-neu dede'a de'ek sosoa-ndandaan. Huu basa naar ta raena sosoa-ndandaak faa boe na. Kada rakalulutu hatahori mana mamanenek kara dudu'an.
55002015	Maote tebe-tebe fo tao o aom sama leo hatahori maue-osak fo nandaa hambu kokoak numa Manetualain mai. Hatahori leo naak, hae mae, nahuu ana tao natetu uen no malole ena. O muste dadi hatahori mana fee nenorik la'e-neu Manetualain Dede'a-kokolan no ndoos. Ndia Dede'a-kokolan naa, tetebes!
55002016	Makadodook numa kokola huu-su'u taak mai, ma numa kokolak ta mana neni hada-horomatak neu Manetualain mai. Huu kokolak kara raa kada tao hatahori boe manggarau.
55002017	Sira kokola manggaraun nara ranamak sama leo hedi kangker. Himenius no Filetus kokolan nara, tetar leo naak!
55002018	Dua sara fee nenorik sala rae, basa hatahori mates sara rasoda fali ena. Tehuu naa ta ndaa! No dalak naa, ara sio la'o dook ka numa hata fo ndoos mai ena. Hata fo ara fee nenorik naa, rakalulutu hatahori ketuk nemeheheren.
55002019	Tehuu oka-huuk fo Manetualain nambaririik nalak ena, ta nanggenggo. Nai oka-huuk naa lain, hambu neni surak nae, “Lamatuak nalela Ndia hatahorin nara,” ma “Hatahori mana makaluku-makatele neu Manetualain, muste nakadodook numa manggarauk mai.” Oka-huuk naa, ndia Manetualain hatahorin nara.
55002020	Ha'i netuduk numa hatahori kamasu'ik kara uman mai. Hambu bua-ba'u mata-matak. Ketuk neni dokik numa lilo mbilas ma lilo fulak mai. Tehuu ketuk oo ruma ai ma dae manu ta'ik mai boe. Bua-ba'ur maruma lilor mai, tenu uma namahoko nalan seli pake sara nai feta-dote mo'ok. Tehuu bua-ba'u biasa, tenu uma mae pake sara nai hatahori matan. Leo naak oo no hatahori dae-bafok boe. Hatahori mana nakadodook aon numa manggarauk mai, ana sama leo bua-ba'u neulauk kara. Tenu uma namahoko paken, nahuu ana naena sosoak fo tao ue-osa malole mata-matak.
55002022	Hatahori muri-soruk kara siik nala sara no muda hiek tungga ao-mbaak hihiin. Tehuu Timotius, o muste manea matalolole aom, fo boso tungga ao-mbaak hihiin talo naa. Maote tebe-tebe fo tao hata fo malole makandoo. Mamahere makandoo neu Lamatuak. Leo-la'o no susue-lalaik ma mole-damek neu basa hatahorir. Basa hatahorir fo mana ramahere neu Lamatuak, ma mana leo-la'o no dale lolo-laok, ara hii kada tao hata fo malole rakandoo. Dadi Timotius, o muste leo-la'o sama leo sara, ee!
55002023	Au afada seluk bali! Boso muu sorodododo, do, masimbo bafak neu dede'a huu-su'u taak. Basa naar soa tao hatahorir rahuur.
55002024	Hatahorir fo mana raue-osa fee Lamatuak, ta randaa dadi reu hatahori mana unda-podek. Tehuu ara muste banggana'u ro basa hatahorir, ralela ranori hatahori, ma raena dale naruk mbali hatahori mana sangga-sangga netofak kara.
55002025	Ara muste rakalala'ok no dale neulauk neu hatahori mana laban asa. No dalak naa, bisa dadi, Manetualain o'ofe nasafali dalen nara fo ara sale dalen do tuke tein, de simbo rala hata fo ndoos.
55002026	No dalak naa, dudu'an nara manggaledo bali, de ara bisa rakambo'ik numa nitur malanggan mai, mana ike nala sara fo tungga hihiin ena.
55003001	Timotius! Deka-deka no dae-bafok fai mate'en, neu ko susa-sonan no'un seli. Au afada memak o talo naa.
55003002	Neu faik naa, hatahorir sue-lai neu kada sira ao heli-helin ma dale hedi kada doik. Ara koa ao, ma mete rakadadaek hatahori laen, soa rakamuu, ta nau nenene ina-ama, ta hii roke makasi, sesesu taak, ta hii matak bee fo la'e-neu Manetualain,
55003003	ta nau sue-lai hatahori, ta nau mole-dame ro hatahori, hii rakabobook hatahori nade malolen, ta rakatataka rala aon, manggarau ndoos, ta hii hata fo malole,
55003004	hii kada rase'o heni toranoon nara, ta raena dudu'a naruk, tao aon leo hatahori malelak tehuu taa, soa tungga ao-mbaak hihiin lena heni numa tungga Manetualain hihiin mai.
55003005	Ara oo tao aon nara leo hatahori mana tungga Manetualain boe, tehuu rouk. Manetualain koasan ta nai sira dalen dale. Boso deka-deka mua hatahori matak leo naak kara.
55003006	Hatahori matak leo naak kara, ara maso reni hatahorir uman nara reu ro idu-mata malenggak, fo reu fufudi inak bee fo dalen nara ta matea, ma ara bisa la'e soba-douk no muda hiek. Inak matak leo naak kara leo-la'o lemba kilu-salak no'un seli, ma tungga ao-mbaak hihiin mata-matak.
55003007	Ara ramanene meser beuk mai fee nenorik la'e-neu nenori beuk, na, ara tungga-tungga a mesan. Tehuu ara ta ralela rita bee ndia ndaa ma bee ndia sala.
55003008	O masaneda tutuik Yanes no Yamres, hetu? Lelek naa, dua sara rareresi ro ba'i Musa. Meser beuk mana maik hatematak ia oo hihiru-heheon nara sama leo naak boe. Ara laban nenori ndoos. Sira dudu'an nara ta neulauk, ma nemeheheren nara ta tungga ndoon ena.
55003009	Meser mana pepekok matak leo naak kara, ta bisa rakataka rala dook ka. Doo-doo te basa hatahorir bubuluk sira nggoa beben nara! Sama leo fai bakahulun fo hatahorir bubuluk Yanes no Yamres pepeko-lelekon.
55003010	Timotius, ee! O bubuluk basa au masodang ena. O bubuluk basa hata fo au fee nenorik. O bubuluk au leleo-lala'ong. O bubuluk au dudu'ang. O bubuluk hata fo au amaherek. O mete-mita no o mata heli-helim ena, au dale narung neu hatahorir, ma au susueng neu sara. Ma o bubuluk au akatataka talo bee no dale naruk nai au doidosong dale.
55003011	O bubuluk mae, ara oo poko-femba rakamiminak au boe, losa au lemba-asaa ala doidosok mata-matak. Au hambu doidosok talo naa nai kota Antiokia, Ikonium, ma Listra. Tehuu Manetualain nakambo'ik au numa basa naar mai.
55003012	Memak, basa hatahorir fo mana ramahere neu Yesus Karistus, ma nau leo-la'o no lolo-laok tungga Manetualain hihii-nanaun, neu ko hatahorir tao doidoso sara.
55003013	Lenak bali, hatahori manggarauk ma hatahori mana pepekok kara boe tamba manggarau rakandoo. Ara kedi-ira ratuda hatahori laen, naa te ara oo hambu kedi-irak boe.
55003014	Dadi o muste to'u maherek nenorik fo o simbo malak naa. Ma hata fo o mamaherek naa, tungga makandoon talo naa. Naa, ndia ndaa! O bubuluk tetebes, see ndia fee nenorik basa naar neu o, hetu? O bisa mamahere neu sara.
55003015	Mulai numa o bei kadi'in mai, o manori Manetualain Susura Malalaon isin ena. Susurak kara raa ratudu dala masoi-masodak, fo o bisa leo-la'o makaesa mua Manetualain nai nusa tetuk do inggu temak, nahuu o mamahere neu Yesus Karistus.
55003016	Basa hata fo neni surak nai Susura Malalaok naa, memak Manetualain ndia fee hatahori fo surak kasa. Susurak naa sosoan, sira: nanori hatahorir hata fo ndoos, natudu hatahori sala-singgon, le'a falik hatahori neni dala ndoos neu, ma didi-bui hatahori fo tungga faik leo-la'o tungga Manetualain hihii-nanaun.
55003017	No dalak naa, Susura Malalaok naa bisa tao natetu do nakadaik Manetualain hatahorin nara mita fo ara rabe'i tao basa ue-osa neulauk.
55004001	Yesus Karistus fali neni dae-bafok ia mai, fo to'u parenda sama leo manek. Hatahori bei masodak, ma hatahori mates oo, ara sama-sama reu rataan fo Ana naketu-naladi sira dede'an boe. De au oke tebe-tebe neu o nai Manetualain no Yesus Karistus matan, fo muu tui-bengga Manetualain Dede'a-kokolan neu hatahorir. Mahani a memak! Hae dudu'a ndia fain malole do taa. Matudu hatahorir salan. Tehuu ka'i-ore malole sara no dale naruk. Matetea hatahori dalen pake nenori ndoos.
55004003	Huu neu ko mbila-beinesak, hatahorir ta nau nenene nenori ndoos ena bali. Neu ko ara rakabubua rala meser mana bisa kokolak tungga sira hihiin, fo tao kada nemehoko dalen nara.
55004004	Ara sena ndi'i doon nara fo tola heni nenori ndoos. Tehuu ara pasa ndi'i doon nara fo nenene tutui lasik fo ta tetebes sara.
55004005	Leo mae talo bee oo, o muste kada matu-matu ma makatataka aon boe. Makatataka nai doidosok dale. Muu tui-bengga Hara Lii Malole fo hatahorir simbok Yesus Karistus. Maono-lalau hatahorir no dale nemehokok losa ue-osa naa basan. Boso no kada dale bibiak.
55004006	Hae faduli la'e-neu au aong, te au fai mamaten deka-deka ena. Au ia, sama leo nggalas, isin sangga basan ena.
55004007	Au akasese'uk basa no malole ena. Au alaik losa too mate'en ena. Au tungga taa-taa ua Yesus Karistus, ma ta sio sudi uni bee uu.
55004008	Hatematak ia ela kada matak esa fo au ahanin. Ndia, beker joara fo ita Lamatuan mbeda memak kana ena fee basa hatahorir mana leo-la'o no ndoos. Ita Lamatuan naa, ndia mana maketu-maladi no matetuk. Ana ta mbeu seserik. Ndaa no fain, neu ko Ana loo lima fee au beker joara naa. Ma ta kada au mesa ngga. Basa hatahorir fo mana sue-lai neun, ma rahani a Ndia mamain, ara oo hambu beker talo naa boe!
55004009	Timotius, ee! Mai lai-lai fo tiro-dangga au dei!
55004010	Hatematak ia kada au mesa ngga. Kreskes la'o neni profensi Galatia neu ena. Ma Titus la'o neni nggoro Dalmatia neu ena. Tehuu Delmas sue lenak neu hata ta neulauk kara nai dae-bafok ia, de ana la'o ela au ena fo neni kota Tesalonika neu.
55004011	Kada Lukas mesa kana leo no au nai ia. Sangga mala Markus fo ei dua ngga mai sama-sama. Huu ana bisa tulun mata-matak neu au nai ia.
55004012	Au adenu Tikikus neni kota Epesus neu ena.
55004013	Mete ma o mai, na, boso lilii-ndondou ha'i muni au badu hanang fo la'o elan nai Karpus uman nai kota Troas. Ma boso lilii-ndondou ha'i muni au susurang nggara, lenak bali neni surak nai banda rouk kara.
55004014	Aleksander, mana tutu riti naa, ana tao manggarauk ta ba'u anak neu au ena. Elan numa naa te neu ko Lamatuak balan, tungga tatao-nono'i manggaraun naa.
55004015	O muste besa-besa mua hatahori naa, nahuu ana soa laban ita dede'a-kokolan.
55004016	Neu makasososan au ambariik asala'e au dede'ang numa mana maketu-maladi dede'ak matan, ta hambu hatahori esa boe na fo sama-sama no au. Basa sara la'o ela au. Mbo'i sara ruma naa! Elan fo Manetualain lilii heni sira sala-singgon nara.
55004017	Leo mae talo naa oo, tehuu Manetualain ta la'o ela au boe. Ana fee bebe'i-barakaik neu au, mita fo au bisa tui-bengga Ndia Hara Lii Malolen no ta kuran hata esa boe na. Au tui-bengga talo naa, neu basa hatahori ta Yahudir, fo ara ramanene rala Hara Lii Malole naa. Ma au oo akambo'ik numa sosoe mo'ok mai ena boe.
55004018	Neu ko Manetualain nakambo'ik au numa basa manggarauk kara mai. Ma Ana nakalala'ok au no sodak, maso uni nusa tetuk do inggu temak uu. Nai naa, Ana ndia to'u parenda. Manetualain ta neni babanggak sudi selik kana! Au koa-kio akadedemak kana ta mana ketuk! Amin.
55004019	Boso lilii-ndondou fee hara masodak neu susi Priskila, no saon ka'a Akila. Leo naak oo no basa Onesiforus nufanelun lala'en boe.
55004020	Erastus bei leo nai kota Korentus. Fai bakahulun au la'o ela Trofimus nai kota Miletus, huu faik naa ana namahedi berak.
55004021	Maote tebe-tebe fo ta bei losa fai makasufuk, na, o losa nai ia ena. Toranook kara marai iar, sira: Ebulus, Pudes, Linus ma susi Klaudia haitua hara masodak neu ei. Leo naak oo no toranoo Karisten laen nara boe.
55004022	Au amahena Manetualain sama-sama no o seku neu, ma Ana natudu dale susuen neu ei basa ngga. Ba'u kada naa, Paulus
56001001	Ana Titus fo malole! Susurak ia numa au mai, Paulus, Manetualain hatahori neondan no Yesus Karistus nedenun. Ana nadenu au fo atetea hatahorir fo Ndia here nalak kara nemeheheren. Ana oo nadenu au atudu eno-dala ndoos, fo ara bubuluk leo-la'o tungga Manetualain hihii-nanaun boe. No dalak naa, Manetualain hatahorin nara ramahena rae, neu ko ara rasoda sama-sama rakandoo roon. Manetualain ta bei adu dae-bafok ia, tehuu Ana helu-bartaa memak ena nae, neu ko Ndia hatahorin nara leo-la'o rakandoo roon. Memak Ana ta mana kokola bafa rouk. Ndaa no fain, Manetualain natudu no manggaledon ena nae, Ana nau tao nasoi-nasoda hatahorir ruma sira sala-singgon nara mai, fo ara bisa leo-la'o rakandoo roon. De Ana parenda au fo la'ok uu tui-bengga Hara Lii Malole naa neu basa hatahorir nai bee a mesan. Titus! O sama leo au ana heli-heling ena, nahuu o mua au sama-sama tamahere neu Karistus ena. Dadi au hule-haradoi neu Amak Manetualain, ma Yesus Karistus mana tao nasoi-nasoda ita, fo ratudu Sira dale susuen neu o, fo o leo-la'o no lino-lendek ma mole-damek.
56001005	Fai maneuk kara au aketu fo la'o ela o numa pulu Kereta, mita fo o koladu mala dede'ak hida fo bei parluu nai naa. Naa fo o so'uk mala hatahori bee fo randaa rakalala'ok saranik kara marai kota esa-esak. Boso lilii-ndondou hohoro-lalanek naa, fo au afada neu o la'e-neu hatahori fo mana nakalala'ok saranik kara ena. Nae:
56001006	mete ma sangga so'uk hatahori dadi malangga saranik, ndia leleo-lala'on ta bole hambu salak hata-hata. Ana muste leo-la'o dalen mahanik no kada sao inak esak ka. Hatahori naa, anan nara oo muste ramahere neu Yesus Karistus boe. Boso losak hatahorir rae, anan nara raa soa tao mue-anggik, ma soa ralaka.
56001007	Huu malangga saranik kara rakalala'ok Manetualain ue-osan, de ara muste leo-la'o no ndoos ma raena nade malole. Boso so'u hatahori mana soa nakadedemak aon, hatahori nasa tuak, hatahori mana ninu mafuk, hatahori mana hii kada nahuur, ma hatahori mana dale hedi doik.
56001008	Hatahori mana makalala'ok saranik kara, ara muste nau simbok hatahorir nai uman nara no lima nekembelan. Ara muste hii kada neulauk; muste matu-matuk, fo ta mbeu seserik, fo dale lolo-laok, ma bisa nakatataka nala aon.
56001009	Ara muste to'u rahere Manetualain Dede'a-kokolan, fo fai bakahulun ita tanori sara. No dalak naa, ara bisa ratudu Manetualain eno-dala ndoon neu hatahori laen, ma bisa tao ratetu nenori ta ndoos sara.
56001010	Hambu hatahori no'uk ka hii rareresi la'e-neu nenori ndoos. Dede'a-kokolan nara huu-su'u taak kara, ma ara hii kada pepeko-leleko. Lena-lenak bali hatahori Yahudir mana rae basa hatahorir bee fo nau hambu masoi-masodak kara, muste sunat.
56001011	Ara pake sira nenori kasalan nara, fo le'a reni nufaneluk kara ketuk losa la'o ela Lamatuak nenori ndoon. Hatahori matak leo naak kara raa, sangga kada doik tungga dala pakana'ek a mesan! Ka'i-ore sara, mita fo ara boso fee nenori ta ndoos rakandoo.
56001012	Faik esa, sira mana helo binin esa numa pulu Kereta mai, tui la-e-neu ndia hatahori heli-helin nae, “Hatahori Keretar soa pepeko-lelekok. Ara bare-na'ok ma mbera-baren nara seli! Tatao-nono'in nara, sama leo busa-bafir.”
56001013	Memak hatahorir raa leo naak kara! Dadi o muste le'a-nore falik hatahori fo mana hambu kedi-irak kara raa, fo matetea falik sira nemeheheren neu Lamatuak.
56001014	Kokoe sara fo boso ramanene seluk hatahori Yahudir tutui lasik fo ta teteben nara. Ara oo muste hahae tungga parenda numa hatahori mana timba heni nenori ndoos mai boe.
56001015	Masaneda matalolole! Soa-neu hatahori dale lolo-laok, basa-basan lolo-laok. Tehuu soa-neu hatahori dale manggenggeok, ma ta namahere neu Lamatuak, ta hambu hata esa boe na lolo-laok. Huu sira dalen ma dudu'an nara manggenggeok memak ena.
56001016	Ara manaku rae, sira ralela Manetualain. Tehuu sira leleo-lala'on nara, sama leo ara ta ralela sana. Ara kokolak laen, tao laen. Memak oka-huun hatahori dae-bafo mburu manggarauk! Ara ta nau tungga Lamatuak hihii-nanaun. Boso mamahena mae hatahori matak leo naak kara, bisa tao hata fo neulauk bali!
56002001	Tehuu Titus, o boso sama leo sira, ee! O muste le'a-nore sara fo leo-la'o tungga Manetualain nenori ndoon.
56002002	Mafada ama lasik kara, fo leo-la'o tungga hohoro-lalanek, ranea nade malole, ma leo-la'o no matu-matuk. Ara muste to'u rakandoo ma rakatataka tungga Manetualain nenori ndoon. Ma ara muste sue hatahori laen.
56002003	Leo naak oo bei lasin nara boe. Mafada sara fo ranea ratalolole sira nenggetuu-nemberiin, ma leo-la'o taa-taa tungga Manetualain hihii-nanaun. Boso tao maboboo hatahori naden. Boso ike aon nara ro kada laru-ara. Tehuu ara muste ranori hatahorir fo leo-la'o no malole.
56002004	No dalak naa, ara ranori ma ratudu dala malole neu basa ina muri anak kara, fo sue-lai sao-anan nara.
56002005	Ara muste ranori sara fo leo-la'o no matu-matuk, leo-la'o no lolo-laok, fo rafafa'u uma-loon nara no malole, fee hada-horomatak neu saon nara, ma fee sira saon nara rakalala'ok uma-loo. Mete ma ara leo-la'o talo naa, neu ko ta hambu hatahori esa boe na bisa kokolak rakatutudak Manetualain Dede'a-kokolan.
56002006	Leo naak oo, fee nenori-nefadak neu tou ta'e anak kara, fo leo-la'o no matu-matuk boe.
56002007	Titus! O muste leo-la'o matalolole, fo dadi neu netuduk soa-neu hatahori laen nara. O tao hata a mesan, o muste taon no tetebes, sama leo hata fo o manorin neu hatahorir. Boso makamiminak mua o ue-osam mara.
56002008	Mete ma o manori hatahorir, na, o muste pake oka-huuk matea, mita fo hatahorir ta hambu dalak hata-hata fo bisa raselu kisubalik o. No dalak naa, hatahorir mana laban ita, mesa kasa mae, nahuu ara ta raena oka-huuk fo nggafu fee ita.
56002009	Manori hatahori neondak kara, fo ramanene neu sira lamatuan nai dede'ak hata a mesan, ma tao ramahoko lamatuan nara dalen. Ara oo boso rasimbo bafak ro lamatuan nara boe.
56002010	Ara ta bole ramana'o rala sira lamatuan bua-ba'un. Ara muste ratudu rae, sira lamatuan bisa namahere sira no katematuan. Sira raa muste dadi reu hatahori neulauk ma dale mahanik. Mete ma hatahori deak kara timba-tai neondak kara leleo-lala'on talo naa, ro basa hata fo ita tanorik, na, neu ko ara manaku rae, nenorik naa ta neni babanggak. Huu ita tanori la'e-neu Manetualain mana tao nasoi-nasoda ita ena.
56002011	Manetualain natudu Ndia dale susuen neu basa hatahorir ena, ma soi dala masoi-masodak soa-neu hatahorir numa sala-singgon nara mai.
56002012	Huu naa de, ita muste timba heni leleo-lala'o ta ndoos, ma basa ao-mbaak hihii manggaraun nara. Ita leo nai dae-bafok hatematak ia, ma muste takatataak aok, leo-la'o no lolo-laok, ma ita dalen nara muste mahanik no Manetualain.
56002013	Hatematak ia ita tamahena taa-taa neu Yesus Karistus mamain no ta neni babanggak sudi selik kana! Naa, dadi neu baba'e-babatik soa-neu ita basa ngga. Ndia naa, ita Lamatuan fo ta neni babanggak, fo mana tao nasoi-nasoda ita ena.
56002014	Ana loo lima aon dadi neu tunu-hotuk fo nakambo'ik ita numa basa ita sala-singgon lala'en mai, fo tao ita dadi teu Ndia hatahorin mana leo-la'o no dale lolo-laok, ma mana soa nau tao hata fo neulauk.
56002015	Dadi Titus, fee nenorik basa iar neu saranik kara. Tao mambena dalen nara, fo ara tungga basa nenorik kara raa lala'en. See ndia tao salak, na, matudu dala malole neu sara. Hatahorir boso mete rakadadaek o, nahuu o maena haak fo tao dede'ak kara raa.
56003001	Fee nesenenedak neu saranik kara, fo ramanene neu man-parendar ma hatahori mana to'u koasar. Ara oo muste tao tungga basa hohoro-lalanek kara boe. Ma muste rahani a taa-taa fo tao hata fo neulauk.
56003002	Ara boso adu bafa-maan nara fo rakalulutu hatahori nade malolen. Boso hii rasimbo bafak boe. Malole lenak, leo-la'o neulauk no dale susuek neu basa hatahorir.
56003003	Fai bakahulun, neu lelek fo ita bei ta talela Lamatuak Yesus, ita oo bei ta bubuluk hata-hata, ma hambu kedi-irak no muda hiek boe. Ita ta hii nenene hatahori laen. Ita leo-la'o tungga kada ita ao-mbaan hihiin mata-matak. Ita dalen ta neulauk to hatahori laen. Ita leleo-lala'on sofek no dale mana mbirik. Ita soa tambeda dalek, de hatahorir oo rambeda dalek neu ita boe.
56003004	Leo mae ita masodan nakalulutu talo naa oo, tehuu Manetualain natudu Ndia susue-lalain ma dale susuen neu ita ena boe, no dalak Ana tao nasoi-nasoda ita.
56003005	Ana tao nasoi-nasoda ita, ta huu ita tatao malolen, tehuu Ndia susue-lalain neu ita. Ana safe-sae nalalao ita sala-singgon nara, pake Dula-dale Malalaon fo nabeu ita masodan, sama leo bonggi seluk ita.
56003006	No Yesus Karistus maten ena fo tao nasoi-nasoda ita numa ita sala-singgon nara mai, huu naa de Manetualain haitua Ndia Dula-dale Malalaon mai fee ita, ma ta nakatataak kana.
56003007	Huu Yesus dale susuen, de Ana tao nalole ita nekeesan to Amak Manetualain, sama leo ita ia, Ndia anan. De ita bubuluk tae, neu ko ita tasoda no ta mana ketuk to Ndia. Masodak naa dadi neu ita pusakan!
56003008	Hata fo au kokolak ia, memak tetebes leo naak. Hata fo au fee nenorik ia, hambu sosoan soa-neu basa hatahorir. Huu naa de o muste fufu'a hatahorir fo tungga nenorik kara raa no tebe-tebe. Basa hatahorir fo mana ramahere neu Manetualain, muste sangga dalak taa-taa fo tao hata fo neulauk.
56003009	Boso muu sorodododo mua dede'a kokola bafa rouk kara, ndia leo: masimbo bafak no dede'a huu-su'u taak, mareresi sadi ndaa mua hatahori, mandundu-tofak la'e-neu see tititi-nonosin mo'on lenak, ma mahuur la'e-neu Yahudir hada hohoro-lalanen nara. Tao hata? Basa naar, ta raena sosoak hata-hata. Ngganggari heni kada ledo-fair no hie-hie a mesan!
56003010	Muu fee nenori-nefadak neu hatahori mana tao nabingga-ba'ek hatahori saranik kara. Mete ma ana bei tao seluk talo naa, na, ka'i-oren no hara berak. Mete ma ana bei tao nakandoo bali, na, boso mbalin bali.
56003011	Hatahori matak leo naak, dudu'an ta natetu ena. Ndia tatao-nono'in mesa kana ndia natudu basa hatahorir nae, ndia sala.
56003012	Au aena nanaek ae adenu Artemas do Tikikus, fo neti natonggo no o nai pulu Kereta. Mete ma ana losa ena, na, o maote mai lai-laik fo matonggo mua au nai kota Nikopolis. Fai makasufuk ia, au hii alan seli uu leo nai naa.
56003013	O malela hatahori mana malela hukun, manade Senas naa, no nonoon Apolos, hetu? Ara sangga la'o reni dae dook reu. Dadi tulun doi-sou sara mita fo ara ta to'a-kuran hata-hata nai dalak.
56003014	Hatahori fo mana tungga Lamatuak Yesus, ara ta bole ranggatuuk kada ifa liman nara. Ara muste ranori tao hata fo neulauk kara, ma tulun hatahori mana to'a taak tetebes. No dalak naa, sira leleo-lala'on naena sosoak.
56003015	Titus, ai basa ngga manai ia, haitua hara masodak neu o. Hara masodak oo neu ita nonoon nara fo sama-sama ramahere neu Lamatuak Yesus boe. Au hule-haradoi oke fo Manetualain natudu Ndia dale susuen neu ei basa ngga. Ba'u kada naa, Paulus
57001001	Susurak ia numa au mai, Paulus. Au nonoong Timotius oo haitua hara masodak boe. Sadi ka'a bubuluk, ara oka au nai bui ia, nahuu au afada hatahorir la'e-neu Yesus Karistus. Au surak susurak ia fee o, Filmon, fo ai sue-lain ma dadi neu nonook mana naue-osa sama-sama no ai;
57001002	fee ka'a inak Apfia, fo ai taon leo ai toranoon; fee Arkipus, mana naote tingga-tingga sama-sama no ai nai ue-osa ia; ma soa-neu saranik kara fo mana rasi'e rakabua hule-haradoi nai o umam.
57001003	Au oke-hule Amak Manetualain ma ita Lamatuan Yesus Karistus ratudu dale susuen nara reu ei, mita fo bisa leo-la'o no mole-damek ma lino-lendek.
57001004	Filmon! Au oke makasi neu Lamatuak, tungga-tungga au hule-haradoi fee o, nahuu o leleo-lala'om.
57001005	Huu au amanene no'uk ka ena, la'e-neu o nemeheherem neu Lamatuak Yesus, ma o susue-lalaim neu hatahori kamaherek kara.
57001006	Huu o nemeheherem naa, de o bisa leo-la'o dalek esa mua hatahori kamaherek laen nara. Au hule-haradoi fo mete ma ei matudu dale susuem mara esa no esa, na, ei bisa malela losa lutu-lelon, basa hata fo neulauk, fo ita bisa taon fee Lamatuak Yesus.
57001007	Ka'a! Huu o susuem naa, de o tao mala au amahoko, ma tao matetea au daleng ena. Ma o susuem naa oo natetea hatahori kamaherek no'uk ka dalen ena boe.
57001008	Ka'a, ee! Au parluu talo ia: au dadi uu Karistus nedenun. No dalak naa, au aena haak parenda o tao matak ia. Au ta nau parenda a mesan, tehuu kada ae oke tulun, sama leo hatahori lasik kara roke tulun. Au dadi uu hatahori bui, nahuu au tungga Yesus Karistus. De au ambarani oke tulun o, nahuu au bubuluk o susue-lalaim neu hatahori no'uk kara.
57001010	Au oke fo matudu o susue-lalaim neu au anang, Onesimus. Ndia naa, sama leo au ana heli-heling, huu ana dadi namahere neu Yesus numa au ue-osang mai, neu au numa bui ia dale.
57001011	Au bubuluk Onesimus naa, o ata-datom mana hu'a nalai nita. Boe ma au bubuluk, fai bakahulun ana ta naena sosoak hata-hata fee o. Tehuu hatematak ia au amahere ana neni nanalak no'uk ka soa-neu ita dua ngga.
57001012	Au sue alan seli, tehuu elan numa naa leo, au adenu falik kana neni o neti.
57001013	Teteben ndia, au ae ka'in kada ia, fo ana bisa nggati o, fo naono-lalau au nai ia. Huu au ta akundak ala fo tao hata-hata nai ia. Au dadi hatahori bui, nahuu afada hatahorir la'e-neu Lamatuak Yesus Tutui Malolen.
57001014	Tehuu au ta nau o makahou a mesan, nahuu o mameda mae, hatahori rakasetik o. Au hihiing, o tao hata fo malole, nahuu naa tungga kada o mesa ngga hihiim. Dadi mete ma o bei ta simbok no malole, au ta nau tao hata-hata la'e-neu Onesimus ia, huu o haak naa.
57001015	Fama te o bisa du'a mae leo ia: Lamatuak nanaen fo Onesimus mopon numa o mai, nai fai keke'uk, mita fo ana fali mai ngga fo leo nakandoo no o.
57001016	Neu nalai, ana bei dadi neu kada o ata-datom. Tehuu hatematak ia ana fali, de ana oo dadi neu o fadi susuem ena boe. Au oo sue alan seli boe! De hatematak ia, ndia sosoan fee o tamba ena. Ana ta dadi kada o ata-datom, tehuu ana oo dadi neu o fadim fo sama-sama mamahere neu Karistus boe.
57001017	Dadi talo ia ka'a. Mete ma o du'a mae au ia, o nonoom mana maue-osa sama-sama, na, au oke fo o simbok malan nok bali au ndia mai.
57001018	Tehuu mete ma Onesimus tao salak neu o do, ana bei nahuta o, elan fo au lemba-asaan.
57001019	Mete leo! Susura hutak ia, au surak kana pake au lima heli-heling: Au, Paulus, dei fo bae nggati Onesimus hutan nara neu Filmon. Dai ena, do? Fama te au ta parluu fee nesenedak la'e-neu o hutam mo'on lenak neu au. Ndia, o dadi muu Lamatuak hatahorin nahuu au.
57001020	Tebe, ka'a! Elan fo ka'a tulun au nai dede'ak ia, nahuu ita tanufaneluk nai Lamatuak dale. Tao malende au daleng talo naa, nahuu ita sama-sama Karistus enan.
57001021	Ka'a! Au surak susurak ia fee o, nahuu au amahere o nau nenene matalolole neu au. Nai au nemedang, neu ko o tao lena heni hata fo au okek.
57001022	Hambu dede'ak esa bali. Tulun sadia fee au kama esa dei. Huu au amahere Lamatuak nenene ei huhule-haradoim, ma neu ko Ana soi dalak nakambo'ik au numa bui ia mai, fo fali mai tiro-dangga ei nai naa bali.
57001023	Epafras nai ia. Ana oo dadi hatahori bui, nahuu nafada hatahorir la'e-neu Yesus Karistus, sama leo au boe. Ana oo haitua hara masodak soa-neu o boe.
57001024	Markus, Aristarkus, Demas, ma Lukas oo nai ia boe. Ara raue-osa sama-sama ro au. Ara oo haitua hara masodak boe.
57001025	Au oke-hule neu ita Lamatuan Yesus Karistus fo natudu Ndia dale susuen neu ei basa ngga. Ba'u kada naa! Soda-molek Paulus
58001001	Lele uluk Manetualain pake Ndia mana to'u dede'an nara fo kokolak ro ita bei-ba'in hatahori Ibrani. Ana pake dalak mata-matak fo kokolak la'e no'uk ka no sara.
58001002	Tehuu hatematak ia, Ana fee Ndia Anan mai ena fo kokolak aon no ita. Numa makasososan mai, Manetualain here nala Ndia Anan ia ena, fo parenda sama-sama no Ndia. Neu Ana nakadadadik lalai no dae-inak, ma basa oe-isin lala'en, Ndia Anan ia oo nakadadadik sama-sama noon boe.
58001003	Manetualain Anan ia, natudu Ndia Aman ta neni babanggak, sama leo ledo sa'an nasararangga fali numa titiro mai. Huu Ana dadi mata-aok esa matetuk no Aman. Ma numa Ndia Dede'a-kokolan fo ta neni babanggak mai, Ana nakalala'ok basa hata marai lalai no dae-inak. Ana oo nasosoi dalak boe, fo koka heni hatahori sala-singgon nara, mita fo ara dadi reu lolo-laok. Boe ma Ana fali neni nusa tetuk do inggu temak neu, fo nanggatuuk neu Manetualain boboa konan, neu mamana hada-horomatak mate'en.
58001004	Manetualain atan nara marai nusa tetuk do inggu temak, memak ta neni babanggak. Tehuu Ndia Anan ndia ta neni babanggak mate'en, lena heni basa sara. Manetualain panggan naa, demak mate'en. Ma Ana fee Ndia mesa kana panggan neu Anan ena. Huu naa de Ndia Anan lena heni numa basa Ndia atan nara marai nusa tetuk do inggu temak mai.
58001005	Manetualain kokolak nita no Anan nae, “Faik ia, Au so'uk O fo to'u parenda.” Manetualain oo kokolak boe nae, “Au ia, O Amam. Ma O ia, Au Anang.” Manetualain kokolak memak talo naa la'e-neu Ndia Anan, tehuu Ana ta kokolak nita talo naa la'e-neu Ndia atan nara marai nusa tetuk do inggu temak.
58001006	Neu Manetualain nadenu Ndia Anan ta neni babanggak mate'en mai, Ana oo parenda atan nara marai nusa tetuk do inggu temak boe nae, “Wee! Atar ein, ee! Ei muste fee hada-horomatak, ma makaluku-makatele neu Au Anang dei!”
58001007	Manetualain oo kokolak la'e-neu Ndia atan nara marai nusa tetuk do inggu temak boe nae, “Au tao Au atang nggara marai nusa tetuk do inggu temak, dadi rakarumbu sama leo anin. Au tao Au atang nggara, dadi sama leo a'i.” Manetualain kokolak talo naa, nahuu sira iar, kada Ndia hatahori neondan a mesan.
58001008	Tehuu Ana kokolak laen bali neu Ndia Ana heli-helin nae, “O ia, Manetualain. Neu ko O manggatuuk muu kadera man-parenda losa doon naa neu. Neu ko O to'u koasa fo parenda no dale ndoos.
58001009	O dalem namahoko mete-nita hatahorir leo-la'o no ndoos. Tehuu O dalem sona mete-nita hatahorir leo-la'o no kada puta-paik. Huu naa de O dalem namahoko, de Au mbo'a mina neu O langgam, fo so'uk O dadi Manek lena heni basa laen nara.”
58001010	Manetualain oo kokolak la'e-neu Anan boe nae, “Anang, nggee! O ia, Lamatuak fo mana parenda memak numa lele uluk mai ena. O ia, ndia madenu fo lalai dadi memak. O ia, ndia parenda fo dae-inak dadi memak.
58001011	Neu ko lalai no dae-inak noe heni sara. Neu ko lalai no dae-inak mopo heni sara. Tehuu O mesa ngga masoda makandoo. Neu ko O piru heni lalai no dae-inak, sama leo hatahori piru heni bua-lo'a sidak. Neu ko O nggati lalai no dae-inak, sama leo hatahori nggati bua-lo'a beuk. Tehuu O mesa ngga ta leo naak. Huu O masoda losa doon naa neu.”
58001013	Manetualain oo kokolak neu Ndia Anan boe nae, “Anang, nggee! Mai manggatuuk muu ia, nai mamana hada-horomatak mate'en, nai Au boboa konang ia. Neu ko Au tao losa O musum mara, losa ara holu ei neu O.” Manetualain kokolak memak talo naa la'e-neu Ndia Anan, tehuu Ana ta kokolak nita talo naa la'e-neu Ndia atan nara marai nusa tetuk do inggu temak.
58001014	Ndia atan nara memak kanenenik kara, huu Ana nadenu sara fo reu faduli basa Ndia hatahorin nara lala'en. Hatahori iar ndia neu ko Ana tao nasoi-nasoda sara ruma sira sala-singgon mai. Leo mae talo naa oo, tehuu Manetualain Anan bei lena heni basa Ndia atan nara lala'en boe.
58002001	Huu naa de, ita muste to'u tahere hata fo ita tamanene talan, la'e-neu Manetualain Anan fo ita boso lilii henin.
58002002	Fai bakahulun, Lamatuak pake atan nara ruma nusa tetuk do inggu temak mai, fo rafada Ndia hara hehelun neu ita bei-ba'in nara. Ndondoon ndia, ita bisa tamahere basa hara heheluk kara raa, huu naa tetebes nakandoo. Mete ma ara lena-langga Ndia parendan naa, neu ko ara hambu hukun no tetuk.
58002003	Memak, fai uluk talo naa. Tehuu hatematak ia, Manetualain Anan nasosoi dala beuk ena fo tao nasoi-nasoda hatahori dae-bafok. Ana nafada dala masoi-masodak ta neni babanggak ia, soa-neu Ndia hatahorin fo mana maono-lalau Ndia nai dae-inak ia. De ara rafada ita, fo ita tamahere. Tehuu mete ma ita ta tao matak, na, ita soe tetebes ia ena!
58002004	Manetualain oo fee koasa fo ara tao tanda heran mata-matak boe. Ana oo nakonda Ndia Dula-dalen neu sara boe, de ara tao matak laen no'uk ka tungga Ndia hihii-nanaun. Basa naar dadi, huu naa de ita bubuluk tae, dala masoi-masodak naa, memak tetebes.
58002005	Au kokolak la'e-neu dae-bafo beuk, fo neu ko ana mori-dadi. Tehuu Manetualain bei ta nafada nita Ndia atan nara marai nusa tetuk do inggu temak nae, neu ko ara ndia koladu dae-bafok naa. Neu ko hatahori dae-bafok ndia koladu.
58002006	Nai Manetualain Susura Malalaon, ba'i Dauk natane nita la'e-neu hatahori dae-bafok belin nae, “Manetualain! Tao hata de Lamatuak tao matak neu hatahori dae-bafok? Tao hata de Lamatuak sue-lai sara? Huu sira kada hatahori dae-bafok biasa a mesan!
58002007	Tehuu Lamatuak fee koasa neu sara ena, fo ela kada ba'uk ka ara dadi sama leo ata manai nusa tetuk do inggu temak. Lamatuak oo fee sara hada-horomatak ma so'uk kasa boe,
58002008	fo ara parenda basa hata fo Lamatuak adu nalak kara ena.” De tungga ba'i Dauk susuran naa, Manetualain tao hatahori dae-bafok dadi neu malanggan, fo koladu basa hata fo Ana adu nalak kara ena. Naa te ita bei ta bubuluk hatahori dae-bafok esa boe na, parenda basa-basan talo naa.
58002009	Tehuu hambu Esa ndia parenda basa-basan. Ndia naa, ndia Yesus. Ana mai leo taak nai dae-inak ia fo dadi neu hatahori dae-bafok mana lemba-nasaa doidosok losa mate. Ana mate talo naa fo natudu Manetualain dale susuen neu hatahori dae-bafok. Basa boe ma Manetualain koan ma nakadedemak kana, de Ana parenda basa hata fo Manetualain adu nalak kara raa ena.
58002010	De nandaa Manetualain fee Yesus lemba-nasaa doidosok, mita fo Yesus bisa nasosoi dala masoi-masodak soa-neu hatahori dae-bafok. Huu Manetualain nau fo hatahori no'uk ka bisa leo-la'o sama-sama ro Ndia nai nusa tetuk do inggu temak. Manetualain ndia adu basa-basan. Ma basa mana masodak lala'en, hambu sara nahuu Ndia.
58002011	Manetualain simbok no malole neu hatahori fo Yesus tao sara dadi malalaok, fo ara dadi reu Lamatuak anan nara. Manetualain oo Yesus Aman boe. No dalak naa, Yesus no sara Amak esa. Huu naa de Yesus ta mae noke sara nae, “Eir ia, Au toranoo heli-heling.”
58002012	Yesus nafada Aman ena nae, “Au nau afada Au toranoong nggara, la'e-neu Papa dale susuen! Au nau soda-helo nai sira taladan, la'e-neu Papa ta neni babanggan!”
58002013	Yesus oo kokolak taa-taa boe nae, “Au amahere akandoo neu Manetualain.” Boe ma Yesus oo kokolak seluk boe nae, “Mete dei! Au nai ia, sama-sama ua Manetualain anan nara, fo Ana loo lima sara neu Au ena, de Au koladu sara.”
58002014	Huu Lamatuak anan nara, hatahori dae-bafok biasa, de Yesus oo muste dadi neu hatahori dae-bafok leo sira boe. Huu Ana muste dadi hatahori dae-bafok, dei fo Ana bisa mate. Nesik Ndia mamaten naa, dei fo Ana bisa le'a nala falik koasa numa nitur malanggan mai. Huu malangga manggarauk naa, ndia to'u koasa fo koladu basa dede'ak mana nakakaik no mamates.
58002015	Ma ndia oo tao hatahori dae-bafok ramata'u mamates boe, losa ara tungga ndia hihii-nanaun, sama leo ata-dator. Tehuu hatematak ia, Yesus bisa nakambo'ik hatahori dae-bafok numa sira nemeta'un naa mai ena.
58002016	Huu manggaledok ena, Yesus ta mai fo tulu-fali Manetualain atan nara marai nusa tetuk do inggu temak. Tehuu Ana mai fo tulu-fali ita, ndia ba'i Abraham tititi-nonosin.
58002017	Huu naa de Yesus dadi sama tetar leo ita mana dadi teu Ndia toranoon ena. No dalak naa, Ana bisa dadi neu ita malangga anggaman demak mate'en, fo natudu dale kasian neu ita, ma tulu-fali ita tungga Manetualain hihii-nanaun. Ma Ana kokolak hata, na, Ana tao natetun. Fai bakahulun, ita bei-ba'in nara roke malangga anggamar malangga ina-huun tao tunu-hotuk fo Lamatuak koka heni sira sala-singgon nara. Hatematak ia Yesus mesa kana dadi tunu-hotuk ena fo Lamatuak koka heni ita sala-singgon nara.
58002018	Neu Yesus leo-la'o numa dae-bafok ia, Ana hambu doidosok no'un seli. Hambu ketuk oo fufudi-hohodon fo Ana tao salak boe. Leo mae talo naa oo, Ana ta tuda boe. Huu naa de mete ma hambu ketuk fufudi-hohodo ita fo tao salak, na, Yesus bisa tulu-fali ena fo ita boso tuda.
58003001	De talo ia, toranoo nggara ein! Manetualain here nala ei ena, ma barane'e ei hatahori dale lolo-laok, fo neu ko ei oo leo-la'o sama-sama mia Manetualain nai nusa tetuk do inggu temak boe. Ei muste dudu'a no lutuk la'e-neu Yesus naa. Huu ita manaku ena tae, Ndia ia, Manetualain Nedenun, ma Ndia oo ita Malangga Anggaman Demak Mate'en boe.
58003002	Neu Manetualain nadenu Yesus, Yesus tao tungga basa Manetualain hihii-nanaun lala'en. No dalak naa, Ana dadi sama leo ba'i Musa. Huu ba'i Musa oo tao tungga Manetualain hihii-nanaun boe, neu ana naono-lalau ita bei-ba'in nara ndia lele uluk.
58003003	Leo mae talo naa oo, tehuu Yesus ta neni babanggak lena heni ba'i Musa boe. Huu Yesus naa, sama leo malangga uma-loo. Ma manggaledok ena, malangga uma-loo ta neni babanggak lena heni hatahori neondak nai uma naa dale.
58003004	Hatahori esa-esak nambaririik ndia uma-loo heli-helin. Tehuu Manetualain ndia adu basa-basan.
58003005	Dadi ba'i Musa tao tungga Manetualain hihii-nanaun, neu ana dadi hatahori neondak soa-neu Manetualain uma isin. Faik naa, ana nafada memak hata fo mate'en te Manetualain nae taon.
58003006	Yesus oo tao tungga Manetualain hihii-nanaun boe, tehuu Ndia ta hatahori neondak sama leo ba'i Musa. Huu Ndia naa, Karistus, Manetualain Anan fo Ana here memak kana numa lele uluk mai, fo nae nadenun neni dae-bafok ia mai. Ma Karistus bubuluk koladu tebe-tebe Ndia Aman uma isin. Dadi mete ma ita to'u tahere ita nemeheheren, ma tamahena takandoo neu Karistus, ita oo bisa dadi teu Ndia uma isin boe.
58003007	Huu naa de, ei muste pasa ndi'i doom mara fo nenene matalolole hata fo Manetualain Dula-dale Malalaon kokolak ena nae, “Faik ia, mete ma ei mamanene Manetualain kokolan,
58003008	ei boso malangga batu, sama leo hatahorir raa, fo mana la'ok reu-mai losa teuk haa hulu dalen numa mamana nees. Huu ara ta nau hosek neu Musa bali, losa Manetualain mesa kana sangga nae, ta bisa nadale naruk neu sara ena bali.
58003009	Dudu'a sudik kana! Teuk haa hulu dalen, Au tao tanda heran mata-matak kara numa sira mata de'en nara! Tehuu ara kada soba rakandoo Au. Huu naa de Au oo amanasa sara boe ae, ‘Eir ia, sudi selik kana! Huu ei masadea la'o ela Au eno-dalang ena, fo tungga ei eno-dalam fo mana peko-pakik a mesan!’
58003011	Au ta akatataak mete-ita ei manggaraum mara talo naa ena bali. Huu naa de Au akatoo ei ae, ‘Ei ta bole maso miu fo hahae aom mara, sama-sama mia Au ena bali.’ ”
58003012	Dadi toranoo nggara ein! Besa-besa fo boso losak hambu ketuk numa ei mai raena dale manggarauk, losa ana ta namahere bali, boe ma nasadea la'o ela Manetualain mana masodak seku neu.
58003013	Malole lenak, tungga faik ei tao matetea esa no esa dalen. Boso bei mahani bali! Huu ei hambu kedi-irak no muda hiek fo tao salak, losa ei oo malangga batu boe, ma ta tao matak neu Manetualain.
58003014	Ita bisa dadi teu nonoo la'o eik esa to Yesus Karistus, sadi ita tamahena takandoo neun, sama leo neu faik fo ita bei fo mulai tamahere neun.
58003015	Manetualain Dula-dale Malalaon oo kokolak talo naa boe nae, “Faik ia, mete ma ei mamanene Manetuain kokolan, ei boso malangga batu, sama leo hatahorir raa, fo mana la'ok reu-mai losa teuk haa hulu dalen numa mamana nees, huu ara laban Musa.”
58003016	Dadi hatematak ia, au ae atane talo ia: hatahorir raa fo mana ramanene rala Musa ena, boe ma rasadea elan naa, sira seer? See bali, mete ma ta ndia ita bei-ba'in nara fo ndia Musa nuni sara kalua numa dae Masir mai.
58003017	Boe ma hatahorir raa ndia tao Manetualain dalen namanasa nalan seli, losa teuk haa hulu dalen naa, sira seer? See bali, mete ma ta ndia ita bei-ba'in nara. Huu ara leo-la'o no peko-pakik numa mamana nees, losa mates sara, boe ma ratoi sara reu naa.
58003018	Basa de hatahorir raa, hambu neketook numa Manetualain mai, losa ta bole maso reni dae naa reu, fo hahae aon nara sama-sama ro Ndia naa, sira seer? See bali, mete ma ta ndia ita bei-ba'in nara. Huu ara ta nau nenene neu Manetualain.
58003019	De manggaledok ena, hetu! Ita bei-ba'in nara ta bisa maso reni dae naa reu, fo hahae aon nara sama-sama ro Manetualain, nahuu ara ta ramahere neun.
58004001	Dadi hatematak ia, ita muste dudu'a naruk, nahuu Lamatuak bei helu-bartaa nae, Ndia hatahorin nara bisa hahae aon nara sama-sama ro Ndia. De boso losak hambu ketuk numa ei mai timba heni hata fo Manetualain helu-bartaak naa ena.
58004002	Ita tamanene tala hara lii malole naa ena, sama leo ita bei-ba'in nara oo ramanene boe. Tehuu no ara ta ramahere hara liik naa, de ta hambu rala nanalak hata esa boe na.
58004003	Tehuu mete ma ita tamahere, ita bisa hahae aok kara sama-sama to Manetualain. Fai bakahulun, Ana helu-bartaa talo naa no ita bei-ba'in nara ena, tehuu basa boe ma Ana namanasa de nafada sara nae, “Au ta akatataak mete-ita ei manggaraum mara talo naa ena bali. Huu naa de Au akatoo ei ae, ‘Ei ta bole maso ena bali, fo hahae aom mara sama-sama mia Au.’ ” Naa te ita bubuluk tae, neu Manetualain nakadadadik lalai no dae-inak, Ana koladu memak fo Ndia hatahorin nara bisa hahae aon nara, fo rasoda sama-sama ro Ndia.
58004004	Nai tutuik la'e-neu Manetualain nakadadadik lalai no dae-inak, neni surak la'e-neu Manetualain hahae aon nae, “Manetualain naue basa-basan, boe ma neu be'e-main, ndaa no fai kahitun, Ana hahae aon.”
58004005	Ma nai baba'ek laen bali, Manetualain kokolak no ita bei-ba'in nara nae, “Ei ta bole maso ena bali, fo hahae aom mara sama-sama mia Au.”
58004006	De Manetualain hihii-nanaun, na, Ndia hatahorin nara hahae aon nara fo rasoda sama-sama ro Ndia. Tehuu ita bei-ba'in nara fo mana ramanene rakahuluk hara lii malole naa, ara ta bisa maso, nahuu ara ta tao tungga Manetualain hihii-nanaun.
58004007	Tehuu doo-doo boe ma Manetualain here fai laen, fo Ndia hatahorin bisa maso hahae aon nara sama-sama ro Ndia. Ana pake ba'i Dauk fo kokolak nae, “Faik ia, mete ma ei mamanene Manetualain kokolan, boso matetea ei dalem mara sama leo batu, tehuu nenene matalolole leo.”
58004008	Neu ba'i Dauk kokolak nae, “faik ia, ndia fai hahae aok”, ta ndia faik fo Yosua nuni no bei-ba'ir umbu-anan nara maso reni dae Kana'an reu. Neu faik fo ba'i Dauk kokolak talo naa, basa sara mate dook ka ena.
58004009	Huu naa de ita bubuluk tae, Lamatuak koladu nala fai laen ena, soa-neu Ndia hatahorin nara bisa hahae aon nara, fo rasoda sama-sama ro Ndia.
58004010	Ma hatahori fo mana maso hahae aon sama-sama no Manetualain, ana hahae numa ndia ue-osan mai ena, sama leo Manetualain oo hahae numa Ndia ue-osan mai, ndaa no fai kahitun boe, neu Ana adu basa dae-bafok ia.
58004011	De maote tebe-tebe fo ei bisa maso hahae aom fo masoda sama-sama mia Manetualain. Boso losak ketuk ta hambu maso, nahuu ana ta nau nenene Manetualain Dede'a-kokolan, sama leo ita bei-ba'in nara raa.
58004012	Huu Manetualain Dede'a-kokolan nara ratudu eno-dala masodak tetebes. Dede'a-kokolak kara raa raena koasa fo timba-tai ita dudu'an ma hihii-nanaun lala'en nai ita dalen nara. Huu Dede'a-kokolak kara raa memak horis ma tanden nara lena heni fela mana maso neni mbaak dale neu fo tete ketu uak ma fa'a duik, fo tao natanggaa basan.
58004013	Nai basa lalai no dae-inak lala'en, ta hambu hata esa boe na, nefunik numa Manetualain mai, huu Ana bisa mete-nita basa-basan no manggaledok. Neu ko ita muste teu tasare mbalin, fo fee neseselum la'e-neu basa hata fo ita taok ena.
58004014	Ita muste to'u tahere ita nemeheheren, nahuu Manetualain Anan, Yesus dadi neu ita malangga anggama demak mate'en ena. Huu nai Manetualain matan nai nusa tetuk do inggu temak, Ana dadi neu lelete fo tulu-fali ita.
58004015	Ana bisa dadi lelete malole soa-neu ita, nahuu Ana nalela nae, ita iar, hatahori dae-bafok mana tuda no muda hiek, mete ma hambu ketuk fufudi-hohodon fo tao salak. Yesus oo hambu soba-douk sama tetar no ita boe, tehuu Ana ta tuda nita.
58004016	Huu naa de, mai fo ita tambarani teu deka-deka to Manetualain nai kadera man-parendan. Huu Ndia naa, dalen malole. De mete ma ita hule-haradoi neun, na, neu ko Ana natudu dale kasian fo tulu-fali ita ndaa no fain.
58005001	Hatahori fo ara so'uk kana dadi neu malangga anggama demak mate'en ena, ndia uen muste tulu-fali hatahorir fo koladu sira netututin no Manetualain. Ana muste simbo nala sira fefeen ma banda tunu-hotuk, fo loo lima sara reu Manetualain. Ana oo muste fee tunu-hotuk banda fo Manetualain koka heni hatahorir sala-singgon nara boe.
58005002	Mete ma hambu hatahori ketuk ta ralela eno-dala ndoos, do, hatahorir fo sio la'o numa dalak naa mai ena, na, malangga anggama naa ta nakasususak kasa. Dalen malole no sara, nahuu ndia oo hatahori dae-bafok mana tuda no muda hiek, leo sira boe.
58005003	Huu ndia oo hatahori dae-bafok fo tuda sama leo sira boe, de malangga anggama naa oo muste fee tunu-hotuk banda fo Manetualain koka heni ndia sala heli-helin, sama leo ana tao soa-neu hatahori laen nara boe.
58005004	Hatahori ta bole so'uk aon fo dadi neu malangga anggama demak mate'en. Huu kada Manetualain mesa kana ndia naena haak fo here hatahori leo naak, sama leo lele uluk, neu Ana so'u Musa ka'an, Harun.
58005005	Leo naak oo no Karistus boe. Ana ta so'uk aon fo dadi neu malangga anggama demak mate'en. Huu fai bakahulun, Manetualain ndia so'uk kana nae, “O ia, Au Anang, Faik ia, Au so'uk O fo to'u parenda.”
58005006	Nai baba'ek laen nai Manetualain Susura Malalaon, Ana oo kokolak boe nae, “O dadi muu malangga anggama fo mata-aok esa mua Malkisedek lele uluk naa, tehuu O dadi muu malangga anggama losa doon naa neu.”
58005007	Neu Yesus fai masodan nai dae-bafok ia sangga basan ena, Ana so'uk hule-haradoi ta mana ketuk ma bu'i nakarereu noke tulun fo Manetualain feen bebe'i-barakaik. Ana bubuluk nae, Manetualain koasan bisa tao nasoi-nasoda Ndia. De Manetualain namanene Yesus, nahuu Ana tungga tebe-tebe Manetualain hihii-nanaun.
58005008	Yesus naa, Manetualain Anan. Leo mae talo naa oo, tehuu Ana muste hambu doidosok boe fo Ana nanori nakandoo tungga Manetualain hihii-nanaun.
58005009	Boe ma memak Ana tao tungga tebe-tebe basa Manetualain hihii-nanaun lala'en. Huu naa de, hatematak ia Ana dadi neu Ai Huu Masoi-masodak ena soa-neu basa hatahori fo mana ramahere neun, fo ara bisa rasoda rakandoo ro Manetualain.
58005010	Manetualain so'uk nala Yesus dadi neu malangga anggama, fo mata-aok esa no malangga anggama Malkisedek ndia lele uluk naa.
58005011	Bei hambu dede'ak no'uk ka, fo au sangga kokolak la'e-neu Karistus no Malkisedek, tehuu au hambu kai-baak fo tui no manggaledon dede'ak kara raa, nahuu ei bei sama leo kana kadi'i ana nggoa bebek fo bei ta nalela no neulauk.
58005012	Naa te eir ia mamahere dook ka ena. Tungga ndoon naa, ei muste dadi miu meser ena fo bisa manori hatahori laen. Tehuu nai memeten, ei bei sama leo kana mbimbila anak bei ta bisa na'a, bei fo bisa ninu kada susu. Ei bei parluu hatahori fo ranori ei, hata-hata mana dadi neu oka-huun numa Manetualain Susura Malalaon mai la'e-neu sale dale do tuke teik, hambu sarani, neketu-neladi nai dae-bafok fai mate'en ma laen bali.
58005013	Au bisa akasasamak ei mia kakana mbimbila anak talo naa, nahuu ei bei ta malela tebe-tebe nenorik mana dadi oka-huuk la'e-neu Karistus fo bisa leo-la'o no ndoos.
58005014	Tehuu mete ma kakana mbimbila anak naa, namo'o mamais ena, na, ana ta ninu susu bali, tehuu ana na'a nana'a matea. Naa, sama leo hatahori mana nanori, losa ana nalela tebe-tebe Lamatuak nenorin ena, mita fo ana bubuluk bee ndia malole, ma bee ndia manggarauk kara.
58006001	Dadi ei muste manori nenori malelak lenak bali, nahuu ei manori mala nenorik oka-huun nara la'e-neu Karistus dook ka ena. Huu naa de hatematak ia, hae manori la'i-la'ik ka nenorik oka-huun la'e-neu hatahori muste la'o ela sira sala-singgon nara; nenorik la'e-neu hatahorir ramahere neu Manetualain;
58006002	nenorik la'e-neu sarani; nenorik la'e-neu ndae limak fo simbok Manetualain Dula-dale Malalaon; nenorik la'e-neu Manetualain neu ko tao nasoda falik hatahori mates; ma nenorik la'e-neu hatahorir neu ko rasare mbali Manetualain fo simbok neketu-neladin nae, see ndia bole nasoda nakandoo no Ndia, ma see ndia taa.
58006003	Mete ma Manetualain fee luas, na, mai ita hene kalas manai lain leo. Huu au nau fee nenorik la'e-neu hata fo lenak bali.
58006004	Naa te hambu hatahori ketuk fo ralela Karistus nenorin ena, ma rameda Manetualain baba'e-babatin ena, losa Ana fee Ndia Dula-dale Malalaon neu sara. Ara bubuluk Manetualain Dede'a-kokolan ena, ma ara rameda Ndia koasan ena. Koasa naa, neu ko Ana paken, mete ma dae-bafok fai mate'en losa ena. Leo mae talo naa oo, tehuu ara nggari heni sira nemeheheren ena, ma rasadea la'o ela Karistus ena boe. Huu naa de, ta bisa dadi ara hambu dalak fo bisa fali roke ambon, boe ma leo-la'o malole ro Manetualain bali. Mete ma hatahorir ta nau sale dalen do tuke tein nara talo naa, na, sama leo sira mesa kasa paku rakanisa seluk Manetualain Anan neu ai ngganggek lain, basa de ara rakamamae-rakatitiik kana nai hatahori no'uk kara matan.
58006007	Hatahori matak leo naak, sama leo dae fee buna-boak ta neulauk. Naa te mete ma udan mai ena, na, dae neulauk bisa fee buna-boak ma neni nanalak soa-neu hatahori mana ue daek. Boe ma Manetualain nakonda baba'e-babatik fo tao nala dae naa, buna-boan boe namano'u.
58006008	Tehuu hatahori mana masadea Karistus naa, sama leo dae mana fee kada dila-nggauk. Ma dila-nggauk kara raa, ta reni nanalak hata esa boe na. Ta dook ka boe ma Manetualain mai fo fee hukun neu dae naa. Basa de Ana hotu heni buna-boak fo ta mana neni nanalak hata esa boe na.
58006009	Toranoo susue nggara ein! Leo mae au kokolak barakaik ka faa talo naa, tehuu au oo bubuluk boe ae, ei ta masadea Karistus. Huu ei mamahere neun ena, ma ei leo-la'om oo hambu buna-boan neulauk boe.
58006010	De masaneneda te Manetualain dalen ndoos. Ma Ana ta lilii ei mbuse titim. Ei maue-osa mahere ena fo tulu-fali Ndia hatahorin nara, ma sue-lai sara. Numa fai bakahulun mai, memak ei makalala'ok Ndia ue-osan ena. Ma ei bei tao talo naa.
58006011	Tehuu hatematak ia, au nau ei maue-osa mahere lenak bali fo tao tungga makandoo talo naa, losa basan. No dalak naa, neu ko ei simbo mala basa hata fo neulauk, fo ei mamahenan numa Manetualain mai.
58006012	Sadi ei boso dadi miu mbera-barek! Ei muste ha'i netuduk numa hatahorir mai fo mana ramahere Manetualain dook ka ena. Huu ara ramahena rakandoo neun, losa ara simbo rala hata fo Ana helu-bartaan ena.
58006013	Ha'i netuduk leo ita ba'in Abraham. Lele uluk Manetualain ndara fangga hehelu-bartaak noon pake sumba-sook. Mete ma hatahori dae-bafok so'uk sumba-sook, ana nasi'e pake Manetualain naden fo Manetualain dadi neu ndia sakasiin, nahuu Manetualain naa lena heni ndia. Mete ma hambu dede'ak, basa hatahorir bubuluk rae, hatahori naa kokolan, tebe, nahuu ana sumba-soo pake Manetualain naden ena. Naa, memak hatahori dae-bafok dalan. Tehuu neu Manetualain sumba-soo no ba'i Abraham, Ana pake Ndia nade heli-helin, nahuu ta hambu esa lena heni Ndia boe na. Ana helu-bartaa nae, “Neu ko Au fee baba'e-babatik mana hetak neu o ma o tititi-nonosim. Neu ko ara tamba ramano'u, losa ta hambu hatahori bisa reke rala sara.” Manetualain helu-bartaa basa talo naa, boe ma ba'i Abraham namahere ma namahena nakandoo neu Manetualain, leo mae dook ka, dei fo ana simbo hata fo Manetualain helu-bartaak ena.
58006017	No dalak naa, ita bubuluk ena, mete ma Manetualain tao hehelu-bartaak no Ndia hatahorin, Ana ndara fangga hehelu-bartaak naa pake sumba-sook fo dadi neu tanda nemeherek nae, hata fo Ana helu-bartaak naa, memak tetebes ma ta neni lali-lalik.
58006018	Hambu matak dua, ndia ta bisa lali-lali. Kaesan, ndia Manetualain hehelu-bartaan. Ma kaduan, ndia Ana pake sumba-sook dadi neu tanda nemeherek soa-neu hehelu-bartaak naa. Dadi mete ma Manetualain helu-bartaa nala matak esa, neu ko Ana tao natetun, nahuu Ana ta bisa kokolak pepekok. Huu naa de ita dalen hae babati no Ndia hehelu-bartaan. Ita talaik teu sangga masoi-masodak nai Ndia ena, de hatematak ia ita tahani a fo tamahena takandoo neu kada Ndia.
58006019	No dalak naa, ita dalen nara lino-lendek ena, sama leo ofak esa kalua numa rii mai ena, de see nai mamana seseek. Huu ita tamahena neu Yesus Karistus, fo mana dadi neu ita malangga anggaman demak mate'en ena. Fai bakahulun, ndaa no hatahori Yahudir fai malolen, malangga anggama demak mate'en maso nesik tema ririndik mana babata Kama Malalaok Mate'en, fo nasare mbali Manetualain numa naa.
58006020	Tehuu hatematak ia, Yesus maso nakahuluk ena fo nasosoi dalak fee ita. Huu Ndia oo malangga anggama demak mate'en fo mata-aok esa leo Malkisedek lele uluk naa boe. Tehuu Yesus ta neni babanggak lena heni malangga anggama mata-ao raak, nahuu Ana ta hahae nita nakalala'ok Ndia ue-osan.
58007001	Lele uluk, Malkisedek dadi manek kota Salem. Ana oo malangga anggama soa-neu hatahori mana makaluku-makatele neu Manetualain mana Demak Mate'en boe. Ndia naden naa sosoa-ndandaan, ndia “Manek Dale Ndoos”. Ma Manek Salem sosoa-ndandaan, “Manek Mole-damek.” Ta hambu esa boe na bubuluk Malkisedek momori-dadadin. Ta hambu esa boe na bubuluk aman, inan, ma bei-ba'in nara. Ta hambu esa boe na bubuluk ndia fai bobonggin ma mamaten. Hatahori bubuluk kada ndia naa, manek kota Salem, ma malangga anggama soa-neu Manetualain. Tehuu ndia oo sama leo Manetualain Anan boe, nahuu ndia oo malangga anggama fo mana nakalala'ok nakandoo ndia ue-osan boe. La'e esa, hambu manek hida mai ro sira soldadun nara, fo le'a rala bua-ba'ur ruma ba'i Abraham nonoon nara mai. Basa boe ma ba'i Abraham neu natati sama-sama no nonoon nara, losa ara rasenggi manek kara raa. Boe ma ba'i Abraham le'a nala falik basa bua-ba'ur raa lala'en. Neu ba'i Abraham la'ok fali neu ngga ena, boe ma Malkisedek kalua numa kota Salem mai, de neu sorun. Boe ma ana fee baba'e-babatik neu ba'i Abraham nae, “Ela leo bee na Manetualain mana Demak Mate'en fee baba'e-babatik neu o.” Basa boe ma ba'i Abraham fee Malkisedek baba'ek esa numa baba'ek salahunu mai, numa basa bua-ba'ur fo ana le'a nala falik kara raa mai. Ana fee talo naa, nahuu Malkisedek naa, malangga anggama numa Manetualain mana Demak Mate'en mai.
58007004	Dadi dudu'a matalolole la'e-neu Malkisedek ia! Ba'i Abraham feen baba'ek esa numa baba'ek salahunu mai, numa basa bua-ba'ur neulaun lenak fo ana le'a nala falik kara raa mai ena. De manggaledok ena, Malkisedek naa, hatahori mo'o-inahuuk.
58007005	Naa te faik naa, Manetualain bei ta so'uk hatahorir fo dadi reu malangga anggama. Losa ba'i Abraham usin Lewi, dei de Manetualain so'uk kana no tititi-nonosin nara fo dadi reu malangga anggama soa-neu basa ba'i Abraham tititi-nonosin lala'en. Basa boe ma Manetualain oo nakonda hohoro-lalanek boe nae, leo Lewi hatahorin nara raena haak simbo baba'ek esa numa buna-boak baba'ek salahunu mai, ruma sira toranoo leo laen nara marai Isra'el mai.
58007006	Tehuu Malkisedek naa, ta Lewi tititi-nonosin. Leo mae talo naa oo, tehuu ba'i Abraham feen baba'ek esa numa baba'ek salahunu mai boe, nahuu nai memeten, Malkisedek naa, hatahori ta hoho'ak. Faik naa, ba'i Abraham simbo hehelu-bartaak numa Manetualain mai ena, fo feen baba'e-babatik. Leo mae talo naa, tehuu Malkisedek oo kokolak boe nae, “Ela leo bee na Manetualain mana Demak Mate'en fee baba'e-babatik neu o.”
58007007	Ia oo ndia dadi bukti boe nae, Malkisedek naa, hatahori mo'o-inahuuk. Huu hatahori mana kokolak fee baba'e-babatik, mo'on lena hatahori mana simbo baba'e-babatik.
58007008	Malangga anggamar basa sara raena haak fo simbo rala baba'ek esa numa baba'ek salahunu mai. Tehuu sira kada hatahori dae-bafok biasar, de doo-doo te mate sara. Malangga anggama Malkisedek oo simbok baba'ek esa numa baba'ek salahunu mai boe. Tehuu ana nasoda nakandoo, nahuu Manetualain Susura Malalaon ta nafada nae, ana mate.
58007009	Huu ba'i Abraham ba'e fee Malkisedek bua-ba'ur raa, baba'ek esa numa baba'ek salahunu mai, na, hatahorir bisa du'a sudik kana rae, ana oo doi-sou nala ndia tititi-nonosin, bei ta neni bonggik kara boe. No dalak naa, ita bisa tae, ana bae memak usin Lewi baba'en esa numa baba'ek salahunu mai ena.
58007011	Neu Lewi tititi-nonosin nara dadi malangga anggama, Lamatuak here nala ba'i Musa ka'an, Harun fo dadi neu malangga anggama demak mate'en makasososak. Malangga anggamar uen, ndia ratudu dalak fo hatahori bisa leo-la'o no lolo-laok, ma malole no Manetualain. Leo mae ara tao tungga basa hohoro-lalanek kara oo, tehuu malangga anggama mata-aok leo Harun, ta bisa tao sara lolo-laok tebe-tebe boe. Huu naa de ara parluu malangga anggama laen, mana naena mata-aok sama leo Malkisedek.
58007012	Dadi mete ma malangga anggama mata-ao beuk nggati malangga anggama mata-ao raak, na, hohoro-lalane raak oo muste nggatin boe.
58007013	Manggaledok ena, hetu! Malangga anggama mata-ao beuk naa, ndia Yesus. Tehuu Ndia neni bonggik numa leo laen mai, ta numa leo Lewi mai. Tungga ba'i Musa hohoro-lalanen, malangga anggama mata-aok leo Harun numa kada leo Lewi mai, ta bole numa leo laen mai.
58007014	Tehuu basa hatahorir bubuluk rae, ita Lamatuan Yesus Karistus bonggin numa leo Yahuda mai. Tungga ba'i Musa hohoro-lalanen, ta hambu malangga anggama numa leo naa mai.
58007015	Tehuu Manetualain ta pake hohoro-lalane raak naa bali, nahuu hatematak ia hambu Yesus ena fo dadi malangga anggama mata-ao beuk, sama leo Malkisedek.
58007016	Tungga ba'i Musa hohoro-lalanen, na, malangga anggama mata-ao raak kara, muste numa Lewi leon mai. Tehuu Yesus ta numa leo naa mai. Leo mae talo naa oo, tehuu Manetualain so'uk nalan fo dadi neu malangga anggama mata-ao beuk boe, nahuu Ana naena koasa fo nasoda nakandoo, ma ta hambu esa boe na bisa nakalulutu sana.
58007017	Manetualain Susuran surak nae, “O dadi muu malangga anggama mata-aok esa mua Malkisedek ndia lele uluk naa, tehuu O dadi malangga anggama losa doon naa neu.”
58007018	Sosoa-ndandaan nae, hohoro-lalane raak ta naena koasa fo tulu-fali hatahorir. Huu naa de Manetualain le'a falik hohoro-lalane raak naa ena, fo fai uluk Ana feen neu ba'i Musa ena.
58007019	Leo mae hatahori leo-la'o ma tao tungga hohoro-lalane raak kara raa, tehuu ara bei raena sala-singgok. Huu naa de hatematak ia, Manetualain nasosoi dalak fo lolen lenak ena, mita fo ita bisa leo-la'o no mole-damek to Ndia.
58007020	Fai bakahulun, neu Manetualain so'u Lewi tititi-nonosin nara fo dadi malangga anggama, Ana ta helu-bartaa, ma ta so'uk sumba-sook hata esa boe na no sara. Tehuu neu Manetualain so'uk Yesus dadi malangga anggama, Ana helu-bartaa nae, “Au ia, Lamatuak fo naena haak parenda basa-basan! Au sumba-soo, Au ta lali-lali hata fo Au helu-bartaak ena. Au so'uk O dadi malangga anggama, fo O makalala'ok O uem makandoo.”
58007022	No Manetualain helu-bartaa talo naa, Ana pake Yesus fo dadi neu tanda nemeheherek fee ita nae, Ana nau ndara fangga hehelu-bartaak lolen lenak bali no ita.
58007023	Fai bakahulun malangga anggama mata-ao raak muste nggati rakandoo, huu ara mate. Huu naa de muste hambu malangga anggama no'uk ka.
58007024	Tehuu Yesus naa, malangga anggama mata-ao beuk esa fo mana masoda nakandoo, ma Ana oo nakalala'ok uen nakandoo boe. De ta parluu hambu hatahori nggati Ndia.
58007025	Huu naa de Yesus bisa tao nasoi-nasoda basa hatahorir mana nau reni Manetualain reu nesik Ndia. Ana bisa tao talo naa losa doon naa neu. Ma ana dadi neu sira hatahori uma dalen fo mana soa noke-hule neu Manetualain fo tulu-fali sara.
58007026	Yesus naa, malangga anggama demak mate'en fo mana nandaa besa-besa no ita. Huu Ndia naa, Hatahori Malalaok fo ta naena salak hata esa boe na. Ana ta sama no hatahori dae-bafok biasa, fo kada mana tao sala-singgok. Manetualain nakadedemak kana ena, nai nusa tetuk do inggu temak neu mamana hada-horomatak mate'en.
58007027	Huu naa de Yesus neulaun lenak numa basa malangga anggama mata-ao raak kara mai. Fai bakahulun ara muste tunu-hotu banda tungga faik, fo Manetualain koka heni sira mesa kasa sala-singgon nara. Basa naa, dei fo ara tao tunu-hotuk fee hatahorir. Tehuu Yesus ta parluu tao la'i-la'ik kana talo naa, nahuu Ana loo lima Ndia ao heli-helin la'e esak ka ena fo dadi tunu-hotuk. Naa, dai ena fo Manetualain koka heni basa hatahorir sala-singgon nara.
58007028	Tungga ba'i Musa hohoro-lalanen, ara so'uk hatahori dae-bafok biasa dadi reu malangga anggama. Tehuu ara bei raena sala-singgok. Huu naa de Manetualain ndara fangga hehelu-bartaa beuk nae, Ana nau so'uk Ndia Anan fo dadi neu malangga anggama demak mate'en. Huu Anan ia, tungga nakandoo Ndia hihii-nanaun.
58008001	De au kokolang nenenin lenak talo ia: hatematak ia ita taena malangga anggama demak mate'en ena fo ta neni babanggak lena heni bakahuluk kara raa. Hatahori naa, ndia Yesus. Ana nanggatuuk to'u parenda nai nusa tetuk do inggu temak, nai Manetualain mana Demak Mate'en boboa konan.
58008002	Ma Ana nakalala'ok Ndia uen nai mamana hule-haradoi huuk ta neni babanggak. Mamanak naa, Manetualain mesa kana ndia adun, ta hatahori dae-bafok ndia taon.
58008003	Malangga anggama demak mate'en nasi'e neni fefeek ma tunu-hotuk soa-neu Manetualain. Huu naa de Yesus oo muste neni tunu-hotuk boe.
58008004	Tehuu Yesus ta nakalala'ok Ndia uen nai dae-inak. Huu nai dae-inak, hambu malangga anggama mana neni fefeek ma tunu-hotuk soa-neu Manetualain ena, tungga ba'i Musa hohoro-lalanen.
58008005	Ara rakalala'ok sira uen numa Laak Huhule-haradoik, rupan sama leo mamana huhule-haradoi huuk manai nusa tetuk do inggu temak. Neu ba'i Musa nae tao Laak naa, Manetualain fee nesenedak neun nae, “Masaneda matalolole! O muste tao tebe-tebe tungga mata-aok sama leo mamana huhule-haradoi huuk fo neu faik Au atudun neu o numa letek naa lain ena!”
58008006	Tehuu Yesus uen ta neni babanggak lena heni malangga anggama raak kara. Huu hatematak ia, Manetualain ndara fangga hehelu-bartaak lolen lenak ena. Hehelu-bartaak fo lolen lenak naa, ndia Ana pake Yesus dadi lelete fo hatahori dae-bafok bisa mole-dame ro Manetualain.
58008007	Lele uluk Ana ndara fangga hehelu-bartaak no ba'i Musa, neu Ana nakonda hohoro-lalanek kara raa. Leo mae talo naa oo, tehuu hatahori dae-bafok ta bisa leo-la'o lolo-laok tebe-tebe tungga hohoro-lalanek kara raa boe. Huu naa de ara ta bisa malole ro Manetualain. De hatematak ia parluu hambu hehelu-bartaak fo lolen lenak bali.
58008008	Fai bakahulun Manetualain ka'i-ore Ndia hatahorin nara, nahuu ara lena-langga la'i-la'ik ka neu Ndia hohoro-lalane raan. Neu Ana ta nakataka nala ena bali, boe ma namanasa, de Ana nafada nae, “Nenene matalolole, Au ia, Lamatuak, fo naena haak parenda basa-basan! Neu ko Au ndara fangga hehelu-bartaa beuk ua hatahori nusa Isra'el, ma leo Yahuda.
58008009	Neu ko hehelu-bartaak fo Au ae ndara fangga ua sara raa, ta sama no hehelu-bartaa raak fo fai bakahulun Au ndara fangga ua sira bei-ba'in nara ena. Fai bakahulun Au to'u liman nara, fo nuni sara kalua numa dae Masir mai. Tehuu ara ta tao tungga hata fo ara helu-bartaa basak ro Au ena. Huu naa de Au ta nau tao matak neu sara ena bali.
58008010	Hehelu-bartaak fo Au ae ndara fangga ua hatahori nusa Isra'el naa, isin talo ia: Neu ko Au tao Au hohoro-lalaneng neu sira dudu'an dale. Neu ko Au surak Au parendang neu sira dalen dale. Boe ma Au dadi uu sira Lamatuan ma ara dadi reu Au hatahoring.
58008011	Neu ko ara ta parluu ranori sira nonoon nara bali, ma sira toranoon nara rae, ‘Ei muste malela Lamatuak!’ Huu basa sara ralela Au no malole, mulai numa kadi'i anan seli losa mo'ok mate'en mai.
58008012	No Au ae atudu Au dale kasian neu sara, huu naa de Au lilii heni basa sira sala-singgon lala'en.”
58008013	Neu Manetualain kokolak nae, Ana nau ndara fangga hehelu-bartaa beuk no sara, sosoa-ndandaan nae, hehelu-bartaa raak, ta neni pakek ena. Ta dook ka bali te mopo henin ena.
58009001	Hatematak ia, au ae fee nesenedak talo ia: neu Manetualain ndara fangga hehelu-bartaa makasososak no ita bei-ba'in nara, Ana oo nakonda hohoro-lalanek boe, fo ara rambaririik mamana huhule-haradoik fo ara bisa rakaluku-rakatele neun, tungga hohoro-lalanek naa hihiin.
58009002	Nai mamana huhule-haradoik naa, hambu bebelan ma laa mo'ok esa. Nai laak naa kama mukan, hambu mamana netetende lambu, ma mei esa fo malangga anggamar paken, ndae roti fee Manetualain. Kama muka naa, ara seseik kana rae, Manetualain Kama Malalaon.
58009003	Boe ma hambu tema ririndi mo'ok esa neni londak babata kama laen esa fo ara seseik kana rae, Manetualain Kama Malalaon Mate'en.
58009004	Nai tema ririndik naa matan, hambu mei lilo mbilas esa fo hotu rani kaboo menik fee Manetualain. Ma nai Kama Malalaok Mate'en hambu peti neni balu lilo mbilas esa fo ara seseik kana rae, Peti Hehelu-bartaak. Nai peti naa dale, ara mbeda bua-ba'u lele uluk fo fee nesenedak neu hatahorir la'e-neu Manetualain hehelu-bartaan fo Ana ndara fanggak no sara ena. Nai naa, hambu tofles lilo mbilas esa, neni isik no roti manna. Roti naa, ndia roti lele uluk fo Manetualain nakondan numa lalai mai, fee ita bei-ba'in nara, neu ara ndoe-la'a numa mamana nees. Nai peti naa oo, hambu ba'i Harun tete'e ai kamatuun boe, fo bakahulun nasamusa nita. Ma hambu batu bebelak fo fai uluk Manetualain paken, doki Ndia hohoro-lalanen fo Ana feen neu ba'i Musa.
58009005	Nai peti naa tatanan, hambu patong dua ratudu Manetualain ta neni babanggan. Patong raa, mata-aon sama leo Manetualain ata kalidan numa nusa tetuk do inggu temak mai, rambariik ro lidan nara nekembelak kara fo tatana rala peti naa, nahuu mamanak naa natudu Manetualain dale kasian neu hatahori dae-bafok. Tehuu hatematak ia, au faing ta dai fo kokolak no lutu-lelon la'e-neu bua-ba'ur raa.
58009006	Sira mbembeda-ngganggaon neu bua-ba'ur marai Manetualain Laa Huhule-haradoin naa, memak talo naa. Boe ma malangga anggamar maso-kalua tungga faik reni kama muka naa reu, fo rakalala'ok sira uen nai naa.
58009007	Tehuu kada malangga anggama Yahudir malangga ina-huun mesa kana ndia bole maso neni Manetualain Kama Malalaon Mate'en naa neu. Ma ana ta bole maso fai lelik, huu ana bole maso kada la'e esa ka nai teuk esa dalen. Mete ma ana maso, ana muste neni banda tunu-hotuk daan, fo bibirun neu Peti Hehelu-bartaak naa tatanan. Daak naa sosoan, mita fo Manetualain koka heni malangga anggama naa no basa hatahorir sala-singgon lala'en, leo mae hata fo ara taok naa oo, ara ta bubuluk sala do taa boe.
58009008	Manetualain pake Ndia Dula-dale Malalaon ena fo fee ita bubuluk tae, mete ma tema ririndik naa, bei babata dalak maso neni Kama Malalaok Mate'en neu, naa sosoa-ndandaan nae, hatahori dae-bafok bei ta bisa maso neni Manetualain matan neu, losa faik bee fo hohoro-lalane raak kara bei neni pakek.
58009009	Huu basa naar dadi neu netuduk fo Manetualain Dula-dalen paken, fo nanori ita bei mana masodak hatematak ia. Fai bakahulun ita bei-ba'in nara reni sira fefeen ma banda tunu-hotuk reu malangga anggama fo Manetualain koka heni sira sala-singgon nara. Tehuu leo mae ara reni tunu-hotuk no'un seli oo tunu-hotuk kara raa, ta bisa tao rala dalen nara dadi lolo-laok, ma ta bisa ramopo sira nemeda salan rai dalen nara boe.
58009010	Dadi hata fo ara taok naa, tungga kada anggama hohoro-lalanen. Hambu hohoro-lalanek parenda nae, ara ta bisa ra'a ia, ma ta bisa rinu naa. Hambu hohoro-lalanek laen nae, ara muste safe aon nara ma bua-ba'un nara tungga hohoro-lalanek hihiin. Naa te basa hohoro-lalanek kara raa, tao ralao kada hatahorir dean, tehuu ta tao ralao dalen nara. Leo mae talo naa oo, tehuu hohoro-lalanek kara raa muste la'ok rakandoo boe, losa Manetualain nggatin no hohoro-lalane beuk.
58009011	Tehuu hatematak ia, Hatahori fo Manetualain helu-bartaa memak kana numa lele uluk mai naa nai ia ena. Hatahori naa, ndia Karistus. Ana mai ena fo dadi neu ita malangga anggama demak mate'en, ma Ana tao dede'a malole fee ita ena. Ana nakalala'ok uen, sama leo malangga anggama mata-ao raak, tehuu Ana naue-osa nai mamana huhule-haradoi huuk ta neni babanggak. Ndia mamana huhule-haradoin naa, ta nai dae-inak, huu hatahori dae-bafok ta ndia tao mamanak naa.
58009012	Karistus maso neni Kama Malalaok Mate'en naa neu, fo nasare Manetualain sama leo malangga anggama demak mate'en mata-ao raak kara taok, teuk esa la'e esa. Ma neu Ana maso, Ana oo neni daak boe fo fee Manetualain. Tehuu ta sama. Huu Karistus ta neni banda tunu-hotuk daan. Ana nenik naa, ndia Ndia daa heli-helin, nahuu Ana mate ena fo dadi tunu-hotuk soa-neu ita. Tehuu Karistus neni daan dale neu la'e esak ka, fo nakambo'ik ita numa ita sala-singgon mai, losa doon naa neu.
58009013	Dadi Karistus daan naa, memak ta neni babanggak lena heni banda daan. Huu tungga ba'i Musa hohoro-lalanen, hatahori mana tao salak kara, manggenggeok ma ta randaa maso fo rakaluku-rakatele neu Manetualain. Muste reni malangga anggama reu fo tao tunu-hotuk, mita fo tunu-hotuk naa daan tao nambalao falik kasa. Tunu-hotuk no'uk ka roke bibi hiek daan ma sapi daan. Hambu hohoro-lalanek esa boe nae, mete ma hatahori koi la'e hatahori mates, ana dadi manggenggeok nai Manetualain matan ena. Mete ma hatahori naa nau nambalao fali, malangga anggama muste huru nala afu lenak numa sapi tenak neni hotu basak mai. Basa boe ma ana neni afu naa, fo sombun neu hatahori manggenggeok naa, mita fo nambalao fali.
58009014	Dadi mete ma banda daan bisa tao nalao hatahori ao-ina dean fo manggenggeok, lena-lenak bali no Karistus daan! Huu Karistus daan naa, nakambo'ik ita numa sala-singgok kara mai ena, ma Ana oo tao nalao ita dalen dale boe. Ita sala-singgon tao nala ita lenggo fe'e numa Manetualain mai. Neu Karistus mamaten talo naa, Manetualain Dula-dale mana masodak seku neu, tulu-falin fo Ana loo lima aon neu Manetualain, sama leo banda tunu-hotuk matetuk, ta naena mbi'e-to'ik faa boe na. Dadi hatematak ia, ita bisa takaluku-takatele no tetebes ena neu Manetualain mana masodak seku neu.
58009015	No Karistus daan ta neni babanggak naa, huu naa de Manetualain paken dadi lelete neu hehelu-bartaa beuk soa-neu basa hatahorir fo Manetualain noke nala sara ena, fo dadi Ndia hatahorin. Neu Karistus mate fo tao nasoi-nasoda hatahori, Ana oo tefa-soi ita bei-ba'in nara numa sala-singgok fo ara taok ndia lele uluk mai boe, neu Manetualain ndara fangga hehelu-bartaa raak no sara. Huu naa de ara oo bisa rasoda rakandoo ro Manetualain boe.
58009016	Au ha'i netuduk, hatahori simbo pusaka, sama leo amak esa, tao susura pusaka fo mate'en fee pusaka neu ndia anan. Tehuu kanak naa dei fo bisa to'u nala pusaka naa, mete ma aman maten ena.
58009017	Mete ma amak naa bei masodak, anan bei ta bisa simbo pusaka, fo aman helu-bartaa memak kana ena nai susura pusaka naa.
58009018	Leo naak oo soa-neu Manetualain hehelu-bartaa raan boe fo Ana ndara fangga no ita bei-ba'in. Mete ma hambu esa mate nakahuluk, dei fo ara bisa simbo hata fo Manetualain helu-bartaak naa. Huu naa de sira tunu-hotun pake banda daan fo dadi bukti nae, hambu mana matek ena.
58009019	Fai maneuk kara, ba'i Musa nakabubua nala ita bei-ba'in nara, de nafada basa parenda marai hohoro-lalanek fo Manetualain nakondak naa ena. Basa boe ma ba'i Musa hala sapi ma bibi hiek fo ha'i nala daan, de babalik kasa no oe. Ana oo pake tali mbilas fo futu ai doo lutuk ndanan boe. De ana boron neni daak naa dale neu, boe ma bibiru neu Manetualain Susuran, ma neu basa rau-inggur lala'en.
58009020	Neu ba'i Musa bibiru daak naa, ana oo kokolak boe nae, “Daak ia, dadi tanda nae, Manetualain ndara fangga hehelu-bartaak no ei. Mete ma ei tao tungga basa Ndia parendan lala'en, neu ko Ana oo fee basa hata fo Ana helu-bartaak ena boe.”
58009021	Ba'i Musa oo bibiru daak naa neu Laa Huhule-haradoik, ma basa bua-ba'ur marai naar fo ara pake rakaluku-rakatele neu Manetualain boe.
58009022	Huu tungga Manetualain hohoro-lalanen, numa basa bua-ba'u manggenggeok kara mai no'un nara muste tao nelao sara pake daak. Huu naa de mete ma hatahori dae-bafok nau dadi lolo-laok numa sira sala-singgon mai, na, muste hambu tunu-hotuk daan.
58009023	Hata fo au tuik la'e-neu ita bei-ba'in nara, ma sira Laa Huhule-haradoin naa, basa naar kada dadi neu netuduk, mita fo ita bisa talela Manetualain mamana huhule-haradoi huun ta neni babanggak nai nusa tetuk do inggu temak. Mete ma malangga anggama mata-ao raak nae maso neni Laak neu fo hule-haradoi neu Manetualain, ara muste tao ralao basa-basan dei, pake banda tunu-hotuk daan. Manetualain mamana huhule-haradoin manai nusa tetuk do inggu temak oo muste malalaok boe. Tehuu muste pake tunu-hotuk daan ta neni babanggak fo lena heni banda daan.
58009024	Kama Malalaok Mate'en fo Karistus masok naa, ta kama manai Laa Huhule-haradoik fo hatahori dae-bafok taok. Huu Laak manai dae-inak naa, kada dadi neu netuduk numa huun mai. Tehuu Karistus maso memak nai nusa tetuk do inggu temak dadi lelete fo tulu-fali ita nai Manetualain matan.
58009025	Fai bakahulun malangga anggama demak mate'en muste maso la'i-la'ik kana teuk esa la'e esa neni Kama Malalaok Mate'en naa neu, ma neni banda daan fee Manetualain. Tehuu Karistus ta leo naak. Ana parluu maso kada la'e esak ka, ma neni Ndia daa heli-helin.
58009026	Huu mete ma Ana muste maso tungga teuk, sama leo malangga anggama mata-ao raak naa, sosoa-ndandaan nae, Ana muste mate la'i-la'ik kana, mulai numa dae-bafok makasososan mai losa hatematak ia, mita fo Ana koka heni hatahori esa-esak sala-singgon. Tehuu Ana ta tao talo naa. Huu ndaa no faik Karistus mate, Ana dadi tunu-hotuk la'e kada esak ka fo si'u-sapu heni basa sala-singgok lala'en fo hatahorir taok.
58009027	Manggaledok ena, hatahori dae-bafok mate la'e esak ka. Tehuu basa naa, ana muste neu nasare nai Manetualain matan fo Manetualain parisan.
58009028	Leo naak oo Karistus boe. Ana mate ma loo lima aon fo dadi neu tunu-hotuk la'e esak ka. Ma neu ko Ana oo fali mai boe. Tehuu Ana ta koladu hatahorir sala-singgon bali, nahuu Ana tao natetu ues naa ena. Tehuu hata fo Ana nae koladuk naa, ndia Ana nau tao nasoi-nasoda basa hatahorir fo mana ramahena neun.
58010001	Hohoro-lalanek kara fo Manetualain feen neu ita bei-ba'in nara raa, bei kuran manggaledok. Huu, naa kada lalaok numa dede'a malole mai, fo Manetualain nae feen neu ita. De leo mae hatahorir tungga hohoro-lalanek kara raa, ma reni banda tunu-hotuk taa-taa oo, naa ta bisa tao nalao tebe-tebe sira sala-singgon nara boe.
58010002	Mete ma hohoro-lalanek kara raa bisa tao ramopo tebe-tebe sira sala-singgon, na, ara ta reni banda tunu-hotuk bali, naa te ara bei rameda salak nai sira dalen nara.
58010003	Huu naa de tungga teuk bei reni banda tunu-hotuk la'i-la'ik kana fee nesenedak neu Manetualain fo koka heni sira sala-singgon nara,
58010004	nahuu ta bisa dadi banda daan naena koasa fo si'u-sapu heni tebe-tebe hatahorir sala-singgon nara.
58010005	Huu naa de Karistus kokolak talo ia, neu Ana neni dae-bafok ia mai: “Manetualain! Manetualain ta namahoko no banda tunu-hotuk ma fefeek laen fo ara renik. Ara hala risa bandar no'un seli, fo dadi neu tunu-hotuk. Boe ma ara hotu bandar no'un seli, fo roke ambon. Leo mae talo naa oo, tehuu Manetualain dalen ta namahoko boe. Huu naa de Manetualain nadenu Au uni dae-bafok ia mai, fo dadi hatahori dae-bafok sama leo sira.”
58010007	Boe ma Karistus oo kokolak boe nae, “Manetualain! Au nai ia ena! Au mai fo tao tungga Manetualain hihii-nanaun, sama leo Manetualain mana to'u dede'an surak memak la'e-neu Au.”
58010008	Dadi Karistus kokolan makasososan naa, ndia: “Manetualain ta namahoko no banda tunu-hotuk ma fefeek laen fo ara renik. Ara hala risa bandar no'un seli, fo dadi tunu-hotuk. Boe ma ara hotu bandar, fo roke ambon. Leo mae talo naa oo, tehuu Manetualain dalen ta namahoko boe.” Dadi leo mae ara tao tungga ba'i Musa hohoro-lalanen nara no tetuk ena, tehuu Manetualain dalen ta namahoko.
58010009	Neu Karistus kokolak nae, “Au mai fo tao tungga Manetualain hihii-nanaun.” Ndia sosoa-ndandaan nae, Karistus mai fo koka heni dala raak, basa de nggatin no dala beuk.
58010010	Huu Manetualain hihii-nanaun, de Yesus Karistus dadi neu tunu-hotuk fo mate la'e esak ka soa-neu ita hatahori dae-bafok. No dalak naa, Ana tao nala ita dadi teu hatahori lolo-laok losa doon naa neu.
58010011	Tungga faik, malangga anggama mata-ao raak kara raa rakalala'ok sira uen, ma hala risa banda tunu-hotuk kara. Naa te tunu-hotuk kara raa, ta hambu rita koasa fo si'u-sapu heni tebe-tebe hatahori sala-singgon.
58010012	Tehuu ita Malangga Anggama Demak Mate'en, ndia Karistus, Ana loo lima aon fo mate dadi neu tunu-hotuk soa-neu ita. Ma Ana dadi neu tunu-hotuk la'e kada esak ka, Ana nasosoi dalak ena fo bisa si'u-sapu heni basa hatahori dae-bafok sala-singgon nara lala'en. Basa naa, dei de Ana nanggatuuk neu Manetualain boboa konan nai mamana hada-horomatak mate'en.
58010013	Nai naa, Ana nahani losa Manetualain tao nala musun nara holu ei neun.
58010014	Ndia tunu-hotun fo la'e esak ka naa, tao naketu nakandoo sala-singgok koasan soa-neu hatahorir fo Karistus tao nalalao nakandoo sara.
58010015	Manetualain Dula-dale Malalaon oo nafada dede'ak sama leo naak soa-neu ita boe. Ana kokolak nita nae,
58010016	“Ei Lamatuam nafada nae talo ia: Au ndara fangga hehelu-bartaa beuk ua Au hatahoring nggara, Au tao Au hohoro-lalaneng neu dudu'an nara, ma Au surak Au parendang nai dalen nara dale.”
58010017	Boe ma Ana nafada seluk nae, “Neu ko Au ta asaneda sira sala-singgon nara bali. Ma Au lilii heni sira tatao-nono'in nara, neu ara lena-langga Au hohoro-lalaneng nggara.”
58010018	Ndia sosoa-ndandaan nae, mete ma Manetualain koka heni basa hatahorir sala-singgon nara ena, na, hatahorir hae reni tunu-hotuk bali, fo tao rakasufu Manetualain dalen.
58010019	Dadi talo ia toranoo nggara ein! Yesus daan titi henin ena, fo tao nakasufu Manetualain dalen. Huu naa de hatematak ia, ita hae tamata'u bali teu tasare mbalin nai Ndia Mamana Malalaon Mate'en nai nusa tetuk do inggu temak.
58010020	Masaneda neu Mamana Malalaok Mate'en raak naa! Numa naa, hambu tema ririndi loak mana babata fo hatahorir ta bole maso reu rasare matak ro Manetualain. Tehuu no Karistus mamaten naa, Ana nasosoi dala beuk, fo hatahorir bisa kokolak rasasare aok ro Manetualain.
58010021	Lena-lenak bali, Yesus oo dadi malangga anggama ta neni babanggak fo naono-lalau ma koladu Manetualain uma isin nara boe.
58010022	Huu, naa dadi neu ita haak, na, mai fo ita teu kokolak tasasare aok to Manetualain. Tehuu ita muste tamahere tebe-tebe neu Ndia no dale ndoos. Huu Yesus mamaten tao nalao ita dalen, losa ita ta dudu'a hata fo manggarauk kara ena bali. Ma ita oo muste leo-la'o no lolo-laok boe, sama leo malangga anggama mata-ao raak kara muste radiu oe, dei fo maso reu raono-lalau Manetualain.
58010023	Mai fo ita oo to'u tahere basa hata fo ita manaku la'e-neu Manetualain boe. Ma ita oo muste tamahena neu Ndia boe, ma hae dudu'a neu-mai, huu Ana tao natetu Ndia hehelu-bartaan.
58010024	Ma mai ita sangga dalak fo fufudi-kokoe ita toranoo kamaheren nara, mita fo ita basa ngga tatudu susue-lalaik no'un seli ma taue-osa neulauk mata-matak kara.
58010025	Huu Au amanene ena, hambu hatahori ketuk ta nau rakabua ro toranoo kamaheren nara bali. Tehuu boso talo naa! Ei muste makabubua fo esa natetea esa dalen. Lena-lenak bali, nahuu Lamatuak fai mamain deka-deka ena. Fee nesenedak neu sara talo naa!
58010026	Toranoo susue nggara ein! Ita bubuluk no lutu-lelon la'e-neu Yesus Karistus eno-dala ndoon ena. Tehuu mete ma ita tasadea la'o ela Yesus, ma leo-la'o tao salak takandoo, na, sosoa-ndandaan nae, ta hambu tunu-hotuk laen bali fo bisa koka heni ita sala-singgon nara.
58010027	Ita kada tahani no nemeta'uk, nahuu Manetualain mai fee huku-dokik neu ita. Huu a'i mana mbilak ta kala matek ta hoho'ak naa, nahani a ena fo nae nakalulutu basa hatahorir mana laban neu Ndia.
58010028	Fai bakahulun mete ma hambu hatahori esa timba heni ba'i Musa hohoro-lalanen, ma hambu hatahori dua do telu sakasii talo naa, na, hatahori mana tao salak naa, muste hambu hukun mates, ma ta hambu ambon bali.
58010029	Tehuu hatematak ia, mete ma hambu hatahori nakadadaek Manetualain Anan, naa sama leo ana mete nakadadaek Yesus daan, fo Ana mbo'a henin ena fo tao nalalao hatahori naa. Ma hatahori naa, ta tao matak Manetualain hehelu-bartaan fo Ana ndara fangga noon pake daak naa. Hatahori naa oo tao namanasa Manetualain Dula-dalen boe, fo mana natudu dale susuen neun ena. Doo-doo sudik kana dei! Huu hatahori matak leo iak ia, neu ko ana lemba-nasaa nala huku-dokik beran lena bali numa hatahori mana timba heni ba'i Musa hohoro-lalanen nara mai.
58010030	Manetualain kokolak nita nae, “Au aena haak fo bala hatahorir manggaraun. Ma neu ko Au tao talo naa.” Ma neni surak bali nae, “Manetualain naa, Mana Maketu-maladi Dede'ak. Neu ko Ana fee hukun neu Ndia hatahorin nara.”
58010031	Masanedak te Manetualain mana masodak seku neu! Neu ko hatahorir aon mumuru, mete ma Manetualain humu nala sara ena!
58010032	Ei muste masaneda, neu ei bei fo mulai bubuluk la'e-neu Karistus, basa dei de ei dudu'am mara dadi manggaledo. Huu faik naa, leo mae ei hambu doidosok ma susa-sonak no'un seli, tehuu ei makatataka ma mamahere makandoo neu Karistus.
58010033	Hambu hatahorir rakadadaek ma rakamamaek ei nai hatahori no'uk kara matan. Hambu ketuk oo tao ei nonoo kamaherem mara talo naa boe.
58010034	Ei mameda dale kasian ma matudu dale malolem, neu hatahori neni teek nai bui dale. Neu hatahorir ramana'o reni ei bua-ba'um, ei simbo mala no kada nemehokok, nahuu ei bubuluk ena mae, neu ko eir ia simbo mala hata fo neulaun lenak, fo hatahori ta bisa ramana'o reni sara.
58010035	Huu naa de ei muste to'u mahere ei nemeheherem. Neu ko Manetualain bala ei no'un seli.
58010036	Dadi kada makatataka! Huu mete ma, ei tao tungga makandoo Manetualain hihii-nanaun ena, neu ko ei simbo basa hata fo Ana helu-bartaa neu ei ena.
58010037	Manetualain mana to'u dede'an nara surak ena la'e-neu Hatahori mana nae maik naa rae, “Ta dook ka te Hatahori mana nae maik naa, sou mai ena. Boso monda-ma'a, huu Ana ta nahani nala dook ka.
58010038	Hatahori fo dale ndoos, neu ko hambu masoi-masodak, nahuu ana namahere Au. Mete ma hambu ketuk rakaheok aon numa Au mai, Au daleng ta namahoko.”
58010039	Tehuu ita iar, hatahori ta mana nakaheok aon la'o ela Manetualain. Huu hatahori matak leo naak, neu ko ana lenggo fe'e numa Manetualain mai. Tehuu ita iar, hatahori fo mana namahere neu Manetualain. De ita hambu masoi-masodak fo tasoda takandoo to Manetualain.
58011001	Mete ma ita tamahere neu Manetualain, sosoa-ndandaan nae, ita tamahere tebe-tebe takandoo neun. Huu mete ma Ana helu-bartaa nae tao matak esa, na, ita bubuluk tae, neu ko Ana tao natetu hehelu-bartaak naa. Leo mae ita bei ta simbo hata esa boe na oo, ita kada tamahere takandoo boe.
58011002	Hambu ketuk numa ita bei-ba'in nara mai, memak nemeheheren nara leo naak. Huu naa de Manetualain oo simbok kasa no malole boe.
58011003	Dae-inak no lalai fo ita mete-titak hatematak ia, ita tamahere tae, Manetualain ndia nakadadadik iar lala'en. Tehuu Ana ta nakadadadin pake bua-ba'u mana dadi memak ena, fo hatahori dae-bafok bisa mete-ritan. Iar lala'en dadi, nahuu Ana kokolak pake kada Ndia Dede'a-kokolan.
58011004	Habel namahere neu Manetualain. Huu naa de ana neni ndia fefeen neulaun lenak numa ndia ka'an Kaen fefeen mai. Manetualain simbok no malole Habel ma fefeen naa, nahuu dalen ndoos. Dadi leo mae ana mate dook ka ena, tehuu ita bei bisa tanori numa ndia mai, nahuu nemeheheren.
58011005	Henok oo namahere Manetualain boe. Huu naa de Manetualain so'uk kana neni nusa tetuk do inggu temak neu, mita fo ana hae mate. Hatahorir sanggan boe, tehuu ta ratonggo sana, nahuu Manetualain so'uk kana ena. Manetualain simbok kana no malole, huu Manetualain nae, “Henok ia, hatahori mana tao namahoko Au daleng.”
58011006	De talo ia, toranoo nggara ein! Manggaledok ena, Manetualain ta simbok hatahori fo ta mana namahere neu Ndia. Hatahori fo mana nae neni Manetualain neu, ana muste namahere nae, Manetualain naa memak masodak. Ma ana oo muste namahere boe nae, Manetualain nau tulu-fali hatahori fo mana mai sangga Ndia.
58011007	Noh oo namahere Manetualain boe. Huu naa de Noh namahere Manetualain neu Ana nafada memak kana nae, “Noh! Masaneda, ee! Neu ko Au akalulutu dae-bafok ia pake faa mo'ok fo hatahori dae-bafok bei ta mete-rita sana.” Leo mae Noh bei ta nita matak leo naak oo, ana nenene Manetualain boe, ma tao ofa mo'ok esa fo ndia uma isin nara bisa rasoi-rasoda. Ana namahere talo naa, huu naa de Manetualain henggenee nalan nae, hatahori dale ndoos. Tehuu basa hatahorir fo ta kamaherek kara, Manetualain hukun berak neu sara.
58011008	Ba'i Abraham oo namahere Manetualain boe. Manetualain noke nalan, de nae, “Abraham, ee! La'o ela o nggoro-tadum fo muni mamanak esa muu, neu ko Au atudun neu o. Huu neu ko dae naa dadi neu pusaka soa-neu o tititi-nonosim mara.” Ana namanene nala naa, boe ma ana tao tungga Manetualain hihii-nanaun, leo mae ana ta bubuluk nae bee neu.
58011009	Neu ana losa dae naa, boe ma nambaririik laak fo leo taak sama leo hatahori deak nai dae fo Manetualain helu-bartaa nae feen neun. Basa de anan Isak ma umbun Yakob oo leo reu naa boe, huu Manetualain helu-bartaa basa ena nae fee dae naa dadi neu sira pusakan.
58011010	Ana namahena fo neu ko ana leo nai kota ta hoho'ak esa. Huu Manetualain mesa kana ndia nggambar fo nambaririik kota naa.
58011011	Ba'i Abraham saon Sara oo namahere Manetualain boe. Leo mae ana bei ta bonggi nita, ma lasi nggonggok ena oo, tehuu Manetualain ndia taon de ana bisa dadi bei-ba'ik numa hatahori nusa mo'ok esa mai boe. Huu ana namahere nae, Manetualain neu ko tao natetu hata fo Ana helu-bartaa basak naa ena.
58011012	Huu naa de leo mae lasi nggonggook ena oo, ana bei bisa bonggi nala tititi-nonosik no'un seli boe, losa ta hambu hatahori esa boe na bisa reke nala sara. Huu sira dedesin nara nok bali nduuk kara rai lalai, ma sarakaek nai tasi tataik.
58011013	Ita ba'in nara sira: ba'i Abraham, ba'i Isak, ma ba'i Yakob oo ramahere rakandoo neu Manetualain boe, losa ara mate. Tehuu ara bei ta simbo dae pusaka fo Manetualain helu-bartaak ena. Leo mae talo naa oo, tehuu ara ramahena rakandoo no nemehokok boe, nahuu ara mete-rita dae naa numa dook ka mai ena. Ara manaku ena rae, sira kada hatahori fe'ek mana leo taak nai dae-bafok ia.
58011014	Naa te manggaledok ena, hatahori fo mana kokolak matak leo naak, dalen nara hii ralan seli hambu mamanak fo dadi neu sira dae pusakan.
58011015	Mete ma dae pusaka fo ita ba'in nara hihiik ka reu naa, ndia ba'i Abraham nggoro-tadun, na, neu ko ara hambu lelak no'uk ka fo fali naa reu.
58011016	Tehuu dae pusaka fo ara hihiik ka reu naa, ndia dae pusaka ta hoho'ak nai nusa tetuk do inggu temak. Huu naa de Manetualain simbok kasa no malole fo dadi reu Ndia hatahorin. Huu Ana sadia memak kota esa fee sara nai nusa tetuk do inggu temak.
58011017	Ba'i Abraham oo namahere tebe-tebe Manetualain boe, neu Manetualain fora ndia nemeheheren. Huu naa de ana tungga Manetualain parendan fo loo lima ndia anan Isak dadi tunu-hotuk. Naa te fai bakahulun Manetualain helu-bartaa basa la'e-neu kanak naa ena nae; “Numa o anam Isak ia mai; neu ko o hambu tititi-nonosik no'un seli; losa dadi neu hatahori nusak ta hoho'ak esa.”
58011019	Tehuu ba'i Abraham du'a ena nae, Manetualain naena koasa fo tao nasoda falik hatahori mates. Memak naa tetebes, huu faik naa sama leo ana hambu falik anan mana dadi tunu-hotuk ena.
58011020	Ba'i Isak oo namahere Manetualain boe. Huu naa de ana noke-hule mita fo Manetualain fee baba'e-babatik neu ndia anan nara Yakob no Esau.
58011021	Ba'i Yakob oo namahere Manetualain boe. Huu naa de neu ana sangga mate, ana nambariik ruku-ruku to'u tete'e ain, fo nakaluku-nakatele neu Manetualain. Basa de ana noke-hule Manetualain fee baba'e-babatik neu ndia umbun numa anan Yusuf mai.
58011022	Ba'i Yusuf oo namahere Manetualain boe. Neu ana sangga mate, ana namahere nae, neu ko Manetualain nuni no falik Ndia hatahorin Isra'el asa kalua numa dae Masir mai. Huu naa de ana helu sara, fo muste reni falik ndia dui-roun, mete ma ara la'o ela dae Masir.
58011023	Ba'i Musa ina-aman oo ramahere Manetualain boe. Neu inan bonggi basan, boe ma ara rafunin losa bulak telu, nahuu ara mete-rita naao nombe-nombe. Ma ara ta ramata'u manek Masir, leo mae ana parenda hatahorin ena nae, “Makanisa basa kakana tou anak neni bonggik numa hatahori Ibrani mai!”
58011024	Neu ba'i Musa namo'o mamais ena, ana oo namahere Manetualain boe. Fai bakahulun, manek Masir ana feton so'u nalan dadi neu ndia anan. Leo mae talo naa oo, tehuu Musa ta nau hatahorir du'a rae ndia ia, manek Masir nufanelun boe.
58011025	Ana du'a nae, malole lenak ndia leo-la'o no susa-sonak sama-sama no Manetualain hatahorin nara, lena heni numa ndia leo-la'o tao dede'a manggarauk fo neni nemehokok kada ta dook ka.
58011026	Ana ta hosek neu hatahorir rakadadaek kana, nahuu ana namahena neu Karistus, Hatahori fo Manetualain helu-bartaa memak kana fo nae nadenun mai. Ana nakatataka talo naa, nahuu ana bubuluk neu ko Manetualain bala ndia, no seseba-babaek neulauk lena heni basa hata-heto marai dae Masir.
58011027	Ba'i Musa oo namahere Manetualain boe, neu ana noke nakambo'ik numa manek Masir mai, fo nuni no ita bei-ba'in nara kalua numa dae naa mai. Leo mae manek namanasa nalan seli oo, tehuu ba'i Musa ta namata'u sana boe. Ba'i Musa namahere nakandoo neu Manetualain fo ta neni nitak, nok bali ana mete-nitan ena.
58011028	Ba'i Musa oo namahere Manetualain boe, neu faik fo ara sadia rala rae kalua numa dae Masir mai ena. Huu ana tao tungga Manetualain parendan, de nadenu ita bei-ba'in nara tao Paska makasososan, ma hala bibi lombo dadi neu banda tunu-hotuk. Boe ma ara ha'i rala bibi lombo naa daan fo tao tanda neu sira uman nara. Le'odaen naa, Manetualain atan numa nusa tetuk do inggu temak mai, nakanisa basa ana uluk lala'en marai dae Masir. Tehuu ana ta maso neu hala ana uluk nai ita bei-ba'in uman nara, nahuu ana nita daak manai sira uma lelesun.
58011029	Neu ita bei-ba'in nara kalua numa dae Masir mai, ara oo ramahere Manetualain boe. Huu sira nemeheheren nara raa, Manetualain tada ba'e oe numa Tasi Mbilas, de ara ladi tasi naa no masodak resi dae madak. Tehuu soldadu Masir mana husi sara, rasamele mate, neu ara soba ladi tungga dalak naa.
58011030	Neu ita bei-ba'in nara maso reni dae Kana'an reu ena, ara oo ramahere Manetualain boe. Huu ara tungga Manetualain parendan, de la'ok ndule kota Yeriko tembon losa faik hitu. Boe ma tembok naa ndefa henin tutik ka.
58011031	Numa naa oo hambu Rahab fo fai bakahulun, dadi ina petak numa kota naa boe. Ana simbok no malole hatahori Isra'el mana mama'un nara ma nafuni sara numa ndia uman, nahuu ana namahere Manetualain. Boe ma Manetualain nakalulutu basa hatahori Yerikor, nahuu ara ta nau nenene neun. Tehuu Manetualain tao nasoi-nasoda Rahab, nahuu ndia nemeheheren.
58011032	Au bei bisa kokolak naruk ka bali, la'e-neu hatahori laen nara fo mana ramahere Manetualain. Tehuu au fain taa, fo tui no lutu-lelon la'e-neu Gideon, Barak, Simson, Yefta, Dauk, Samuel, ma Manetualain mana to'u dede'an laen nara.
58011033	Basa sara ramahere Manetualain. Huu naa de ketuk rasenggi mane-manek kara. Ketuk to'u parenda no dale ndoos, fo rasala'e hatahori sala taak, ma fee hukun neu hatahori kasalak. Ketuk simbok rala hata fo Manetualain helu-bartaak ena. Ma ketuk rasenggi singa.
58011034	Hambu ketuk fo rakamate a'i mana mbila mo'ok. Hambu ketuk fo Manetualain tao nasoi-nasoda sara numa hatahori mana rae rakanisa sara renik tafa. Hambu ketuk fo mana sota na'uk kara, tehuu Manetualain tao barakai sara. Hambu ketuk fo Manetualain tao sara dadi reu mana matati musu ta hoho'ak, losa ara timba rakadedeak musu soldadun nara ruma mamanak laen nara mai.
58011035	Hambu inak kara oo simbo falik sira nufanelun fo Manetualain tao nasoda falik kasa ruma mamates mai. Tehuu ketuk hambu tuni-ndenik, nahuu ramahere Manetualain. Ara hii mate, mita fo boso rasadea Manetualain. Dadi ta ketu sira netututin ro Manetualain. Huu ara ramahena rae, neu ko Manetualain so'uk kasa fo hambu masodak neulaun lenak bali nai nusa tetuk do inggu temak.
58011036	Ketuk hambu nekemuuk ma poko-fembak. Ketuk bali, ein nara neni langgek kara rai bui dale.
58011037	Ketuk mate, nahuu ara pesi sara pake batur. Ketuk mate, nahuu hatahorir horo ba'e ao-inan nara pake hohorok. Ketuk mate, huu rakanisa sara pake tafa. Ketuk, hata taak kara de pake kada bua-lo'a numa banda rouk mai, nahuu hatahorir tuni-ndeni ma rakasususak kasa, losa husi heni sara,
58011038	de ralai reu leo nai mamana nees, nai letek kara, nai luak kara, ma nai bolok kara marai dae dale. Hatahorir rakaloloek hatahorir ia, ma husi heni sara de reu leo nai mamana ta neulauk. Naa te sira nemeheheren nara ta hoho'ak, losa hatahorir marai dae-bafok ia, ta randaa ro sara.
58011039	Manetualain koa basa sara, nahuu ara ramahere neu Ndia. Tehuu losa mate oo, ara bei ta simbo hata fo Manetualain helu-bartaa elak ena boe.
58011040	Ana nau tao tungga Ndia hehelu-bartaan, pake dalak neulaun lenak, ndia nesik Karistus fo ita basa ngga hatematak ia mana talela Karistus ena ma sira mana matek kara lele uluk ena leo-la'o takandoo to Ndia.
58012001	Dadi ita bei mana leo-la'o hatematak ia, talo bee? Ita sama leo hatahori fo mana tungga nekesese'uk nalaik. Ita bei-ba'in lele uluk kara fo mana ramahere Manetualain, ara sama leo mana manilur fo rambariik eko-feo, fo fee nembembena aok soa-neu ita. Tehuu mete ma ita bei neka-lili to sala-singgok kara, naa tao nala ita nelain beran seli. Huu naa de ita muste nggari heni basa sala-singgok kara lala'en, mita fo ita bisa talaik tao tetebe. Huu Manetualain mesa kana ndia here nala ita fo tungga nekesese'uk ia, de ita muste takatataka fo talaik takandoo losa too mate'en.
58012002	Ma ita talaik, boso mete kii-konak, tehuu muste mete neu kada Yesus. Huu Ana nasosoi dalak fo ita bisa tamahere neu Manetualain. Ma neu ko Ana tulu-fali fo ita tamahere takandoo losa babasan. Masaneda, do taa? Neu Yesus doidoso numa ai ngganggek lain, hatahorir rakamamae-rakatitiik kana, tehuu Ana nakatataka nakandoo. Ana bubuluk mete ma doidoson basan ena, neu ko Ndia dalen namahoko. Naa, tebe. Huu Ana mate basa, boe ma Manetualain so'uk kana fo nanggatuuk neu Manetualain boboa konan, de Dua sara parenda sama-sama.
58012003	Leo mae hatahorir tao manggarauk mbalin, tehuu Ana nakatataka nakandoo. De ei boso lilii-ndondou neu Yesus doidoson ia, mita fo ei oo bisa makatataka makandoo, ma ta bengge-manggu boe.
58012004	Ei laban dede'a manggarauk kara ena, tehuu bei ta laban mahere losa titi heni ei daam mbo'a henin. Tebe, hetu?
58012005	Fama te ei lilii-ndondou Manetualain Dede'a-kokolan fo nafada neu ei ena, sama leo amak esa kokolak no anan nae, “Anang, nggee! Mete ma ita Lamatuan fee hukun fo nanori o, mita fo o leo-la'o tungga eno-dala ndoos, na, o boso du'a mae nenorik naa nenenin taa! Mete ma Ana ka'i-ore fo nanori o, na, dalem boso sona.
58012006	Huu ita Lamatuan ka'i-ore fo nanori hatahori bee ndia Ana sue-lain. Memak, basa hatahorir fo Ana simbok kasa dadi neu Ndia anan nara, neu ko Ana ka'i-ore fo nanori sara.”
58012007	De mete ma Manetualain ka'i-ore fo nanori ei, fo leo-la'o tungga eno-dala ndoos, na, kada makatataka. Ana tao talo naa, nahuu ei dadi miu Ndia anan ena. Huu amak esa-esak muste ka'i-ore fo nanori anan, losa kanak naa bubuluk leo-la'o tungga eno-dala ndoos.
58012008	Huu mete ma Manetualain ta ka'i-ore fo nanori ei, sama leo Ndia anan laen nara, sosoa-ndandaan nae, eir ia, ta Ndia anan.
58012009	Ita tasi'e fee hada-horomatak neu ita ama bonggin nai dae-bafok ia, nahuu ana ka'i-ore fo nanori ita, neu faik ita bei kadi'i anan. Naa, tebe naa ena. Lena-lenak bali, ita muste nenene Manetualain, nahuu Ndia ia, ita Aman manai nusa tetuk do inggu temak. Ana nau ka'i-ore fo nanori ita, de leo-la'o tungga Ndia eno-dala ndoon.
58012010	Ita ama bonggin ka'i-ore fo nanori ita, fain runggak ka, tungga kada hata fo ana du'a nae neulauk. Tehuu Manetualain bubuluk dai lena, hata fo ita parluu tanorik. Huu naa de Ana ka'i-ore fo nanori ita leo-la'o no lolo-laok sama leo Ndia.
58012011	Memak ita tameda sona, neu faik fo ita hambu ka'i-orek. Tehuu doo-doo boe ma ita dalen lino-lendek, nahuu ita bubuluk tala, leo-la'o tungga Manetualain hihii-nanaun ena.
58012012	Toranoo nggara ein! Matetea ei limam mana bengge-mangguk ena, ma tao madaku ei eim mana berak kara ena. Boso malaik peko-paki, tehuu malaik ndoo fido-fidok, fo sira mana sota-na'uk kara oo hambu nembembena aok fo ara bisa ralaik rakandoo boe. Ei muste matetea ei dalem mara fo makatataka makandoo ma mamahere neu Karistus.
58012014	Toranoo kamaherek neu Karistus! Ei muste maote tebe-tebe fo leo-la'o no mole-damek esa no esa. Ma maote tebe-tebe fo leo-la'o no lolo-laok. Huu hatahori ta lolo-laok, ta bisa mete-nita Manetualain.
58012015	Esa fofo'a esa mita fo ta hambu ketuk numa ei mai nakadedeak, losa ta nameda Manetualain dale susuen. Manea matalolole fo boso fee dale hedis sou nai ei taladam. Huu, naa nok bali raso malik, tao nala hatahori no'uk ka tuda reni salak reu.
58012016	Besa-besa ma manea fo boso hambu ketuk hohongge-lelena, ma boso leo-la'o ta tao matak neu Manetualain, sama leo Esau. Esau naa, ba'i Isak ana ulun. Faik esa, Esau fali no po'o ndoes. Ana noke nana'ak pinggak esa numa fadin Yakob mai, ma bae nenik ndia haak ana uluk.
58012017	Tehuu ta dook ka boe ma ita bubuluk Esau fale dalen. Huu neu papa Isak nae noke-hule Manetualain fee baba'e-babatik ana uluk soa-neun, Isak ta bisa noke ena, nahuu Esau fee heni ndia haak naa no hie-hie ena. Huu naa de leo mae ana bu'i nakarereu oo, ana ta bisa hambu falik hata fo fai bakahulun ana nggari henik naa boe.
58012018	Talo ia, toranoo nggara ein! Ita bisa teni Manetualain matan teu ena, tungga dala beuk fo Ana nasosoi nalan fee ita ena. Tehuu lele uluk ita bei-ba'in nara bei ta bisa talo naa. Neu faik fo Manetualain ndara fangga hehelu-bartaak no sara, ara deka ro letek esa, nade Sinai. Numa letek naa lain, hambu a'i mana mbilak. Hambu kutus boe. Ma letek naa oo makiu-makahatuk tatana nalan boe, losa tao rala sara ramata'u ralan seli.
58012019	Ara oo ramanene to'ik nalii boe, basa de Manetualain haran ta neni babanggak, kalua numa letek naa mai. Ara ramanene Manetualain kokolan, boe ma ara tamba ramata'u, losa roke ba'i Musa rae, “Awii! Ai ta bisa makatataka mamanene harak ia bali!”
58012020	Ara ta bisa rakatataka, nahuu Manetualain perendan naa, beran seli. Huu Ana nafada nae, “Ta bole hambu esa heta ein neu letek ia! Leo mae hatahori do, banda! Te see heta ein neu letek ia, muste hambu pepesik nenik batu losa maten.”
58012021	Hata fo ara mete-ritak numa letek naa, memak tao nala aok kara mumuru. Losa ba'i Musa oo dere bebe-bebe boe.
58012022	Tehuu hatematak ia, dalak neni Manetualain neu, neni soik ena, ma ita bisa kokolak tasasare aok toon. Hatematak ia, ita mai nai letek esa, nade Sion. Ma nai naa hambu kota Yerusalem. Kota Yerusalem ia, ta nai dae-bafok, tehuu kota Yerusalem beuk nai nusa tetuk do inggu temak, ndia Manetualain mamana leleon. Nai naa, hambu Manetualain atan nara no'un seli, losa rifu-rifuk, mana tao feta rame-rame.
58012023	Kota naa oo dadi neu mamana nekebubuak soa-neu basa hatahorir mana ramahere Karistus boe. Manetualain tao nala susurak fo surak esa-esak naden nai nusa tetuk do inggu temak. Manetualain oo nai naa boe, fo neu ko Ana parisa ma timba-tai basa hatahorir leleo-lala'on. Ma nai naa oo hambu basa hatahorir fo lele uluk Manetualain simbok kasa no malole rakabua boe, nahuu ramahere neu Ndia. Nai naa, basa sara dadi lolo-laok.
58012024	Ma Yesus oo nai naa boe, fo mana dadi lelete soa-neu Manetualain no hatahori dae-bafok. Yesus mate titi heni daan, mita fo Manetualain bisa ndara fangga hehelu-bartaa beuk no ita. Huu naa de Yesus daan naa, tao nakasufu Manetualain dalen. Tehuu ia laen numa Habel daan mai, nai Tutui Makasososak naa. Huu neu Kaen nakanisa Habel, Habel daan mana titik naa, tao natobi Manetualain dalen, losa Ana fee huku-dokik neu Kaen.
58012025	Pasa ndi'i doom mara no malole, nenene hata fo Manetualain nae kokolak no ei. Boso tao sama leo ita bei-ba'in nara, fo timba heni ba'i Musa kokolan, neu lelek ana dadi neu Manetualain mana to'u dede'an, nai dae-bafok ia. De Manetualain fee hukun neu sara. Hata-bali neu ita! Mete ma ita ta nau nenene Ndia kokolan numa nusa tetuk do inggu temak mai, neu ko Ana fee hukun beran lenak neu ita!
58012026	Neu ita bei-ba'in nara rambariik numa letek Sinai, Manetualain haran ta neni babanggak naa, tao nala dae nanggenggo. Hatematak ia Ana helu-bartaa nae, “Neu ko Au tao dae nanggenggo la'e esa bali, tehuu ta kada dae mesa kana nanggenggo, huu lalai oo nanggenggo tungga boe.”
58012027	Neu Manetualain kokolak nae, Ana nae tao basa-basan nanggenggo “la'e esa bali”, sosoa-ndandaan nae, Manetualain nae fafae-nggonggongga basa hata fo Ana nakadadadik nala sara marai lalai no dae-inak, losa bee ta bisa rakatataka, na, mopo heni sara. Tehuu basa hata fo bisa nakatataka nala, neu ko mahanik seku neu.
58012028	Manetualain to'u parenda-koasa nai nusa tetuk do inggu temak. Naa, ta bisa nakalulutu. Kada lino-lendek! Huu Ana nau simbok ei maso dadi miu Ndia hatahorin nai naa, de mai fo ita toke makasi neun, takaluku-takatele neun, ma takadedemak kana, huu Ndia ta neni babanggak!
58012029	Tehuu ita oo muste besa-besa boe, nahuu Manetualain nasa-odedein, sama leo a'i mana hotu basa hata lala'en losa basan.
58013001	Toranoo susue nggara ein! Hambu dede'ak hida fo au ae fee nesenedak neu ei. Boso lilii-ndondou masue-lai makandoo neu ei toranoo kamaherem mara.
58013002	Boso lilii-ndondou buka dalem mara fo simbok hatahori bee fo ei ta malelan nai ei umam. Huu hambu toranook ketuk simbo rita hatahori leo naak, naa te hatahorir raa, Manetualain atan nara ruma nusa tetuk do inggu temak mai.
58013003	Boso lilii-ndondou tao matak neu hatahorir marai bui, te humu rala sara, nahuu ara ramahere neu Karistus. Huu naa de ei muste tulu-fali sara, nok bali ei ndia neni humuk. Ma boso lilii-ndondou tulu-fali hatahori neni tuni-ndenik. Faduli sara no malole, nok bali ei ndia hambu doidosok.
58013004	Sasaok naa, lolo-laok. Tehuu boso losak sasaok lolo-laok naa, dadi manggenggeok. Huu neu ko Manetualain fee hukun neu basa hatahorir mana hohongge ro hatahori fo ta sira sao toun do sira sao inan.
58013005	Boso dale hedi doik. Tehuu ei muste leo-la'o no mameda dai ena, no hata fo ei enam. Huu Manetualain kokolak ena nae, “Au ta lilii ei. Au ta la'o ela ei.”
58013006	De matetea ei dalem, sama leo hatahorir surak rita rae, “Au Lamatuang nau tulu-fali au, huu naa de au ta amata'u. Ta hambu hatahori esa boe na, fo bisa tao babati neu au.”
58013007	Boso lilii-ndondou ei malanggam mara, mana fee nenorik rita la'e-neu Manetualain Dede'a-kokolan neu ei. Dudu'a matalolole sira eno-dala masodan, ma suri-memete sira nemeheheren. Te hata fo ramaherek naa, ndia:
58013008	Yesus Karistus naa, ta nasafali nita. Numa makasososan mai, losa hatematak ia, ma losa doon naa neu. Ndia sama a mesan.
58013009	Huu naa de ei boso tungga do'o-do'o mia nenorik mana salak lele'a-nonoren. Manetualain natetea ei dalem, nahuu Ana natudu dale susuen neu ei ena. Ta huu ei tungga hohoro-lalanek la'e-neu nana'a-nininuk. Huu hohoro-lalanek leo naak kara, ta raena sosoak.
58013010	Lele uluk numa Manetualain Laa Huhule-haradoin bebelan, hambu mei tunu-hotuk esa, soa-neu banda tunu-hotuk kara. Malangga anggama mana malalau nai naa, naena haak fo na'a mbaa sisan nara numa mei naa mai. Tehuu hatematak ia ita taena mei laen. Ma malangga anggama mata-ao raak, ta naena haak fo na'a nai naa.
58013011	Fai bakahulun tungga teuk, malangga anggama demak mate'en, neni banda tunu-hotuk daan fo neu taon nai Manetualain Kama Malalaon Mate'en. No dalak naa, Manetualain lilii heni sira sala-singgon nara. Basa de ara reni banda naa, fo reu hotun nai nggorok dea.
58013012	Leo naak oo no Yesus boe. Ana oo dadi tunu-hotuk boe, fo Manetualain koka heni hatahori dae-bafok sala-singgon nara. Ma neu Ana doidoso naa, ara oo le'a roon, de reu rakanisan numa kota Yerusalem dean boe.
58013013	Huu naa de mai ita teni Yesus teu, fo tamahere takandoo neun. Leo mae hatahorir rakadadaek ita oo, tehuu ita simbo a mesan, sama leo Ndia boe.
58013014	Huu ita kada leo taak nai dae-bafok ia. Tehuu ita tamahena fo leo nai kota beuk esa, nai nusa tetuk do inggu temak losa doon naa neu.
58013015	Huu Yesus dadi neu tunu-hotuk soa-neu ita ena, de ita hae teni banda tunu-hotuk soa-neun bali. Tehuu hambu fefeek laen fo ita muste tenin takandoo soa-neu Manetualain, ndia fefeek kokoa-kikiok mana nakadedemak Ndia naden.
58013016	Ma boso lilii-ndondou tao hata neulauk soa-neu hatahori laen. Mete ma ara to'a hata, na, tulu-fali neu sara. Huu basa naar oo dadi sama leo fefeek mana tao namahoko Manetualain dalen boe.
58013017	Ei muste mamanene neu basa hatahorir mana koladu ei. Huu ara ranea ei samanem hatu-leledon. Neu ko ara muste raselu-rataa sira ue-osan nara rai Manetualain matan. Dadi nenene matalolole neu sara, mita fo ara bisa rataa no dale nemehokok. Boso losak ei la'o ela Yesus Karistus eno-dala masodan, boe ma ara rataa no dale makalulutuk. No dalak naa, ei ta maua ena.
58013018	Tulun hule-haradoi makandoo soa-neu ai. Huu memak ai dalen nara ndoos, ma ai nau tao hata neulauk makandoo.
58013019	Lena-lenak bali, tulun hule-haradoi fo au bisa fali uni ei neti no lai-laik.
58013020	Manetualain naa, ndia nalende ita dalen. Au oke-hule Ana tulu-fali ei, mita fo bisa tao tungga basa Ndia hihii-nanaun lala'en. Au oo oke-hule fo Ana tulu-fali ita basa ngga boe, fo dadi teu hatahori mana tao namahoko Ndia dalen. Huu Manetualain pake Yesus Karistus daan mana titik fo ndara fangga hehelu-bartaa beuk no ita. Hehelu-bartaak naa, la'ok nakandoo seku neu. Boe ma Manetualain tao nasoda falik ita Lamatuan Yesus Karistus naa. Hatematak ia, Yesus nakaboi ita, nok bali mana lolo ta neni babanggak. Huu naa de ita takadedemak naden, ma koa-kio takandoo neun! Tebe, naa.
58013022	Toranoo susue nggara ein! Au oke fo ei simbok no malole, au nenori-nefadang ia no dale loak. Huu basa hata fo au surak nai susurak ia, kada keke'uk ka.
58013023	Hambu harak, fo au nau ei basa ngga bubuluk. Ndia: ita toranoon Timotius kalua numa bui mai ena. Mete ma ana mai no lai-laik neni au mai, dei fo ai dua ngga meni ei neti.
58013024	Au haitua hara masodang neu ei malanggam mara, ma hara masodang soa-neu ei basa ngga mana mamahere Yesus Karistus. Toranook kara maruma profensi Italia oo haitua hara masodak boe.
58013025	Au oke-hule fo Manetualain natudu Ndia dale susuen neu ei basa ngga. Talo kada naa!
59001001	Hara masodak numa au mai, Yakobis. Au ia, Manetualain no Lamatuak Yesus Karistus hatahori neondan. Au surak susurak ia fee ei hatahori Yahudi mana tungga Lamatuak Yesus ena, fo mana sembo nusak nai bee a mesan.
59001002	Toranoo nggara ein! Au nau afada talo ia: mete ma ei hambu mala susa-sonak mata-matak, na, dalem mara boso monda-ma'a. Kada simbok no dale nemehokok, te neu ko buna-boan malole.
59001003	Ita bubuluk tae, mete ma ei makatataka nai susa-sonak talo naa, losa makambo'ik numa soba-douk mai ena, ma ei bei mamahere makandoo neu Lamatuak, na, naa tao nala ei tamba lino-lendek neu faik fo hambu soba-douk laen.
59001004	Ei hae masadea ela susa-sonak. Tehuu elan fo ei bisa manori makatataka susa-sonak losa dadi matetu-mandaik. No dalak naa, ei nemeheherem dadi tetu-temak, losa ta to'a kuran hata esa boe na.
59001005	Mete ma hambu ketuk numa ei mai, mameda mae ta hambu dala sasaik numa susa-sonak mai, na, ei bisa matane neu Manetualain fo mana bubuluk basa-basan. Ana ndia bisa natudu dala sasaik soa-neu ei. Ana soi dalak no nemehokok, ma Ana ta namanasa ei neu faik fo ei moke-hule neun.
59001006	Tehuu neu faik fo ei moke-hule neun, boso moke no dale mapanggek. Ei muste mamahere tebe-tebe mae, Ana bisa fee hata fo ei mokek. Mete ma hatahori mana noke no dale mapanggek, ana sama leo rii fo anin fuu nakamiminak kana konda-hene ta no bolo-dalan.
59001007	Hatahori bee fo dalen babati talo naa, ana ta natahuu no basa dede'ak kara. Boso mamahena mae, ana hambu hata-hata numa Manetualain mai.
59001009	Hatahori hata taak kara fo mana ramahere neu Lamatuak Yesus ena, ara muste tao dalen nara mbena sau-sau, nahuu Manetualain so'u nala sara dadi neu Ndia nufanelun.
59001010	Ma hatahori kamasu'ik kara fo mana ramahere neu Lamatuak Yesus ena, ara oo muste tao dalen nara mbena sau-sau boe, nahuu Lamatuak nanori sara fo boso koa ao. Hatematak ia ara bubuluk rae, sira hata-heton nara neu ko sambu do lalo heni sara sama leo bungga fuir rabuna lolen seli, tehuu ta dook ka boe ma ledo haan, de male-kale heni sara. Leo naak oo no hatahori kamasu'ik kara boe. Leo mae ara rasambute ro ue-osan, tehuu sira oo sambu do lalo heni sara boe.
59001012	Lamatuak fee baba'e-babatik neu hatahori fo mana nakatataka soba-douk losa nala loan. Boe ma ana simbo nala baba'e masoi-masodan fo Manetualain helu-bartaa fee neu hatahori fo mana sue-lai neun ena. Ana simbo seseba-babaen, sama leo hatahori mana joara simbo beker.
59001013	Masaneda matalolole! Mete ma ketuk numa ei mai hambu soba-douk ma dalen hii nalan seli nau tao salak, na, boso makasasa'ek salak mae, “Naa, Manetualain ndia soba au!” Boso leo naak, huu Manetualain ta tao salak. Ma Ana oo ta soba-dou nita hatahori fo tao salak boe.
59001014	Huu salak memak kalua numa hatahori dale heli-helin mai. Makasososan, ndia dalen hii tao manggarauk, basa de ana du'a neu-mai fo tao nanae manggenggeok.
59001015	Boe ma ana tao tungga ndia nanae manggenggeon naa. Mate'en te Manetualain naketu-naladi hukun mates neu hatahori fo mana tao manggarauk.
59001016	Toranoo susue nggara ein! Boso hambu kedi-irak la'e-neu basa iar.
59001017	Dede'a manggarauk kara ta kalua numa Manetualain mai. Tehuu Ana ndia fee basa baba'e-babatik malole ma basa hata fo lolo-laok. Ana ndia nakadadadik ledo, bulan ma nduuk kara. Basa sara lali-lali mamanak rai lalai, ma tao sa'o-mafon nara rasafali rakandoo. Kada Manetualain mesa kana ndia ta nalela nasafali.
59001018	Manetualain nanaen soa-neu ita, talo ia: Ana fee Ndia Dede'a-kokolan fo ndoos neu ita. Ana oo pake Ndia Dede'a-kokolan naa, fo tao masoi-masodak neu ita boe. Numa basa hata fo Ana adu nalak nai dae-bafok ia, Ana tengga nala ita ena, dadi teu Ndia mbule ulun.
59001019	Toranoo susue nggara ein! Masanedak, ee! Lolen talo ia: Boso kokolak sadi ndaa. Malole lenak, pasa ndi'i doom mara fo nenene matalolole hatahori laen dede'a-kokolan dei! Ma boso mamanasa lai-laik.
59001020	Mete ma namanasa, na, hatahori ta bisa tao hata fo neulauk, tungga Manetualain hihii-nanaun.
59001021	Dadi ei muste hotu-dedede heni basa ei sala-singgom mara lala'en, sama leo hatahori tofa nalalalao osin, boe ma hotu heni dafun nara. Ma ei oo muste simbok no makaloloe aok Manetualain Dede'a-kokolan boe. Dede'a-kokolak kara raa sama leo bini-nggees neni sele-tandek nai ei dalem dale. Mete ma ei tao talo naa, na, neu ko Manetualain nakambo'ik ei numa sala-singgom mara mai, ma Ana simbok nala ei fo masoda makandoo mian.
59001022	Mete ma ei bubuluk Manetualain Dede'a-kokolan ena, na, ei muste tao tunggan. Boso kada mamanene a! Mete ma ei kada mamanene a, tehuu ta tao tunggan, na, ei pepeko-leleko masafali ei ao heli-helim.
59001023	Mete ma hatahori namanene nala Dede'a-kokolak naa ena, tehuu ta tao tunggan, naa nok bali hatahori mana loti matan nai titiro. Bei fo ana la'o nasadea ela titiro naa, boe ma ana lilii heni memak ndia heheon.
59001025	Tehuu ei boso hahae parisa matalolole Manetualain Dede'a-kokolan mana matetu-mandaik, fo bisa nakambo'ik hatahori numa sala-singgon nara mai. Manetualain neu ko ba'e fee baba'e-babatik nai basa hata fo ei taok, sadi ei nenene ma tao tungga Dede'a-kokolak naa. Boso losak Dede'a-kokolak naa maso ndi'i doo kiik, ma kalua nesik ndi'i doo konak!
59001026	Mete ma hatahori tao aon leo hatahori mana matu-matuk, tehuu ana ta nanea nala bafa-maan, hatahori naa kedi-ira nasafali ao heli-helin. Ndia anggaman hie-hie a mesan.
59001027	Anggama fo malalaok naa, ndia hatahori nakaluku-nakatele neu Amak Manetualain tungga ndoon no dale lolo-laok, losa ta hambu manggenggeon faa boe na. Naa ndia tao namahoko Amak Manetualain dalen. Anggama fo ndoos talo naa, tao hatahori hii doi-sou ina falur ma ana maak kara. Hatahori fo anggaman talo naa, ta mbo'i hatahori manai dae-bafok ia, le'a-nore nala sara no dede'a manggarauk.
59002001	Toranoo nggara ein! Talo bee de ei bisa mae ei mamahere neu Yesus Karistus, ita Lamatuan fo ta neni babanggak, mete ma ei soa memete matak? Boso talo naa!
59002002	Taon neu, hambu hatahori dua maso reni ei uma huhule-haradoim dale reu. Esa pake bua-lo'a manggadilak, ma ndeli lilo mbilas sofe liman. Ma laen bali pake badu manggenggeok.
59002003	Basa de ei mamue-anggik huu kada simbok mala hatahori fo mana pake bua-lo'a manggadilak naa, fo feen mamanak neulaun seli nesik mata. Tehuu mana pake badu manggenggeok naa, ei madenun mae, “Mambariik muu dea naa! Mete ma taa, na, manggatuuk muu daer!”
59002004	No ei kada memete matak talo naa, ei sama leo mana maketu-maladi dede'ak fo mbeu seserik. Hambu dudu'a manggarauk mana nauli ei talo naa!
59002005	Toranoo susue nggara ein! Manetualain tengga nala hatahori hata taak nai dae-bafok ia ena, mita fo ara ramahere tebe-tebe neu Ndia, sama leo ara ramasu'i nai sira dalen dale. Ma Ana oo tengga nala sara boe, fo ara oo hambu baba'ek nai Manetualain parenda-koasan fo Ana helu-bartaa elan ena, fo feen neu hatahori fo mana sue-lai neun boe.
59002006	Tehuu no kada ei memete matak talo naa, ei makadadaek hatahori hata taak kara. Naa te ara ta tao manggarauk hata esa boe na neu ei. Ei lilii hatahori bee momolo-tatabu ei, do? Ta hatahori hata taak kara. Te hatahori kamasu'ik kara raa, ndia momolo-tatabu ei. Sira ndia sangga nemuek, fo hela rorosok ei meni mamana neketu-neladi dede'ak miu. Sira hambu rala makeen, de ei hambu kada seen.
59002007	Eir ia, Lamatuak Yesus hatahorin nara. Tehuu hatahori kamasu'ik kara, ara kada kokolak rakalulutu Lamatuak Yesus nade malolen! Tao hata de ei nau sorodododo mbali sara?
59002008	Malole lenak, tao tungga Lamatuak hohoro-lalanen esa fo neulaun lenak, nae: “O muste sue hatahori laen nara, sama leo o sue o ao heli-helim.” Hohoro-lalanek naa neni surak nai Susura Malalaok dale.
59002009	Tehuu mete ma ei kada memete matak, ma ha'i dalek mbali kada hatahori kamasu'ik, na, ei tao sala ma malena-langga Lamatuak hohoro-lalanen ena.
59002010	Hatahori fo mana tao tungga Manetualain Hohoro-lalanen no tetuk, tehuu ana lena-langga kada hohoro-lalanek esak ka, na, naa sama leo ana lena-langga basa Hohoro-lalanek kara lala'en ena.
59002011	Lamatuak fee hohoro-lalanek nae, “Boso hohongge-lelena.” Ana oo fee hohoro-lalanek laen boe nae, “Boso makanisa hatahori.” De mete ma ei ta makaminak mia inak do touk, te makanisa hatahori, na, naa sama leo ei lena-langga basa Manetualain Hohoro-lalanen lala'en ena.
59002012	De mete ma ei sangga kokolak, do sangga tao matak esa, muste masaneda talo ia: Neu ko Manetualain ndia naketu, mete ma ita tao tungga Hohoro-lalanen fo sue-lai hatahori, do taa. Te hohoro-lalanek naa bisa nakambo'ik ita numa Lamatuak huku-dokin mai.
59002013	Lamatuak ta fee dale susuen neu hatahori bee fo ta nameda dale kasian neu hatahori laen nara. Tehuu mete ma ei maena dale kasian neu hatahori laen, neu ko Lamatuak oo naena dale kasian neu ei boe. De hae bii-mamata'u simbo mala Lamatuak huku-dokin, nahuu Ana reke memak basa naar ena.
59002014	Toranoo nggara ein! Mete ma hambu hatahori nae, ndia namahere neu Lamatuak, tehuu ana ta tao hata-hata fo natudu ndia nemeheheren, naa ta naena sosoak hata-hata. Nemeheherek matak leo naak ta bisa tao nasoi-nasoda sana.
59002015	Taon neu hambu ka'a to'uk do ka'a inak mana to'ak tebe-tebe, nok bali ta naena bualo'a-papakek, do ta hambu nana'ak tungga-tungga faik.
59002016	Mete ma kada ei kokolak mae, “La'o matalolole, ee! Naa fo Lamatuak fee baba'e-babatik neu o! Ta'im boso natafuu, ee! Boso ndoe mate, ee!” Sosoan hata kokolak talo naa, mete ma ei ta tao hata-hata neni nitak fo doi-sou neu sara?
59002017	Dadi ta dai no kada o mae, o mamahere a, hetu?! No kada nemehere a mesan, tehuu ta tao tungga nemeheherek naa, naa naden, ta ‘nemeheherek’ ena bali. Huu naa, sama leo nemeheherek fo maten ena, fo ta naena sosoak hata-hata.
59002018	Hambu hatahori bisa tao dede'ak nae, “Hatahori bisa kada namahere neu Manetualain, ma ta tao hata fo neulauk. Hatahori laen nara kada bisa tao hata fo neulauk ma ta rakaseseik Manetualain naden.” Tehuu ndia dede'an talo ia: o tatao-nono'i neulaum ndia dadi bukti numa o nemeheherem naa mai. Tehuu mete ma o ta tao dede'a neulauk, au ta bisa mete-ita bukti numa o nemeherem mai. Au bisa atudu au nemehehereng no dalak au tao dede'a neulauk kara.
59002019	O tungga nenorik mana nae, “Manetualain naa, kada Kisek. Ta hambu laen bali.” Malole boe! Tehuu nitur lolen lena heni o, nahuu ara oo ramahere talo naa boe, losa ara ramata'u ma dere faku-faku. Dadi boso du'a mae, “No malela kada pake utek, naa dai ena.” Taa! Nggoa bebek, ee! Manggaledok ena nae, nemeheherek fo ta naena buna-boak hata-hata, ana oo ta naena sosoak hata-hata boe.
59002021	Ha'i netuduk numa ita ba'i Abraham mai. Fai maneuk kara, ana tao tungga hata fo Manetualain parenda neun, ma ana neni anan Isak fo taon neu mei tunu-hotuk lain. Huu naa de Manetualain nae, “Abraham tao ndaan ena.”
59002022	Abraham namahere neu Manetualain, losa ana simbok de tao tungga Manetualain parendan naa. Naa dadi bukti nae, Abraham namahere neu Manetualain no dale katematuan.
59002023	De basa iar dadi sama leo neni surak nai Susura Malalaok dale nae, “Abraham namahere neu Manetualain, de Manetualain henggenee nalan dadi neu hatahori dale ndoos.” Ma sama leo neni surak nae, “Abraham naa, Manetualain nonoon.”
59002024	Manggaledok ena, hetu? Ita bubuluk tae, Manetualain simbok hatahori mete ma ndia nemeheheren neu Manetualain ndia tao nalan soa tao hata fo neulauk kara boe. Kada nemeheherek a mesan, ta dai.
59002025	Ha'i netuduk laen numa ina Rahab mai bali. Ndia ina petak numa lele uluk mai. Neu hatahori Yerikor sangga fo rae rakanisa hatahori Isra'el mana mama'un nara, Rahab neu nafuni sara. Ma ana nadenu sara ralai kalua tungga dalak laen, fo hatahorir boso humu rala sara. Basa de Manetualain henggenee nalan dadi neu ina dale ndoos, nahuu tatao-nono'i neulaun naa.
59002026	Mete ma hatahori kokolak nae, ana namahere neu Manetualain, tehuu ta tao hata fo neulauk, ana kada kokola bafa rouk naa. Nemeheherek leo naak, ta naena buna-boak, sama leo ao-inak ta naena ani hahaek ena, ndia mates. Naa, ta nemeheherek fo masodak.
59003001	Toranoo nggara ein! Hambu hatahori no'uk ka sangga ranori hatahori kamaherek kara. Naa, malole a mesan! Tehuu masaneda! Neu ko Manetualain parisa no lutu-lelon hatahori mana manori hatahori kamaherek kara. Dadi ta bole sadi ndaa hatahori fee nenorik.
59003002	Ita basa ngga kokolak sala mata-matak. Tehuu hatahori bee fo bisa rakatataka rala bafa-maan, ta tui leli-belak kana, de ana bisa koladu ndia leleo-lala'o katematuan.
59003003	Ha'i netuduk numa ndara mai. Ita bisa koladu ndara mo'ok fo tungga ita hihiin, no kada le'a tali rapan a mesan.
59003004	Ha'i netuduk laen bali numa ofak mai. Ani berak fuu nakamiminak ofa mo'ok tungga ndia hihiin. Tehuu uli kadi'ik ka te mana to'u uli bisa nakalala'ok ofak tungga ndia hihiin.
59003005	Leo naak oo no ita bafa-maan boe. Bafa-maak naa, kadi'ik. Tehuu ue-tataon, mo'on sudi selik kana! Ita bafa-maan naa sama leo a'i bunan kadi'ik fo bisa na'a heni lasi katemak esa.
59003006	Bafa-maak naa oo sama leo a'i mbilak boe. Ita bisa pake ita bafa-maan fo takalulutu dede'ak no'uk ka. Ita bafa-maan bisa nakalulutu ita masoda katematuan. Dede'a manggarauk no'uk ka nai dae-bafok ia, kalua numa hatahori bafa-maan mai. Ma nitu malanggan oo pake hatahori bafa-maan fo nakalala'ok ndia ue-tataon boe.
59003007	Hatahorir rakalililik rita banda fui mata-matak kara ena, banda manodo-manamak, mbuik, ma i'ak nai tasi dale.
59003008	Tehuu bei ta hambu hatahori esa boe na fo nakalililik nita bafa-maan. Bafa-maak naa, hata manggarauk esa fo susa koladu talan. Ana sama leo raso fo sususuk ndule basa hatahorir ao-inan katematuan, losa nakamaten.
59003009	No kada bafa-maak esa, hatahori koa-kio ma o'ole-a'ali. Naa, ta nandaa! Ita pake bafa-maak fo koa-kio neu Amak Manetualain. No bafa-maak naa oo, ita o'ole-a'ali hatahori, fo Lamatuak adun tungga Ndia mata-aon ena. Talo bee de bisa dadi talo naa?
59003011	Netuduk leo, ta hambu oe mamis ma oe masik bubu rasapupura kalua sama-sama numa oe matak esa mai.
59003012	Netuduk laen bali: ta hambu nda'edoo naboa titimu dafa. Ta hambu mbelak nambule anggor, hetu? Huu ai huuk naboa tungga ndia mata-aon. Sama leo ita ta bisa ndui tala oe mamis numa lifu oe masik mai.
59003013	Hatahori kadudu'a neulauk ma mana malela dede'ak kara, hae nakadedemak aon, huu ana bubuluk ndia malelan naa numa Manetualain mai. Mita fo ana natudu malelan naa, no dalak leo-la'o tungga ndoon.
59003014	Boso mabafa loa mae, o hatahori madudu'a neulauk, mete ma o dalem mbiri, do, o soa ru'i makatutudak hatahori laen. Naa sama leo o naa, masapepeko. Huu leleo-lala'ok talo naa, naa naden ta ‘dudu'a neulauk’ ena bali. Hihiru-heheok nok bali dale mana mbirik do, soa maru'ik, na, ta konda numa Manetualain mai. Naa, dae-bafok hihiru-heheon nara. Naa, nandaa soa-neu hatahori ta mana fee sira masodan neu Manetualain. Hihiru-heheok kara raa tungga nitur dalan.
59003016	Mete ma hambu dale mana mbirik ma soa maru'ik, na, neu ko hambu nemue-anggik, ma hatahori tao manggarauk mata-matak.
59003017	Tehuu dudu'a neulauk mana konda numa Manetualain mai, talo ia: makasososan, tao nala ita leo-la'o no lolo-laok. Basa de ana tao nala ita ta hii netofak, hii nekeloloe aok, soa dale loak, ma matu-matuk. Nenenin oo tao nala ita dalen malole, tulu-fali hatahorir, ita ta mbeu seserik, ma ta dea-matak to hatahori laen nara boe.
59003018	Ma hatahori fo mana natudu dala mole-damek neu ko hambu buna-boa neulauk. Naa, sama leo hatahori sele-tande bini-nggees, fo mate'en te ana hambu nala falik buna-boa neulaun.
59004001	Ei mareresi ma mahuur, esa no esa. Masalan hata? Naa dadi, nahuu nai ei taladam hambu hatahorir mana raote tebe-tebe fo nau sangga nemehokok soa-neu kada sira ao heli-helin.
59004002	Ei dalem mara rasuu nau hambu hata esa, tehuu limam mara ta rambakai dai sana. Basa de ei dalem mara mbiri, soa mareresi, ma mahuur, losa ei ta bii ma nau makanisa hatahori. No ei ta hule-haradoi ma ta moke numa Manetualain mai, huu naa de ei ta hambu hata fo ei mokek.
59004003	Tehuu leo mae ei hule-haradoi ketu basa batu air oo, ei ta hambu hata fo ei mokek boe, nahuu ei moke tungga kada ei dale kasuum mesa kana.
59004004	Eir ia, hatahori dale ta mahanik neu Manetualain! Ei sama leo sao inak ma sao touk, dalen nara ta mahanik esa no esa losa ara hohongge-lelena. Mete ma ei neka-lili mia dae-bafok ia hihii-nanaun, ei tao aom mara ramusuk ro Manetualain. Ndian ena!
59004005	Huu naa de sama leo neni surak nai Susura Malalaok dale nae, “Manetualain fee Ndia Dula-dalen leo nai ita dalen ena. Ma Dula-dalek naa hihiin fo ita dalen mahanik to kada Ndia seku neu. Huu Ndia naa mana horo-mbalak.”
59004006	Tamba bali, Manetualain oo bei nau fee tamba Ndia dale susuen boe. Huu naa de Susura Malalaok surak nae: “Manetualain laban hatahorir mana rakadedemak aon nara, tehuu Ana natudu dale susuen, neu hatahorir mana rakaloloek aon nara.”
59004007	Manetualain naa, ndia ita Lamatuan fo naena haak parenda ita. Dadi loo lima ei aom mara neu Ndia, fo tungga hihii-nanaun. Ei boso tungga nitur malanggan hihiin. Laban maheren! No dalak naa, ana nalai la'o ela ei.
59004008	Maote tebe-tebe fo ei leo-la'o dalek esa mia Manetualain. No dalak naa, Ana oo deka-deka no ei boe. Heeh, ei mana leo-la'o no manggenggeok kara! Ei muste tao matetu ei dala masodam. Ma ei fo dale mapanggek kara! Ei muste la'ok ndoos fo tungga Manetualain, boso sio kii-konak kana bali. Doo basa ia, ei leo-la'o no kada nemehokok ma setelelek. Dadi hatematak ia ei hahae leo! Ei bubuluk ei dale mapanggem ma ei sala-singgom mara ena. Malole lenak ei fale dalem ma bu'i makarereu leo.
59004010	Mete ma ei malela tebe-tebe mae, ei memak ta mandaa nai Manetualain matan, na, neu ko Ana so'uk ei dadi neu hatahori mana nandaa nai Ndia matan.
59004011	Toranoo nggara ein! Boso kokolak makabobook ei esa no esa nade malolem. Mete ma ei kokolak talo naa ena, ma soa ndae salak makandoo neu hatahori, na, ei lena-langga Manetualain hohoro-lalanen ena fo nae, “O muste sue neu o toranoom, sama leo sue o ao heli-helim.” Mete ma ei ta tao tungga hohoro-lalanek naa, na, ei so'uk aom mara dema lena heni numa Manetualain Hohoro-lalanen mai ena.
59004012	Manetualain ndia tao Hohoro-lalanek kara raa. Kada Ndia mesa kana naena haak fo naketu-naladi ita dede'an nara. Ma kada Ndia mesa kana naena haak tao nasoi-nasoda ita, do, fee hukun mates neu ita. Ei ta maena haak fo maketu-maladi hatahorir dede'an, do, kokolak makabobook hatahorir nade malolen.
59004013	Talo ia! Ei muste bubuluk ena fo boso kokolak mae, “Bekin ia do be'e-mai, ai nau meni kota naa miu, ee! Ai mae leo nai naa, doon teuk esa. Ai mae sembo-dangga fo hambu nanalak faa dei!”
59004014	O bubuluk hata la'e-neu mbila-beinesak. Ta hambu hatahori esa boe na bubuluk masodak hihii-nanaun. Hatahori dae-bafok masodan sama leo ko'a-masuk fo titan kada hatematak, basa boe ma mopon tutik kana.
59004015	Malole lenak ei kokolak mae, “Mete ma Lamatuak sue, na, mita fo ita tasoda. Mete ma Lamatuak nau, na, mita fo ita bisa tao talo ia.”
59004016	Mete ma ta kokolak talo naa, ei kada mabafa loa a mesan. Naa sama leo ei lilii heni Lamatuak nai ei nanaem mara. Naa, sala mo'ok ena!
59004017	Masaneda matalolole! Hatahori bee fo bubuluk hata fo ndaa ena, tehuu ta tao tungga sana, na, naa sama no ana tao salak ena.
59005001	Hatahori kamasu'ik kara ein! Pasa ndi'i doom mara fo nenene matalolole! Ei makakaik mala hatahori nggadin fo mana naue-osa fafandek lima-ein nara soa-neu ei. Hatematak ia sira mbuse titin buna-boan nara, ara kii-bolu rafada ei pepeko-lelekom. Manetualain Ta Neni Babanggak Mate'en pasa ndi'i doon neu hatahori mana maue-osar raa susa-sonan nara ena. Ei ue-osam nai dae-bafok ia, ndia kada tao neulauk neu ei ao heli-helim ma leo-la'o no kada setelelek. Hatematak ia ei sama leo sapi maao fo nahani a rae halan ena. Ei huku-doki ma makanisa hatahori neulauk kara ena, fo ta bisa rasala'e rala aon nara rai ei matam. Hatahori kamasu'ik kara ein! Mulai bu'i makarereu leo! Neu ko susa-sonak mata-matak kara daka rala ei. Ei hata-hetom mara mulai rakalulutu heni sara ena. Ma ei bua-lo'a neulaum mara, ana dae na'a heni sara. Ei lilo mbilam ma lilo fulam mara beli taak kara ena bali. Ma neu ko lilo mbilas ma lilo fulak kara raa ra'a rasafali ei, sama leo a'i na'a heni ai tuuk. Talo bee de dae-bafok fai mate'en nae mai ena, tehuu ei bei mamue maduduru hata-heto mana sambu do lalok kara bali? Ei hata-hetom mara neu ko dadi bukti rae, ei ta malela hata ndia kabelik nai Manetualain matan!
59005007	Toranoo nggara ein! Ei muste makatataka mahani Lamatuak mamain. Mete kada hatahori mana ue daek. Ana nakatataka nahani daen buna-boan. Udan makasososak mai, boe ma ana sele-tande. Basa naa, ana nahani udan seluk bali, fo sele-tanden nara mori no neulauk. Mate'en te rabuna-boa. Ndaa no fain, hatahori naa neu ketu-koru sesele-tatanden buna-boan nara.
59005008	Ei oo muste mahani leo naak boe. Tao matetea aom mara, huu ta dook ka te Lamatuak mai ena!
59005009	Toranoo nggara ein! Boso unggu-remu esa no esa. Mete ma kada unggu-remu makandoo, na, neu ko Manetualain naketu huku-dokik neu o! Mete leo, te Amak Mana Maketu-Maladi Dede'ak nai lain, nambariik nai ei idu-matam ena.
59005010	Toranoo nggara ein! Tungga netuduk numa Manetualain mana to'u dede'an nara mai. Leo mae ara hambu susa-sonak mata-matak, tehuu ara rakatataka rakandoo.
59005011	Mete ma hambu hatahori nakatataka nala susa-sonak, ita takadedemak hatahori naa naden. Ha'i netuduk leo ba'i Ayub. Ana hambu susa-sonak mata-matak, tehuu nakatataka nalan. Basa de Manetualain dalen tuda kasian neun, boe ma Ana koladu basa-basan dadi malole soa-neu Ayub. Manetualain tao talo naa, nahuu Ndia dale susuen ma sofek no susue-lalaik.
59005012	Toranoo nggara ein! Nenenin lenak, ei boso so'uk sumba-sook. Mete ma nau mae, “hou”, na, mataa “hou” leo. Mete ma “taa”, na, kada mataa “taa” leo. Talo naa, dai ena! Boso tao lena-lenak ma so'uk sumba-sook fo maseseik hatahori mates nai dae-inak naden. Hata-bali sumba-soo “no Manetualain” mana masodak nai lalai naden. So'uk sumba-sook mata-matak, sosoan taa. Mete ma talo naa, na, simbo mala tema-tema o huku-dokim, nahuu o sumba-soom mara.
59005013	Mete ma ketuk numa ei mai hambu susa-sonak, na, malole lenak ana hule-haradoi. Mete ma ketuk numa ei mai, ramahoko, na, malole lenak ana soda-helo koa-kio neu Lamatuak.
59005014	Mete ma ketuk numa ei mai, ramahedi, na, malole lenak moke lasi-lasi saranik kara, fo ara rarai mina neu hatahori kamahedik naa, ma hule-haradoi pake Lamatuak naden, mita fo Lamatuak tao nahain.
59005015	Mete ma ei hule-haradoi fee hatahori hedis, ma mamahere tebe-tebe neu Lamatuak, neu ko Lamatuak tao nahai hatahori naa. Mete ma hatahori naa tao salak ena, neu ko Lamatuak koka heni ndia sala-singgon nara.
59005016	Mete ma ketuk numa ei mai, tao salak, na, muste manaku ei sala-singgom mara esa no esa. No dalak naa, ei basa ngga, esa hule-haradoi fee esa, mita fo ei dadi malole. Hatahori fo dalen lolo-laok, ndia huhule-haradoin sofek no koasa, de bisa neni nanalak malole.
59005017	Ha'i netuduk numa ba'i Elia mai. Ndia naa oo, hatahori biasa sama leo ita boe. Tehuu neu ana hule-haradoi noke fo udan boso mai bali, boe ma udan hahae neuk ka, ma udan ta konda losa doon teuk telu seserik.
59005018	Basa de ana hule-haradoi noke fo udan mai, boe ma udan mai neuk ka. Na'u ai anar momodo, ma osi-lutur rabuna-boa rasafali.
59005019	Toranoo nggara ein! Mete ma ketuk numa ei mai, mulai tao salak fo la'o ela hata fo ndoos, boe ma hambu esa tulu-falin, fo ara tungga falik Manetualain eno-dala ndoon, naa malole.
59005020	Masaneda matalolole ia! Mete ma ei tulu-fali hatahori fo mana tao salak, losa ana fali neni Lamatuak neu, ma ana ta tao salak bali, na, ei tao masoi-masoda hatahori naa, mita fo ana leo-la'o nakandoo no Manetualain. No dalak naa, Manetualain koka heni sala no'un nara ena. Ba'u kada naa! Numa au mai, Yakobis
60001001	Susurak ia numa au mai, Petrus, ndia Yesus Karistus nedenun. Au surak susurak ia fee ei basa ngga fo Manetualain here nalak kara dadi neu Ndia hatahorin ena. Ei dadi miu hatahori fe'ek fo mana leo natanggela nai mamanak no'uk ka nai profensi Pontus, profensi Galatia, profensi Kapadokia, profensi Asia ma profensi Bitinia. Toranoo susue nggara ein! Numa makasososan mai, Amak Manetualain here memak nala ei ena, fo dadi neu Ndia hatahorin. Ndia Dula-dalen oo tao nala ei dadi malalaok soa-neu Ndia boe, mita fo ei bisa tao tungga basa parendar fo Yesus Karistus feen neu ei. Mete ma ei tao tungga basa Ndia parendan nara raa, naa sama leo Manetualain bibiru Yesus daan neu ei fo dadi tanda nae, ei dadi malalaok soa-neu Ndia ena. Au hule-haradoi fo Manetualain natudu Ndia dale susuen neu ei, mita fo ei bisa leo-la'o tamba faik, tamba lino-lendek ma mole-damek.
60001003	Basa kokoa-kikiok soa-neu Manetualain! Ndia naa, ita Lamatuan Yesus Karistus Aman. Manetualain madale lilok, huu naa de Ana kasian nalan seli neu ita. Yesus Karistus maten, basa de Ana tao nasoda falik kana numa mamaten mai. Dadi mete ma Karistus tao nala ita tasoda, Ana fee ita masoda beuk fo malole fali to Manetualain, sama leo ita neni bonggi seluk. Huu naa de ita tamahere neu Karistus takandoo, de ita tamahena ma tamahere tebe-tebe tae, neu ko Ana nakaboi-nasamao natalolole ita.
60001004	Nai dae-bafok ia, mete ma amak esa mate, na, ana la'o ela ndia hata-heton soa-neu ndia anan nara. Leo naak oo Yesus mbeda ela pusaka soa-neu ita nai lalai ena boe. Pusaka naa ta bisa nakararafu, ta bisa nakalulutu ma ta bisa mopo henin.
60001005	Ei mamahere mae, Manetualain naena koasa fo tulu-fali nala ei. Ana nakaboi-nasamao ei ma nanea ei fo boso hambu mana nakalulutu ei. Mete ma neu dae-bafok fai mate'en, Ana nau natudu dalak talo bee fo Ana tao nasoi-nasoda ei.
60001006	Huu naa de ei dalem mara ramahoko, leo mae hatematak ia ei mameda berak, nahuu ei muste hambu mala susa-sonak mata-matak.
60001007	Manetualain fee lelak neu ita mana hambu tala soba-douk fo sangga fora ita nemeheheren neu Ndia. Mete ma ita takambo'ik numa soba-douk mai, naa natudu nae, ita nemeheheren naa, matea ma tetebes. Ita bisa takasasamak kana no lilo mbilas. Ita muste hotun neu a'i, mita fo nggeon kalua henin, dei fo ita hambu lilo mbilas isi-isik. Naa te tungga Manetualain dudu'an, ita nemeheheren belin lena heni lilo mbilas. Dadi mete ma ita nemeheheren nakambo'ik numa soba-douk talo naa mai, neu ko neu Yesus Karistus fali mai, Manetualain koa ita, boe ma Ana natudu ita ta hoho'an ma fee ita hada-horomatak.
60001008	Leo mae ei bei ta mete-mita Yesus no ei matam mara, tehuu ei sue-lai neun. Leo mae ei bei ta mete-mitan hatematak ia, tehuu ei mamahere neun. Ei dalem mara oo mbena sau-sau lenak boe, leo mae ta hambu dede'a de'ek mandaak fo mafada hatahorir la'e-neu ei dale nemehokom mara.
60001009	Manetualain tao nasoi-nasoda ei numa ei sala-singgom mara mai, dadi neu ei seseba-babaem, nahuu ei mamahere neun.
60001010	Manetualain mana to'u dede'a lele ulun nara sangga bubuluk fo nau ralela no neulaun lenak, talo bee fo Manetualain tao nasoi-nasoda hatahorir numa sala-singgon nara mai. Mana to'u dede'ak kara raa rafada memak la'e-neu Manetualain natudu Ndia dale susuen neu ei, nahuu Ana nahani memak kana ena fo tao nasoi-nasoda ei.
60001011	Karistus Dula-dalen naote nai sira dalen nara fo nafada memak kana nae, neu ko Karistus muste hambu susa-sonak ma Ana muste hambu doidosok talo bee. Basa naar lala'en dadi, dei fo Manetualain nakadedemak kana. Huu naa de mana to'u dede'ak kara raa nau sangga bubuluk faik bee dede'ak kara iar mori-dadi.
60001012	Boe ma Karistus Dula-dalen naa oo nafada mana to'u dede'ak kara raa boe nae, ta sira ndia mete-rita, tehuu ei ndia mete-mita dede'ak kara iar. Hatematak ia ei oo mamanene la'e-neu dede'ak kara iar boe, nahuu Manetualain Dula-dale Malalaon numa nusa tetuk do inggu temak mai nadenu hatahori laen, fo neu tui-bengga Lamatuak Hara Lii Malolen neu ei. Naa te Manetualain atan nara ruma nusa tetuk do inggu temak mai oo hii ralan seli mete-rita dede'ak kara iar boe.
60001013	Huu naa de ei muste sadia mahani a fo malela matalolole basa dede'ak kara iar. Manea matalolole fo ei dudu'a no ndoos. Sadia tahani a fo tamahere takandoo neu Yesus Karistus losa Ana fali mai, nahuu neu faik naa, Manetualain nae natudu Ndia dale susuen neu ei.
60001014	Ei muste nenene neu Manetualain, sama leo kakanak kara nenene neu sira ina-aman. Fai uluk ei bei ta malela Manetualain eno-dala masoda teteben. Tehuu hatematak ia, ei malela ena. De boso leo-la'o tungga ei hihii-nanaum fo tao manggarauk bali. Naa, ei leleo-lala'o raam.
60001015	Huu naa de hatematak ia ei muste leo-la'o malalaok. Huu Manetualain naa, malalaok. Ana ndia noke nala ei fo dadi miu Ndia anan. Huu naa de ei muste malalaok nai basa ei leleo-lala'om katematuan.
60001016	Sama leo neni surak nai Manetualain Susura Malalaon dale nae, “Ei muste malalaok, nahuu Au malalaok.”
60001017	Ei hii kokolak mia Manetualain sama leo Ndia naa, ei Amam. Ana oo dadi Mana Maketu-maladi Dede'ak fo neu ko parisa hatahori esa-esak leleo-lala'on. Tehuu Ndia laen numa mana maketu-maladi dede'ak laen nara mai. Huu Ana naketu-naladi hatahorir dede'an nara no matetuk ma ta mbeu serik. Huu naa de ei muste leo-la'o no besa-besa. Te ei sama leo hatahori fe'ek mana leo taak a mesan nai dae-bafok ia.
60001018	Ei bubuluk ena mae, Karistus bae ketu ena fo tefa-soi nala ei numa ei leleo-lala'om fo sosoa-ndandaa taak mai. Leleo-lala'o rupak leo naak naa, ei simbo malan numa ei bei-ba'im mara mai, nok bali pusaka esa. Tehuu masaneda, te Karistus bae ketu soa-neu ei, ta pake lilo mbilas do lilo fulak fo neu ko mopo heni sara.
60001019	Tehuu Ana bae nala ei nenik Ndia daa heli-helin. Naa, belin sudi selik kana. Ana mate nok bali ara hala bibi lombo ana maro ta kambi'e-to'ik esa, fo ara halan dadi neu tunu-hotuk.
60001020	Neu lelek Manetualain bei ta adu dae-bafok ia, Ana bubuluk memak ena basa-basan fo neu ko Karistus taok. Tehuu lele uluk Manetualain bei ta natudu Karistus neu hatahori manai dae-bafok ia. Hatematak ia dei de Ana natudu Karistus fo dadi neu baba'e-babatik soa-neu ei.
60001021	No hata fo Karistus taok, huu naa de ei bisa mamahere neu Manetualain. Ana tao nasoda falik Karistus numa mamaten mai ena ma nakadedemak kana. Manetualain tao talo naa, mita fo ei mamahere neu Ndia ma mamahena fo Ana tao natetu hata fo Ana helu memak kana ena.
60001022	Ei tao tungga hata fo tetebes. Dadi hatematak ia, ei bisa maue-osa no basa ei bebe'i-barakaim soa-neu Lamatuak. Naa, tao nala ei sue-lai tebe-tebe neu ei toranoo kamaherem mara. Ei susue-lalaim naa muste boe natea, nahuu ei dalem mara lolo-laok.
60001023	Hatematak ia ei hambu masoda beuk ena. Tehuu masoda beuk ia, ei ta hambu sana numa ei ina-amam fo neu ko ara mate nai dae-bafok ia mai, tehuu ei hambun numa ita Aman manai nusa tetuk do inggu temak fo ta mana matek mai. Ei masoda beum naa, ei hambun nesik Manetualain Dede'a-kokolan. Ndia Dede'a-kokolan ia, neni masodak tetebes ma natea nakandoo.
60001024	Sama leo Manetualain Susura Malalaon surak nae, “Hatahori dae-bafok naa, nok bali na'u esa do, bungga esa. Huu sira lolen naa, ta rakatataka rakandoo. Na'u, male-kale henin. Bungga bunan oo mo'u henin boe. Doo-doo te ara mate, boe ma mopo heni sara.
60001025	Tehuu ita Lamatuan Dede'a-kokolan, naoka nahere nakandoo ma ta mana ketuk.” Lamatuak Dede'a-kokolan naa, ndia Hara Lii Malole fo ai mafada neu ei ena.
60002001	Dadi ei boso tao manggarauk hata esa boe na. Boso kada puta-paik mia hatahori. Boso dea-matak. Dalem mara boso mbiri. Boso kokolak makabobook hatahori nade malolen. Nggari heni basa naar leo!
60002002	Kakana mbimbila anak kara dokodoe rae rinu susu numa sira inan mai. Leo naak oo ei dalem mara muste hii ralan seli fo nau bubuluk Manetualain Dede'a-kokolan boe. Naa ndia tao nala ei nemeheherem mara boe ratea tungga-tungga faik. No dalak naa, ei bisa mamo'o dadi miu hatahori lasik, fo mana leo-la'o tungga Manetualain hihii-nanaun.
60002003	Ma ei mameda mala ita Manetualain dale susuen ena.
60002004	Makaesa aom mara mia Karistus. Te Ana sama leo batu esa, tehuu Ndia naena masodak. Tukan nara nggari heni batu naa ena, nahuu ara du'a rae, batu naa nanalan taa. Tehuu Manetualain henggenee Ndia belin sudi selik kana, de here nalan ena fo dadi batu netehuuk fo nenenin lenak.
60002005	Ei oo muste makaesa mia Karistus boe, mita fo Manetualain oo pake ei boe. No dalak naa, ei sama leo batu fo Manetualain here nalan fo nambaririik uma soa-neu Ndia Dula-dalen. Ei oo sama leo batu mana maena masodak, sama leo Karistus boe. Ei sama leo malangga anggamar, mana leo-la'o no malalaok soa-neu Manetualain. Naa, sama leo ei meni tunu-hotuk soa-neun. Ei tunu-hotum tao namahoko Manetualain dalen, nahuu Yesus Karistus maten ena soa-neu ei basa ngga.
60002006	Sama leo neni surak nai Manetualain Susura Malalaon dale nae, “Mete dei! Te Au tao batu makasososan, nai kota Yerusalem ia, fo ara seseik kana rae, ‘kota Sion’. Au ndia here ala batu naa ena. Ndia belin seli soa-neu Au. Dadi hatahori mana ramahere neu Ndia, neu ko ara ta hambu mamaek hata esa boe na.”
60002007	Yesus naa, sama leo batu naa. De soa-neu hatahori fo mana namahere neun, Yesus belin sudi selik kana. Tehuu soa-neu hatahori fo ta mana namahere neun, Manetualain Susura Malalaon surak nae, “Batu naa, fo tukan nara nggari henin ena, hatematak ia dadi neu batu makasososak ena, fo nenenin lenak.”
60002008	Neni surak boe nae, “Hambu batu fo tao nala hatahorir rakatunu. Hambu batu fo tao nala sara tuda.” Ara tuda, nahuu ta tao tungga Manetualain Dede'a-kokolan. Huu Manetualain henggenee memak kana ena fo ara tuda talo naa.
60002009	Tehuu ei ta leo naak. Huu ei dadi miu hatahori fo Manetualain mesa kana here nalan ena. Ei dadi miu Ndia enan. Ei sama leo malangga anggama mana maono-lalau manek. Ei oo sama leo hatahori nusak esa mana leo-la'o no malalaok soa-neu Manetualain boe. Ei dadi talo naa, mita fo ei bisa tui-bengga neu basa hatahorir la'e-neu Manetualain dale susuen, fo Ana taon soa-neu ei. Huu Ana nadenu ei ena fo la'o ela hata fo manggarauk ma leo-la'o tao malole. Naa, nok bali ei kalua numa makiuk mai, fo leo-la'o nai Ndia manggaledon fo neulaun seli.
60002010	Fai bakahulun ei dadi sama leo nufaneluk esa ta naena sosoa-ndandaak faa boe na. Tehuu hatematak ia ei maso dadi miu Manetualain nufanelun ena. Fai bakahulun ei ta nau simbok Manetualain dale kasian neu ei. Tehuu hatematak ia ei simbo malan ena.
60002011	Toranoo susue nggara ein! Eir ia, kada dadi fuik nai dae-bafok ia. Huu ei nok bali hatahori nusa deak mana nggoro na'u nai hatahori nusan. Huu naa de au oke taa-taa fo ei boso sama leo hatahori dae-bafok laen nai dae-bafok ia, mana tao manggarauk tungga sira hihii-nanaun nara. Huu nai ei dalem mara hambu netatik esa. Ndia, hihiik fo tao manggarauk natati laban hihiik fo tao malole. Dadi boso makambo'ik hihiik fo tao manggarauk naa, nasenggi ei. Mete ma talo naa, na, ei makalulutu!
60002012	Manea matalolole fo ei leo-la'o no ndoos nai hatahori fo ta mana nalela Manetualain naa matan. No dalak naa, leo ara nau rakasasa'ek salak neu ei sadi ndaa, na, ara mete-rita kada ei neulaum a mesan. De mete ma Karistus fali mai, neu ko sira mesa kasa ndia rakadedemak Manetualain, nahuu ei tatao neulaum naa.
60002013	Ita Lamatuan hihii-nanaun fo ei nenene neu basa hatahorir mana to'u koasa. Ha'i netuduk leo: nenene neu manek, huu ana dadi malangga mandema.
60002014	Nenene neu nggubenor, huu manek nadenun ena, fo ana naketu-naladi huku-dokik soa-neu hatahori mana tao manggarauk kara ma ana so'uk kokoak soa-neu hatahori mana tao ndoos sara.
60002015	Huu naa de Manetualain nau fo ei tao hata fo ndoos sara, mita fo hatahori nggoa bebek ta mana bubuluk hata-hata, ta naena dalak fo nakasasa'ek salak neu ei.
60002016	Leo mae ei dadi hatahori nekembo'ik mana maena haak fo tao tungga ei hihiim, tehuu boso pake sadi ndaa ei haak naa, fo tao manggarauk. Pake haak naa, fo maue-osa fee Manetualain huu ei dadi miu Ndia pusakan.
60002017	Ei muste fee hada-horomatak neu basa hatahorir. Ei muste sue-lai basa hatahorir fo mana ramahere neu Karistus. Ei muste leo-la'o no mandaak nai Manetualain matan, te neu ko Ana ndia naketu-naladi huku-dokik soa-neu ei. Ma ei muste fee hada-horomatak neu basa hatahorir mana to'u parenda.
60002018	Hatahori neonda nggara ein! Mamanene neu ei malanggam mara, ma fee hada-horomatak neu sara. Boso mamanene neu kada malanggan fo naena dale malole ma neulauk a mesan. Tehuu leo ei malanggam manggaraun seli oo ei muste nenene neun boe.
60002019	Mete ma ei hambu huku-dokik sadi ndaa numa ei malanggam mai leo mae ei ta tao salak hata-hata, ma mete ma ei makatataka mala nai susa-sonak naa, nahuu ei masaneda mala Manetualain hihii-nanaun soa-neu ei, na, neu ko Manetualain natudu Ndia dale susuen neu ei.
60002020	Leo ei tao salak, de hambu fefembak, na, nanalan hata, mete ma ei makatataka nai susa-sonak naa? Ta hambu, hetu? Tehuu mete ma ei hambu susa-sonak nahuu ei tao hata fo malole, boe ma ei makatataka, na, Manetualain loti-mete neu ei.
60002021	Karistus oo hii nalan seli boe fo ei leo-la'o tao hata fo ndoos, leo mae ei hambu susa-sonak. Huu Ana oo lemba-nasaa susa-sonak soa-neu ita boe. No dalak naa, Ana dadi netuduk fo ita tungga Ndia, sama leo ita la'ok tungga Ndia ei tatabun.
60002022	Sama leo Manetualain Susura Malalaon surak nae, “Ana ta tao nita salak. Ta hambu pepeko-lelekok kalua numa Ndia bafan mai.”
60002023	Neu ara kokolak rakadadaek kana, Ana ta bala. Neu Ana hambu susa-sonak ma doidosok, Ana ta ndindia nae bala. Tehuu Ana loo lima aon neu Manetualain liman. Huu Ana namahere nae, Manetualain naa, Mana Maketu-maladi Dede'ak fo ta mbeu seserik.
60002024	Karistus naa, ndia lemba-nasaa ita sala-singgon neu faik fo Ana mate numa ai ngganggek lain. Ana tao talo naa, mita fo ita hae leo-la'o tao salak bali. De hatematak ia, ita ta leo-la'o no tao salak, tehuu ita leo-la'o no kada tao hata fo ndoos a mesan. Huu Ana nggati ita ena fo simbo nala ita huku-dokin. Huku-dokik naa, tao nala Ana nakahina losa maten. Huu hinak fo tao nala Ana mate naa, tao nahai ei ena.
60002025	Ei sama leo bibi lombo fo fai bakahulun sio la'o ela dalak ena. Tehuu hatematak ia ei fali meni Lamatuak eno-dala ndoon mai ena. Huu Ana ndia nanea ma nakaboi-nasamao natalolole ei, sama leo mana lolo esa nanea ma nakaboi-nasamao ndia bibi lombon nara.
60003001	Sao inak kara ein! Bebeik kara au ae, ita muste nenene neu hatahori mana to'u koasa. Dadi ei muste nenene neu ei saom. Masaneda te hambu sao touk ketuk fo ta nau tao tungga Manetualain Dede'a-kokolan. Leo mae ara ta nau nenene ei dede'a-kokolam, tehuu neu ko ara nau ramahere Karistus, nahuu ei leleo-lala'om.
60003002	Huu ara mete-rita basa ei hihiru-heheom ma ei dale lolo-laom natudu hada-horomatak neu Manetualain.
60003003	Inak mana'a hien naa, ta numa hata fo neni nitak numa dea mai. Ha'i netuduk leo: heti aon tao langga bulu fefeon mata-matak do, ramasosoa lena-lenak pake lilo mbilas ma lilo fulak do, pake bua-lo'a mabelir ta nandaa no dala-hadak.
60003004	Tehuu mana tao inak dadi mana'a hiek tebe-tebe ndia: sira dalen nara fo ta neni nitak numa dea mai. Ha'i netuduk leo: dale neulauk ma mana matu-matuk. Mana'a hiek matak leo naak naa ta mopo henin, leo mae inak nambalasi ena. Tungga Manetualain timba-tain, mana'a hiek matak leo naak naa belin seli.
60003005	Huu lele uluk ina dale malalaok kara fo mana ramahere Manetualain, mana'a hien nara oo leo naak boe. Ara oo nenene neu sira saon boe.
60003006	Ha'i netuduk numa bei Sara mai. Ana nenene neu saon Abraham. Ana oo fee lelak saon koladun boe. Ei inak kara oo muste tungga ndia netudun boe, nahuu mete ma ei tao hata fo ndoos, na, ei hae mamata'u hata esa boe na.
60003007	Sao touk kara ein! Leo-la'o dalek esa mia ei saom. Timba-tai matalolole hata fo neulauk soa-neun ma tao tunggan. Matudu hada-horomatak soa-neun nai basa dede'ak kara, nahuu inak barakain ta sama leo touk barakain. Huu ei sama-sama simbo mala pusaka fo Manetualain nae fee ei. Ndia, ei sama-sama simbo mala masoda beuk fo Manetualain fee ei numa Ndia dale susuen mai. Tehuu ei sao touk kara muste leo-la'o dalek esa mia ei saom leo naak, mita fo neu faik fo ei dua ngga so'uk dalem fo hule-haradoi moke hata esa numa Manetualain mai, na, Ana nau namanene ei.
60003008	Toranoo susue nggara ein! Neu mate'en te, au ae kokolak dede'ak esa. Ei basa ngga oo muste leo-la'o dalek esa boe. Mete ma hatahori esa nameda susa do namahoko, na, ei laen nara oo muste mameda leo naak boe. Ei muste sue-lai neu hatahorir fo mana ramahere Karistus, ma matudu dale neulaum mara esa mbali esa. Boso makadedemak aom mara, tehuu ei muste makaloloek aom mara.
60003009	Boso bala manggarauk no manggarauk. Mete ma hatahori kada raselu kisubalik ei, boso maselu kisubalik hatahori naa bali. Tehuu moke-hule fo Manetualain fee baba'e-babatik neun. Manetualain noke nala ei ena dadi miu Ndia hatahorin, mita fo ei bisa simbo mala baba'e-babatik numa Ndia mai.
60003010	Sama leo neni surak nai Manetualain Susura Malalaon nae, “Hatahori mana sangga nasoda no neulauk, ma mana sangga nasoda nala dook ka nai dae-bafok ia, hatahori naa muste nanea ndia bafan fo boso bafa lafok, ma boso kokolak pepeko-lelekok.
60003011	Ana muste sale dalen do tuke tein, fo boso tao manggarauk bali, tehuu fali fo tao kada ndoos leo. Ana muste nanori fo leo-la'o mole-dame no basa hatahorir, boe ma sangga dalak fo malole fali no sara.
60003012	Huu ita Lamatuan tao matak neu hatahori mana leo-la'o no ndoos. Ma Ana oo nau namanene sira hule-haradoin boe. Tehuu ita Lamatuan laban nakandoo neu hatahori mana leo-la'o tao manggarauk.”
60003013	Mete ma ei tao hata fo ndoos no dere-dere hiek, see nau tao manggarauk mbali ei bali? Taa, hetu?
60003014	Tehuu leo mae ei tao hata fo ndoos ma hambu ketuk tao nakasususak ei, ei hambu nanalak. Mete ma hambu hatahori ta nalela Karistus dadi namata'u nahuu hata esa, na, ei boso tungga mamata'u talo naa. Ei dudu'am boso namue-anggik ma dalem mara sona sama leo sara.
60003015	Tao ei dalem mara kada lino-lendek, nahuu ei so'uk mala Karistus nai ei dalem mara ena fo dadi neu ei Lamatuam fo malalaok. Leo hatahorir roke ei fo mafada ei nemeherem, ma tao hata de ei mamahena mae, neu ko Karistus tao basa-basan dadi malole, na, ei muste sadia mahani a fo maselu neu sara.
60003016	Tehuu ei muste maselu numa ei dale neulaum mai ma matudu hada-horomatak neu sara, mita fo ara bubuluk ei tao hata fo ndoos numa dale lolo-laom mai. Leo mae ei tao hata fo neulauk talo naa, tehuu neu ko hambu ketuk nau kokolak rakatutudak ei, nahuu ei makaesa mia Karistus. Dadi mete ma ei tao hata fo neulauk makandoo, na, sira mana makatitiik ei neu ko ara mae.
60003017	Mete ma naa tungga Manetualain hihii-nanaun, na, boso lilii-ndondou te malole lenak ei hambu susa-sonak nahuu tao hata fo ndoos; boso huu ei tao salak.
60003018	Karistus mate la'e esak ka, nahuu ita hatahori dae-bafok tao salak. Ndia mana leo-la'o ndoos, maten soa-neu ita ena fo mana leo-la'o manggenggeok. Ana mate, mita fo ita bisa malole fali to Manetualain. Karistus naa oo hatahori dae-bafok sama leo ita boe. Hatahorir rakanisan, tehuu basa de Manetualain Dula-dalen tao nasoda falik kana numa mamaten mai.
60003019	Dula-dalek naa oo nuni no Ndia neu nanori hatahori mana matek dula-dalen nara boe, fo neni ronggak nai mamanak esa, nok bali bui.
60003020	Sira raa, ndia hatahori lele uluk ta mana nau nenene neu Manetualain. Lelek naa, ba'i Noh tao ofa mo'ok. Manetualain nahani memak kana fo nae nita hatahorir tao tungga Ndia hihii-nanaun, tehuu ara ta nau tao tungga. Huu naa de kada hatahori falu ndia hambu masoi-masodak numa faa mo'ok naa mai.
60003021	Faa naa dadi neu netuduk esa, sama leo faik fo ei sarani. Sarani naa natudu nae, Manetualain nakambo'ik ei numa ei sala-singgom mai, nahuu Yesus Karistus nasoda fali numa mamaten mai ena. Neu ara sarani ei naa, ara ta radiu ei fo tao ralalao ei ao-inam mara. Ndondoon ndia, ei ndara fangga hehelu-bartaak mia Manetualain, fo nau tao nalalao ei dalem mara. No dalak naa, ei bisa leo-la'o ma tao hata fo ndoos.
60003022	Hatematak ia Yesus hene fali neni nusa tetuk do inggu temak neu ena. Nai naa, Ana nanggatuuk nai mamana hada-horomatak mate'en lain, nai Manetualain boboa konan. De atar marai nusa tetuk do inggu temak, basa koasar ma mana to'u koasar muste nenene neu Karistus rakandoo.
60004001	Karistus naa, hatahori dae-bafok sama leo ita. Ana hambu doidosok no'un seli ena, de ei oo muste sadia fo hambu doidosok sama leo Ndia boe. Tehuu masaneda te hatahori mana sadia fo hambu susa-sonak nahuu nakaesa no Karistus, ana naketu ena fo ta nau tao salak bali.
60004002	Leo mae ana bei leo-la'o nai dae-bafok ia, tehuu ana ta leo-la'o tao salak bali sama leo hatahori dae-bafok laen nara. Huu ana leo-la'o tungga Manetualain hihii-nanaun.
60004003	Fai bakahulun ei maena faik dai mete ma ei mae tao manggarauk hata a mesan, nok bali hatahori ta mana malela Manetualain. Ha'i netuduk leo: ara tao sadi ndaa. Ara la'ok sala ro hatahori ta sira saon. Ara tungga sira hihiin tao manggarauk. Ara rinu mafuk. Ara tao feta setelelek. Ara tao feta sao holu-ndaek sadi ndaa. Ara kada songgo-tanggu fo bisa tao rala ita aon mumuru.
60004004	Ara kokolak raboboo ei nade malolem, huu ei ta tungga mabali mia sira manggaraun nara fo mana seli susudik, nahuu ara ta ralela ei leleo-lala'om leo beek.
60004005	Tehuu masaneda te neu ko ara muste rasare Manetualain, fo mana dadi neu Mana Maketu-maladi Dede'ak. Ara muste rafadan, tao hata de sira leo-la'o manggarauk talo naa. Boso lilii-ndondou, huu basa hatahorir muste rasare reu Ndia, hatahori bei masodak, ma hatahori mates.
60004006	Tebe! Manetualain nae parisa hatahori mana matek kara, sama leo Ana parisa hatahori dae-bafok laen nara. Huu Ana nae mete-nita sira leleo-lala'on fai uluk. Huu naa de Yesus neu tui-bengga Manetualain Hara Lii Malolen neu sara, mita fo sira oo bisa hambu masodak tetebes, fo tao tungga Manetualain hihii-nanaun boe.
60004007	Dae-bafok fai mate'en deka-deka mai ena. Huu naa de ei muste dudu'a naruk ma matu-matu fo ei bisa hule-haradoi no malole.
60004008	Nenenin lenak ndia, ei muste leo-la'o masue-laik esa no esa makandoo. Leo mae hatahori laen tao salak makadoto ndoos, tehuu ei bei bisa manonoo mian mete ma ei sue-lai neun.
60004009	Makambela limam fo simbok mala hatahori numa mamanak laen mai leo taak nai ei umam. Tehuu masaneda fo boso simbok no unggu-remuk.
60004010	Hatahori esa-esak fo mana simbo babanggi-baba'ek numa Manetualain mai ena muste pake babanggi-baba'ek naa, fo naono-lalau ndia toranoo kamaheren nara. Makaboi-masamao ma pake matalolole babanggi-baba'ek naa, fo neni nanalak soa-neu Manetualain.
60004011	Ha'i netuduk leo: mete ma hambu babanggi-baba'ek manori hatahorir, na, masaneda te ei muste manori hatahorir pake Manetualain Dede'a-kokola heli-helin. Mete ma hambu babanggi-baba'ek maono-lalau hatahorir, na, maono-lalau pake bebe'i-barakaik fo Manetualain feek. No dalak naa, basa hatahorir mete-rita eir ia, Yesus Karistus hatahorin. Huu naa de ara rakadedemak Manetualain. Ndia naa, ta neni babanggak! Ma Ana naena koasa fo to'u parenda ta mana ketuk! Tebe leo naak!
60004012	Toranoo susue nggara ein! Boso heran mete ma hambu soba-douk beran seli. Naa ndia fora ei nemeheherem mara. Boso dudu'a mae, kada o mesa ngga ndia hambu soba-douk talo naa.
60004013	Tehuu ei dalem bisa mbena sau-sau, huu ei hambu mala doidosok sama leo Karistus oo hambu doidosok boe. No dalak naa, neu ko ei dalem mara mbena sau-sau tebe-tebe, neu faik fo basa hatahorir mete-rita Karistus ta neni babanggan.
60004014	Neu hatahorir kokolak rakadadaek ei nahuu ei makaesa mia Karistus, ei maua nahuu Manetualain Dula-dalen ta neni babanggan nai ei dale.
60004015	Tehuu mete ma ei muste hambu doidosok, na, boso huu ei dadi miu mana makanisa hatahori do, na'ok do, hatahori manggarauk do, mana sorodododo rala hatahori laen ena uma dalen.
60004016	Tehuu mete ma hatahori hambu nala susa-sonak, nahuu dadi neu Karistus hatahorin, ana hae mae faa boe na. Malole lenak, ara so'uk kokoa-kikiok neu Manetualain, nahuu ara dadi reu hatahori Karisten.
60004017	Fain losa ena fo hatahori reu rasare mbali Manetualain. Ana mulai parisa numa Ndia hatahori heli-helin nara leleo-lala'on mai. Dadi dudu'a leo! Mete ma Ana mulai ena no ita hatahori Karisten, na, talo bee soa-neu hatahori fo ta mana nau simbok Ndia Hara Lii Malolen? Neu ko sira huku-dokin beran lena, ee!
60004018	Sama leo neni surak nai Manetualain Susura Malalaon nae, “Mete ma hatahori fo mana leo-la'o no ndoos a mesan, ela ba'uk ka ta hambu masoi-masodak, na, talo bee bali neu hatahori fo ta mana tao matak mbali Manetualain? Ma talo bee boe no hatahori fo mana leo-la'o tao salak?”
60004019	Dadi mete ma Manetualain nakambo'ik Ndia hatahorin nara hambu rala susa-sonak tungga Manetualain hihii-nanaun, na, ara bisa ramahere rae, neu ko Ana oo nanea sara boe. Huu Ana ndia adu sara ma Ana oo tao tungga hata fo Ndia kokolak ena boe. De ara bei bisa tao hata fo ndoos rakandoo, nahuu Ana nanea sara talo naa.
60005001	Au mesa ngga dadi uu malanggan esa. Fai bakahulun neu Karistus lemba-nasaa Ndia doidoson, au mete-ita no au mata heli-heling. Neu faik fo basa hatahorir mete-rita Manetualain ta neni babanggan, au oo ae tungga mete-itan no au mata heli-heling boe. Dadi au ae fee nenori-nefadak neu malanggan laen nara, talo ia:
60005002	Ei sama leo mana lolo fo mana nakaboi-nasamao sira bibi lombon nara. Dadi ei muste makaboi-masamao matalolole hatahorir fo Manetualain fee sara neu ei ena. Koladu sara no malole. Boso huu ei uem naa, tehuu ei hii tao talo naa. Koladu sara no malole tungga Manetualain hihii-nanaun. Boso sangga nanala lenak soa-neu ao heli-helim, tehuu maue-osa no dere-dere hiek fo tulu-fali Manetualain hatahorin nara.
60005003	Boso kada parenda sadi ndaa fo tao mamabera hatahorir fo Manetualain fee ei koladuk ena. Tehuu ei muste dadi netuduk malole, fo mana matudu dalak neu sara.
60005004	Yesus naa, sama leo Malangga Mana Lolo. Mete ma Ana fali mai ena, neu ko Manetualain fee ei seseba-babaek, nahuu ei koladu hatahorim mara no malole. Seseba-babaek naa, ta bisa nakalulutu henin, te ana nakatataka nakandoo.
60005005	Hatahori muri ana nggara ein! Ei oo muste nenene neu saranik malanggan nara boe. Ei basa ngga boso so'uk aom mara. Sama leo Manetualain Susura Malalaon surak nae, “Manetualain laban neu hatahori fo mana nakadedemak aon nara, tehuu Ana hii natudu Ndia dale susuen neu hatahori dale nekeloloek aon.”
60005006	Huu naa de ei basa ngga muste masaneda Manetualain koasan, mita fo ei boso koa ao. Doo-doo te ndaa no fain, boe ma Manetualain nae so'uk kokoak neu ei.
60005007	So'uk dalem mara, mita fo Manetualain ndia koladu basa hata fo mana tao ei dudu'am ta namaneu. Huu Ana natudu dale susuen neu ei.
60005008	Besa-besa, ee! Dudu'a naruk! Manea matalolole huu ita musun, ndia nitur malanggan nae nakalulutu ei. Ana nae kodo katemak ei, nok bali singa esa mana lakamarak, nae sangga banda fo na'an.
60005009	Tehuu boso mamata'u. Ei muste laban nitur malanggan naa. Ei oo muste makatataka fo mamahere neu Manetualain makandoo boe. Te ei bubuluk ena mae, ei toranoo kamaherem mara rai bee a mesan nai dae-bafok ia oo muste hambu rala susa-sonak sama leo ei boe.
60005010	Tehuu masaneda te Manetualain hii natudu Ndia dale susuen neu ita. Ana ndia noke nala ei fo dadi miu Ndia hatahorin, nahuu ei simbo mala Karistus ena. Huu naa de Ana nau nakadedemak ei fo bisa leo-la'o mia Ndia makandoo. Tehuu mete ma ei hambu mala susa-sonak nai dae-bafok ia kada ta dook ka, na, Manetualain nae tao nalole falik ei. Ana nae natetea ei ma tao nala ei makatataka. Ana oo nambaririik ei miu fanderen matea boe.
60005011	Ita toke fo basa koasar rai Manetualain liman dale, losa doon naa neu. Tebe!
60005012	Silas ndia tulun au fo surak susura keke'uk ia. Ndia ia, ita toranoo kamaheren ma au hatahori lima konang. Au fee nenori-nefadak neu ei fo makatataka mahere, huu Manetualain hii natudu Ndia dale susuen neu ita nakandoo. Dadi ei muste mambariik mahere fo boso makaheok.
60005013	Hatahori kamaherek mana makabua rai kota Babel oo haitua hara masodak fee ei boe. Manetualain here nala sara ena, sama leo Ana here nala ei boe. Au anang Markus oo haitua hara masodak boe.
60005014	Mete ma ei matonggo, na, esa lole haran mbali esa menik i'idu susuek fo natudu ei susue-lalaim. Au nau fo ei basa ngga fo mana mamahere neu Karistus bisa leo-la'o no lino-lendek ma mole-damek. Soda-molek, Petrus
61001001	Susurak ia numa au mai, Simon Petrus. Au dadi uu Yesus Karistus hatahori neondan. Au oo dadi uu Ndia nedenun boe, fo Ana nadenun neni bee a mesan neu fo tui-bengga hatahorir la'e-neu Ndia. Au surak susurak ia fee ei mana mamahere neu Yesus Karistus ena. Manetualain nasosoi dalak mita fo ei oo bisa mamahere neu Karistus sama leo ai boe, nahuu Ndia dalen ndoos. Nemeheherek naa, kabelik soa-neu ita basa ngga. Karistus oo dadi neu ita Manetualain boe, ma Ndia oo dadi Hatahori fo mana tao nasoi-nasoda ita numa ita sala-singgon nara mai boe.
61001002	Au oke-hule fo ei bisa malela no malole neu Manetualain, ma neu ita Lamatuan Yesus, mita fo Ara ratudu Sira dale susuen neu ei, fo ei bisa leo-la'o no mole-damek ma lino-lendek.
61001003	Yesus naena koasa sama leo Manetualain koasan. Huu naa de Yesus ba'e fee ita ena basa hata fo ita to'ak, fo leo-la'o no ndoos tungga Manetualain hihii-nanaun. Ana tao talo naa, nahuu ita talela Ndia no malole. Ma Ana ndia noke nala ita dadi teu Ndia hatahorin, nahuu Ndia malole ma ta neni babanggak sudi selik kana.
61001004	Yesus fee basa hata fo nenenin lenak neu ita ena. Huu fai bakahulun Ana helu-bartaa ena fo nae fee basa dede'ak kara raa. Ndia hehelu-bartaan nara neulaun sudi selik kana. Ana fee basa naar reu ita, mita fo ita dalen bisa dadi sama leo Lamatuak dalen. Ma ita oo bisa takambo'ik numa basa dede'a kaboo mburuk mai boe, fo hatahori marai dae-bafok ia hii taok, nahuu ara leo-la'o tao tungga kada sira hihii heli-helin ma ta rakatataak rala aon nara.
61001005	Huu naa de au nau ei maote tebe-tebe fo tao hata fo neulauk. Huu ei mamahere neu Yesus ena, tehuu naa bei ta dai. Maue-osa hata fo neulauk nakandoo. Malela Lamatuak lena-lenak bali.
61001006	Tehuu boso losa kada naa leo. Manori fo ei leo-la'o makatataak mala aom mara. Tehuu naa oo bei ta dai boe. Tungga-tungga ei hambu susa-sonak, na, ei muste makatataka mahere, boso makaheok. Tehuu tao lena heni naa bali. Tao basa-basan tungga Manetualain hihii-nanaun.
61001007	Tehuu boso losa kada naa leo. Matudu susue-lalaim neu ita toranoo kamaheren. Tehuu naa bei ta dai. Huu ei muste leo-la'o masue-laik makandoo.
61001008	Mete ma ei leo-la'o talo naa, ma nenori-nefada neulauk kara iar boe tamba rakandoo, na, naa tao nala ei boe malela no malole neu ita Lamatuan Yesus Karistus. Nenori-nefada neulauk kara iar ta mopo sara hie-hie ma ta ngganggari ledo-fair. Nenori-nefada neulauk kara iar, tao rala ei boe malela no malole neu Ndia.
61001009	Mete ma hambu hatahori ta nau tao talo naa, na, ana dudu'a keke'uk a mesan. Ana ta mete-nita hata manai ndia idu-matan, nok bali ndia naa, pokek. Lamatuak koka heni hatahori naa sala-singgon ena, fo dalen bisa lolo-laok. Tehuu hatahori naa lilii henin ena!
61001010	Toranoo susue nggara ein! Hatematak ia ei muste maote tebe-tebe lenak bali. Lamatuak here nala ei ena fo dadi miu Ndia hatahorin, boe ma ei meni Ndia miu. Hatematak ia ei muste matudu mae, ei maso dadi miu Ndia nufanelun ena. Mete ma nenori-nefadak kara iar fo au so'uk kasa bebeik kara raa tamba rakandoo nai ei leleo-lala'om, na, ei ta bisa tuda.
61001011	No dalak naa, Manetualain nae fee ei dede'ak esa ta hoho'a ndoos. Ndia, Ana nasosoi dalak ma fee ei haak fo simbo mala Yesus Karistus dadi neu ei Manem fo masoda mian seku neu. Huu Ndia naa, ita Lamatuan. Ma Ndia oo Hatahori fo mana tao nasoi-nasoda ita numa ita sala-singgon mai ena boe.
61001012	Ei bubuluk nenori-nefadak kara raa ena fo au so'uk kasa bebeik kara raa, ma ei makatataka mahere, nahuu ei mamahere neu hata fo tetebes. Leo mae talo naa, tehuu au nau fee nesenedak la'i-la'ik nenori-nefadak ia neu ei, mita fo ei boso lilii-ndondou.
61001013	Au ta nau fee lelak fo ei lilii. Au nau fee nesenedak neu ei fo dudu'a makandoo nenori-nefadak kara iar. Huu neu au bei leo-la'o nai dae-bafok ia, memak nandaa mete ma au fee nesenedak nenori-nefadak kara iar neu ei.
61001014	Ta dook ka te au mate ena. Ita Lamatuan Yesus Karistus nafada memak au talo naa ena. Huu naa de au bubuluk memak kana ena.
61001015	Leo mae neu ko au mate ena, tehuu au aote tebe-tebe hatematak ia fo ei masaneda makandoo mia nenori-nefadak kara iar.
61001016	Fai bakahulun au ua au nonoo nggara tui-bengga neu ei la'e-neu ita Lamatuan Yesus Karistus ena. Ai oo tui boe mae, mete ma Ana fali mai, neu ko Ana mai no koasa ta neni babanggak. Tebe, hetu? Tehuu naa ta tutui lasik fo ta tetebes. Ai kada tui ei la'e-neu hata fo ai mete-mitan no ai mata heli-helin ena. Huu naa de ai bubuluk Yesus ta neni babanggan naa, sama leo mane ina-huuk esa.
61001017	La'e esa, ai sama-sama mia Yesus numa Manetualain lete malalaon. Boe ma Amak Manetualain mesa kana ndia nafada la'e-neu Yesus ta neni babanggan. Huu faik naa, ai mamanene harak esa lolen sudi selik kana kalua numa lalai mai nae, “Ndia ia, Au Ana susueng. Ana tao namahoko Au daleng.”
61001019	Numa naa mai ita boe tamahere tebe-tebe la'e-neu basa hata fo ita simbo tala sara ena ruma Manetualain mana to'u dede'an lele uluk kara mai. Dadi malole lenak ei tao tungga sira hara hehelun nara! Huu sira hara hehelun nara raa, sama leo lambu esa nasa'a nai mamana makiuk. Dadi ei muste mamanene sira hara hehelun nara, losa Yesus fali mai. No dalak naa ei bisa tamba malela makandoo. Naa, sama leo ei mete-mita makahuluk nduu mansai, dei fo ledo toda tao manggaledo basa-basan.
61001020	Masaneda te Manetualain mana to'u dede'an nara rafada memak la'e-neu dede'ak no'uk ka ena. Tehuu sira hara hehelun nara raa, ta tungga sira hihii-nanau heli-helin nara.
61001021	Hata fo ara surak naa ena, ta naoka numa hata fo ara hii kokolak neu a leo. Tehuu naa naoka nai Manetualain, tungga hata fo Ndia Dula-dale Malalaon natudu neu sara.
61002001	Fai bakahulun hambu hatahori Isra'el ketuk so'uk aon nara rae, sira dadi Manetualain mana to'u dede'an. Naa te ara pepeko-leleko. Neu ko ei oo matonggo mia hatahori leo naak boe nai ei taladam. Hambu hatahori ketuk rae, sira fee nenorik la'e-neu Manetualain, tehuu ara kada pepeko-leleko a mesan. Ara fee nenorik ma rafuni sira dudu'a-a'afi kaboo mburun. Huu naa de ara bisa tao sira nenori mana peko-pakin nara dale reu. Mete ma ei nenene sira nenorin nara, neu ko ei makalulutu. Ara laka rae, Lamatuak Yesus naa, ta sira lamatuan. Naa te Ana ndia tefa-soi nala sira ena no babaen belin seli. Ara tao talo naa, de neu ko mesa kasa rakalulutu lai-laik.
61002002	Leo mae talo naa, tehuu neu ko hatahori no'uk ka tungga sara, ma tao sadi ndaa ta rameda mamaek. Neu ko hatahori kokolak ta neulauk la'e-neu nenori tetebes, huu sira tatao-nono'in edo-poden naa.
61002003	Meser masapepekok kara raa, mana bare-na'ok kara. Ara tui leli-belak kana, fo ara bisa kedi rala ei doim. Tehuu boso lilii-ndondou, te Manetualain dadi neu Mana Maketu-maladi Dede'ak fo ta mana sunggu nitak. Numa fai bakahulun mai, Ana nahani memak fo huku-doki sara. Neu ko ara rakalulutu rafu-rafu.
61002004	Ha'i netuduk leo, lele uluk Manetualain atan ketuk marai nusa tetuk do inggu temak tao salak. Tehuu Manetualain mana dadi neu Mana Maketu-maladi Dede'ak ta nakambo'i sara. Ana piru sara reni a'i mbila ta kala matek reu, ma oka sara rai bolo makiuk mandema dale. Ara rahani rai mamanak naa, losa fain fo ara rasare mbali Ndia.
61002005	Leo naak oo no hatahori tembo lele uluk kara boe. Lelek naa, ara leo-la'o tao manggarauk, ma ta tao matak neu Manetualain. Tehuu Manetualain koladu ena fo Ndia hatahorin dale ndoos esa, nade Noh, natudu dalak fo hatahorir bisa leo-la'o ro ndoos. Tehuu ara oo ta nau nenene neun boe. Huu naa de Manetualain haitua faa mo'ok fo tao nakalutu hatahori fo ta mana nau tao matak neu Ndia. Tehuu Ana tao nasoi-nasoda Noh no ndia nufanelun. Basa sara hatahori falu.
61002006	La'e esa bali, hatahori lele uluk rai kota Sodom ma Gomora leleo-lela'on nara manggarauk sudi selik kana. Boe ma Manetualain hukun asa. Ana hotu heni basa-basan marai naa, losa dadi afu. De basa hatahorir marai naa mate heni basa sara. Naa, dadi netuduk soa-neu hatahori laen mana nau leo-la'o manggarauk, ma ta tao matak neu Manetualain. Ara bisa bubuluk memak sira ua-nalen nara, mete ma ara ta nau sale dalen do tuke tein.
61002007	Tehuu faik naa, hambu hatahori esa nade Lot. Ana leo-la'o ndoos. Ana mangguk ka ena no hatahori manggarauk kara tatao-nono'in nara mana lena-lenak, ta mana nau nenene neu Manetualain. De Manetualain tao nasoi-nasoda Lot numa mamanak naa mai.
61002008	Lot mesa kana hii tao hata fo ndoos, tehuu ana leo nai hatahori Sodom mara taladan. Ma tungga faik ana oo mete-nita ma namanene ara lena-langga Manetualain Hohoro-lalanen nara boe. Naa, tao nala dalen sona.
61002009	Basa netuduk kara raa ratudu rae, Manetualain bubuluk dalak tao nasoi-nasoda hatahori fo mana hii nenene Ndia numa soba-douk mata-matak kara mai. Ana oo bubuluk naketu huku-doki berak boe soa-neu hatahori mana leo-la'o peko-pakik kara. Ma Ana tao talo naa nakandoo losa fain fo Ana naketu basa hatahorir dede'an nara.
61002010	Huku-doki berak naa, tuda lena-lenak soa-neu hatahori fo mana hii kada leo-la'o no manggenggeok tungga sira hihii-nanau heli-helin nara. Ara ta nau nenene hatahori esa boe na, ma rakatitii-rakadadauk basa mana to'u koasar. Neu ko Lamatuak huku-doki sara. Meser masapepekok bebeik kara raa rambarani ralan seli ma koa ao. Ara oo ta nau ratudu hada-horomatak, ma ta ramata'u kokolak tao raboboo Manetualain ma Ndia atan nara rai lalai boe.
61002011	Naa te Ndia atan nara marai nusa tetuk do inggu temak barakain nara lena heni meser masapepekok kara raa. Leo mae talo naa, tehuu atar raa ta kokolak tao raboboo meser raa rai sira Lamatuan matan. Ma ara oo ta soa ndae salak neu meser raa boe.
61002012	Tehuu meser masapepekok kara raa hii kokolak tao raboboo la'e-neu dede'ak bee fo sira mesa kasa ta ralela. Te ara sama leo banda ta dudu'a ralela na! Malole lenak, humu mala sara fo makalulutu heni sara leo! Naa, sira ua-nalen. Neu ko rakalulutu heni sara, nahuu sira tatao-nono'i manggaraun.
61002013	Ara rakasususak no'uk ka neu hatahorir. Basa naa, neu ko Lamatuak oo nakasususak kasa boe, nahuu sira tataon ta ndoos. Ara hii kada tao feta setelelek rame-rame. Ara oo hii tao sadi ndaa nai fai leledon boe, mita fo basa hatahorir mete-rita sira manggaraun nara. Ara ta rameda mae, ma ara kokolak raboboo ei nade malolem. Mete ma ara ra'a feta sama-sama ro ei, ara nau tao tungga kada sira hihii manggaraun nara.
61002014	Mata de'en nara rambaloa sangga inak mana hii raeok ro sara. Ara kada leo-la'o tao manggarauk rakandoo. Ara rasi'e sangga hatahori fo nemeheheren ta matea neu Lamatuak, boe ma ara ike sara fo tungga tao manggarauk. Ara sangga dalak fo ra'a mata lenak rakandoo. Neu ko Lamatuak huku-doki sara!
61002015	Fai bakahulun meser masapepekok kara raa oo hatahori mana tungga eno-dala ndoos boe, tehuu doo-doo boe ma ara sio la'o. No dalak naa, ara sama leo Balaam lele uluk, ndia Bosor anan. Ndia naa, Manetualain mana to'u dede'an esa. Tehuu ana hii nala doik sudi selik kana, huu naa de ana tao hata fo ta ndoos asa. La'e esa, Balaam sa'e banda keledei. Keledeir, ta bisa kokolak. Tehuu faik naa, Manetualain tao nala keledei naa, bisa kokolak sama leo hatahori dae-bafok! Boe ma keledei naa nahara berak neu Balaam, nahuu ndia tatao-nono'i manggaraun. Keledei naa nau fo Balaam hahae, mita fo ana boso tao peko-pakik bali, sama leo hatahori kamuluk.
61002017	Meser masapepekok kara raa sama leo oe matak esa sosoan taa, nahuu mada heni oen ena. Ara oo sama leo ko'a-masuk sosoan taa boe, nahuu anin fuu henin. Manetualain sadia memak mamana makiu-makahatuk esa fo kena sara.
61002018	Huu ara kokolak raloloa bafan, tehuu isin taa. Ara nau ike rala hatahorir fo tao tungga hata fo ta kambareek. Ara hii fufudi-hohodo hatahori bei fo fali reni eno-dala ndoos reu, mita fo ara tao salak seluk bali.
61002019	Hatahori mana masapepekok kara raa helu-bartaa rae, “Mete ma ei nenene neu ai, na, ei hambu nekembo'ik fo tao tungga kada ei hihiim a mesan!” Tehuu hatahori mana kokolak talo naa, sama leo ata-dato ta mana bisa nakambo'ik aon numa sira manggaraun nara mai. Huu hatahori mana fee lelak neu hata esa koladu ndia aon, na, naa sama leo ana dadi neu ata-dato numa hata naa mai.
61002020	Mete ma nau takambo'ik numa manggarauk manai dae-bafok ia fo mana tao nanggenggeo ita, na, ita muste talela ita Lamatuan Yesus Karistus. Tehuu mete ma hambu ketuk rakaheok numa Ndia mai, boe ma rakaesa seluk ro hata fo manggarauk sama leo fai uluk, na, naa sama leo hata fo manggarauk naa koladu sara. Hatematak ia ara boe soe lenak bali!
61002021	Ta malole mete ma ara bubuluk eno-dala masodak tetebes ena, basa de rakaheok, boe ma ta tao tungga hata fo neulauk ma lolo-laok naa bali, fo Lamatuak parenda neu ita ena. Malole lenak, ara hae bubuluk rita eno-dala ndoos.
61002022	Hambu dede'a lasik la'e-ndaa meser masapepekok kara raa rae, “Mete ma busa muta, ana neu na'a nasafali ndia muta heli-helin.” Hambu laen bali nae, “Leo mae radiu bafi esa ena, tehuu ana fali neu lololi seluk tane-mbuuk bali.”
61003001	Toranoo susue nggara ein! Ia, ndia au susura kaduang soa-neu ei. Nai susura kaduak kara iar, au fee nesenedak neu ei, fo ei bisa dudu'a la'e-neu basa hata fo ndoos.
61003002	Masaneda neu Manetualain mana to'u dede'a lolo-laon kokolan lele uluk. Masaneda neu Yesus nedenun nara boe. Dudu'a matalolole la'e-neu hata fo ita Lamatuan parenda sara fo rafada neu ei. Huu Ana ndia tao nasoi-nasoda ei numa sala-singgom mara mai.
61003003	Masaneda talo ia dei: leo mae dae-bafok bei ta losa fai mate'en, tehuu hambu mana makatitiik tao sadi ndaa tungga kada sira hihii-nanaun a mesan. Ara kokolak rakalulutu basa dede'ak fo tetebes sara.
61003004	Ara kokolak rae, “Ciih! Yesus helu-bartaa nae, Ana nae fali mai, do? Mete ma talo naa, na, Ana nai bee? Mulai numa ita bei-ba'in nara mate losa hatematak ia oo ta hambu esa nasafali boe. Basa-basan la'ok rakandoo, mulai numa Manetualain nakadadadik lalai no dae-inak.”
61003005	Tehuu hambu dede'ak esa fo hatahori mana masapepekok kara ta nau rasaneda ralan. Ndia, numa makasososan mai Manetualain kada kokolak a mesan, de lalai hambu memak kana. Boe ma Manetualain nakadadadik oe. Basa de Ana bingga fe'e oe numa mada lai mai, boe ma nakadadadik mada lai sou numa oe mai. Manetualain kokolak nae leo bee ena, na, naa hambun neuk ka leo. Doo-doo boe ma Manetualain pake faa mo'ok fo nakalulutu heni basa hatahorir marai dae-bafok ia; mana rasoda rai Noh lelen. Tehuu hatematak ia, Manetualain nafada memak hata fo Ana nae taon neu lalai no dae-inak. Hatematak ia Ana bei nakatataak kana, tehuu neu ko ndaa no fain, Ana nae hotu heni sara. Neu ko Manetualain natuda huku-dokik fo nakalulutu heni basa hatahorir fo ta mana nau tao matak neu Ndia. Leo mae talo naa, tehuu hatahori masapepekok kara raa ta nau rasaneda rae, neu ko Manetualain tao tungga hata fo Ana kokolak ena.
61003008	Toranoo susue nggara ein! Boso lilii-ndondou dede'ak ia. Ita Lamatuan ta reke ledo-fair sama leo ita rereken. Tungga Ndia, faik esa bisa dadi teuk rifun esa. Ma teuk rifun esa oo bisa dadi faik esak ka boe.
61003009	Mete ma ita Lamatuan helu-bartaa nae tao dede'ak esa, na, Ana tao natetun la'e-ndaa ndia fain, ma ta nahani. Hambu hatahori ketuk dudu'a rae, Lamatuak naue no kada ma'a-ma'a. Naa te taa! Ana bei nakatataak kana fo nahani ndia fain. Ita Lamatuan nau fo basa hatahorir sale dalen ma tuke tein nara dei, fo la'o ela basa sira sala-singgon nara, de tungga falik Ndia. Huu Ana ta nau fo hatahorir lenggo fe'e numa Ndia mai.
61003010	Tehuu neu ita Lamatuan fali mai naa, ta hambu hatahori mana bubuluk memak kana. Huu Ndia mamain naa no kada kaiboik a mesan, nok bali na'o manu-meo esa maso neni uma dale neu. Faik naa, basa hata marai lalai neni hotu henik kara, ndia leo ledo, bulan ma nduuk kara. Basa-basan, basa sara! Leo naak oo dae-bafok no basa oe-isin nara boe. Kade heni sara!
61003011	Dadi mete ma basa-basan neu ko neni hotu henik kara talo naa, na, ei muste dadi miu hatahori mata leo beek? Ei muste maote tebe-tebe fo leo-la'o tungga Lamatuak hihii-nanaun. Ei muste leo-la'o no malalaok!
61003012	Ei oo muste mahani a neu Lamatuak mamain boe. Dadi ei muste maote tebe-tebe fo tao faik naa mai lai-lai. Faik naa, lalai oo neni hotu henik boe. Ma basa hata marai lalai oo neni hotuk kara, de noe heni sara boe.
61003013	Tehuu neu ko hambu lalai beuk ma dae-bafo beuk. Manetualain helu-bartaa talo naa ena, de naa ndia ita tahani a neun. Nai naa, hambu kada hatahori mana leo-la'o no ndoos a mesan.
61003014	Dadi toranoo susue nggara ein! Neu ei mahani a neu dede'ak kara iar, ei muste maote tebe-tebe fo dadi hatahori neulauk, tungga Lamatuak timba-tain. No dalak naa, ta hambu hatahori fo bisa ndae salak neu ei. Maote tebe-tebe fo leo-la'o no mole-damek boe.
61003015	Ita toranoon Paulus surak fee ei ena la'e-neu dede'ak no'uk ka fo sama, hetu? Manetualain ndia feen malelak talo naa, huu naa de ana oo surak talo naa boe.
61003016	Tungga-tungga Paulus surak susurak, ana oo kokolak dede'ak kara iar boe. Nai ndia susuran nara raa memak hambu dede'ak fo ita ta bisa talela tala sosoan no malole. Hambu hatahorir oo tao rafeo-falik dede'ak kara raa sosoan boe. Ara oo tao rafeo-falik dede'ak laen nai Manetualain Susura Malalaon dale boe. Sira raa, ndia hatahori mbera-barek, ma hatahori fo nemeheheren nara bei ta matea. Hatahori matak leo naak kara, neu ko rakalulutu heni sara.
61003017	Toranoo susue nggara ein! Ei bubuluk mala meser masapepekok kara raa leleo-lala'on nara ena. Dadi besa-besa, ee! Ara ta nau nenene hohoro-lalanek hata esa boe na. Ara soba-soba fo pepeko-leleko ei, mita fo ei sio la'o ela eno-dala ndoos. Tehuu boso fee lelak neu sara fo rasenggi ei talo naa. Huu naa de ei muste makatataka mahere.
61003018	Malole lenak ei nemeheherem mara mori rakandoo. Ei bubuluk ita Lamatuan Yesus Karistus ena, ndia tao nasoi-nasoda ita numa ita sala-singgon nara mai. Ana nau natudu Ndia dale susuen neu ei. Ma Ana oo nau fo ei malela neu Ndia no malole bali boe. Au nau fo basa hatahorir rakadedemak Ndia numa hatematak ia losa doon naa neu! Soda-molek Petrus
62001001	Au surak susurak ia la'e-neu Manetualain Dede'a-kokolan mana Neni Masoi-Masodak. Dede'a-kokolak mana Neni Masoi-Masodak ia, hambu memak kana numa dae-bafok makasososan mai. Hatematak ia au ma au nonoong nggara mete-mitan no ai mata heli-helin ena. Ai mamanenen menik ai ndi'i doo heli-helin ena. Ma ai mafaroen menik ai lima heli-helin ena. Ai mete-mitan talo naa,
62001002	nahuu Ana toda mai nai ai taladan. Fai bakahulun Ana leo no Ndia Aman, tehuu hatematak ia Ana natudu ao heli-helin neu ai ena. Huu naa de ai mambarani mafada ei, talo bee fo hatahori dae-bafok bisa hambu masodak tetebes ta mana ketuk. Huu Ndia ia, Dede'a-kokolak mana Neni Masoi-Masodak.
62001003	Ai nau mafada ei basa hata fo ai mitak ena, ma basa hata fo ai mamanenek ena fo ei bisa dalek esa mia ai. Huu ita basa ngga takaesa ena to Manetualain ma Ndia Anan fo nadenun mai, ndia Yesus Karistus.
62001004	Dadi ai surak susurak ia fo tao mamahoko ei dalem mara. No dalak naa, ai dalen nara oo tamba ramahoko boe.
62001005	Nenorik fo Yesus nafada ai ndia hatematak ia, ai mae mafada neu ei, talo ia: Manetualain naa, malolen seli. Ana ta naena manggarauk faa boe na. Huu Ana sama leo manggaledok mana nasa'a, fo ta hambu makiuk faa boe na.
62001006	Mete ma ita kokolak tae, “Ita leo-la'o dalek esa to Lamatuak,” tehuu ita bei leo-la'o tao hata fo manggarauk, na, naa sama leo ita leo-la'o nai makiuk dale. Huu ita kokolak pepeko-leleko, ma ta leo-la'o tungga eno-dala ndoos.
62001007	Tehuu mete ma ita leo-la'o tungga eno-dala ndoos, ita sama leo hatahori fo mana leo-la'o nai Manetualain manggaledon. No dalak naa, ita bisa leo-la'o dalek esa, esa no esa. Ma ita dalen dadi lolo-laok, nahuu Manetualain Anan Yesus mate, ma Ndia daan koka heni basa ita sala-singgon nara ena.
62001008	Mete ma ita kokolak tae, “Ita ta tao sala-singgok,” na, naa dadi tanda nae, ita kedi-ira ita ao heli-helin ena, ma ta bubuluk hata fo ndoos.
62001009	Tehuu mete ma ita manaku ita sala-singgon, neu ko Manetualain mana naena dale ndoos, tao tungga Ndia hehelu-bartaan, de koka heni ita sala-singgon ma tao nambalao ita dalen nara.
62001010	Mete ma ita kokolak tae, “Ita ta tao tita sala-singgok,” na, ita tao Manetualain dadi neu mana pepeko-lelekok naa ena! Huu Ana kokolak ena nae, basa hatahori tao sala-singgok. Mete ma ita kokolak talo naa, manggaledok ena nae, Ndia Dede'a-kokolan ta nai ita dalen nara.
62002001	Ana susue nggara ein! Au surak afada basa iar, mita fo ei leo-la'o ta tao sala-singgok bali. Tehuu mete ma hambu ketuk tao sala-singgok, neu ko hambu mana masala'e ita nai Amak Manetualain matan. Naa, ndia Yesus Karistus, Hatahori Malalaok fo Manetualain nadenun neni dae-bafok ia mai ena.
62002002	Ana mate dadi tunu-hotuk soa-neu ita, fo Manetualain koka heni ita sala-singgon nara. Ta fee kada ita mesa ngga, tehuu soa-neu basa hatahorir marai dae-bafok ia boe.
62002003	Ita bubuluk tae, ita talela Manetualain no malole, mete ma ita tungga Ndia parendan nara.
62002004	Hatahori bisa kada kokolak nae, “Au alela Manetualain.” Tehuu mete ma ana ta tao tungga Manetualain parendan, na, ndia ia mana soa pepeko-lelekok fo kokolak laen, tao laen.
62002005	Tehuu hatahori fo mana tao tungga Manetualain parendan, naa dadi bukti nae, ndia susuen neu Manetualain tetebes ena. No dalak naa, ita bubuluk tae, ita iar, Manetualain hatahorin.
62002006	Dadi mete ma hatahori kokolak nae, “Au leo-la'o akaesa ua Manetualain,” na, ana muste leo-la'o sama leo Yesus Karistus.
62002007	Ana susue nggara ein! Parenda fo au surak ia, ta dede'a beuk soa-neu ei. Parenda ia hambu memak kana ena nai Manetualain Dede'a-kokolan, fo ei mamanenen numa fai bakahulun mai ena.
62002008	Leo mae talo naa oo, tehuu hambu dede'a beuk boe, fo au ae surak la'e-neu Manetualain parendan ia. Parenda ia, la'ok tebe-tebe nai Yesus leleo-lala'on ena. Ma parenda ia mulai la'ok nai ei ena, nahuu makiuk manai ei dalem mara mulai mopo ena, ma manggaledok tetebes mulai nasa'a nai ei leleo-lala'om mara ena.
62002009	Hatahori bisa a kokolak nae, “Au leo-la'o nai manggaledok dale.” Tehuu mete ma ana mburuk no toranoon, na, naa dadi tanda nae, ana bei leo-la'o nai makiuk dale.
62002010	Hatahori fo mana leo-la'o nai manggaledok dale, ana muste sue ndia toranoon, ma ta hambu manggarauk hata esa boe na nai ndia dalen fo nakatutudak aon.
62002011	Huu naa de mete ma hambu hatahori mburuk no ndia toranoon, naa dadi tanda nae, ana bei leo-la'o nai makiuk dale. Ana la'ok nafaroroe a, nahuu makiuk tao nala matan pokek ena.
62002012	Ana nggara ein! Au surak susurak ia fee ei, nahuu Karistus mate soa-neu ei ena, de Manetualain koka heni ei sala-singgom mara ena.
62002013	Lasi-lasi nggara ein! Au surak susurak ia fee ei, nahuu ei malela Yesus Karistus, fo hambu memak kana numa lele uluk mai ena. Muri ana nggara ein! Au surak susurak ia fee ei, nahuu ei matati laban manggarauk ba'in ena, losa ei senggi.
62002014	Ana nggara ein! Au surak susurak ia fee ei, nahuu ei malela Amak Manetualain. Lasi-lasi nggara ein! Au surak susurak ia fee ei, nahuu ei malela Yesus Karistus, fo hambu memak kana numa lele uluk mai ena. Muri ana nggara ein! Au surak susurak ia fee ei, nahuu ei mahinda Manetualain Dede'a-kokolan nai ei dalem mara, losa ei dadi barakaik, ma ei matati laban manggarauk ba'in ena, losa ei senggi.
62002015	Ei boso sue neu dae-bafok hihii-nanaun, ma dae-bafok hata-heton. Huu hatahori fo mana sue neu dae-bafok, ta bisa sue neu Amak Manetualain.
62002016	Hata fo manai dae-bafok ia, ta nato'u no Manetualain. Ha'i netuduk leo: hatahori fo mana leo-la'o tao namahoko ndia ao heli-helin; hatahori fo mana bare-na'o sudi hata; ma hatahori fo mana koa aon nahuu kamasu'ik. Dede'a leo naak kara ta raoka nai Amak Manetualain. Ara raoka nai kada dae-bafok ia.
62002017	Naa te dae-bafok ia neu ko sambu do lalo henin, sama-sama no basa hata fo hatahori hii sanggak kara. Tehuu hatahori fo mana hii tao tungga Manetualain hihii-nanaun, ana ta sambu do lalo henin, te neu ko nasoda nakandoo.
62002018	Ana nggara ein! Fair fo dae-bafok fai mate'en deka-deka mai ena. Ei mamanene ena mae, hatahori fo mana laban Karistus neu ko ana sou mai. Naa te hambu memak kasa ena. Huu hambu mana laban Karistus nai bee a mesan ena. Naa dadi tanda nae, fair fo dae-bafok fai mate'en deka-deka mai ena.
62002019	Mana tukan laban nara kalua numa ita taladan nara mai. Naa te sira iar, ta ita hatahorin nara. Mete ma sira tebe-tebe ita hatahorin nara, na, neu ko ara ta la'o ela ita ena, tehuu ara rakatataka rakandoo sama-sama ro ita. Tehuu ara fiti ein reu, de kou ralai ena. Dadi manggaledok ena, sira raa ta ita hatahorin nara, hetu?
62002020	Tehuu ei ta sama leo sira. Huu ei simbo mala Dula-dale Malalaok numa Karistus mai ena. Ma Dula-dalek naa tulu-fali ei ena fo ei basa ngga malela hata fo ndoos.
62002021	Ei du'a mae, au surak susurak ia, nahuu au du'a ae ei ta bubuluk hata fo ndoos? Taa! Ei bubuluk ena! Ei malela ena, bee ndia ndoos ma bee ndia pepeko-lelekok.
62002022	Naa te hambu mana kedi-irak kara la'ok nai dae-bafok ia. Talo bee fo ita bisa talela sara? Sira raa ndia hatahori fo mana kokolak rae, Yesus naa ta Karistus. Tungga sira, Yesus ta Hatahori Malalaok fo Manetualain helu-bartaa memak kana ena fo nadenun mai. Hatahori fo mana kokolak leo naak, laban nakandoo Karistus, huu ara timba heni Amak Manetualain ma Ndia Anan.
62002023	Hatahori mana timba heni Manetualain Anan, na, ara oo timba heni Ndia Aman boe. Tehuu mete ma hatahori manaku Manetualain Anan, na, ara oo dadi reu Manetualain anan nara ena boe.
62002024	Dadi ei muste to'u makandoo hata fo ei mamanene malan numa fai bakahulun mai ena. No dalak naa, ei makaesa makandoo mia Amak Manetualain ma Ndia Anan.
62002025	Ma Ndia mesa kana ndia helu-bartaa neu ita nae, neu ko ita tasoda takandoo to Ndia.
62002026	Au surak susurak ia, fo ei malela la'e-neu hatahori fo mana nae kedi-ira ei.
62002027	Ei simbo mala Manetualain Dula-dale Malalaon ena, ma ei oo leo-la'o makaesa mian ena boe. Dadi ei ta parluu hatahori laen fo ranori ei bali. Manetualain Dula-dalen dai ena, nahuu Ana bisa fee nenorik la'e-neu basa hata fo ndoos. Ana ta pepeko-leleko, sama leo mana kedi-irak kara raa. Dadi to'u maherek hata fo Ana fee nenorik ena, mita fo ei leo-la'o dalek esa makandoo mia Karistus.
62002028	Talo ia ana nggara ein! Ei muste leo-la'o makaesa makandoo mia Karistus. Neu ko mete ma Ana fali mai, na, ei hae mamata'u ma hae mameda mae mambariik nai Ndia matan.
62002029	Ei bubuluk ena mae, Ana soa tao hata fo ndoos, huu naa de ei oo bisa bubuluk boe mae, basa hatahorir fo mana tao tungga hata fo ndoos, sira oo dadi reu Manetualain anan nara boe.
62003001	Soba ei dudu'a sudik Amak manai nusa tetuk do inggu temak susue-lalain neu ita! Ndia susue-lalain naa, ta neni babanggak, losa Ana so'uk nala ita dadi teu Ndia anan nara. Tebe naa! Tehuu hatahori leo-la'o tungga dae-bafok ia hihii-nanaun, ta bubuluk ita iar see, nahuu ara ta ralela Manetualain.
62003002	Ana susue nggara ein! Ita dadi teu Manetualain anan nara ena, tehuu bei ta neni henggeneek, ita tae dadi talo bee bali. Ita bubuluk talo ia: Neu Karistus fali mai, ita oo dadi sama leo Ndia boe, nahuu ita mete-titan no ledo-ledo.
62003003	Basa hatahorir fo mana rahani a neu Karistus mamain naa, neu ko ara tao ralalao leleo-lala'on, mita fo leo-la'o malalaok sama leo Karistus.
62003004	Basa sala-singgok ralena-langga Manetualain parendan. Huu naa de basa hatahorir fo mana tao sala-singgok, lena-langga Manetualain parendan ena, ma laban neun ena.
62003005	Ei bubuluk ena mae, Karistus dadi neu hatahori dae-bafok fo koka heni basa ita sala-singgon lala'en. Ana bisa tao talo naa, nahuu Ndia mesa kana ta tao nita salak.
62003006	Dadi hatahori fo mana leo-la'o nakaesa nakandoo noon, ta leo-la'o tao salak nakandoo bali. Tehuu mete ma hatahori leo-la'o tao salak nakandoo, sosoa-ndandaan nae, ana ta nalela ma ta nakaesa no Karistus.
62003007	Ana susue nggara ein! Boso hambu kedi-irak. Hatahori fo mana leo-la'o tungga hata fo ndoos, ndia naa, hatahori dale ndoos sama leo Karistus.
62003008	Tehuu hatahori fo mana leo-la'o tao salak, ana naoka nai nitu manggarauk kara malanggan. Ana ndia soa tao manggarauk numa makasososan mai. Huu naa de Manetualain Anan mai fo nakalulutu heni nitu tatao-nono'i manggaraun naa.
62003009	Hatahori fo mana dadi neu Manetualain anan ena, ta leo-la'o tao salak nakandoo bali, nahuu Manetualain leo nai aon dale. Ana ta bisa tao salak nakandoo, nahuu ana naoka nai Manetualain dale.
62003010	No dalak naa, ita bisa bubuluk see ndia naoka nai Manetualain dale, ma see ndia naoka nai nitur malanggan dale. Hatahori fo ta mana tao tungga hata fo ndoos, ma hatahori fo ta mana nalela sue ndia toranoon, naa dadi tanda nae, ana ta naoka nai Manetualain.
62003011	Numa lele uluk mai, ei mamanene memak hara heheluk ia ena nae, “Esa sue esa!”
62003012	Bei masaneda tutuik Kaen no Habel, hetu? Boso tao tungga Kaen, huu ana naoka nai manggarauk ba'in dale, losa nakanisa fadin Habel. Tao hata de ana tao talo naa? Ana tao talo naa, nahuu ana tao hata fo manggarauk, tehuu fadin tao hata fo ndoos.
62003013	Toranoo nggara ein! Boso heran mete ma hatahori fo mana tungga dae-bafok hihii-nanaun mburuk ro ei.
62003014	Ita bubuluk ena tae, mete ma hatahori kasalak ana mate, na, neu ko ana lenggo fe'e numa Manetualain mai. Tehuu mete ma ita tasue-laik to ita toranoon, naa dadi bukti nae, ita mate, na, neu ko ita tasoda takandoo to Manetualain. Mete ma basa hatahorir fo ta mana raena susue-lalaik kara neu ko mate, na, ara lenggo fe'e numa Manetualain mai.
62003015	Hatahori fo mana mburuk no ndia toranoon, ndia oo sama leo hatahori mana nakanisa hatahori boe. Dadi ei bubuluk ena, hatahori matak leo naak, ta hambu masodak nakandoo no Manetualain.
62003016	Ita bisa talela susue-lalaik tetebes numa Karistus netudun mai. Ana sue-lai ita, losa Ana loo lima aon ma mate fo nggati ita. Huu naa de ita oo muste loo lima ita aon soa-neu ita toranoon nara boe.
62003017	Mete ma hambu hatahori soda-ladan mandaik, boe ma ana mete-nita toranoon esa soda-ladan ta mandaik, tehuu dalen ta tuda kasian fo tulu-fali neun, talo bee de hatahori naa bisa kokolak nae, “Au sue-lai neu Manetualain!” Ta bisa!
62003018	Ana susue nggara ein! Boso sue-lai tungga kada kokolak leo fani oe pake dede'a de'ek a mesan, tehuu tao hata fo malole boe fo matudu susue-lalai tetebes.
62003019	Mete ma ita tatudu susue-lalaik no tao hata malole talo naa, ita bisa bubuluk tae, ita leo-la'o tungga hata fo ndoos. No dalak naa, ita hae tamata'u ma bisa so'uk ita matan neu faik fo tasare mbali Manetualain.
62003020	Leo mae ita dalen bei soa nakasasa'ek salak neu ita la'e-neu hata ta malole fo ita tao titan, tehuu hae tamata'u. Huu Manetualain dale kasian sudi selik kana lena heni ita enan. Ma Ana oo bubuluk basa-basan boe.
62003021	Ana susue nggara ein! Mete ma ita dalen ta nakasasa'ek salak neu ita, na, ita bisa tamahere aok kara ma hae mae, neu faik fo ita teu tasare mbali Manetualain.
62003022	Ita bisa simbo basa hata fo ita token numa Ndia mai, nahuu ita tao tungga Ndia parendan nara, ma tao tamahoko Ndia dalen.
62003023	Ndia parendan nae leo ia: mamahere makandoo neu Ndia Anan Yesus Karistus, fo Ana nadenun mai ena. Ma esa sue esa makandoo, sama leo Yesus parenda naa ena.
62003024	Hatahori fo mana tao tungga Manetualain parendan nara, ana leo-la'o nakaesa no Manetualain. Ma Manetualain oo nakaesa noon boe. Ita bubuluk Ana nai ita dalen, nahuu Ndia Dula-dalen leo nai naa.
62004001	Ana susue nggara ein! Boso simbo no kada nggoa kamangganggam, mete ma hambu hatahori nae, ndia neni hara heheluk numa Manetualain mai. Tehuu ei muste parisa matalolole fo bubuluk mete te ndia kokolan naa, tetebes numa Manetualain mai, do taa. Huu hatematak ia mana pepeko-lelekok no'un seli, la'ok ndule dae-bafok ia ena. Ara kedi-ira hatahorir rae, sira iar, Manetualain mana to'u dede'an nara.
62004002	Ita bisa talela hara heheluk bee fo tebe-tebe numa Manetualain Dula-dalen mai, talo ia: Manetualain helu-bartaa memak kana numa fai bakahulun mai ena, fo nae nadenu Ndia Anan neni dae-bafok ia mai. Mete ma hatahori fo mana neni hara heheluk naa manaku nae, Yesus Karistus naa, tebe-tebe Manetualain Anan mana dadi hatahori dae-bafok sama leo ita, na, ndia hara hehelun naa, memak numa Manetualain mai.
62004003	Tehuu hatahori fo ta mana manaku neu Yesus talo naa, ana ta naoka nai Manetualain dale. Huu, naa numa mana laban Karistus mai. Ei mamanene mita ena mae, mana laban Karistus naa, neu ko ana sou mai. Naa te leo naak naa, hambu memak kana nai dae-bafok ia ena.
62004004	Ana susue nggara ein! Eir ia, memak maoka nai Manetualain dale, ma Ndia koasan nai ei dalem mara. Huu naa de ei tao masenggi mana laban Manetualain ena. Huu Ndia Dula-dalen manai ei dalem naa, barakain lena heni koasa manai dae-bafok ia.
62004005	Sira raa, raoka nai dae-bafok ia hihii-nanaun. Huu naa de sira dede'a-kokolan nara oo raoka nai dae-bafok ia hihii-nanaun boe. De hatahorir marai dae-bafok ia, hii nenene sara.
62004006	Tehuu ita taoka nai Manetualain. Huu naa de hatahori fo mana nalela Manetualain, nau nenene ita. Tehuu hatahorir fo ta mana maokak nai Manetualain, ara ta nau nenene ita. No dalak naa, mete ma hambu hatahori nae, ndia to'u neni hara heheluk numa Manetualain mai, ita bisa bubuluk bee ndia tetebes, fo mana maokak nai Manetualain Dula-dalen, ma bee ndia pepeko-lelekok.
62004007	Ana susue nggara ein! Ita muste esa sue esa, nahuu susue-lalaik naa, naoka nai Manetualain. Basa hatahorir mana sue-laik, sira oo raoka nai Manetualain boe, ma ralelan no malole.
62004008	Tehuu hatahori fo ta naena susue-lalaik, ana ta nalela Manetualain, nahuu Manetualain naa, ndia susue-lalaik.
62004009	Manetualain natudu Ndia susue-lalain neu ita talo ia: Ana nadenu Ndia Ana kise-mu'en neni dae-bafok ia mai, fo nasosoi dalak fee ita. No dalak naa, ita bisa tasoda takandoo to Manetualain.
62004010	Mete ma ita nau mete-tita susue-lalaik tetebes, boso mete ita susue-lalain neu Manetualain. Tehuu mete Manetualain susue-lalain neu ita, nahuu Ana nadenu Ndia Anan fo mate dadi tunu-hotuk nggati ita. No dalak naa, Ana koka heni ita sala-singgon nara, fo ita bisa malole tasafali to Ndia.
62004011	Ana susue nggara ein! Manetualain sue-lai nalan seli neu ita talo naa ena, na, ita oo muste esa sue-lai esa boe.
62004012	Ta hambu hatahori esa boe na fo mete-nita Manetualain no ledo-ledo. Leo mae talo naa oo, tehuu mete ma ita tasue-laik esa no esa, sosoa-ndandaan nae, Manetualain sama-sama no ita boe. Ma Ndia susue-lalain boe tamba nai ita masodan, losa ana dadi susue-lalaik tetebes.
62004013	Manetualain fee Ndia Dula-dalen nai ita dalen ena. Huu naa de ita bubuluk tae, ita leo-la'o dalek esa to Ndia, ma Ana oo dalek esa no ita boe.
62004014	Au ua au nonoong nggara mete-mita Manetualain Anan no ai mata heli-helin ena. Basa de ai mafada basa hatahorir mae, Amak Manetualain nadenu Ndia Anan mai ena fo tao nasoi-nasoda hatahorir marai dae-bafok ia ruma sira sala-singgon nara mai.
62004015	Hatahori esa-esak fo mana manaku nae, Yesus naa, Manetualain Anan, ana leo-la'o malole no Manetualain, ma Manetualain oo malole noon boe.
62004016	Ita bubuluk ena tae, Manetualain sue-lai nalan seli neu ita. Huu naa de ita tamahere tae, neu ko Ana oo sue-lai nakandoo neu ita boe. Manetualain sue-lai nalan seli neu hatahori. Dadi hatahori fo mana leo-la'o no susue-lalaik, ana oo leo-la'o dalek esa no Manetualain boe, ma Manetualain oo dalek esa noon boe.
62004017	Mete ma ita dalek esa to Manetualain, na, ita susue-lalain dadi tetebes. Ma neu dae-bafok fai mate'en, neu ko Manetualain nae parisa basa hatahorir masodan, na, ita hae tamata'u tambariik nai Ndia matan, nahuu ita dadi sama leo Karistus ena, neu Ana leo numa dae-bafok ia.
62004018	Mete ma ita leo-la'o no susue-lalaik, na, ita ta tameda nemeta'uk faa boe na. Huu mete ma ita sue-lai tebe-tebe, na, naa sama leo ita nggari heni basa nemeta'uk lala'en fo ita tamedak nai ita dalen. Mete ma hatahori namata'u, na, dalen susa-sona, nahuu ana namata'u hambu nala huku-dokik. Ana sama leo kakana ana fo bei ta bubuluk sue-lai tebe-tebe neu hatahori.
62004019	Ita sue-lai, nahuu Manetualain sue-lai nakahuluk neu ita.
62004020	Mete ma hatahori kokolak nae, “Au sue-lai neu Manetualain,” naa te ana mburuk no toranoon, ndia ia kada kokola bafa rouk naa. Mete ma hatahori ta sue-lai ndia toranoon manai ndia idu-matan, na, talo bee de ana bisa sue-lai neu Manetualain fo ana bei ta mete-nitan? Ta bisa dadi, hetu?
62004021	Huu Manetualain mesa kana ndia nakonda parenda nae, ita boso sue-lai neu kada Ndia mesa kana, tehuu ita oo muste sue-lai neu ita toranoo kamaheren nara boe.
62005001	Basa hatahori kamaherek kara rae, Yesus naa, memak Karistus, fo Manetualain nadenun mai ena, ma sira raa, dadi reu Manetualain anan nara ena. Huu hatahori fo mana sue-lai hatahori esa dadi neu amak, ana oo sue-lai amak naa anan boe.
62005002	Mete ma ita sue-lai neu Manetualain, ma tao tungga Ndia parendan, naa natudu nae, ita oo sue-lai neu Ndia anan nara boe.
62005003	Dadi mete ma ita sue-lai neu Manetualain, na, ita tao tungga Ndia parendan nara. Ma Ndia parendan, ta berak.
62005004	Ita mana dadi teu Manetualain anan nara ena, bisa tasenggi laban dae-bafok hihii-nanaun, nahuu ita tamahere neu Ndia.
62005005	Huu hatahori fo mana nasenggi dae-bafok hihii-nanaun, ndia hatahori fo mana namahere nae, Yesus naa, Manetualain Anan.
62005006	Sadi kada ei bubuluk. Yesus naa, ta kada hatahori dae-bafok biasa a mesan. Huu Ndia oo Karistus boe fo Manetualain nadenun neni dae-bafok ia mai ena. Neu Ana nae nakalala'ok Ndia ue-osan ena, Yohanis saranin pake oe. Basa naa Ana oo mate boe, ma titi heni daan. Dadi nenenin lenak, ta kada oe fo Yohanis sarani nenik neun, tehuu Ndia daan fo titi henik naa oo kanenenik boe. Huu Manetualain Dula-dale heli-helin ndia nafada talo naa, ma Dula-dalek naa, ta nalela pepeko-leleko.
62005007	Huu hambu dede'ak telu ndia dadi sakasii:
62005008	sira, Manetualain Dula-dalen, oe fo Yohanis sarani nenik neu Yesus, ma Yesus daa heli-helin. Sira telu sara raa, ratudu dede'ak esa sama fo la'e-neu Yesus.
62005009	Mete ma hatahori dae-bafok ndia dadi sakasii, na, ita tasi'e tamahere neun. Lena-lenak bali, mete ma Manetualain mesa kana ndia dadi sakasii la'e-neu Ndia Ana heli-helin. Naa te dede'ak kateluk kara iar, ndia Manetualain pake sara ena fo ratudu bukti rae, Yesus naa, ta kada hatahori dae-bafok biasa, tehuu Ndia oo Karistus boe.
62005010	Hatahori fo mana namahere neu Manetualain Anan naa, sosoa-ndandaan nae, hatahori naa simbo nala Manetualain Dede'a-kokolan la'e-neu Kanak naa ena. Tehuu hatahori fo ta mana namahere neu Manetualain, ana sama leo hatahori fo mana kokolak nae, “Manetualain naa, mana pepeko-lelekok!” No dalak naa, ana ta simbok Manetualain Dede'a-kokolan la'e-neu Manetualain Ana heli-helin.
62005011	Manetualain Dede'a-kokolan isi-liin talo ia: Ana fee ita masoi-masodak tetebes ta mana ketuk ena. Ma ita hambu masoi-masodak naa, nahuu ita tamahere neu Ndia Anan.
62005012	Dadi hatahori fo mana makaesak no Manetualain Anan, hambu masoi-masodak nakandoo no Ndia. Tehuu hatahori fo ta mana makaesak no Manetualain Anan, ta hambu masoi-masodak leo naak.
62005013	Au surak basa dede'ak kara iar fee ei fo mana mamahere neu Manetualain Anan, mita fo ei bubuluk tebe-tebe mae, ei hambu masoi-masodak nakandoo.
62005014	Mete ma ita hule-haradoi neu Manetualain ma toke hata a mesan tungga Ndia hihii-nanaun, na, ita bisa tamahere Ana namanene hata fo ita tokek naa.
62005015	Mete ma ita tamahere tebe-tebe talo naa ena, na, ita oo tamahere tebe-tebe boe tae, ita simbo hata fo ita token numa Ndia mai.
62005016	Mete ma o mete-mita o toranoom tao salak fo ta tao nala sana mate, malole lenak o hule-haradoi moke fo Manetualain tulu-fali toranoom naa, fo ana nasoda. Nai dede'ak ia tungga au dudu'ang talo ia: hambu salak fo ta tao hatahori mate, ma hambu salak fo bisa tao hatahori mate. Tehuu au ta adenu hule-haradoi, mete ma hambu salak fo bisa tao hatahori mate.
62005017	Nai Manetualain matan, basa hata ta kalolek fo ita taok kara raa, sala a mesan. Tehuu ta basa salak kara reni mamates.
62005018	Hatahori fo mana maokak nai Manetualain dale ena, ta leo-la'o tao salak nakandoo ena bali, huu Manetualain Anan nanean. Ma manggarauk ba'in ta bisa nasenggi sana ena bali.
62005019	Ita bubuluk tae, ita iar, taoka nai Manetualain dale. Tehuu ita oo bubuluk boe tae, manggarauk ba'in naena koasa fo koladu basa hatahorir marai dae-bafok ia.
62005020	Ita bubuluk tae, Manetualain Anan mai ena fo fee ita talela basa dede'ak kara iar, mita fo ita bisa talela Manetualain fo tetebes. Hatematak ia ita bisa leo-la'o malole to Ndia ena, nahuu ita leo-la'o dalek esa to Anan, Yesus Karistus. Huu Ndia naa oo Manetualain tetebes boe. Ma Ana ndia fee hatahori nasoi-nasoda nakandoo.
62005021	Ana nggara ein, ee! Manea matalolole ei leleo-lala'om. Boso losak hambu mana seti henik fo nggati Manetualain nai ei dalem. Ba'u kada naa, Yohanis
63001001	Mama bo'i sue! Susurak ia numa au mai, Yohanis, fo mana dadi malangga saranik. Au surak susurak ia fee mama fo Manetualain here nalan ena dadi neu Ndia hatahorin. Ma susurak ia oo fee mama anan nara boe. Au sue-lai ei basa ngga, fo dalem mara rakaesa ro basa hata fo ndoos. Basa hatahori laen nara fo mana bubuluk hata fo ndoos, ara oo sue-lai ei boe.
63001002	Ai sue-lai ei, nahuu hata fo ndoos neni selek kara rai ita dalen, ma neu ko rasoda rakandoo nai ita dale.
63001003	Au hule-haradoi oke fo Manetualain, ma Ndia Anan, Yesus Karistus, ratudu Sira dale susuen, ma dale kasian neu ita, fo ita bisa leo-la'o no lino-lendek ma mole-damek, leo-la'o tasue-laik, ma takaesa takandoo to hata fo ndoos sara.
63001004	Au amahoko alan seli, neu au atonggo ua mama anan nara ketuk, ma mete-ita sara leo-la'o no malole, tungga eno-dala masoda ndoos, sama leo Amak Manetualain parenda neu ita ena.
63001005	Mama bo'i sue! Hatematak ia au oke fo ita basa ngga leo-la'o tasue-laik. Hata fo au okek naa, ta parenda beuk, tehuu au kada fee nesenedak neu parenda fo ita to'u memak kana numa makasososan mai ena.
63001006	Ita bisa tatudu ita susue-lalain, mete ma ita tao tungga Manetualain parendan nara. Numa fai bakahulun mai, Ana parenda ita ena, fo leo-la'o tasue-laik esa no esa. Ia ta dede'a beuk, huu ei mamanene mala parenda ia numa fai bakahulun mai ena.
63001007	Mana pepeko-lelekok no'uk ka la'ok ndule dae-bafok ia ena. Ara fee nenorik rae, Yesus Karistus neni dae-bafok ia mai, tehuu Ndia ta hatahori dae-bafok tetebes. Sira oo mana soa kokola bafa rouk fo laban Karistus boe, ma ta nau simbok rae, Yesus naa, ndia Karistus, fo Manetualain here memak kana numa fai bakahulun mai ena.
63001008	Manea matalolole fo ita sosota-mamanggun boso mopo henin. Dadi ei muste manggate maue-osa makandoo fo ei bisa hambu basa baba'e-babatik, fo Lamatuak helu-bartaa nae feen neu ei nai nusa tetuk do inggu temak.
63001009	Hatahori fo mana sio la'o ela Karistus nenorin, ana ta nakaesa no Manetualain. Tehuu hatahori fo mana to'u nahere nenorik naa, ana nakaesa no Manetualain, ma Anan, Yesus Karistus.
63001010	Mete ma hambu hatahorir mai fee nenorik hata fo ta ndoos la'e-neu Karistus, na, boso simbok kana nai ei umam, ma boso tao matak neun.
63001011	Huu mete ma ei tao matak neun, na, ei ha'i mala baba'ek nai ndia ue-osa manggaraun naa ena.
63001012	Bei hambu dede'ak no'uk ka fo au hii alan seli afada ei, tehuu malole lenak au hae surak kasa nesik susurak. Huu ta dook ka bali au ae mai kokolak memak ua ei fo ita tebe-tebe bisa tamahoko sama-sama.
63001013	Manetualain oo here nala mama ka'a inan boe. Ndia anan nara haitua hara masoda neulauk soa-neu mama sara rai naa. Ba'u kada naa. Hara masodak numa au mai, Yohanis
64001001	Toranoo Gayus fo au suen tebe-tebe. Hara masodak numa au mai, Yohanis, mana dadi malangga saranik.
64001002	Au oke-hule fo Lamatuak nanea o, mita fo o ao-inam sodak, ma o dalem sofek no mole-damek.
64001003	Hambu toranook ketuk mai tui au rae, o tungga makandoo Manetualain eno-dala masoda ndoon. Au amanene ala naa, boe ma au daleng namahoko sudi selik kana.
64001004	Au amahoko lenak bali neu amanene rae, au anang nggara leo-la'o tungga eno-dala ndoos.
64001005	Toranoo susuek! O makalala'ok Manetualain ue-osan no neulauk ena, neu o simbok no neulauk toranook kara fo mana rakalala'ok Karistus ue-osan ndule basan. Leo mae o bei ta malela sara oo, tehuu o simbok kasa no neulauk boe.
64001006	Hatahori mana fali maik kara ena, tui hatahori saranik marai iar rae, o simbok kasa no neulauk ma sue sara. Hatematak ia au oke fo o tulun makandoo hatahori matak leo naak kara, huu naa ndia tao namahoko Manetualain dalen.
64001007	Ara soa la'ok ndule basa mamanak fo ranori hatahorir la'e-neu Yesus Karistus. Tehuu ara ta simbo doi-souk hata-hata numa hatahori ta kamaherek kara mai.
64001008	Dadi memak nandaa, mete ma ita ndia muste doi-sou sara. No dalak naa, ita takalala'ok Lamatuak ue-osan sama-sama to sara.
64001009	Fai bakahulun au haitua susurak ena fee saranik manai o mamanam, tehuu Diotrefes so'uk aon sama leo malanggan. Ma ana ta nau nenene au.
64001010	Dadi mete ma au uni naa neti, neu ko au buka no ledo-ledo la'e-neu hata fo ana taok. Huu ana kokolak pepeko-leleko, fo nae nakatutudak ita. Lena-lenak bali, ana timba heni Lamatuak hatahorin nara mana reni naa reu. Basa boe ma ana dunggu-mbau toranook kara marai naar, fo boso simbok hatahorir raa. Mete ma hambu ketuk rae simbok kasa, ana ka'i sara. Ma ana bingga kalua heni hatahori mana simbo toranook kara raa ruma saranik kara mai.
64001011	Toranoo susuek! O muste ha'i netuduk numa hatahori mana tao hata fo neulauk mai. Boso ha'i netuduk numa hatahori mana tao hata fo manggarauk mai. Huu Manetualain hatahorin nara ndia hatahori mana tao hata fo neulauk. Tehuu hatahori mana tao hata fo manggarauk, ta nalela Manetualain.
64001012	Ha'i netuduk leo Demetrius. Basa hatahorir koan, nahuu ana tungga Manetualain eno-dala masoda ndoon. Au oo koan boe, ma o bubuluk au ta kokola bafa rouk.
64001013	Bei hambu dede'ak laen no'un seli bali, fo au ae kokolak ua o, tehuu au ta nau surak kasa nesik susurak.
64001014	Huu au amahena ta dook ka bali te ita tatonggo, fo ita dua ngga bisa kokolak tasare matak.
64001015	Ba'u kada naa dei. Toranook kara marai iar haitua hara masodak. Tulun haitua au hara masodang fee toranoo esa-esak marai naa, esa-esak no naden. Soda-molek, Yohanis
65001001	Hara masodak numa au mai, Yudas. Au ia, ita Lamatuan Yesus Karistus hatahori neondan. Au oo Yakobis fadin boe. Au surak susurak ia fee basa hatahorir fo Manetualain here nala sara ena. Ana sue sara, ma Yesus Karistus nanea sara nakandoo losa Ana fali mai.
65001002	Au oke-hule fo Manetualain natudu Ndia dale kasian, ma fee Ndia susue-lalain no'un seli neu ei, mita fo ei leo-la'o no mole-damek ma lino-lendek.
65001003	Toranoo susue nggara ein! Fai bakahulun au hii alan seli surak fee ei, basa-basan la'e-neu Manetualain tao nasoi-nasoda ita. Tehuu hatematak ia hambu dede'ak sou, huu naa de au ameda no nekesetik, nau ta nau au muste surak laen. Manetualain fee ita eno-dala masoda ndoos ena. Ana fee eno-dala masodak naa la'e esak ka, ma Ana ta nggati-nggati sana. Ana fee eno-dala masodak naa neu Ndia hatahori kamaheren nara. Dadi hatematak ia au oke fo ei maote tebe-tebe ma mambariik mahere, mita fo hatahori boso soba-soba nggati eno-dala masodak manuma Manetualain mai naa.
65001004	Huu hambu hatahori hida fee nenorik ro neneek rai ei taladam ena. Sira raa, ta tungga Manetualain eno-dala masoda ndoon, tehuu ara tungga-tungga kada sira ao-mbaa hihiin mesa kasa. Ara rae Lamatuak dale susuen ndia soi dalak fo ara bole tao sadi ndaa talo naa. Naa kokola bafa rouk ena! Sira raa, kokolak laen, tao laen! Ara nau fo ita hae tamanene bali neu ita Manen ma ita Lamatuan Yesus Karistus. Tehuu ei masaneda, sama leo neni surak nai Susura Malalaok nae, Manetualain mesa kana henggenee memak sira huku-dokin numa lele uluk mai ena.
65001005	Ei bubuluk dede'ak no'uk ka ena, tehuu au fee nesenedak seluk neu ei fo muste besa-besa. Masaneda tutuik tembo uluk, neu Isra'el asa kalua numa Masir mai. Leo mae Lamatuak tao nasoi-nasoda hatahori nusak katemak esa, tehuu fai bakahiton Ana oo nakalulutu basa sara, fo ta mana nau ramahere neun boe.
65001006	Ha'i netuduk laen la'e-neu Manetualain atan manai nusa tetuk do inggu temak. Manetualain fee sara koasa, tehuu neni ukuk. Tehuu ketuk rameda naa bei ta dai, boe ma ara ralai seli sira koasan. Tehuu Manetualain futu-pa'a sara pake rante fo ta bisa rakambo'ik, ma oka sara reu mamana makiuk, rahani Faik naa fo Manetualain nae naketu-naladi basa hatahorir dede'an.
65001007	Ma boso lilii-ndondou kota Sodom no kota Gomora, ma nggorok laen nara mana matia-taik rai naa. Hatahorin nara hii tao manggarauk mata-matak ro hatahori fo ta sira sao toun do sira sao inan. Ara oo hii tao tatao-nono'ik bee fo ta no dala-hadak boe, sama leo touk sunggu-soro no touk ma inak sunggu-soro no inak. Tehuu Manetualain nakalulutu basa sara pake a'i ena. Tutuik ia, fee nesenedak neu ita, neu ko Manetualain pake a'i mbila ta kala matek, fo huku-doki basa manggarauk lala'en.
65001008	Leo mae talo naa oo, tehuu hatahori mana maso nai ei taladam naa, ara leo-la'o ro peko-pakik rakandoo boe. Ma ara pake sira me'i-afen dadi neu netehuuk fo tao ranggenggeo aon nara, ma laban sadi ndaa neu hatahori mana to'u koasa, ma rakadadaek koasa maloler rai nusa tetuk do inggu temak.
65001009	Tehuu Mikael ta tao sama leo sira. Ndia naa, mandor soa-neu Manetualain atan nara marai nusa tetuk do inggu temak. Neu Musa bei fo mate, Mikael nareresi no nitur malangga ina-huun, la'e-neu Musa ao-mbaa mamaten. Tehuu Mikael ta fee salak neu sana, do nakadadaek kana. Ana kada nafadan nae, “Neu ko Manetualain ndia koladu o, dei fo mameda mitan!”
65001010	Tehuu hatahori iar ta leo naak. Ara rakadadaek ma rakatitiik basa hata fo ara ta ralela sara. Ara tao hata a mesan tungga kada sira ao-mbaan hihiin, sama leo banda-manur dudu'a-a'afi taak. Huu naa de ara rakalulutu sira ao heli-helin.
65001011	Besa-besa! Neu ko ara hambu rala sira baba'en. Ara tao tungga sama leo Kaen, fo mana nakanisa ndia fadi bonggin. Ara tao tungga sama leo Balaam, fo nae tao hata a mesan, sadi hambu doik. Ara oo tao tungga sama leo Kora boe. Ana nakalulutu, nahuu ana laban Manetualain. No sira manggaraun naa, de neu ko hatahori iar oo lenggo fe'e numa Manetualain mai boe.
65001012	Mete ma hatahori iar rakabua ro ei fo masaneda Manetualain susue-lalain, neu ei mi'a-minu sama-sama, na, ara ta rameda mae ro sira bare-na'on. De ei muste besa-besa, ee! Sira iar nok bali batu unuk nai tasi dale fo nakalulutu ofak. Ara oo sama leo soso'a nggeok nai dae madak lain boe, te ta natuda soba udan faa boe na. Ara kada kokolak raloloa bafan, tehuu ta tao hata-hata fo neulauk. Ara nok bali ai huuk fo ta naena sosoak faa boe na. Neu fai neboak, ara ta fee boak esa boe na; naa te neni fe'a henik losa okan nara ena.
65001013	Sira ue-osan nara kada rakamamaek ita. Sira iar, sama leo rii mo'ok tufa la'o ela hanuk manggenggeok tungga-tungga tasi tatain. Ara oo sama leo nduuk mana lali-lali neu-mai nai lalai boe, mana hambu hukun fo Manetualain tao sara reu mamana makiu-makahatuk esa, de ara ta toda losa doon naa neu.
65001014	Henok naa, tititi-nonosik kahitun, reken numa Adam mai. Ana nafada memak mandadik hata soa-neu hatahori matak ia. Ana nae, “Ei mete sudik kana. Ita Lamatuan mai no Ndia ata malalaon nara numa nusa tetuk do inggu temak mai. Sira raa no'un seli, losa ta bisa reke tala sara bali.
65001015	Ana mai fo nae naketu-naladi basa hatahorir dede'an. Neu ko Ana natudu basa hatahori esa-esak salan nara lala'en, ma buka nakaholak basa hata fo ta ndaak kara. Ana fee huku-dokik neu hatahori manggarauk kara, nahuu ara kokolak ta malole soa-neun.”
65001016	Hatahori dae-bafok iar oo ralela kada unggu-remuk ta basa-basa boe. Ara soa rakasasa'ek salak neu hatahori taa-taa. Ara ta tao matak neu Manetualain hihii-nanaun, ma tungga kada sira ao-mbaan hihiin mesa kasa. Kokolan nara kada rakadedema aok a mesan. Ara soa sangga matak ma ha'i hatahori dalen, mita fo hambu nanalak tungga kada sira hihiin.
65001017	Toranoo susue nggara ein! Boso lilii-ndondou ita Lamatuan Yesus Karistus hara hehelun neu nedenun nara fo rafada memak reu ei ena rae, mete ma sangga losa dae-bafok fai mate'en, na, mana makatitiik kara sou mai. Ara hii rakadadaek Lamatuak hihii-nanaun, fo tungga kada sira mesa kasa hihiin mana peko-pakik.
65001019	Hatematak ia, hatahori raa rai ia ena. Ara ndia tusu-hai reu-mai fo tao ei mabingga-ba'ek. Ara bubuluk kada leo-la'o tungga hatahori dae-bafok hihiin a mesan, huu Manetualain Dula-dale Malalaon ta nai sira dalen dale.
65001020	Tehuu toranoo susue nggara ein! Ei muste mambaririik ei masodam neu ei nemehehere malalaom fanderen lain. Fee Dula-dale Malalaok koasa ei aom mara, neu faik fo ei hule-haradoi.
65001021	Masanenedak, Manetualain sue nalan seli neu ei. De boso lilii-ndondou Ndia susue-lalain naa, no dalak manea ei aom. Ei muste makatataka mahani ita Lamatuan Yesus Karistus natudu dale kasian fo fee ei masoda makandoo mia Manetualain.
65001022	Ei muste matudu dale kasian neu hatahori fo dale mapanggek.
65001023	Ei muste tulun neu basa hatahorir mana parluu hambu masoi-masodak, sama leo ei le'a falik hatahori numa a'i dale mai. Hambu hatahori laen bali, fo ei muste matudu dale susuem neu sara. Besa-besa, ee! Leo mae ei mameda kasian neu sara, tehuu ei oo muste nunute neu manggenggeon nara boe, sama leo hatahori nunute badu manggenggeo kabook.
65001024	Hatematak ia ita so'uk kokoa-kikiok neu Manetualain! Huu Ana bisa nanea ei, fo ei boso tuda. Ma Ana ndia bisa nuni noo ei, fo mambariik nai Lamatuak matan, huu Ana ndia tao ei dadi lolo-laok, ma ta manggenggeok bali. Ei mai mia dalem mbena sau-sau, huu Ndia ta neni babanggak sudi selik kana!
65001025	Kada Manetualain mesa kana, ndia dadi Lamatuak tetebes. Kada Ndia mesa kana ndia tao nasoi-nasoda ita! Boe ma nesik ita Lamatuan Yesus Karistus, Manetualain tao nasoi-nasoda ita. De basa hada-horomatak lala'en feen neun. Basa ta neni babanggak lala'en, Ndia enan. Ndia koasan, mo'on seli. Ma Ndia haak parendan, hambun numa lele uluk mai, ma hatematak ia, losa doon naa neu. Tebe! Ndian ena! Numa au mai, Yudas
66001001	Hara masodak numa au mai, Yohanis, fo Yesus Karistus hatahori neondan. Nai susurak ia dale, au surak la'e-neu hata fo neu ko ana mori-dadi. Au bubuluk dede'ak kara iar, talo ia: Manetualain mesa kana ndia buka nafada memak neu Yesus Karistus. Boe ma Manetualain nadenu Yesus fo nafada neu Manetualain hatahori neondan nara. Basa de Yesus nadenu atan esa numa nusa tetuk do inggu temak mai, fo neu buka natudu basa dede'ak kara iar, mita fo au surak memak kasa. Ta dook ka te basa dede'ak kara iar neu ko ara dadi. De ei muste nenene matalolole Manetualain Dede'a-kokolan fo Yesus nafadak kara iar ena.
66001003	Basa hatahorir fo mana lees susurak ia losa hatahorir bisa ramanenen, na, ara raua ralan seli. Ma hatahori fo mana ramanene susurak isin, ma tao tungga hara hehelun nara, ara oo raua boe. Te fain deka-deka nae mai ena na!
66001004	Hara masodak numa au mai soa-neu Lamatuak sarani bubuak kahitun nara marai profensi Asia. Au oke-hule fo Manetualain natudu dale susuen fo ei bisa leo-la'o no mole-damek ma lino-lendek. Huu Manetualain naa hambu memak kana numa lele uluk mai. Ana nasoda hatematak ia, ma neu ko Ana nasoda losa doon naa neu. Au oo oke-hule fo Ndia Dula-dalen natudu dale susuen boe, fo ei bisa leo-la'o no mole-damek ma lino-lendek. Au mete-ita Ndia Dula-dalen naa, sama leo hambu dula-dalek hitu fo rasare Manetualain kadera man-parendan.
66001005	Au oo oke-hule boe fo Yesus Karistus natudu Ndia dale susuen, mita fo ei bisa leo-la'o no mole-damek ma lino-lendek. Ana soa kokolak no ledo-ledo la'e-neu hata fo Manetualain nafada neun. Fai bakahulun Ana mate tebe-tebe, tehuu Manetualain tao nasoda falik kana, mita fo Ana dadi neu hatahori makasososak mana nasoda fali numa mamates mai. Ana oo dadi Malanggan fo mana koladu basa manek kara marai dae-bafok boe. No Yesus sue-lai ita, huu naa de Ana fee daan titi henin soa-neu ita, losa Ana mate. No mamaten naa, Ana soi dalak fo nakambo'ik ita numa ita sala-singgon koasan mai.
66001006	De Ana so'uk nala ita dadi teu Ndia rau-inggun, mita fo ita taue-osa soa-neu Ndia Aman, Manetualain. Yesus Karistus memak ta neni babanggak, ma Ndia koasan ta mana basak. Tebe naa!
66001007	Dadi buka matam mara fo mete matalolole! Hatematak ia Yesus ma Ndia Aman nai nusa tetuk do inggu temak. Tehuu ta dook ka bali Ana konda fali nai soso'ak dale. Basa hatahorir marai dae-bafok neu ko mete-ritan. Leo naak oo no hatahorir raa fo fai bakahulun ara mbaun boe. Neu ko basa hatahori nusa-nusak marai dae-bafok ia fale dalen nara ma bu'i rakarereu, nahuu ara ralelan. Basa iar memak neni henggeneek, ara mori-dadi. Tebe talo naa.
66001008	Manetualain nae, “Au ia, numa Alfa mai losa Omega. Au ia, numa A mai losa Z. Basa-basan mori-dadi numa Au mai, numa makasososan mai losa babasan. Au ia, asoda memak numa lele uluk mai ena. Au asoda hatematak ia. Ma Au neu ko asoda losa doon naa neu. Huu kada Au mesa ngga ndia mana koasa mate'en!”
66001009	Ita basa ngga sama-sama tamahere tae, Yesus naa, ita Manen, huu naa de au dadi uu ei toranoom. Hambu hatahori laen nara ramanasa, nahuu ita tungga Yesus. Boe ma ara tao doidoso ita basa ngga. Tehuu Yesus natetea nala ita dalen nara ena, mita fo ita bisa takatataka seku neu. No Au afada hatahorir la'e-neu Manetualain Dede'a-kokolan ma fee nenorik la'e-neu Yesus ena, huu naa de hambu hatahori ketuk fo ta rakaheik. De hatematak ia ara humu rala au, ma nggari au uni pulu ia mai ena fo naden, Patmos.
66001010	La'e esa, ndaa no fai huhule-haradoik, Manetualain Dula-dalen maso nai au dale. Medak neuk ka, boe ma au amanene harak esa kii-bolu nahere numa au deang. Liin, sama leo to'is.
66001011	Harak naa nadenu au nae, “Yohanis! Au ae atudu dede'ak esa neu o. Basa hata fo o mete-mitak kara ia, muste surak kasa. Basa naa, o muste haitua sara reni saranik bubua kahituk kara reu, sira: saranik kara marai kota Epesus, kota Smirna, kota Pergamus, kota Tiatira, kota Sardis, kota Filadelfia, ma kota Laodikea.”
66001012	Au amanene ala naa, boe ma au leuk dea fo nau mete see ndia kokolak naa. Tehuu au mete-ita kada lambu ti'oek hitu neni netetendek kara rai mamana netutuu lambu fo neni taok numa lilo mbilas mai.
66001013	Ma hambu Hatahori esa nambariik nai lambur raa taladan. Rupan sama leo Hatahori Dae-bafo Isi-isik. Ana pake badu esa, naruk losa ein, ma Ana ndae lafa lilo mbilas esa nai karan.
66001014	Langga bulun, muti ndoos sama leo abas. Matan de'en, mbila leo a'i.
66001015	Ein, mbila kara-karak, sama leo riti neni hotuk nai a'i dale. Haran mo'ok, sama leo tasi nakaruu.
66001016	Ana to'u nduuk hitu nai lima konan. Tafa mata duak matande esa, kalua numa bafan mai. Matan nasa'a, sama leo ledo nasa'a nai fai leledon.
66001017	Neu au mete-ita Hatahori naa, boe ma bara heni au tutik ka leo bali hatahori mana mate ndi'ak uu ein nara. Tehuu Ana koi au nenik lima konan, de Ana kokolak nae, “Ana nggee! Boso mamata'u! Basa-basan mori-dadi numa Au mai, numa makasososan mai losa babasan.
66001018	Fai bakahulun Au mate. Tehuu hatematak ia o mete dei! Au asoda fali ena, ma neu ko Au asoda akandoo losa doon naa neu. Ma Au ndia to'u nggoek fo bisa buka mamana hatahori mates, fo tao asoda falik kasa.
66001019	O muste surak basa hata fo o mete-mitak hatematak ia, ma surak basa hata fo neu ko ara mori-dadi.
66001020	Au afada akahuluk sosoa-ndandaan talo ia: lambu lilo kahituk kara raa sosoa-ndandaan, ndia sarani bubua kahituk kara. Ma nduu kahituk kara fo o mete-mita sara rai Au lima konang ia, ndia ata hitu ruma nusa tetuk do inggu temak mai mana reni hara liik numa Manetualain mai soa-neu sarani bubua kahituk kara raa.”
66002001	Basa naa, Hatahori Dae-bafo Isi-isik parenda au nae, “Yohanis. O muste surak susurak esa. Liin talo ia: ‘Soa-neu saranik kara marai kota Epesus: Susurak ia, numa Au mai, ndia Yesus. Au ndia to'u nduu kahituk kara nai Au lima konang. Au oo la'o ndule lambu lilo mbilas kahituk kara raa boe fo mete esa-esak. Nenene Au kokolang ia.
66002002	Au mete-ita ei leleo-lala'om nai kota Epesus ena nae, ei soa maue-osa fafandek lima-eim mara soa-neu Lamatuak. Mete ma hambu hatahori manggarauk nai ei taladam mara, ei ta mbo'i lelak soa-neun. Mete ma hambu hatahori mai kedi-ira nae, ndia naa, Lamatuak nedenun, ei soa parisa matalolole ndia leleo-lala'on, fo bubuluk mae, hatahori matak leo naak naa, hatahori dae-bafok mana pepeko-lelekok, do taa. Basa boe ma ei ndundu henin, fo boso mamanene neun.
66002003	Leo mae hatahorir rakasususak ei, nahuu ei mamahere Au, tehuu ei makatataka makandoo, ta makadedeak.
66002004	Tehuu Au mete-ita, ei tuda nai dede'ak esa. Fai bakahulun neu ei bei fo mamahere neu Au, ei esa sue esa. Tehuu hatematak ia ei ta tao leo naak ena bali.
66002005	Dadi ei muste masaneda falik fai bakahulun naa dei! Hatematak ia ei doon seli numa tatao-nono'ik bakahulun naa mai ena. Huu naa de ei muste hahae leo numa ei salam ia mai, fo masue-laik fali sama leo fai bakahulun. Mete ma taa, na, neu ko Au mai fo ha'i ala falik lambu lilo mbilas naa numa ei mai.
66002006	Tehuu Au daleng namahoko ba'u anak, nahuu ei timba heni Nikolai nenorin ena fo ndia ana nunin nara tao tunggan. Au oo timba heni sira edo-poden nara boe.
66002007	Nenene matalolole hata fo Manetualain Dula-dalen nafada neu Ndia saranin nara. Hatahori fo mana nakatataka tungga Au losa ana mate, neu ko Au feen luas, fo ana bole na'a ai boak numa ai huuk mana nai Manetualain osin mai. Hatahori fo mana na'a ai huuk naa boan, ana hambu masodak tetebes ta mana ketuk.’ ”
66002008	Basa boe ma Hatahori Dae-bafo Isi-isik naa tuti Ndia kokolan nae, “Yohanis, hatematak ia o muste surak susurak laen. Liin talo ia: ‘Soa-neu saranik kara marai kota Smirna: Susurak ia, numa Au mai, ndia Yesus. Basa-basan mori-dadi numa Au mai, numa makasososan mai losa babasan. Fai bakahulun Au mate, tehuu hatematak ia Au asoda fali ena. Dadi nenene Au kokolang ia.
66002009	Au mete-ita ei leleo-lala'o doidosom nai kota Smirna ena. Tungga hatahori memeten, na, eir ia, hatahori mana manggananarok. Naa te tungga Manetualain memeten, na, ei kamasu'ik kara. Hambu hatahori ketuk manaku aon rae, sira Manetualain hatahorin nara, fo kokolak rakabobook ei nade malolem. Naa te sira raa ta Manetualain hatahorin. Ara sama leo saranik bubuak esa mana kada tungga do'o-do'o nitur malanggan.
66002010	Dadi nenene matalolole. Neu ko ei bei hambu susa-sonak, tehuu hae mamata'u. Sadi ei bubuluk, nitur malanggan sangga humu ei ketuk fo sese ei meni bui dale miu, losa faik salahunu. Ndia dale hihiin fo ei masadea la'o ela Au. Leo mae ara rae rakanisa ei, tehuu ei boso lilii Au. Huu hatahori fo mana nakatataka tungga Au losa ana mate, neu ko Au bala ndia seseba-babaen, fo ana nasoda nakandoo sama-sama no Au.
66002011	Nenene matalolole hata fo Manetualain Dula-dalen nafada neu Ndia saranin nara. Hatahori fo mana nakatataka tungga Au losa ana mate, neu ko ana ta doidoso nai tasi a'i fo mbilan ta kala matek. No dalak naa, ana ta mate la'e kaduan.’ ”
66002012	Boe ma Hatahori Dae-bafo Isi-isik tuti seluk Ndia kokolan bali nae, “Yohanis, hatematak ia o muste surak susurak laen bali. Liin talo ia: ‘Soa-neu saranik kara marai kota Pergamus: Susurak ia, numa Au mai, ndia Yesus. Au ndia to'u tafa matandek kamata duak. Nenene Au kokolang ia.
66002013	Au alela ei kotan Pergamus naa ena. Mana to'u parenda nai naa, ndia nitur malanggan. Leo mae talo naa oo, ei to'u mahere Au nadeng, ma mamahere makandoo neu Au boe. Fai bakahulun Au hatahoring esa numa naa, nade Antipas. Ana soa fee nenorik no tetebes la'e-neu Au eno-dala masodang, tehuu ara tao risan. Leo mae talo naa oo, tehuu ei ta laka mae, ta malela Au boe.
66002014	Tehuu Au mete-ita, ei tuda huu matak esa do dua. Hambu hatahori hida numa ei mai, soa tungga Balaam nenorin. Fai bakahulun Balaam nakabubusak Balak fo fufudi-hohodo hatahori Israel asa, losa ara lena-langga Manetualain hihii-nanaun. Ana fufudi-hohodo sara fo tungga reu songgo-tanggu, ma ra'a nana'a sosonggok, ma tao sala ro hatahori fo ta sira sao toun do sira sao inan.
66002015	Hambu hatahori hida numa ei mai oo, tungga Nikolai nenorin boe.
66002016	Dadi ei muste hahae numa ei salam mara mai. Mete ma taa, na, ta dook ka te Au mai nggafu fee ei pake dede'a-kokola matandek, fo nok bali tati pake tafa.
66002017	Nenene matalolole hata fo Manetualain Dula-dalen nafada neu Ndia saranin nara. Hatahori fo mana nakatataka tungga Au losa ana mate, neu ko Au feen na'a roti manna fo neni nembedak no malole nai nusa tetuk do inggu temak. Neu ko Au oo feen batu mutik esa fo neni surak ndia nade beun nai lain boe. Kada ndia mesa kana bubuluk nadek naa, tehuu hatahori laen ta bubuluk.’ ”
66002018	Basa de Hatahori Dae-bafo Isi-isik tuti seluk Ndia kokolan bali nae, “Yohanis, hatematak ia o muste surak susurak laen bali. Liin talo ia: ‘Soa-neu saranik kara marai kota Tiatira: Susurak ia, numa Au mai, Yesus, fo Manetualain Anan! Au mata de'eng mbila leo a'i, ma Au eing oo mbila kara-karak sama leo riti neni hotuk nai a'i dale boe. Nenene Au kokolang ia.
66002019	Au mete-ita ei leleo-lala'om mara ena. Ei sue-lai tebe-tebe neu Au ma nemeherem mara maherek neu Au. Ei tungga makandoo Au parendang fo maono-lalau hatahori. Leo mae hatahori tao doidoso ei oo, ei makatataka makandoo boe. Au oo bubuluk boe ae, hatematak ia ei maue-osa mahere lenak bali soa-neu Au.
66002020	Tehuu ei tuda huu matak esa: ei simbo no malole inak Isabeel naa, fo mana nakadedemak aon nae, ndia naa, Manetualain mana to'u dede'an. De ei soi lelak feen fo ana fee nenorik sala Au hatahoring nggara. Huu ndia nenorin mana puta-patak naa, losa Au hatahoring nggara tungga la'ok sala ro hatahori fo ta sira sao toun do sira sao inan, ma ra'a nana'a sosonggok ena.
66002021	Au ka'i-ore inak naa la'i-la'ik ka ena, mita fo ana la'o ela salak naa. Tehuu ana ta nau.
66002022	Dadi mete matalolole. Hatematak ia, Au aketu-aladi ena fo hukun ana no hedis esa, losa ana ta bisa la'o ela mamana susunggun. Leo naak oo no basa hatahorir mana hohongge roon. Mete ma ara ta la'o ela ina manggarauk naa, ta dook ka te Au oo hukun asa boe.
66002023	Neu ko Au hala isa ina manggarauk naa anan nara. No dalak naa, basa ei mana kamaherek kara malela mae, Au bubuluk hatahori dae-bafok dale ikon nara. Ma neu ko Au bala ei tungga ei tatao-nono'im mara.
66002024	Tehuu ei laen nara marai Tiatira naa, ta tungga inak naa nenori manggaraun naa. Ei timba heni nenori nemeninok fo ara rae, ‘nitu malela makiun’. Huu naa de Au ta parluu ka'i-ore ei bali,
66002025	sadi ei to'u mahere ei nemeheherem losa Au fali mai.
66002026	Hatahari fo mana nakatataka tungga Au losa ana mate, neu ko Au feen koasa. Koasa naa, koasa mo'ok sama leo Au hambuk numa Au Amang mai fo parenda basa hatahori nusa-nusak kara marai dae-bafok ia no lima besik. Mete ma hambu ketuk laban ndia, neu ko ana nakalulutu sara, sama leo hatahori nafanggi ure dae. Neu ko Au oo fee ei nduu mansai boe.
66002029	Nenene matalolole hata fo Manetualain Dula-dalen nafada neu saranin nara.’ ”
66003001	Boe ma Hatahori Dae-bafo Isi-isik tuti seluk Ndia kokolan bali no au nae, “Yohanis, hatematak ia o muste surak susurak laen bali. Liin talo ia: ‘Soa-neu saranik kara marai kota Sardis: Susurak ia, numa Au mai, ndia Yesus. Manetualain Dula-dalen nai Au dale. Ma Dula-dalek naa naena boboak hitu. Au oo ndia to'u nduuk hitu nai Au limang boe. Nenene Au kokolang ia. Au mete-ita ei ue-osam mara nai Sardis ena. Hambu hatahorir rae, ei leo-la'o tungga Au hihii-nanaung tebe-tebe. Naa te ei sama leo, ta maena masodak.
66003002	De mambadeik leo! Tao tamba matea ei nemeheherem fo mana sangga mopok naa ena. Au parisa basa hata fo ei tao malak naa ena, tehuu ta hambu esa ndaa boe na nai Manetualain matan.
66003003	Boso lilii-ndondou basa nenori ndoos fo ei mamanenen ena, ma simbok malan numa fai bakahulun mai. Tungga tebe-tebe Manetualain hihii-nanaun, ma la'o ela ei salam mara fo tungga falik kana. Mete ma ei ta mambadeik lai-lai fo tao talo naa, medak neu te Au mai sama leo na'o manu-meo, fo ei ta meda mala sana.
66003004	Tehuu bei hambu ketuk numa ei marai Sardis mai, leo-la'o no ndoos, sama leo hatahori ta tao nanggenggeo bua-lo'an. Huu sira leleo-lala'on nara ndoos, de neu ko ara randaa la'ok sama-sama ro Au pake bua-lo'a mutik.
66003005	Hatahori fo mana nakatataka tungga Au losa ana mate, neu ko ana oo pake bua-lo'a mutik boe. Au ta koka heni ndia naden numa susurak fo mana surak basa hatahori naden nara, fo neu ko hambu masodak seku neu ro Manetualain. Neu ko Au oo manaku ndia nai Au Amang matan ma atan nara marai nusa tetuk do inggu temak boe ae, ndia naa, Au hatahoring.
66003006	Nenene matalolole hata fo Manetualain Dula-dalen nafada neu saranin nara.’ ”
66003007	Basa boe ma Hatahori Dae-bafo Isi-isik kokolak nakandoo bali nae, “Yohanis, hatematak ia o muste surak susurak laen bali. Liin talo ia: ‘Soa-neu saranik kara marai kota Filadelfia: Susurak ia, numa Au mai, ndia Yesus. Au ia, Malalaok ma Ndoos. Au ndia to'u mane Dauk nggoen. Mete ma Au soi lelesu, na, ta hambu esa boe na bisa kenan. Mete ma Au kenan, na, ta hambu esa boe na bisa soin.
66003008	Au bubuluk basa hata fo ei tao malak kara raa ena. Au oo bubuluk, ei lele'a-nonorem mara kada ba'u anak. Leo mae talo naa oo, tehuu ei ta laka mae ta malela Au, ma ei tungga makandoo Au nenoring boe. Masaneda matalolole, te Au soi lelesu fee ei ena, de ta hambu esa boe na bisa kenan.
66003009	Nenene matalolole! Huu hambu hatahori ketuk kokolak bafa rouk rae sira iar, tetebes Manetualain hatahorin. Naa te sira raa, mana pepeko-lelekok fo tungga do'o-do'o nitur malanggan. Tehuu neu ko ei mete a leo! Au tao sara losa mai sendek luu-langgan nara rai ei matam, ma manaku rae, memak Au sue-lai ei.
66003010	Huu ei tungga Au parendang ena fo makatataka tungga makandoo neu Au, de neu ko Au anea atalolole ei numa doidosok fo Manetualain nae haituan mai fo fora basa hatahorir marai dae-bafok ia.
66003011	Ta dook ka te Au mai ena. De to'u maherek Au nenoring fo ei simbo malan numa fai bakahulun mai ena. Boso losak hambu ketuk fonda rala ei seseba-babaen fo Manetualain nae feen neu ei.
66003012	Hatahori fo mana nakatataka tungga Au losa ana mate, neu ko ana leo taa-taa no Manetualain, sama leo dii inak neni sele nisak nai Manetualain Uman. Neu ko Au surak Au Lamatuang naden, ma Lamatuak kotan naden neu hatahori naa aon. Kota naa raseseik kana rae, ‘Yerusalem Beuk’, fo neu ko Manetualain nakondan numa nusa tetuk do inggu temak mai. Ma Au oo surak Au nade beung neu hatahori naa aon boe.
66003013	Nenene matalolole hata fo Manetualain Dula-dalen nafada neu Ndia saranin nara.’ ”
66003014	Boe ma Hatahori Dae-bafo Isi-isik tuti Ndia kokolan bali nae, “Yohanis, hatematak ia o muste surak susurak mate'en. Liin talo ia: ‘Soa-neu saranik kara marai kota Laodikea: Susurak ia, numa Au mai, Yesus, fo hatahori roken rae, ‘Mana Tetebes’. Au ia, soa kokolak tebe-tebe Manetualain Dede'a-kokolan. Ma basa-basan fo Manetualain aduk kara ena, mori-dadi numa Au mai.
66003015	Au mete-ita ei tao hata nai Laodikea naa ena. Tehuu eir ia, talo bee? Katobik, taa; makasufuk oo taa boe. Mete ma katobik, na, katobi ndoos! Mete ma makasufuk, na, makasufu ndoos!
66003016	Huu ei dalem mara batik kara, Au ae asapura heni ei numa Au bafang mai ena, sama leo hatahori rasapura heni amben.
66003017	Ei kokolak koa ao mae, ‘Air ia, hatahori kamasu'ik. Ai leo-la'o malole, ta parluu hata-hata bali!’ Naa te ei dalem makatemak ena, losa ei ta bubuluk bee ndia malole. Huu naa de ei dadi sama leo hatahori manggananarok ma makaholak kara ena.
66003018	De malole lenak, ei mai hasa mala lilo mbila isi-isik numa Au mai, mita fo ei dadi miu hatahori kamasu'ik tetebes. Ma hasa mala bua-lo'a mutik fo mbambalu neu ei makaholam. Ma hasa mala modo matak fo rose neu ei matam, mita fo ei mete-mita masafali no manggaledok.
66003019	Mete ma hatahori fo Au suen tao salak, na, Au ka'i-ore ma hukun asa, mita fo ara dadi neulauk. De ei muste tao matetu ei dalem mara, fo ei tungga Au no dale mbenak tebe-tebe.
66003020	Nenene matalolole, huu Au ambariik nai lelesu bafan ena, ma Au anggou la'i-la'ik ka ena fo ae maso dale uu. Mete ma hambu hatahori namanene Au harang, boe ma ana mai soi lelesu, na, neu ko Au maso dale uu, fo ai manggatuuk mi'a sama-sama.
66003021	Hatahori fo mana nakatataka tungga Au losa ana mate, neu ko Au feen haak fo nanggatuuk parenda sama-sama no Au. Au oo akatataka tungga Au Amang, huu naa de hatematak ia Au anggatuuk parenda sama-sama uan boe.
66003022	Nenene matalolole hata fo Manetualain Dula-dalen nafada neu Ndia saranin nara.’ ”
66004001	Hatahori Dae-bafo Isi-isik kokolak nate'e Ndia hara hehelun fee sarani bubua kahituk kara, boe ma Manetualain natudu fee au matak laen bali. Medak neu ma, au mete-ita lelesu esa neni soik nai nusa tetuk do inggu temak. Boe ma au amanene seluk hatahori fo hara maheren nok bali to'is nae, “Mai! Hene ia lain mai leo, fo Au ae atudu o basa hata fo neu ko mori-dadi.”
66004002	Faik naa oo, Manetualain Dula-dalen so'uk neni au uni nusa tetuk do inggu temak uu boe. Medak neu ma, au mete-ita kadera man-parenda esa, ma hambu esa nanggatuuk nai lain.
66004003	Sa'an momodok ma mbilas sama leo batu manggadilak mabelir fo ara seseik kana rae, yaspis ma sardius. Hambu elus esa oo eko-feo kadera man-parenda naa boe. Sa'an momodok sama leo batu manggadilak samrud.
66004004	Nai mamanak naa oo, hambu kadera man-parenda anak dua hulu haa boe. Ara eko-feo kadera man-parenda manai talada heon naa. Hambu mane leo dua hulu haa ranggatuuk rai kaderar raa. Basa sara pake bua-lo'a mutik, ma pake solangga man-parenda numa lilo mbilas mai.
66004005	Hambu ndelas sara ranggahadok ratuti-ranatok ruma kadera man-parenda mana nai talada heon naa mai, ma lalai nasapaparak ruun nara mo'on seli ratuti-ranatok. Hambu a'i mbele hitu oo, mbila nai kadera man-parenda naa matan boe. Sira raa, sama leo Manetualain Dula-dalen fo mana naena boboak hitu.
66004006	Nai kadera man-parenda naa matan, au mete-ita nok bali hambu tasi fo oen neu ndoos sama leo titiro. Boe ma au mete-ita horis ta hoho'ak haa eko-feo kadera naa. Ao-inan nara dea no mata sofek no mata de'ek. Horis sara raa, sira raono-lalau Manetualain.
66004007	Horis kaesan naa, matan sama leo singa. Nomer kaduan, matan sama leo sapi mane. Nomer katelun, matan sama leo hatahori dae-bafok. Ma nomer kahaan, matan sama leo mbui marambua mo'ok lambu.
66004008	Horis kahaak kara raa, esa-esak naena lidak nee. Nai lidak kara raa dean ma dalen oo sofek no mata de'ek boe. Hatu-leledon ara soda-helo ta ramaketu rae, “Ai koa-kio Manetualain! Ai makadedemak ai Lamatuan naden! Manetualain naa, malalao ndoos! Manetualain naa, mana naena koasa ta neni babanggak. Manetualain mana nasoda numa lele uluk mai. Manetualain mana nasoda hatematak ia. Ma Manetualain mana nasoda losa doon naa neu!”
66004009	No soda-helo talo naa, ara koa-kio ma fee hada-horomatak neu Manetualain, ma roke makasi neun, nahuu Ana ndia mana nanggatuuk nai kadera man-parenda naa lain, ma Ndia mana masodak losa doon naa neu. Neu ara soda-helo,
66004010	mane leo kadua hulu haak kara raa oo, sendek luu-langgan nara reu Manetualain matan fo mana manggatuuk nai kadera man-parenda naa lain boe. Ara buka heni sira solangga man-parendan, de tao sara reu kadera man-parenda matan fo rakaluku-rakatele neu Ndia mana masodak losa doon naa neu. Boe ma ara koa-kio neun rae,
66004011	“Oo, Manetualain! Ai koa-kio Manetualain! Ai makadedemak Manetualain naden. Manetualain ia, ndia naena haak parenda ai. Lamatuak ia, ai Manetualain! Manetualain ndia nandaa simbok ai kokoa-kikion. Manetualain ndia memak muste simbok ai hada-horomatan. Huu Manetualain mana maena koasa mate'en. Ma Manetualain ta neni babanggak mate'en. Manetualain ndia adu basa-basan. Manetualain ndia fee masodak neu basa-basan. Basa mana dadik kara, ara dadi, nahuu Manetualain ndia adu sara ena. Basa horis sara lala'en, hambu ani hahaek, nahuu Manetualain ndia ba'e fee sara ena.”
66005001	Boe ma au mete-ita seluk Ndia, mana nanggatuuk nai kadera man-parenda naa. Ana to'u lululuk esa nai lima konan. Lululuk naa, dea ma mata sofek no susura de'ek. Ma ara segel risan ena nai mamanak hitu.
66005002	De au mete-ita ata ta hoho'ak ndoos esa numa nusa tetuk do inggu temak mai. Ana natane no haran nahere nae, “See ndia naena haak fo bisa buka segel ma lees susurak naa?”
66005003	Ana natane talo naa, tehuu ara ta hambu hatahori esa boe na ndia naena haak fo bisa buka susura neni luluk naa ma lees isin. Nai nusa tetuk do inggu temak, ma nai dae-inak, ta hambu esa boe na ndia naena haak. Nai hatahori mates mamanan oo, ta hambu boe.
66005004	Mete-ita talo naa, boe ma au bu'i akarereu, nahuu ta hambu hatahori esa boe na naena haak fo bisa buka susura neni luluk naa ma lees isin.
66005005	Basa boe ma esa numa mane leo kadua hulu haak kara raa mai, kokolak no au nae, “Weeh, ka'a! Boso bu'i. Huu hambu mane Dauk tititi-nonosin esa ta neni babanggak, fo ara roken rae, ‘Singa numa leo Yahuda mai’. Ana rua-mbembesi nakalulutu basa manggarauk lala'en ena. De Ana ndia naena haak fo bisa buka segel ma lees susurak naa isin.”
66005006	Amanene talo naa, boe ma au mete-ita Bibi Lombo Ana esa nambariik numa horis ta hoho'ak kahaak kara raa talada heon, ma mane leo kadua hulu haak kara raa fo ranggatuuk eko-feo kadera man-parenda naa. Bibi Lombo Ana naa, nok bali neni hala nitak ena. Ndia susuran hitu, ma matan oo hitu boe. Ndia mata de'e hitun nara raa, sama leo Ndia Dula-dalen mana naena boboak hitu, Ana fee sara ndule basa dae-bafok ia ena.
66005007	Basa de au mete-ita Bibi Lombo Ana naa, la'ok neni Ndia mana manggatuuk nai kadera man-parenda naa neu, de ana ha'i nala susura neni luluk naa numa lima konan mai.
66005008	Neu Bibi Lombo Ana naa ha'i nalan, boe ma horis ta hoho'ak kahaak kara raa, ma mane leo kadua hulu haak kara raa, sendek luu-langgan nara fo rakaluku-rakatele reu matan. Sira esa-esak to'u bua kaliik, nok bali sasando, ma manggo lilo mbilas esa. Manggo naa neni isik no rani neni hotuk fo tao masuk kaboo menik. Ai daa kaboo menik naa, ndia Manetualain hatahorin nara huhule-haradoin.
66005009	Boe ma basa sara soda-helo sosoda beuk esa rae: “Bibi Lombo Ana ia, ndia nandaa simbo susurak ia. Bibi Lombo Ana ia, ndia naena haak fo bisa buka ndia segel. Te ara hala risan ena. Basa de Manetualain pake Bibi Lombo Ana daan, fo tefa-soi nala hatahori dae-bafok numa basa leor ma hatahori nusak kara mai, mita fo sira ketuk bisa dadi Manetualain hatahorin. No dalak naa, hatahori dae-bafok numa basa dede'ak ma nusak mai, bisa dadi reu Manetualain nufanelun.
66005010	Bibi Lombo Ana ia, nakabubua nala basa sara ena, dadi reu mamana parenda-koasa esa. Bibi Lombo Ana ia, here nala sara ena, dadi reu Manetualain hatahori mana maue-osan nara. Neu ko ara to'u parenda nai dae-bafok. Neu ko ara raue-osa fee Manetualain nai dae-inak.”
66005011	Basa naa, au botik matang, de au amanene hara mo'ok esa. Ma au mete-ita horis ta hoho'ak kahaak kara raa ma mane leo kadua hulu haak kara raa, tamba ro Manetualain atan nara ruma nusa tetuk do inggu temak mai. Atar raa no'un nara, losa kefi-kefik kara.
66005012	Basa sara soda-helo ro haran rahere rae, “Ai makadedemak Bibi Lombo Ana fo neni hala nisak naa, nahuu Ana ndia nandaa simbok ita kokoa-kikion! Ndia koasan naa, mo'on seli. Ndia hata-heton nara raa, no'un seli. Ndia dudu'a-a'afin naa, tetar la'e esak kana. Ndia barakain naa, ta neni babanggak ndoos. Ai makadedemak naden. Ai fee hada-horomatak neun. Ai koa-kio neun.”
66005013	Basa naa, au amanene sosodak laen esa bali. Numa basa horis lala'en, nai nusa tetuk do inggu temak, nai lalai, nai dae-inak, ma nai tasi dale, basa sara so'uk haran nara fo soda-helo. Numa hatahori mates mamanan mai oo, ara soda-helo tungga boe. Basa sara soda-helo rame-rame rae, “Ai koa-kio neu Manetualain fo mana nanggatuuk nai kadera man-parenda ia. Ai oo makadedemak Bibi Lombo Ana ia boe. Ai fee hada-horomatak neu Sara. Ai makaluku-makatele neu Sara. Huu Ara to'u parenda taa-taa seku neu! Ma Sira koasan ta mana basak!”
66005014	Basa boe ma horis ta hoho'ak kahaak kara raa, raselu taa-taa rae, “Tebe naa! Tebe naa ena!” Boe ma mane leo kadua hulu haak kara raa sendek luu-langgan nara bali fo rakaluku-rakatele neu Manetualain ma Bibi Lombo Ana naa.
66006001	Basa boe ma au mete-ita Bibi Lombo Ana buka segel kaesan numa susura neni luluk naa mai. De au amanene esa numa horis ta hoho'ak kahaak kara raa mai kii-bolu no haran nahere sama leo lalai nasaparak. Ana parenda nae, “Muu leo!”
66006002	Medak neu ma, au mete-ita ndara mutik esa. Hambu hatahori esa nanggatuuk nai lain. Hatahori naa pake solangga parani musu, nahuu ana nasenggi nakandoo nai netatik dale. Hatematak ia Ana to'u kokouk ena, ma kalua fo neu tao nasenggi seluk ndia musun nara bali nai dae-inak.
66006003	Basa boe ma Bibi Lombo Ana naa buka segel nomer kaduan. De au amanene horis ta hoho'ak nomer kaduan parenda nae, “Muu leo!”
66006004	Basa boe ma ndara mbila kara-karak esa kalua mai. Hatahori fo mana nanggatuuk nai lain, simbo tafa mo'ok esa. Ara fee koasa neun fo neu tao netofak nai dae-inak, mita fo hatahori dae-bafok esa nakanisa esa.
66006005	Basa boe ma Bibi Lombo Ana naa buka segel nomer katelun. De au amanene horis ta hoho'ak katelun parenda nae, “Muu leo!” Medak neu ma, au mete ita ndara nggeok esa. Hatahori fo mana nanggatuuk nai ndara naa lain, to'u tatais esa nai liman fo nae tai nana'ak mana sangga basak ena.
66006006	Basa boe ma au amanene nok bali harak esa numa horis ta hoho'ak kahaak kara raa talada heon mai. Harak naa nafada nae, “Neu ko hambu fai ndoe-la'as ta hoho'ak nai dae-inak. Hatahori nggadin faik esa, dai kada hasa isik mok telu; isi neulauk, na, hambu kada mok esak ka. Tehuu neu fai ndoe-la'as naa losa ena, ta bole tao risa ai setun ma ai anggor rai osir dale.”
66006007	Basa boe ma Bibi Lombo Ana naa buka segel nomer kahaan. De au amanene horis ta hoho'ak kahaan parenda nae, “Muu leo!”
66006008	Medak neu ma, au mete-ita ndara bulu unik mana bandu afuk esa. Hatahori fo mana nanggatuuk nai ndara naa lain, nade ‘Mamates’. Hambu esa oo tungga ndia dean boe, naden, ‘Mamana Hatahori Mates Sara’. De dua sara hambu koasa fo reu rakanisa hatahorir marai dae-inak pake tafa, fai ndoe-la'as, hedi-raus, ma banda kakiki-kakaak. Mete ma reke basa hatahori mana matek kara raa, dedesin nara sama leo basa baba'ek esa numa baba'ek haa mai numa basa hatahorir marai dae-inak mai.
66006009	Basa boe ma Bibi Lombo Ana naa buka segel nomer kaliman. De au mete-ita hatahorir fo fai bakahulun neni nekenisak kara ena. Samanen nara rai mei tunu-hotuk ndandaan dae. Hatahorir rakanisa sara, nahuu ramahere neu Manetualain, ma tui-bengga Ndia Dede'a-kokolan sudi bee neu.
66006010	Ara kii-bolu rae, “Oo, Manetualain! Ai Lamatuan ta neni babanggak mate'en! Ai Lamatuan fo malalaok! Hata fo Manetualain kokolak, na, ai mamahere. Tehuu ai muste mahani losa faik bee bali, dei fo Manetualain naketu-naladi dede'ak fo huku-doki hatahorir mana makanisa ai nai dae-inak?”
66006011	Ara ratane basa talo naa, boe ma esa-esak simbo badu muti naruk. Hambu esa nafada sara nae, “Mahani ba'u anak bali, losa ei dedesim mara dai ena. Huu bei hambu ei toranoom mara fo neu ko hatahorir oo rae rakanisa sara sama leo ei boe.”
66006012	Basa boe ma Bibi Lombo Ana naa buka segel nomer kaneen. Medak neu ma, au mete-ita dae-bafok nanggenggo mo'on seli. De ledo dadi makiuk sama leo tema nggeok, ma bulan dadi mbila sama leo daak.
66006013	Nduuk kara marai lalai tuda reni dae-inak reu, sama leo ai boa nurak mo'u henin numa huun mai, huu ani berak.
66006014	Boe ma au mete-ita lalai ndara ba'en neu dua, fo neni luluk sama leo nene'ik, losa mopon. Ma basa letek kara ro basa pulur ranggenggo losa mopo heni sara ruma mamanan nara mai.
66006015	Au mete-ita talo naa, boe ma basa hatahorir marai dae-inak, mulai numa mane-manek kara, malangga man-parenda, komedan soldadu, hatahori kamasu'ik, losa ata-dator mai, basa sara ramata'u. Basa de ara ralai reu keke rai luak kara dale, ma batu mbiak kara marai letek kabin.
66006016	Ara radenu letek kara ma batu mo'o kahuuk kara rae, “Ndefa mai fo tatana mala ai leo! Mafuni mala ai fo Ndia mana manggatuuk nai kadera man-parenda mo'ok naa lain, ta bisa mete-nita ai bali. Ma Bibi Lombo Ana naa ta bisa huku-doki ai bali.
66006017	Awii! Etobo'a nala ai ia ena, huu fai sosoek mai ena! Manetualain ma Bibi Lombo Ana naa nau mbo'a nasan nara neu ai ia ena. Tehuu ta hambu esa boe na bisa sili nalan!”
66007001	Basa naa, au mete-ita Manetualain atan haa ruma nusa tetuk do inggu temak mai. Ara rambariik reu dae-inak bu'un kahaan nara fo babata anin. De anin ta bisa fuu nai tasi dale, ta bisa fuu nai mada lai, ma ta bisa fuu ai huuk kara.
66007002	Manetualain fee sara koasa ena fo rakalulutu mada lai ma tasi. Basa de au mete-ita ata laen esa bali numa nusa tetuk do inggu temak mai. Ata naa numa mamana ledo totodan mai. Ana neni dededek numa Manetualain mana masodak seku neu mai. Boe ma ana nanggou nahere nafada ata kahaak kara raa nae,
66007003	“Mahani dei! Boso makalulutu mada lai do, tasi do, ai huuk kara. Mahani losa ai dedede basa Manetualain hatahori neondan nara odamatan dei.”
66007004	De ara rafada au rae, ata naa dedede nala Manetualain hatahorin nara ena. Sira dedesin nara, hambu hatahori 144.000 fo maruma basa leo Isra'el mai. Sira:
66007005	Numa leo Yahuda mai, hambu hatahori 12.000; leo Ruben, hatahori 12.000; leo Gad, hatahori 12.000;
66007006	leo Aser, hatahori 12.000; leo Naftali, hatahori 12.000; leo Manase, hatahori 12.000;
66007007	leo Simeon, hatahori 12.000; leo Lewi, hatahori 12.000; leo Isaskar, hatahori 12.000;
66007008	leo Sebulon, hatahori 12.000; leo Yusuf, hatahori 12.000; ma numa leo Benyamin mai, hatahori 12.000.
66007009	Basa boe ma au mete-ita hatahori dae-bafok no'un seli, losa ta bisa reke ala basa sara. Ara ruma basa leor, basa hatahori nusak kara, basa dede'ak kara ma basa nusak kara marai dae-inak ia mai. Basa sara rakabubua rasare mbali kadera man-parenda naa, ma Bibi Lombo Ana naa. Ara pake badu mutik ma to'u mbua sina doon rai liman nara.
66007010	Boe ma ara so'uk kokoa-kikiok rame-rame rae, “Ai koa-kio neu ai Manetualain, fo mana nanggatuuk nai kadera man-parenda ia. Ai oo makadedemak Bibi Lombo Ana ia boe. Sira iar, ndia tao rasoi-rasoda ai. Sira iar, ndia soi eno-dala masodak soa-neu ai.”
66007011	Ara kokolak basa talo naa, boe ma Manetualain atan nara ruma nusa tetuk do inggu temak mai, fo mana rambariik eko-feo kadera man-parendar raa, sendek luu-langgan nara losa idu-matan nara la'e daer rasare mbali kadera man-parenda mo'ok naa. Mane leor ma horis kahaak kara raa oo tao talo naa boe. Basa sara rakaluku-rakatele neu Manetualain,
66007012	ma soda-helo rae, “Tebe! Tebe naa! Ai oo koa-kio neu Manetualain boe! Ai oo makadedemak Manetualain naden boe! Manetualain dudu'a-a'afin naa, tetar la'e esak kana. Manetualain koasan naa, mo'on seli. Manetualain barakain naa, ta neni babanggak sudi selik kana. Ai moke makasi neu Manetualain taa-taa. Ai fee hada-horomatak neu Manetualain ta mana ketuk. Tebe! Ndian ena!”
66007013	Ara koa-kio basa talo naa, boe ma esa numa mane leo kadua hulu haak kara raa mai natane au nae, “Hatahori no'uk kara fo mana pake badu mutik kara iar, o malela sara, do? Ara ruma bee mai?”
66007014	Tehuu au aselu ae, “Taa, Papa. Au ta alela sara, seer. Papa ndia bubuluk dai lena.” Boe ma ana nafada au nae, “Sira iar, hatahorir fo mana kalua ruma doidoso mo'ok mai ena. Sira iar, ndia pake Bibi Lombo Ana naa daan ena, fo safe ralao sira bua-lo'an nara, ma tao ramuti ralao sira badun nara.
66007015	Huu naa de ara rambariik reu Manetualain kadera man-parendan matan. Ara raono-lalau Manetualain hatu-leledon nai Uma Huhule-haradoin. Manetualain sama-sama no sara seku neu. Manetualain nanea sara seku neu.
66007016	Neu ko ara ta rameda ndoe-la'a bali. Neu ko ara ta rameda dale mada bali. Neu ko ara ta rameda ledo hotu sara bali. Neu ko roun nara ta lofa la'e katobik bali.
66007017	Bibi Lombo Ana mana matia-aok no kadera man-parenda naa, neu ko Ana dadi neu sira mana lolon. Neu ko Ana foo neni sara, reu rinu nai oe matak fo mana neni masodak. Neu ko Manetualain oo koka heni sira susa-sonan nara boe, fo ara ta bu'i ramatani bali.”
66008001	Basa boe ma Bibi Lombo Ana naa buka segel nomer kahitun. Medak neu ma, basa nusa tetuk do inggu temak isin nara, benggenee. Ta hambu esa boe na nahara do nanggariti, fama te losa li'u seserik esa.
66008002	Boe ma au mete-ita ata hitu ruma nusa tetuk do inggu temak mai. Ara rambariik rakandoo nai Manetualain matan, rahani a fo raono-lalaun. Sira esa-esak simbo rala to'in.
66008003	Basa boe ma au mete-ita ata laen esa bali numa nusa tetuk do inggu temak mai. Ata naa nambariik neu mei naa matan fo ara pake hotu ai daa kaboo menik. Ana to'u manggo lilo mbilas esa, ndia ara rasi'e paken fo tao ai daa kaboo menik neun. De ara feen ai daa kaboo menik no'un seli, fo ana babalik kana no Manetualain hatahorin nara huhule-haradoin. Basa boe ma ana neni manggo lilo mbilas naa sama leo tunu-hotu kaboo menik, fo taon neu mei lilo mbilas naa lain manai kadera man-parenda naa matan.
66008004	Boe ma ana hotu ai daa kaboo menik naa. De boo menin lume losa Manetualain matan sama-sama no basa huhule-haradoik ruma Manetualain hatahorin nara mai.
66008005	Basa naa, ata naa ha'i nala a'i numa mei naa mai, fo tao nasofe manggo lilo mbilas naa. Basa boe ma ana mbia heni manggo naa neni dae-inak mai. Medak neu ma, au mete-ita ndelas nanggahadok ratuti-ranatok kii-konak kana nai dae-inak. Ma lalai nasapaparak ratuti-ranatok, ma dae nanggenggo mo'on seli.
66008006	De ata kahituk kara raa ruma nusa tetuk do inggu temak mai rahani a fo nau fuu sira to'in.
66008007	Neu ata nomer kaesan fuu ndia to'in, boe ma uda eis ma a'i mana babalik no daak, mbo'a neni dae-inak mai. Basa na'u momodok rai bee a mesan a'i na'a heni sara. Mete ma ita ba'e dae-inak neu baba'ek telu, na, kada baba'ek esa ndia a'i na'a henin. Mete ma ita ba'e basa ai huuk kara marai dae-inak ia neu baba'ek telu, na, kada baba'ek esa ndia a'i na'a henin.
66008008	Neu ata nomer kaduan fuu ndia to'in, boe ma hambu buas esa nok bali lete mo'ok mana mbilak, mbesi neni tasi dale neu, losa tasi baba'ek esa numa baba'en telu mai dadi neu daak.
66008009	Boe ma baba'ek esa numa baba'ek telu mai numa basa bandar marai tasi dale mai, mate basa sara. Ma baba'ek esa numa baba'ek telu mai numa basa ofak kara marai tasi dale oo rakalutu boe.
66008010	Neu ata nomer katelun fuu ndia to'in, hambu nduu mo'ok esa tuda numa lalai mai, sama leo a'i mbele mo'o mana mbilak esa. Nduuk naa naden, ‘Malik’. Neu ana tuda, boe ma oe mana nai leer ma oe matak kara, dadi malik. De hatahori mana rinu oe naa, no'uk ka mate. Mete ma ita ba'e basa leer ma oe matak kara rai dae-inak ia neu baba'ek telu, na, kada baba'ek esa ndia malik.
66008012	Basa boe ma ata nomer kahaan naa fuu ndia to'in. Medak neu ma ledo, bulan, ma nduuk kara dadi neu makiuk, huu hambu fefembak. Dadi ndaa fai leledon, baba'ek esa numa baba'ek telu neu fai leledok mai, dadi neu makiuk, nahuu ledo ta nasa'a neulauk ena bali. Ma ndaa fai le'odaen, baba'ek esa numa baba'ek telu neu fai le'odaek mai, dadi neu makiu-makahatuk, nahuu bulan ma nduuk kara ta rasa'a neulauk ena bali.
66008013	Boe ma au botik matang, de mete-ita mbui marambua mo'ok esa lambu seku nai lalai. Ana kii nae, “Besa-besa, ee! Neu ko sosoe mo'ok daka nala basa hatahorir fo mana leo-la'o nai dae-inak. Huu bei ela ata laen telu ruma nusa tetuk do inggu temak mai, bei ta fuu sira to'in.”
66009001	Basa boe ma ata nomer kaliman naa fuu ndia to'in. De au mete-ita nduuk esa tuda neni dae-inak mai ena. Ara fee nggoek esa neu nduuk naa fo ana soi lelesu bolo doidosok fo ikon taak.
66009002	Ana soi bolok naa lelesun, boe ma a'i masu nggeo katek kalua sama leo a'i masuk numa a'i na'a lasi mai. A'i masuk naa kalua mboka-mboka lain neu, losa lalai ma ledo dadi makiuk.
66009003	Boe ma hambu lamak no'un seli lambu kalua numa a'i masuk naa mai, fo konda reni dae-inak mai. Manetualain fee sara koasa ena sama leo kurak.
66009004	Tehuu Ana fee parenda neu sara fo ta bole rakalulutu dae-inak na'un, ai huuk, ma sele-tandek laen nara. Tehuu ara muste tao doidoso basa hatahorir fo ta mana raena Manetualain dededen nai odamatan nara.
66009005	Manetualain fee lelak neu lamak kara raa fo tao doidoso hatahorir raa losa bulak lima, tehuu ta bole rakanisa sara. Kada tao nehedi sara, sama leo kurak kikin.
66009006	Nai bulak lima naa dalen, neu ko hatahorir doidoso ralan seli, losa ara roke mate a leo. Leo mae talo naa oo, tehuu ara ta mate boe.
66009007	Au mete-ita lamak kara raa mata-aon nara sama leo ndara musu. Ara pake solangga parani musu neni taok numa lilo mbilas mai. Mata-aon nara sama leo hatahori dae-bafok.
66009008	Langga bulun nara naruk sama leo inak langga bulun. Ma nisin nara tandek sama leo singa nisin.
66009009	Nok bali ara pake babata tendek numa besi mai, leo bali i'ak unen. Lidan nara rakamuu mo'on seli, sama leo soldadu batalion esa ndaran nara ralaik le'a kareta musu.
66009010	Ikon nara ta hoho'ak ma karasok, sama leo kurak rason. Ara hambu koasa fo tao doidoso hatahori pake sira rason, losa bulak lima.
66009011	Lamak kara raa manen, ndia malanggan numa basa ata neni husik nai bolo doidosok fo ikon taan naa mai. Naden nai dede'a Ibrani, Abadon, ma nai dede'a Yunani, Apolion. Sosoa-ndandaan nae, “Mana Makalulutuk”.
66009012	No dalak naa, sosoek makasososak naa, la'o seli ena. Tehuu besa-besa, ee! Huu bei hambu sosoek dua bali neu ko ara mai.
66009013	Basa boe ma ata nomer kaneen fuu ndia to'in. De au mete-ita mei lilo mbilas mana nasare mbali Manetualain fo ara paken hotu ai daa kaboo menik. Hambu harak esa kalua numa mei naa susuran haa sara mai.
66009014	Harak naa nafada ata naa fo ana bei fo fuu basak ka to'in naa nae, “Hambu ata haa neni futuk kara dook ka rai lee mo'ok esa ena, nade lee Efrat. Muu makambo'ik kasa leo!”
66009015	Boe ma ana neu nakambo'ik kasa fo ara reu rakanisa hatahori dae-bafok, ndaa no ndia teun, ndia bulan, ndia fain ma ndia li'un fo Manetualain naketu memak kana ena. Mete ma ita ba'e basa hatahori dae-bafok nai dae-inak ia neu baba'ek telu, na, kada baba'ek esa ndia mana matek kara.
66009016	Ara rafada au rae, atar raa soldadun fo mana sa'e ndara musur raa, dedesin nara kefin natun dua.
66009017	De au mete-ita soldadur raa ro sira ndaran nara. Soldadur raa pake babata tendek dulak telu, ndia mbila kara-karak, momodo manggadilak, ma uni balerang. Ndarar raa langgan sama leo singa langgan. Hambu a'i, a'i masuk ma balerang oo rasapura ruma ndarar raa bafan nara mai,
66009018	fo fee doidosok matak telu nai dae-inak. Doidosok mana kalua numa ndarar raa bafan nara mai rakamate baba'ek esa numa baba'ek telu mai numa basa hatahorir marai dae-inak mai.
66009019	Boe ma ndarar raa reu tao doidoso hatahori dae-bafok pake sira bafan ma ikon nara. Nai ndara ikon nara raa, hambu langgak sama leo mengge langgan.
66009020	Tehuu bei hambu hatahori dae-bafok laen nara rai dae-inak, fo ta hambu nekenisak ruma sosoek kara raa mai. Leo mae talo naa oo, tehuu ara ta nau la'o ela sira manggaraun nara boe. Ara songgo-tanggu neu nitu nakandoo, ma songgo-tanggu buas sosonggok fo ara taon numa lilo mbilas, lilo fulak, riti, batu ma ai mai. Leo mae buas sara raa, ta mete-rita, ta bisa ramanene ma ta bisa la'ok, tehuu ara songgo-tanggu sara ta pake hahaek!
66009021	Ara oo ta nau hahae numa sira sala laen nara mai boe, sama leo rakanisa hatahori, pake malela makiuk, la'ok sala ro hatahori fo ta ndia sao toun do ndia sao inan, ma ramana'o.
66010001	Basa boe ma au mete-ita Manetualain atan ta hoho'ak esa konda numa nusa tetuk do inggu temak mai. Ndia ao-inan soso'ak mboti nalan. Hambu elus oo eko-feo langgan boe. Matan nasa'a sama leo ledo, ma ein mbila sama leo a'i.
66010002	Ana to'u susura kadi'i ana neni luluk esa, neni nakambelak ena. Ana nambariik no ei konan nai tasi dale ma ei kiin nai mada lai.
66010003	De ana kii-bolu no haran nahere, sama leo singa aro. Ana kii-bolu basa, boe ma lalai nakaruu bala haran natuti-nanatok la'e hitu.
66010004	Neu lalai nakaruu bala basa, boe ma au nau surak sira kokolan ena. Tehuu au amanene harak esa numa nusa tetuk do inggu temak mai nae, “Weeh! O boso mafada hatahorir la'e-neu nekeruu kahituk kara raa kokolan, ee! Ta bole surak hata-hata.”
66010005	Boe ma ata mana mambariik no ein esa nai tasi ma ein esa nai mada lai naa, so'u botik lima konan neni lalai neu,
66010006	de sumba-soo nae, “Au kokolang ia, memak tetebes! Au sumba-soo pake Manetualain naden, nahuu Ndia mana masodak losa doon naa neu! Ana ndia nakadadadik lalai no dae-inak, ma basa oe-isin lala'en ena. Dadi nenene matalolole! Faik fo ita tahanik naa, sangga losa ena.
66010007	Mete ma Manetualain ata nomer kahitun nau fuu to'in ena, na, neu ko Manetualain tao tungga Ndia nanaen, fo lele uluk hatahori bei ta bubuluk kana. Tehuu nanaek naa, Ana nafada neu Ndia mana to'u dede'an nara ena fo raono-lalau Ndia. Dadi nenene matalolole, huu au dede'a-kokolang ia, tetebes.”
66010008	Boe ma harak fo au amanenek numa lalai mai naa, kokolak seluk bali no au nae, “Yohanis, o muu leo muni ata mana nambariik eik esa nai tasi dale ma eik esa nai mada lai naa muu. Ha'i mala susura kadi'i ana neni luluk naa, fo neni nekembelak nai ndia liman naa.”
66010009	Basa boe ma au uni ata naa uu, fo oke susura kadi'i ana neni luluk naa. De ana nafada au nae, “Ha'i malan fo mu'a leo! Nai o bafam mameda makeek sama leo fani oe, tehuu neu ko ana tao nala o ta'im mameda malik.”
66010010	Ana kokolak basa talo naa, boe ma au simbo ala susura kadi'i ana neni luluk naa numa liman mai. De au u'an. Nai au bafang dale ameda makeek sama leo fani oe. Tehuu neu au kodo henin, au ameda malik nai au ta'ing dale.
66010011	Boe ma hambu esa nadenu au nae, “O muste muu seluk bali fo mafada memak hata fo Manetualain nae taon nai dae-inak. Mafada la'e-neu hata fo neu ko ana dadi neu basa manek kara marai dae-inak ma neu hatahorir ruma basa leor, basa hatahori nusak kara, ma basa dede'ak kara mai.”
66011001	Basa boe ma ara soro fee au ai u'ukuk esa, narun sama leo tete'e ai. Boe ma Manetualain parenda au nae, “Yohanis, mambadeik leo fo muu uku Au Uma Huhule-haradoi Ina-huung no mei tunu-hotung nai kota Yerusalem. Ma reke basa hatahorir mana hule-haradoik marai naa.
66011002	Tehuu hae uku Uma Huhule-haradoik naa bebelan, huu mamanak naa neni loo limak soa-neu hatahori nusa-nusak laen nara ena fo ta mana ralela Au. Neu ko ara mai momolo-tatabu tao ranggenggeo Au kotang naa, losa bulak 42 (ndia faik 1.260).
66011003	Neu ko Au adenu Au hatahoring dua rai naa, fo ara dadi reu au mana to'u dede'ang. Neu ko ara pake bua-lo'a sususak ma rafada Au hara hehelung, losa faik 1.260 naa basa sara ena.”
66011004	Manetualain mana to'u dede'an Sakaria surak memak kana numa lele uluk mai ena, la'e-neu mana to'u dede'a kaduak kara iar. Ana lole sara pake nggambar ai setun huuk dua ma mamana netetende lambu dua fo mana rambariik rasare Manetualain, fo naena haak parenda basa hatahorir marai dae-bafok.
66011005	Mete ma hambu hatahorir nau rakasosoek Manetualain mana to'u dede'a kaduan nara ia, na, neu ko a'i kalua numa sira bafan nara mai fo tao nakade basa sira musun nara. No dalak naa, basa hatahorir fo mana nau rakasususak kasa, neu ko mate sara.
66011006	Neu faik fo dua sara dadi reu Manetualain mana to'u dede'an nai dae-inak, Ana fee sara koasa fo kena udan. Ana oo fee koasa fo tao oe matak dadi neu daak, ma koasa fo neni sosoek mata-matak nai dae-inak ia, tungga kada sira hihiin nara boe.
66011007	Mete ma sira fain fo rafada Manetualain hara hehelun nara basa ena, na, neu ko banda kakiki-kakaak esa kalua numa bolo doidosok fo ikon taak naa mai. Ana natati laban dua sara, losa nasenggi ma nakanisa sara.
66011008	No dalak naa, dua sara mate numa kota mo'ok fo fai bakahulun hatahorir rakanisa sira Lamatuan numa ai ngganggek. Kota naa, dadi kota manggarauk ena sama leo Sodom ma Masir tembo uluk. Neu ko hatahori nggari heni mana to'u dede'ak kara raa ao-mbaa mamaten nara reu dalak, losa faik telu seserik. Boe ma hatahorir ruma basa leor, basa hatahori nusak kara, basa dede'ak kara, ma basa nusak kara mai ranilu ao-mbaa mamates kaduak kara raa. Ara oo ta fee luas fo ratoi sara boe,
66011010	nahuu ara ramahoko mete-rita hatahori kaduak kara raa mate sara ena. Huu dua sara ndia soa tao babalik basa hatahorir marai dae-inak dudu'a manggaraun. De ara tao feta rame-rame, ma esa haitua fee esa hadia.
66011011	Tehuu basa faik telu seserik, neu ko Manetualain fee sara ani hahaek, fo ara rasoda fali. Boe ma basa hatahorir fo mana mete-rita sara, dere faku-faku.
66011012	De mana to'u dede'a kaduak kara raa neu ko ramanene hara maherek esa numa lalai mai, fo nadenu sara nae, “Wee! Ei dua ngga hene lain ia mai leo!” Boe ma dua sara neni so'uk lalai reu no soso'ak mboti nala sara. Ara mete-rita talo naa, boe ma musun nara bafa bese mboo.
66011013	Medak neu ma, dae nanggenggo nalan seli. Mete ma ita reke basa umar marai kota, numa uma salahunu mai hambu esa ndia ndefa henin. Ma hambu hatahori rifun hitu mates sara. Hatahori laen ta mana matek kara ramata'u ralan seli. Tehuu neu ko ara oo fee hada-horomatak neu Manetualain boe, nahuu Ana ndia to'u parenda nai nusa tetuk do inggu temak.
66011014	No dalak naa, sosoek nomer kaduan la'o seli ena. Tehuu besa-besa, ee! Sosoek nomer katelun sangga mai ena.
66011015	Basa naa, Manetualain ata nomer kahitun numa nusa tetuk do inggu temak mai fuu ndia to'in. Medak neu ma, au amanene harak no'un seli ruma nusa tetuk do inggu temak mai rae, “Hatematak ia mana to'u parenda nai dae-inak, kada Manetualain no Karistus, ndia Manetualain Hatahorin fo Ana here nalan numa lele uluk mai ena. Neu ko Manetualain to'u parenda-koasa nakandoo sama leo Manek, losa doon naa neu.”
66011016	Mane leo kadua hulu haak kara raa fo mana ranggatuuk rai kadera man-parendar marai Manetualain matan naa, ara oo ramanene harak kara raa boe. Boe ma ara sendek luu-langgan nara losa idu-matan nara la'e daer, fo koa-kio neu Manetualain,
66011017	ma soda-helo rae, “Oo, Manetualain! Ai Lamatuan! Manetualain ndia parenda basa-basan. Manetualain ndia to'u koasa basa-basan. Manetualain ndia nasoda numa lele uluk mai. Manetualain ndia nasoda hatematak ia. Ai moke makasi neu Manetualain, nahuu Manetualain pake koasa mo'on ena, fo to'u parenda nai dae-inak.
66011018	Tehuu hatahori nusa-nusak kara ramanasa, huu ara ta nau tungga Manetualain. Tehuu hatematak ia Manetualain oo namanasa boe, nahuu ara ta nau ralela sana. Hatematak ia fain losa ena, fo Manetualain huku-doki hatahorir fo ta mana tao matak neu Ndia. Hatematak ia fain losa ena, fo Manetualain nakalulutu hatahori fo mana nakalulutu hatahori laen. Hatematak ia fain losa ena, fo Manetualain parisa hatahori mates sara dede'an. Hatematak ia fain losa ena, fo Manetualain bala hatahori neondan nara mbuse titin. Ndia, Manetualain mana to'u dede'an nara, ma Manetualain hatahorin nara, mo'o-kadi'ik, lasi-murik. Manetualain bala basa hatahorir, fo mana fee hada-horomatak neu naden.”
66011019	Basa naa, au mete-ita nai nusa tetuk do inggu temak, Manetualain Uma Huhule-haradoin lelesun neni soik. Boe ma au mete-ita peti fo fai bakahulun ara paken mbeda Manetualain parendan neni surak nai batu lain. Boe ma ndelas sara tee reu-mai, lalai nasapaparak natuti-nanatok, dae-inak nanggenggo, ma uda eis batu mambera tuda numa lalai mai.
66012001	Basa naa, medak neu ma au mete-ita tanda ta hoho'ak esa toda numa lalai mai, fo hatahori dae-bafok bei ta mete-nitan: hambu inak esa, ao-inan neni mbotik no ledo. Ana tabu ein neu bulan lain. Ana pake solangga manek neni heti nduuk salahunu dua.
66012002	Inak naa kairuk, ma ana kada bu'i, huu ta'in nambeta nae bonggi.
66012003	Medak neu ma, au mete-ita seluk tanda ta hoho'ak laen esa toda numa lalai mai. Hambu mengge buta mbilas mo'ok esa. Langgan hitu, ma susuran salahunu. Ana pake solangga manek hitu nai langga kahitun nara.
66012004	Ana pake ikon fo sasaa namopo heni baba'ek esa numa basa nduuk kara marai lalai mai. Elak kara kada baba'ek dua. Basa de ana toko heni nduuk kara raa reni dae-bafok mai. Boe ma ana neu nambariik nasare inak naa, fo nahani losa ana bonggi. Huu ana nae kodo heni memak kakanak naa.
66012005	De inak bonggi nala Ana touk esa. Tehuu Manetualain atan esa numa nusa tetuk do inggu temak mai fonda nala Kakanak naa. Boe ma noo Kakanak naa neni Manetualain neu fo Ana parenda sama-sama no Manetualain nai nusa tetuk do inggu temak. Huu Kakanak naa, neu ko parenda basa hatahori nusa-nusak kara marai dae-inak no koasa ta neni babanggak mete'en.
66012006	Tehuu inak naa nalai neni mamana nees esa neu fo Manetualain sadia memak feen ena. Neu ko ara fadulin nai naa losa teuk telu seserik (ndia faik 1.260).
66012007	Basa boe ma netati mo'ok dadi numa nusa tetuk do inggu temak. Manetualain atan nara ro sira malanggan manade Mikael, ratati laban mengge buta naa no ana nunin nara.
66012008	Boe ma Mikael asa rasenggi mengge buta naa no ana nunin nara. Basa de ara ka'i mengge buta naa no ana nunin nara, fo ta bole leo nai nusa tetuk do inggu temak bali.
66012009	Huu naa de ara husi heni sara ruma nusa tetuk do inggu temak mai, de piru heni sara reni dae-inak mai. Mengge buta naa, ndia nitur malanggan fo raseseik kana rae, ‘Nitu-mula’. Numa makasososan mai ana kada pepeko-leleko hatahori dae-bafok fo ara tao salak.
66012010	Basa boe ma au amanene seluk hara maherek esa numa lalai mai nae, “Fai bakahulun mengge buta naa nambariik nakandoo numa Manetualain matan. Ndia naa, mana bafa lafok fo soa ndae salak neu ita toranoo kamaheren nara. Ana soa nakasasa'ek salak neu sara hatu-leledon. Tehuu hatematak ia ana neni piru henik numa nusa tetuk do inggu temak mai ena. Dadi hatematak ia basan matetu-mandaik. Hatematak ia fain losa ena, fo Manetualain tao nasoi-nasoda hatahori dae-bafok. Hatematak ia Manetualain to'u parenda no Ndia koasan ta neni babanggak. Ma Ana so'uk nala Karistus ena, ndia Hatahori fo Ana here nalak ena fo dadi Manek soa-neu basa hatahori nusa-nusak kara.
66012011	Ita toranoo kamaheren nara rasenggi mengge buta naa fo fai bakahulun ndae salak neu sara, nahuu Bibi Lombo Ana daan titi henin ena fo koka heni sira sala-singgon nara. Ara oo rasenggi mengge buta naa boe, nahuu ara rambarani tui-bengga neu hatahorir la'e-neu Bibi Lombo Ana dale susuen neu sara. Leo mae hatahorir ramanasa losa rae rakanisa sara oo, tehuu ara ta rakaheok boe.
66012012	Dadi basa mana masodak lala'en marai nusa tetuk do inggu temak, muste ramahoko! Tehuu basa mana masodak lala'en marai dae-inak muste ranea, nahuu sosoek nae daka nala ei ena. Nitur malanggan konda nai ei ena. Ana namanasa nalan seli ena, nahuu ana bubuluk nae, ndia fain fo tao manggarauk naa, nae basan ena!”
66012013	Neu faik fo mengge buta naa bubuluk nae, ndia neni nggari henik nai dae-inak ena, boe ma ana neu sangga fo nau nakasususak inak naa fo mana bonggi nala Kakanak naa.
66012014	Tehuu ara fee inak naa lidak dua sama leo mbui marambua mo'ok lidan, mita fo ana lambu neu keke nai mamana nees fo dook ka numa mengge buta naa mai. Numa naa ara fadulin losa teuk telu seserik.
66012015	Mengge buta naa mete-nita talo naa, boe ma ana nasapura kalua heni oe sama leo faa, fo nae mbamba neni inak naa.
66012016	Tehuu dae-inak fali nala inak naa, no dalak dae natangga fo musi nabasa oe mana faa kalua numa mengge buta naa bafan mai, mita fo oe naa boso losa inak naa.
66012017	Basa boe ma mengge buta naa namanasa nalan seli neu inak naa. De ana kalua fo neu natati laban inak naa anan laen nara, sira hatahorir fo mana leo-la'o tungga Manetualain parendan, ma manaku rae, sira raa Yesus hatahorin.
66012018	Basa boe ma mengge buta naa neu nambariik neu tasi tatain. Ana henggu nisin.
66013001	Basa boe ma au mete-ita banda kakiki-kakaak esa kalua numa tasi dale mai. Langgan hitu ma susuran salahunu. Ana pake solangga manek esa-esak nai ndia susuran nara. Nai langgan nara raa neni surak dede'a de'ek nekedadaek neu Manetualain.
66013002	Ndia ao-inan, sama leo meo-asu. Ndia ein, sama leo baruang ein. Ma bafan, sama leo singa bafan. Mengge buta naa fee haak neu banda kakiki-kakaak naa fo nanggatuuk neu kadera man-parenda, ma pake basa ndia koasan lala'en.
66013003	Nai banda kakiki-kakaak naa langgan esa, hambu foa mo'ok, nok bali ana neni tati nitak losa ela ba'uk ka ana mate, tehuu ta dadi mate. Basa hatahorir marai dae-inak heran mete-rita banda kakiki-kakaak naa ta hoho'an, de ara tunggan.
66013004	Basa boe ma ara oo fee hada-horomatak neu mengge buta naa, ma rakadedemak kana sama leo Manetualain boe, nahuu mengge naa fee koasa neu banda kakiki-kakaak naa ena. Hatahorir raa oo koa-kio banda kakiki-kakaak naa boe rae, “Banda naa, ta hoho'ak sudi selik kana! Ta hambu esa boe na bisa nasenggin!”
66013005	Manetualain fee lelak neu banda kakiki-kakaak naa fo ana kokolak koa ao, ma kokolak nakadadaek Manetualain. Banda naa hambu luas fo to'u parenda, losa teuk telu seserik (ndia bulak 42).
66013006	Huu naa de ana kokolak nakatutudak Manetualain naden. Ma ana oo kokolak nakadadaek basa Manetualain hatahorin nara fo mana leo rai nusa tetuk do inggu temak boe.
66013007	Manetualain oo fee luas neun fo natati laban Manetualain hatahorin nara, losa nasenggi sara boe. Ana oo hambu koasa fo parenda hatahorir numa basa leor, basa hatahori nusak kara, basa dede'ak kara, ma basa nusak kara marai dae-inak mai boe.
66013008	Huu naa de basa hatahorir marai dae-inak songgo-tanggu banda kakiki-kakaak naa. Sira raa, ndia basa hatahorir fo naden nara ta neni surak nai Bibi Lombo Ana Susuran dale. Fai bakahulun hatahorir rakanisa Bibi Lombo Ana naa ena, tehuu Manetualain tao nasoda falik kana numa mamaten mai. Neu Manetualain bei ta adu dae-bafok ia, Ana surak memak basa hatahori kamaherek kara naden nai susurak naa dale nae, sira raa, ndia neu ko hambu masodak tetebes ta mana ketuk.
66013009	“Nenene matalolole!
66013010	Mete ma Manetualain naketu-naladi ena nae, hatahori esa, muste humu ralan, na, neu ko humu ralan. Mete ma Manetualain naketu-naladi ena nae, hatahori esa muste hambu nekenisak renik tafa, na, neu ko rakanisan renik tafa.” De Manetualain hatahorin nara boso rakadedeak, te naa dadi neu omba-lelak fo ara rakatataka tungga ma ramahere rakandoo neun na!
66013011	Basa naa, au mete-ita banda kakiki-kakaak laen, kalua numa dae-inak mai. Susuran dua, sama leo bibi lombo susuran. Ma haran, sama leo mengge buta haran.
66013012	Ana dadi neu mana to'u dede'ak soa-neu ndia malanggan, ndia banda kakiki-kakaak kaesan naa, fo fai bakahulun neni tati nitak, de ela ba'uk ka maten. Ana hambu koasa numa ndia malanggan mai, fo nakasetik basa hatahorir marai dae-inak songgo-tanggu neu ndia malanggan.
66013013	Ana oo tao tanda heran nara ta hoho'ak boe, losa-losak ana bisa nakonda a'i numa lalai mai, neu hatahori no'uk kara matan.
66013014	No dalak naa, banda kakiki-kakaak nomer kaduan naa, pake ndia malanggan koasan fo pepeko-leleko hatahorir marai dae-inak. Ana oo parenda hatahorir fo doki rala patong esa, sama leo ndia malanggan mata-aon boe, fo ara fee hada-horomatak neu ndia malanggan, fo fai bakahulun neni tatik losa ela ba'uk ka maten.
66013015	Manetualain oo fee lelak neu banda mana pepeko-lelekok naa boe, fo fee ani hahaek tao nahori patong naa. No dalak naa, patong naa bisa kokolak, ma fee parenda fo rakanisa hatahori ta mana nau songgo-tanggu neun.
66013016	Banda mana pepeko-lelekok naa oo nakasetik basa hatahorir fo simbok rala dededek nai sira lima konan, do nai sira odamatan boe. Basa hatahorir, mo'o-kadi'ik, kamasu'ik ma hata taak, mana nekembo'ik do, ata-dato, basa sara muste simbok dededek naa.
66013017	Mete ma taa, na, ara ta bisa rase'o do rahasak hata esa boe na. Nai dededek naa, neni surak banda kakiki-kakaak nomer kaesan naa naden, ma ndia nomer.
66013018	Nai ia muste pake utek, ou! Hatahori malelak bisa nalela nomer naa, ndia sosoa-ndandaan. Nomer naa ndia natudu nala hatahori dae-bafok esa, ndia “666”.
66014001	Basa boe ma au botik matang, medak neu te au mete-ita Bibi Lombo Ana naa nambariik nai lete anak esa lain, nade letek Sion. Ana nambariik sama-sama no hatahori 144.000. Nai basa sara odamatan, neni surak Bibi Lombo Ana naa no Aman naden.
66014002	De au amanene harak esa numa lalai mai. Harak naa, lii mo'on sama leo oe totolik ma nandoro sama leo lalai nasaparak. Tehuu harak naa lolen seli, leo bali hatahori no'uk ka rakaminak sasandu.
66014003	Boe ma au mete-ita hatahori ka-144.000 kara raa rambariik rasare mbali Manetualain, ma horis ta hoho'ak kahaak kara fo mana eko-feo Manetualain kadera man-parendan naa, ma mane leo kadua hulu haak kara raa. Hatahori no'uk kara raa soda-helo sosoda beuk esa. Kada sira mesa kasa ndia bubuluk sosodak naa, tehuu hatahori laen taa. Sira iar ndia mana malole ro Manetualain, nahuu Manetualain pake Anan daan, de tefa-soi nala sara ena.
66014004	Sira masodan malalaok, sama leo ta'e anak fo bei ta sunggu-soro nakabua nita no inak. Ara tungga raherek Bibi Lombo Ana naa reni bee reu a mesan, nahuu Manetualain tefa-soi nala sara pake Anan daan ena, mita fo ara dadi reu Ndia enan. Huu naa de sira iar sama leo mbule uluk fo hatahorir reni sara ruma osin nara mai, fo loo lima sara reu Manetualain no Bibi Lombo Ana naa.
66014005	Ara oo ta mana pepeko-lelekok, nahuu dalen nara lolo-laok boe.
66014006	Basa boe ma au mete-ita Manetualain atan esa bali numa nusa tetuk do inggu temak mai. Ana lambu seku nai lalai, fo tao natanggela Manetualain Hara Lii Malolen ta mana ketuk. Ana lambu ndule fo nafada basa hatahorir marai dae-inak, ruma basa leor, basa hatahori nusak kara, basa dede'ak kara, ma basa nusak kara mai.
66014007	Ana kokolak nahere haran tingga-tingga nae, “Ei muste fee hada-horomatak neu Manetualain! Ei muste makadedemak Ndia naden fo ta neni babanggak! Huu fain losa ena, fo Manetualain parisa basa hatahorir tatao-nono'in. Koa-kio neu Ndia! Makadedemak Ndia naden! Huu Ana ndia nakadadadik nala lalai no dae-inak. Ma Ana ndia parenda fo tasi ma oe matak kara basa sara dadi.”
66014008	Au kokolak basa talo naa, boe ma au mete-ita ata laen esa bali numa nusa tetuk do inggu temak mai, fo mai tungga ndia. Ana nafada nae, “Makalulutuk ena! Makalulutuk ena! Kota Babel ta hoho'ak naa, nakalulutu ena! Kota manggarauk naa, ndefa henin natetu no daer ena. Fai bakahulun kota naa sama leo ina petak fo mana soa nakasetik basa hatahori nusak kara marai dae-inak rinu mafuk tungga kada ndia sunda-pandain. Tehuu hatematak ia kota naa nameda nala Manetualain nasa-odadedein ena!”
66014009	Basa naa au mete-ita ata laen bali numa nusa tetuk do inggu temak mai, fo mai tungga ata nomer kaduan naa. Ana kokolak nahere haran tingga-tingga nae, “Besa-besa, ee! Basa hatahorir fo mana songgo-tanggu banda kakiki-kakaak naa no ndia patong, do, simbo ndia dededen nai odamatan, do, nai liman, neu ko ara oo rameda Manetualain nasa-odadedein boe!
66014010	Neu ko Manetualain mesa kana mbo'a nasan neu sara, sama leo Ana fee sara rinu anggor oe ulu malik. Neu ko Ana nggari heni sara reni a'i mbila balerang ta mana matek reu. Ndia atan nara maruma nusa tetuk do inggu temak mai, ma Bibi Lombo Ana naa oo, mete-rita matak naa boe.
66014011	Keke'un, basa hatahorir fo mana songgo-tanggu banda naa no ndia patong, do, simbo rala ndia dededen, neu ko ara hambu rala tuni-ndenik talo naa no ta mana basak. A'i masuk numa sira doidoson mai, lume kalua lain neu ta mana ketuk hatu-leledon.”
66014012	Dadi basa naar sosoan nae, Manetualain hatahorin nara muste nenene ratalolole Ndia parendan, ramahere rakandoo neu Yesus, ma boso rakadedeak. Basa boe ma au amanene harak esa numa lalai mai, nafada au nae, “Yohanis! O muste surak talo ia: Mulai hatematak ia, mete ma hatahorir fo mana ramahere neu Lamatuak Yesus losa ara mate, na, ara raua ralan seli.” De Manetualain Dula-dale Malalaon naselu nae, “Tebe! Neu ko ara raua ralan seli! Ara hambu doidosok nai dae-bafok ena, tehuu ara rakatataka fo tungga Manetualain rakandoo. De neu ko Manetualain bala sira sosota-mamanggun, ma ara ta doidoso nai nusa tetuk do inggu temak ena bali.”
66014014	Basa naa, au botik matang. Medak neu ma, au mete-ita soso'a mutik manggahadok esa, ma hambu hatahori esa nanggatuuk numa soso'ak naa lain. Hatahori naa, nok bali Hatahori Dae-bafo Isi-isik. Ana pake solangga joara numa lilo mbilas mai, ma ana to'u dombe kakaik matande esa.
66014015	De au mete-ita ata laen esa numa nusa tetuk do inggu temak mai bali. Ana kalua numa Manetualain Uma Huhule-haradoin mai. Ana nanggou nafada Hatahori manai soso'ak naa nae, “Pake o dombe kakain naa, fo ketu-koru leo! Huu faik fo nekebubua nala dae-inak buna-boan nara, losa ena.”
66014016	Boe ma Hatahori fo mana nanggatuuk numa soso'ak naa, lombe Ndia dombe kakain, de ketu-koru ma naduduru nala dae-inak buna-boan nara.
66014017	Boe ma ata laen esa bali, kalua numa Uma Huhule-haradoik manai nusa tetuk do inggu temak dale mai. Ana oo to'u dombe kakaik matande esa boe fo nae kedi ai boak.
66014018	Basa de ata laen esa bali, kalua numa mamana hotu ai daa kaboo menik numa Uma Huhule-haradoik manai nusa tetuk do inggu temak naa mai. Ata ia uen, ndia nanea a'i manai mamana hotu ai daa kaboo menik naa. Ana bolu nadenu ata mana to'u dombe kakaik naa nae, “Pake o dombe kakain naa, fo muu kedi ai boak nai dae-inak leo! Huu nai naa, ai anggor boan nara latuk kara ena.”
66014019	De ata naa lombe ndia dombe kakain neni dae-inak neu, fo kedi nala anggor nggiin nara. Boe ma ana mbo'a anggor boak kara raa reni bak rumu-ke'ek dale reu. Basa de ara heheta sara fo sangga ha'i anggor oen. Heheta anggor boan nai bak rumu-ke'ek naa, sosoan ndia Manetualain nasan.
66014020	Bak rumu-ke'ek naa, hambun nai kota deak. Neu ara heheta anggor boan nara raa, boe ma daak faa kalua no'un seli. Daak naa fafaan sama leo lee esa, narun kilo meter 300, ma deman meter esa seserik.
66015001	Basa naa, au mete-ita matak ta hoho'ak esa numa lalai, losa au heran alan seli. Hambu ata hitu ruma nusa tetuk do inggu temak mai, esa-esak to'u koasa fo haitua sosoe mo'ok neni dae-inak mai. Sosoe kahituk kara iar, sosoe mate'en nara siran ena. Mete ma basa sara dadi ena, na, sosoa-ndandaan nae, Manetualain dalen makasufu ena, de Ana ta namanasa seluk hatahori dae-bafok bali.
66015002	Basa boe ma au mete-ita tasi mana mbilak sama leo titiro babalik no a'i. Au oo mete-ita hatahori no'uk ka rambariik rai tasi naa tatain boe. Sira raa, hatahori fo ta mana tungga banda kakiki-kakaak naa, ta songgo ndia patong, ma ta simbok ndia dededen. Basa sara to'u bua kaliik sama leo sasandu, fo ara simbon numa Manetualain mai.
66015003	De ara soda-helo sosodak esa numa ba'i Musa mai, fo ndia Manetualain hatahori neondan lele uluk. Hatahori raa oo soda-helo fo koa-kio neu Yesus boe. Fai bakahulun hatahorir rakanisan, sama leo hatahorir hala bibi lombo ana nai Manetualain Uma Huhule-haradoin, fo tao rakasufu Ndia dalen. Ara soda-helo rae, “Ai koa-kio Manetualain! Ai makadedemak Manetualain naden! Huu Manetualain koasan sudi selik kana. Ma Manetualain ta neni babanggan heran sudi selik kana. Manetualain to'u parenda-koasa neu basa hatahori nusak kara marai dae-inak ena. Manetualain dadi Manek soa-neu basa leor marai dae-bafok ena. Basa hata fo Manetualain aduk, sudi selik kana! Manetualain ue-osan, lolen seli! Manetualain eno-dalan, ndoos sudi selik kana. Manetualain masodan, tetebes mate'en!
66015004	Basa hatahorir rakadedemak Manetualain naden, basa hatahorir koa-kio Manetualain malolen. Huu kada Manetualain mesa kana malalaok. Ma kada Manetualain mesa kana ta naena salak. Neu ko basa hatahori nusak kara mai rakaluku-rakatele neu Manetualain. Neu ko basa leor mai roke makasi neu Manetualain. Huu basa hatahorir mete-rita Manetualain ue-osa neulaun ena. Ma basa hatahorir bubuluk Manetualain dale ndoon ena.”
66015005	Neu hatahorir raa soda-helo basa, boe ma au mete-ita Kama Malalaok Mate'en naa nai Manetualain Uma Huhule-haradoin manai nusa tetuk do inggu temak, ma ndia tema ririndin neni soi loak.
66015006	Boe ma au mete-ita ata kahituk kara raa ruma nusa tetuk do inggu temak mai fo mana reni sosoe kahituk kara raa. Ara kalua ruma Uma Huhule-haradoik mai. Ara pake bua-lo'a muti manggadilak lao ndoos, ma ara pake ndae aruk fo taon numa lilo mbila isik mai.
66015007	Basa de au mete-ita esa numa horis ta hoho'ak kahaak kara raa mai, fo marai Manetualain kadera man-parenda boboan, ba'e bokor lilo mbilas hitu fee ata kahituk kara raa. Bokor kahituk kara raa, esa-esak neni isik no huku-dokik numa Manetualain mai. Ndia mana masodak seku neu. Ana nahani a fo fee nasa-ododedein neni dae-inak mai.
66015008	Ta dook ka boe ma Uma Huhule-haradoik naa sofek no a'i masuk fo kalua numa Manetualain ta neni babanggan ma koasan mai. Ta hambu hatahori esa boe na bisa maso neni naa neu. Ata kahituk kara raa muste mbo'a rakababasak sosoe kahituk kara raa reni dae-inak mai, dei fo hatahori bisa maso reni naa reu.
66016001	Basa boe ma au amanene hara maherek esa kalua numa Uma Huhule-haradoik dale mai, fo parenda ata kahituk kara raa nae, “Miu leo! Ha'i meni bokor raa fo mbo'a heni Manetualain nasa-odadedein neni dae-inak neu leo.”
66016002	Ara ramanene rala naa, boe ma ata kaesan mbo'a heni ndia bokor isin neni dae-inak mai. Medak neu ma, sosoek daka nala basa hatahorir fo mana simbo rita banda kakiki-kakaak naa dededen, ma hatahori fo mana songgo-tanggu neu ndia patong. Ara hambu bisu mburuk, mbetan sudi selik kana.
66016003	Basa boe ma ata kaduan mbo'a heni ndia bokor isin neni tasi dale neu. Medak neu ma, oe mana nai tasi dadi neu daa kaboo mburuk, sama leo hatahori mates daan. Boe ma basa horis marai tasi dale, mate basa sara.
66016004	Basa de ata nomer katelun mbo'a heni ndia bokor isin neni leer ma oe matak kara dale reu. Boe ma basa oer raa dadi daak.
66016005	De au amanene ata esa numa nusa tetuk do inggu temak mai, ndia koladu basa oer marai dae-inak. Ana koa-kio Manetualain nae, “Oo, Manetualain! Manetualain ndia malalaok! Manetualain ndia ta tao nita salak! Manetualain ndia nasoda numa makasososan mai ena, Ma neu ko Manetualain nasoda losa doon naa neu. Manetualain naketu-naladi dede'ak no matetuk ena. Manetualain fee huku-dokik no mandaak.
66016006	Hatahorir tao rambo'a heni Manetualain hatahorin daan ena. Hatahorir rakanisa Manetualain mana to'u dede'an nara ena. Huu naa de Manetualain nakasetik kasa ena fo ara rinu daak boe. Huu naa de Manetualain bala sara ma fee huku-dokik no mandaak ena.”
66016007	Basa boe ma au amanene harak esa, kalua numa mei tunu-hotuk mai, naselu nae, “Tebe! Manetualain mana koasa mate'en. Tebe! Manetualain ndia ta neni babanggak mate'en. Manetualain ndia naketu-naladi dede'ak no matetuk. Manetualain ndia fee huku-dokik no mandaak.”
66016008	Boe ma ata nomer kahaan mbo'a heni ndia bokor isin neni ledo neu. Medak neu ma, ledo dadi neu katobi roo-rook, losa hatahori dae-bafok kade roun nara.
66016009	Basa hatahori dae-bafok fo rou kadek kara raa, lalanggu Manetualain naden, nahuu Ana ndia haitua sosoek naa neu sara. Leo mae talo naa, tehuu ta hambu hatahori esa boe na sale dalen do tuke tein fo fali neni Manetualain neu, ma koa-kio neun.
66016010	Basa de ata nomer kaliman naa, mbo'a heni ndia bokor isin neni banda kakiki-kakaak naa kadera man-parendan neu. Medak neu ma, makiu-makahatuk tatana nala basa hatahorir fo mana songgo-tanggu ndia, losa ara henggu nisin nara, mita fo ara bisa rakatataka rala manggata'ak.
66016011	Ara oo lalanggu Manetualain nai nusa tetuk do inggu temak boe, nahuu sira hinan nara rambeta ralan seli. Leo mae talo naa, tehuu ta esa boe na hahae tao manggarauk, fo tungga falik Manetualain.
66016012	Basa boe ma ata nomer kaneen mbo'a heni ndia bokor isin neni lee mo'ok manade Efrat naa neu. Boe ma lee naa oen mada tutik ka. De ara tao dalak numa naa fee mane-manek kara ma soldadur fo neu ko maruma dulu mai.
66016013	Boe ma au mete-ita nitu manggarauk telu. Mata-aon nara leo nggenggede. Esa kalua numa mengge buta naa bafan mai. Esa kalua numa banda kakiki-kakaak naa bafan mai. Ma esa bali kalua numa mengge buta mana to'u dede'an fo mana pepeko-lelekok naa bafan mai.
66016014	Nitu kateluk kara raa raena koasa fo tao tanda heran mata-matak. Ara kalua fo reu ratonggo ro basa manek kara rai dae-bafok. Boe ma raheluk fo faik esa reu ratati laban Manetualain mana koasa mate'en. Tehuu faik fo ara raheluk ralan naa ena, la'e faik fo Manetualain henggenee elan fo tao nasenggi basa Ndia musun nara.
66016015	Mamanak fo neu ko ara rakabua fo rae ratati naa, dede'a Ibrani nae, Armagedon. Yesus Karistus oo kokolak boe nae, “Masaneda matalolole! Medak neuk ka, Au mai no kaiboik nok bali na'o manu-meo fo hatahori ta meda rala sana. Hatahori fo mana mauak, ndia hatahori mana mahanik no nabua bua-lo'a mana daik kara. No dalak naa, neu faik fo Au mai, neu ko ana ta hambu mamaek, nahuu hatahorir ta mete-rita ndia makaholan.”
66016017	Basa de ata nomer kahitun mbo'a heni ndia bokor isin neni anin neu. Boe ma Manetualain kokolak nahere haran numa Ndia kadera man-parendan manai Uma Huhule-haradoik mai nae, “Basa ena! Au nasa-odadedeing lua heni basan ena!”
66016018	Boe ma hambu ndelas tee neu-mai, ma lalai nasapaparak matuti-manatok mo'on seli. Ma dae nanggenggo mo'on seli fo bei ta dadi nita nai dae-inak oo mai boe.
66016019	Faik naa, Manetualain ta lilii kota Babel manggaraun. Ana pake dae nenggenggon sudi selik kana naa, mita fo kota ta hoho'ak naa ndara ba'en neu telu. Ana tao talo naa, mita fo hatahori Babel asa rameda rita Ndia nasa-odadedein. Kota-kota laen nara marai dae-bafok oo ndefa heni basa sara boe.
66016020	Faik naa, basa pulur tendak heni sara talo kada naa leo, ma letek kara oo mopo heni basa sara boe.
66016021	Hambu uda eis batu mana mo'or oo mbesi ruma lalai mai, de tuni nala hatahori dae-bafok boe. Eis batur raa, ketuk beran nara losa kilo nggeram haa hulu. Uda eis naa tao nala hatahori dae-bafok kara doidoso, huu naa de ara lalanggu Manetualain.
66017001	Basa boe ma esa numa ata kahituk kara raa ruma nusa tetuk do inggu temak mai fo mana to'u bokor rouk kara raa, mai kokolak no au nae, “Mai ia dei! Au nau atudu o, talo bee fo Manetualain huku-doki ina petak manggarauk mate'en naa. Ina petak naa, ndia kota mo'ok fo ara rambaririik kana deka oe no'uk.
66017002	Fai bakahulun mane-manek kara sudi ruma bee mai, ara hohongge-lelena ro kota naa hatahorin nara. Hatahori laen nara oo mai rinu mafuk, ma tungga-tungga ro kota naa hohongge-lelenan boe.”
66017003	Basa naa, Manetualain Dula-dalen maso nai au dale, de ata manuma nusa tetuk do inggu temak mai naa nuni no au uni mamana nees esa uu. Numa naa, au mete-ita inak esa nanggatuuk numa banda kakiki-kakaak mbila kara-karak esa lain. Banda naa langgan hitu, susuran salahunu. Nai basa ao-ina kateman neni surak dede'a de'ek fo mana nakadadaek Manetualain.
66017004	Inak naa pake bua-lo'a banggana'uk mbilas ma mbila maranggeok. Ana heti aon no lilo mbilas, batu manggadilak mabeli, ma poemata. Nai lima konan ana to'u manggo tee lilo mbilas esa, sofek no anggor. Anggor naa, fo ndia hohongge-lelenan, no basa hata manggarauk ma manggenggeok laen fo ana taok.
66017005	Nai odamatan neni surak nadek esa, fo sosoa-ndandaan bei nemeninok. Dede'a neni surak naa, liin talo ia: Au ia, Babel! Ndia, kota ta hoho'ak mate'en! Basa manggarauk lala'en manai dae-bafok, mori-dadi numa au mai. Basa mana tao hohongge-lelenak manai dae-inak, okan nai au.
66017006	Boe ma au mete neu, te inak naa mafu nalan seli, nahuu ana ninu Manetualain hatahorin nara daan ena. Sosoa-ndandaan nae, ana nakanisa basa Manetualain hatahorin nara ena, nahuu ara ta hahae rafada hatahorir la'e-neu Yesus. Au mete-ita talo naa, boe ma au amanggonggoak ka, ma au heran alan seli.
66017007	Tehuu ata naa natane au nae, “Tao hata de o mamanggonggoak ka talo naa? Mai fo au afada inak manggarauk naa sosoa-ndandaan. Leo naak oo no banda kakiki-kakaak fo kalangga hituk ma susurak salahunu fo ana sa'ek naa boe.
66017008	Fai bakahulun banda kakiki-kakaak naa leo-la'o numa dae-inak, tehuu hatematak ia ta sana ena. Ta dook ka bali te ana fali numa bolo doidoso ikon taak naa mai. Faik naa, hambu hatahorir fo leo-la'o numa dae-bafok, naden nara ta neni surak rai Bibi Lombo Ana Susuran dale, fo Manetualain surak memak kana neu faik fo Ana bei ta adu dae-bafok ia. Neu ko hatahorir raa ramanggonggoak kana mete-rita banda kakiki-kakaak naa, nahuu ana fali ena. Tehuu mete ma ana fali mai ena, na, neu ko Manetualain piru henin neni tasi a'i balerang fo mbilan ta kala matek neu.
66017009	Hatahori mana malelak tetebes bisa nalela dede'ak ia sosoa-ndandaan. Banda kakiki-kakaak kalangga hituk naa sosoa-ndandaan nae, letek hitu. Ina petak naa nanggatuuk nai letek kara raa poin. Ma langga kahituk kara raa oo sosoa-ndandaan nae, manek hitu boe.
66017010	Numa manek kahituk kara raa mai, lima mate sara ena. Esa nanggatuuk to'u parenda hatematak ia. Esa bali bei ta mai. Tehuu mete ma ana mai ena, na, ana to'u parenda kada ta doo anak ka.
66017011	Hatematak ia au afada la'e-neu banda kakiki-kakaak naa fo fai bakahulun leo-la'o, tehuu hatematak ia maten ena. Fai bakahulun ana oo maso nai mane kahituk kara raa dale boe, tehuu neu ana fali mai fo to'u parenda dadi neu manek kafalun. Neu ko ana oo nakalulutu boe.
66017012	Susura kasalahunuk kara raa sosoa-ndandaan, ndia manek salahunu. Ara bei ta to'u parenda. Dei fo ara simbo koasa fo to'u parenda sama-sama ro banda kakiki-kakaak naa, tehuu kada ta doo anak ka.
66017013	Basa sara rala harak fo loo lima sira koasan neni banda kakiki-kakaak naa neu.
66017014	Manek kara raa neu ko reu ramusuk laban Bibi Lombo Ana naa. Tehuu Bibi Lombo Ana naa no hatahorin nara, neu ko rasenggi basa sara. Hatahorir fo mana tungga Bibi Lombo Ana naa, ndia hatahori fo Ana here nalak kara, ma noke nala sara fo tungga raherek Ndia. Neu ko ara senggi, nahuu Bibi Lombo Ana naa ta neni babanggak sudi selik kana. Kada Ndia mesa kana dadi Manek soa-neu basa manek kara, ma Malanggan soa-neu basa malanggan nara.
66017015	Ma oe no'uk mana deka ina petak naa, ndia hatahorir ruma basa leor, basa hatahori nusak kara, basa dede'ak kara, ma basa nusak kara marai dae-inak mai.
66017016	Mane kasalahunuk kara raa ma banda kakiki-kakaak naa, neu ko ara mburuk ro inak fo ta mana mae nalelak naa. Neu ko ara le'a rala basa bua-lo'an ma basa bua-ba'un, de ara la'o elan hola-hola neu naa. Boe ma ara oo ra'a ao-mbaan boe. Basa boe ma ara piru nenetun neni a'i dale neu.
66017017	Manetualain mesa kana ndia tao losa basa mane kasalahunuk kara raa rala harak, fo loo lima sira koasan neni banda kakiki-kakaak naa neu, losa ana nakalulutu inak naa. No dalak naa, Manetualain nanaen lala'en, neu ko mori-dadi.
66017018	Ina petak fo o mitak naa, ndia kota ta hoho'ak fo ana parenda basa manek kara rai dae-inak.”
66018001	Basa naa, au mete-ita Manetualain atan laen esa konda numa nusa tetuk do inggu temak mai. Ana naena koasa ma sa'ak ta hoho'ak, losa tao manggaledo basa dae-inak.
66018002	Ana pake hara mo'ok fo nafada nae, “Ndefa henin ena! Ndefa henin ena! Kota Babel ndefa henin ena! Rua henin ena! Rua henin ena! Kota ta hoho'ak naa, rua henin ena! Ana dadi neu nitur mamana leleon ena. Ana dadi neu basa dula-dale manggarauk kara dae huun ena. Ana dadi neu basa mbui kaar mana ra'a nenetuk mamana nekebuan ena. Ana dadi neu basa banda manggarauk kara lalaen ena.
66018003	Ndefa henin ena, nahuu basa hatahori nusa-nusak kara marai dae-inak, soa mai rinu mafuk numa ndia anggor mai. Rua henin ena, nahuu basa leor marai dae-bafok, soa mai sunda-pandai ro kota naa hatahorin. Mane-manek kara ruma basa nusak kara mai, mai hohongge-helena ruma naa. Hatahori mana danggan ruma basa kotar mai, mai rasese'o losa ara ramasu'i ena. Huu kota naa sama leo inak fo mana soa hasa basa hata fo neulaun lenak. Huu kota naa sama leo ina petak fo mana soa sangga basa hata fo malada-malada.”
66018004	Basa de au amanene harak laen esa bali nanggou numa lalai mai nae, “Wei! Basa Au hatahoring nggara ein! Kalua malai la'o ela naa leo! La'o ela kota naa leo! Boso tao tungga kota naa hatahorin manggaraun, fo boso hambu mala sira huku-dokin boe.
66018005	Huu manggaraun nara no'un seli ena. Ma salan nara ratuni-ratana suu losa lalai ena. Hatematak ia Manetualain ta lilii sira leleo-lala'o manggaraun ena bali. Hatematak ia Manetualain nahani a ena fo nau huku-doki sara.
66018006	De ei muste bala manggaraun nara, sama leo ana tao manggarauk neu hatahori laen ena. Tehuu ei muste bala sara, losa lipa la'e dua. Fai bakahulun ara kedi-ira hatahori, losa rinu numa sira manggo tee lilo mbilan mana sofek no anggor doidosok mai. Tehuu hatematak ia sira mesa kasa ndia muste rinu anggor doidosok naa, losa lipa la'e dua.
66018007	Ara tao rala aon nara sama leo hatahori ta hoho'ak. Ma ara rakadedemak aon nara ena. Ara nau kada soda-lada neulauk. Ara hii kada malada-malada a mesan. Huu naa de ara muste hambu susa-sona berak. De ara muste leo-la'o no doidosok Huu fai bakahulun ara kokolak koa ao sama leo ina petak nae, ‘Au ia, ina manek! Neu ko au ta dadi uu ina falu! Neu ko au ta bu'i akarereu. Neu ko au ta pake bua-lo'a nggeok.’
66018008	Ara kokolak talo naa losa Manetualain namanasa sara ena. Losa Manetualain nau hukun asa ena. Neu ko nai kada faik esa dalen, ara rameda ndoe ralan seli, ara bu'i rakarereu, ma ara oo mate nduahadak boe. Losa hatahori piru heni sara reni a'i dale reu. Losa a'i na'a nabasa ao-mbaa mamaten nara. Huu Manetualain mana koasa mate'en, ndia fee huku-dokik ia. Ma Manetualain ta neni babanggak mate'en, ndia naketu-naladi dede'ak ia.
66018009	Fai bakahulun mane-manek kara mai hohongge-lelena ro kota naa hatahorin nara, ma soda-ladan nara neulauk nai naa. Neu ko ara mete-rita masuk hene numa a'i naa mai, neu ko ara bubuluk rae a'i na'a heni basa kota naa ena. Basa de ara bu'i rakarereun.
66018010	Boe ma aon nara mumuru mete-rita hatahorir raa doidoson. Tehuu ara rambarani rambariik ruma kada dook ka mai. Ma ara rambarani mete ruma kada naa mai. Boe ma ara kokolak rae, ‘Awii! Kasian Babel, ee! Awii! Kasian kota ta hoho'ak! Nai kada li'u esak ka dalen, o hambu hukun ena. Nai kada ta doo anak ka te lulutuk nala o ena.’
66018011	Ramanene talo naa, boe ma hatahorir fo fai bakahulun ruma basa mamanak kara mai fo danggan numa naa, ara oo tungga bu'i rakarereu boe. Huu ta hambu hatahori esa boe na, nau neu hasa sira bua nesese'on nara bali.
66018012	Ta hambu hatahori esa boe na, nau neu hasa sira bua heti aon numa lilo mbilas, lilo fulak, batu manggadilak, do, poemata mai bali. Ta hambu hatahori esa boe na, nau neu hasa sira tema lenan, tema sutra, do, tema banggana'uk laen nara fo mbilas, do, mbila maranggeok. Ta hambu hatahori esa boe na, nau neu hasa sira buan numa ai kaboo menik, nggadi noli neni dokik, do, ai neni dokik laen nara mai. Ta hambu hatahori esa boe na, nau neu hasa sira buan numa riti, besi, do, batu marmar mai.
66018013	Ta hambu hatahori esa boe na, nau neu hasa sira ai makeen, do, ai rou makeek mata-matak. Ta hambu hatahori esa boe na, nau neu hasa sira ai daa kaboo menin, do, mina kaboo menik mata-matak. Ta hambu hatahori esa boe na, nau neu hasa sira oe anggor, mina setun, tarigu, do, hade-nggandum. Ta hambu hatahori esa boe na, nau neu hasa sira sapin, bibi lombon, do, ndaran. Ta hambu hatahori esa boe na, nau neu hasa sira karetan, do, sira ata-daton nara.
66018014	Neu ko hatahori mana danggan nara raa fale dalen nara rae, ‘Awii, Babel, ee! Awii, kota ta hoho'ak! O bua-ba'u neulaum mara fo o hatahorim mara hii rala sara seli naa, ta sara ena. Basa-basan mopo sara ena, losa sira dadi reu hata taak kara ena, losa ranggananaro.’
66018015	Fai bakahulun hatahori danggan nara raa ramasu'i nahuu kota naa fo sama leo ina petak. Tehuu hatematak ia ara fale dalen nara ta ramaketu ena. Ara ramata'u ralan seli, mete-rita kota naa hatahorin doidoson. Sira aon nara mumuru ralan seli, mete-rita sira huku-dokin. Tehuu ara rambarani mete ruma kada dook ka mai. Ara rambarani rambariik ruma kada naa mai.
66018016	Boe ma ara kokolak rae, ‘Awii! Kasian Babel, ee! Awii! Kasian kota ta hoho'ak! Fai bakahulun o hatahorim pake bua-lo'a banggana'uk mbilas, do, mbila maranggeok numa tema mabeli mate'en mai. Fai bakahulun o hatahorim heti aon nara ro lilo mbilas, poemata, ma batu manggadilak mabeli mate'en.
66018017	Tehuu nai kada li'u esak ka dalen, o bua-ba'um mara ta sara ena. Nai kada ta doo anak ka, o su'im mara mopo basa sara ena!’ Fai bakahulun oo ofak kapatein nara ma ofak isin nara sa'e ofak reu-mai ruma kota naa mai. Tehuu hatematak ia ara rambarani see ruma kada dook ka mai. Ma hatematak ia ara rambarani mete ruma kada naa mai.
66018018	Ara ranilu masuk mana kalua numa a'i dale mai. Boe ma ara bubuluk rae, a'i na'a nabasan ena. Boe ma ara fale dalen, de kokolak rae, ‘Awii kasian! Neu ko ta hambu kota laen fo ta hoho'ak sama leo Babel bali. Awii kasian! Neu ko ta hambu kota laen, fo neulaun sama leo ndia bali.’
66018019	Ara ra'u afu fo sombun neu langgan nara, nahuu dalen nara sona. Ara bu'i rakarereu, nahuu dalen nara rakalulutu. Boe ma ara kokolak rae, ‘Awii! Kasian Babel, ee! Awii! Kasian kota ta hoho'ak! Ai sa'e ofak miu-mai meni bua-ba'u fee o ena, losa ai oo mamasu'i boe. Ai lemba-ba'u meni o fufuam mara ena, losa ai oo tungga soda-lada neulaun boe. Tehuu nai kada li'u esak ka dalen, basa naar, mopo heni sara ena. Nai kada ta doo anak ka, basa naar, rakalulutu heni sara ena.’
66018020	Boe ma harak naa kokolak seluk bali nae, ‘Wee, ei mana leo-la'o nai nusa tetuk do inggu temak! Ei dalem mara ta parluu ranoso bali. Wee, Manetualain hatahorin nara! Ei dalem mara ta parluu rameda susa bali. Wee, Lamatuak nedenun nara ein! Naa fo ei dalem mara mbena sau-sau. Wee, Manetualain mana to'u dede'an nara ein! Naa fo ei dalem mara ramahoko. Fai bakahulun Babel nakasususak ei. Fai bakahulun kota naa tuni-ndeni ei. Tehuu hatematak ia Manetualain bala ei doidosom ena. Hatematak ia Ana bala kota naa manggaraun ena.’ ”
66018021	Basa boe ma au mete-ita ata esa numa nusa tetuk do inggu temak mai, barakain seli. Ana mai ko'o nala batu esa, ba'u sama leo hatahori esa. Boe ma ana mbesi batu naa neni tasi dale neu. Ana oo nafada boe nae, “Neu ko ara oo rakalulutu Babel talo naa boe. Neu ko ara oo tao ramopo kota ta hoho'ak naa talo naa boe.
66018022	Ta hambu hatahori esa boe na, fo rakaminak bua kaliik nai kota naa. Ta hambu hatahori esa boe na, fo namanene sasandu, nggitar, sulik, ma to'ik liin nai kota naa bali. Ta hambu tukan esa boe na, fo naue-osa tungga ndia ue-tataon bali. Ta hambu hatahori esa boe na, fo mbau hader nai kota naa bali.
66018023	Ta hambu hatahori esa boe na, fo ana dede lambu nai kota naa bali. Ta hambu hatahori esa boe na, fo tao feta kabin nai naa bali. Fai bakahulun kota naa mana mase'o-hahasa bua-ba'ur, ramasu'i ralan seli ena. Fai bakahulun Babel hatahori mana danggan nara, soda-ladan nara neulauk ralan seli ena. Tehuu ara pake malela makiuk, fo kedi-ira hatahori rai dae-inak. Ara pake modo balu mata, fo pepeko-leleko hatahori nai dae-bafok.
66018024	Babel hambu hukun berak ia ena, nahuu ana soa nakanisa Manetualain mana to'u dede'an nara. Kota ta hoho'ak naa nakalulutu ena, nahuu ana soa tuni-ndeni Manetualain hatahorin nara losa mate. Hambu Manetualain hatahorin ketuk oo hambu nekenisak nai mamana laen nara boe. Tehuu Babel ndia muste lemba-nasaa basa salak kara raa. Kota ta hoho'ak naa ndia muste lemba-nasaa neselu-netaan.”
66019001	Manetualain atan naa kokolak basa talo naa, boe ma au amanene hara mo'ok nok bali mana soda bubua mo'ok esa soda-helo numa nusa tetuk do inggu temak dale. Ara soda-helo rae, “Haleluya! Haleluya! Ita koa-kio ita Manetualain, nahuu Ndia ta neni babanggak mete'en. Haleluya! Haleluya! Ita koa-kio ita Manetualain, nahuu Ndia mana koasa mate'en. Manetualain ndia tao nasoi-nasoda ita, numa ita sala-singgon nara mai. Manetualain ndia tao natetu-nandoo ita, numa ita peko-pakin mai.
66019002	Ita koa-kio Manetualain, nahuu Ana naketu-naladi dede'ak no matetuk. Ita koa-kio Manetualain, nahuu Ana ndia natuda huku-dokik fo ta mbeu seserik. Manetualain natuda huku-dokik neu ina petak naa ena, nahuu ana soa fufudi-hohodo hatahorir rai dae-bafok, fo tungga hohongge-lelena sama-sama roon, ma tungga ndia tatao-nono'i manggaraun. Manetualain bala ina manggarauk naa ena, nahuu ana soa nakanisa Manetualain hatahori neondan nara.”
66019003	Basa naa, ara soda-helo sosodak laen bali nai nusa tetuk do inggu temak rae, “Haleluya! Koa-kio Manetualain! Haleluya! Makadedemak Ndia naden! Huu a'i masuk numa a'i fo mana na'a inak naa ao-mbaa mamaten naa, masun hene nakandoo ta nate'e-nate'e. Ma a'i masuk numa a'i fo mana na'a kota ta hoho'ak naa, masun hene nakandoo ta basa-basa.”
66019004	Basa boe ma mane leo kadua hulu haak kara raa ro horis ta hoho'ak kahaak kara raa, sendek luu-langgan nara fo rakaluku-rakatele rasare Manetualain kadera man-parendan. Ara fee hada-horomatak neun rae, “Tebe! Mai fo ita koa-kio Manetualain! Haleluya! Mai fo ita takadedemak Ndia naden!”
66019005	Boe ma au amanene harak esa bali numa kadera man-parenda naa mai nae, “Wee, Manetualain hatahori neondan nara ein! Wee, Manetualain anan nara ein! Mai fo ita takadedemak Manetualain naden. Mai fo basa mo'o-kadi'ik koa-kio neu Ndia.”
66019006	Basa de au amanene nok bali hambu hatahori no'uk ka kola-kola. Haran nara lii mo'on seli nok bali oe totolik, ma nahere sama leo lalai nasapaparak natuti-nanatok. Ara kokolak rae, “Haleluya! Ai koa-kio Manetualain. Haleluya! Ai makadedemak Ndia naden. Huu Ndia mana koasa mate'en. Ma Ana ndia parenda basa-basan.
66019007	Hatematak ia ita dalen nara ramahoko ena. Hatematak ia ita dalen nara mbena sau-sau ena. Ita koa-kio neu Ndia, nahuu Bibi Lombo Ana fai kabin losa ena. Ita takadedemak Ndia naden, nahuu baroit inak fo nae dadi neu Bibi Lombo Ana saon naole nala ena.
66019008	Manetualain feen bua-lo'a baroit numa tema banggana'uk mai ena. Manetualain feen bua-lo'a muti manggadilak ena.” (Bua-lo'a muti manggadilak naa, ndia Manetualain hatahorin nara tatao-nono'i neulaun nara.)
66019009	Boe ma ata numa nusa tetuk do inggu temak mai naa nafada au nae, “Yohanis! O muste surak talo ia: ‘Basa hatahorir lala'en fo mana hambu nonokek reni Bibi Lombo Ana feta kabin reu naa, neu ko raua ralan seli!’ ” Basa de ata naa tuti kokolan bali nae, “Manetualain Dede'a-kokolan ia, memak tebe!”
66019010	De au sendek luu-langgang fo akaluku-akatele neu Manetualain atan naa. Tehuu ana ka'i au nae, “O boso makaluku-makatele au talo naa! Huu au oo Manetualain hatahori neondan, sama leo o, ma o toranoom mara fo mana tui-bengga la'e-neu Yesus boe. Mana to'u dede'ak fo nafada Manetualain hara hehelun nara, basa sara oo ratudu neu Yesus boe, mita fo hatahorir rakaluku-rakatele neun. Huu Manetualain Dula-dalen hihii-nanaun talo naa. Dadi boso makaluku-makatele au, tehuu makaluku-makatele neu kada Manetualain!”
66019011	Boe ma au botik matang, de mete-ita nusa tetuk do inggu temak natahuka. Medak neu ma, au mete-ita ndara mutik esa kalua mai. Hatahori fo mana nanggatuuk nai ndara naa lain, naden, “Hatahori mana To'u Hehelu-bartaak” ma “Hatahori Ndoos”. Neu Ana naketu-naladi dede'ak, Ana naketu no matetuk. Neu Ana neni musu dale neu, Ana neu no dale ndoos.
66019012	Ndia mata de'en mbila sama leo a'i. Ana pake solangga manek no'uk ka nai Ndia langgan. Naden neni surak nai Ndia ao-inan, tehuu kada Ndia mesa kana ndia bubuluk nadek naa sosoa-ndandaan.
66019013	Bua-lo'an neni borok neu daak ena. Hatahori roken rae, “Manetualain Dede'a-kokolan”.
66019014	Au oo mete-ita soldadur ruma nusa tetuk do inggu temak mai boe. Ara sa'e ndara mutik kara tungga Ndia. Basa sara oo pake bua-lo'a banggana'uk fo muti ndoos.
66019015	Hambu tafa tandek esa kalua numa Ndia bafan mai. Ana pake tafa naa, fo neni musu dale neu laban basa hatahori nusa-nusak kara marai dae-inak. De Ana nasenggi sara. Boe ma Ana dadi neu sira Manen. Ana parenda sara no lima besik, losa ara oo rameda rala Manetualain mana koasa mate'en nasa-odadedein boe. Naa, sama leo hatahori heheta-tatabu rakalulutu anggor boan fo rumu-ke'e heni oen.
66019016	Nai Hatahori naa bua-lo'an, ma manai mbuun, neni surak talo ia: Manek neu basa manek kara Malanggan neu basa malanggan nara.
66019017	Basa naa, au mete-ita ata esa numa nusa tetuk do inggu temak mai, nambariik numa ledo lain. Boe ma ana nanggou neu basa mbui kaar mana ra'a nenetuk fo lambu seku rai lalai nae, “Mai fo ei basa ngga makabubua nai ia leo, fo tungga mai mi'a Manetualain feta mo'on!
66019018	Ei bole mi'a basa hatahori mates sara nenetun: ndia mane-manek kara, malangga musur ma soldadur. Ei bole mi'a ndarar ma soldadur mana sa'e ndarar raa nenetun. Ei bole mi'a ata-dator do hatahori nekembo'ik do hatahori kadi'i anak do hatahori mo'o-inahuuk nenetun. Keke'un, ei bole mi'a basa-basan nenetun.”
66019019	Basa boe ma au mete-ita banda kakiki-kakaak naa fo fai bakahulun kalua numa tasi dale mai. Ana neu nala harak no basa manek kara marai dae-inak ro sira soldadun nara. Boe ma ara reu ratati laban Hatahori fo mana nanggatuuk nai ndara mutik naa lain, sama-sama no Ndia soldadun nara maruma nusa tetuk do inggu temak mai.
66019020	Tehuu Hatahori fo mana nanggatuuk nai ndara mutik naa lain, humu nala banda kakiki-kakaak naa, no ndia mana to'u dede'an, fo mana pepeko-lelekok. Mana to'u dede'ak naa, ndia fai bakahulun tao tanda heran mata-matak, fo pepeko-leleko hatahorir fo mana simbo rala banda kakiki-kakaak naa dededen ena, ma songgo-tanggu ndia patong ena. Tehuu hatematak ia, Hatahori fo mana nanggatuuk nai ndara mutik naa lain, neu piru heni banda kakiki-kakaak naa no ndia mana to'u dede'an reni tasi a'i balerang mana mbila ta kala matek neu.
66019021	Basa de Hatahori fo mana nanggatuuk nai ndara mutik naa lain, neu nakanisa soldadu laen nara raa, pake Ndia tafan mana kalua numa bafan mai. Basa boe ma mbui kaar mana ra'a nenetuk kara mai ra'a heni basa ao-mbaa mamates sara raa.
66020001	Basa boe ma au mete-ita ata esa numa nusa tetuk do inggu temak mai konda numa lalai mai. Ana to'u rante mo'ok esa, ma to'u nggoek lelesu bolo doidoso ikon taak naa.
66020002	De ana neu humu mengge buta naa, ndia nitur malanggan, fo ara seseik kana rae, “Nitu-mula”. Ana ndia kedi-ira hatahori dae-bafok numa lele uluk mai. Boe ma ata naa futu-pa'a mengge buta naa pake rante, fo okan neu bolok naa dale, doon losa teuk rifun esa.
66020003	Boe ma ata naa timba mengge buta naa neni bolo doidosok naa dale neu. De ana kena ketu bolok lelesun, ma segel nisan, mita fo oka mengge buta neu naa, losa teuk rifun esa. No dalak naa, mengge buta naa ta bisa pepeko-leleko hatahori nusa-nusak kara marai dae-inak, losa teuk rifun esa. Basa naa, dei fo nakambo'ik kana, tehuu kada ta doo anak ka.
66020004	Boe ma au mete-ita kadera man-parenda no'un seli, ma hambu hatahorir ranggatuuk rai lain. Manetualain so'uk kasa ena fo ara raketu-raladi dede'ak. Sira raa, hatahori fo fai bakahulun reu tui-bengga la'e-neu Yesus Hara Lii Malolen, ma Manetualain Dede'a-kokolan, losa hatahorir rakanisa sara. Sira raa, ndia ta songgo-tanggu banda kakiki-kakaak naa, ma ndia patong. Ara oo ndia ta nau simbok banda kakiki-kakaak naa dededen fo taon neu sira odamatan do liman nara boe. Ara hambu nekenisak, tehuu Manetualain tao nasoda falik kasa ruma mamates mai ena, mita fo ara to'u parenda sama-sama ro Karistus losa teuk rifun esa.
66020005	No dalak naa, ara dadi reu hatahori makasososak fo Manetualain tao nasoda falik kasa ruma mamates mai. De sira iar raua ralan seli, huu ara dadi reu Manetualain hatahorin nara ena. Ara ta neni piruk kara reni mamana doidosok naa reu, de ta rameda rita mamates la'e kaduan. Huu sira ndia dadi sama leo malangga anggama fo raono-lalau Manetualain ma Karistus. Ma ara oo to'u parenda sama-sama ro Karistus losa teuk rifun esa boe. Tehuu hatahori mana matek laen nara, muste rahani losa teuk rifun esa, dei fo Manetualain tao nasoda falik kasa ruma mamates mai.
66020007	Neu teuk rifun kaesan naa basan ena, neu ko Manetualain nadenu rakambo'ik mengge buta naa numa bolo doidosok naa mai.
66020008	Boe ma ana neu pepeko-leleko hatahori nusa-nusak kara fo ara seseik rae, Gog ma Magog, fo mana ruma bee a mai nai dae-bafok. Neu ko ana nakabubua sira hatahorin nara fo reu ratati. Sira dedesin nara, sama leo sarakaek nai tasi tataik.
66020009	Basa boe ma Gog ma Magog soldadun nara nonggo nuni-nuni la'o matak losa dook ka, losa dae-inak bu'un nara. Boe ma ara eko-feo ndule Lamatuak kotan fo Ana suen, ma Ndia hatahorin nara. Tehuu Lamatuak nakonda a'i numa lalai mai fo na'a heni basa soldadur raa.
66020010	Boe ma Manetualain hatahorin nara humu rala nitur malanggan, fo mana kedi-ira hatahori no'uk ka ena naa, ndia Nitu-mula. De ara pirun neni tasi a'i balerang fo mbilan ta kala matek dale neu. Neu ko ana neni okak nai naa sama-sama no banda kakiki-kakaak naa, ma ndia mana to'u dede'an fo mana pepeko-lelekok. Nai naa, ara hambu tuni-ndenik ma doidosok taa-taa hatu-leledon, losa doon naa neu.
66020011	Basa boe ma au mete-ita kadera man-parenda muti mo'ok esa. Ma Manetualain nanggatuuk nai kadera man-parenda naa lain. Medak neu ma, dae-inak no lalai kosu reu, losa mopo sara ma ta mete-ita sara bali.
66020012	Basa naa, au mete-ita hatahori mana matek kara ena. Sira basa sara mo'o-kadi'ik rambariik rasare reni kadera man-parenda naa reu. Boe ma atar maruma nusa tetuk do inggu temak mai, mai buka bukur fo mana surak basa hatahori dae-bafok tatao-nono'in nara lala'en. Basa de ara buka susurak laen esa bali, ndia susurak fo neni surak hatahori naden nara fo mate'en te ara rasoda ro Manetualain losa doon naa neu. Boe ma Ana naketu-naladi hatahori mates sara raa dede'an, tungga hata fo sira esa-esak taok ena, sama leo neni surak nai susurak kara raa dale.
66020013	Boe ma basa hatahori mates sara mai fo rambariik rasare reni kadera man-parenda naa reu. Sira raa, basa hatahorir mana mate nitak, nai mada lai, do, nai tasi dale. De Manetualain naketu-naladi dede'an nara esa-esak, tungga sira tatao-nono'in.
66020014	Basa boe ma Manetualain piru heni Mamates neni tasi a'i mbila ta kala matek naa dale neu. Ana oo piru heni Mamana Hatahori Mates neni tasi a'i naa dale neu boe. Huu tasi a'i naa, ndia mamana mamates la'e kaduan.
66020015	Hatahori bee fo naden nara ta neni surak nai susurak naa dale oo, neni piruk neni tasi a'i naa dale neu boe. Huu susurak naa, ndia surak hatahori naden fo nasoda nakandoo no Manetualain.
66021001	Basa boe ma au mete-ita lalai beuk ma dae-ina beuk, te lalai raak ma dae-ina raak, mopo sara ena. Tasi oo ta sana ena boe.
66021002	Boe ma au mete-ita Manetualain kota malalaon, ndia Yerusalem Beuk, konda numa nusa tetuk do inggu temak mai. Kota naa naole nala ena, nok bali baroit inak, nau neu soru ndia saon.
66021003	Basa de au amanene hara mo'ok esa numa kadera man-parenda naa mai nae, “Mete matalolole! Mulai numa hatematak ia mai, Manetualain Uman nai hatahori dae-bafok talada heon. Mulai numa faik ia mai, Manetualain leo-la'o sama-sama no Ndia hatahorin nara. Ana dadi neu sira Manetualain ena. Ma ara dadi reu Ndia anan nara ena. Neu ko Ana no sara taa-taa. Ma Ana sama-sama no sara losa doon naa neu.
66021004	Neu ko Ana hari namada basa luu-oen nara, fo ara ta bu'i rakarereu bali. Huu nai naa ta hambu kamahedik bali. Ma nai naa ta hambu mana matek bali. Basa mana tao susa-sonak numa lele uluk mai, ta hambu sara ena bali. Basa mana tao doidosok numa lele uluk mai, mopo sara ena.”
66021005	Boe ma Ndia fo mana nanggatuuk nai kadera man-parenda naa kokolak nae, “Mete matalolole, te Au tao ala basan dadi beuk ena.” Basa de Ana kokolak seluk no au bali nae, “Surak leo! Basa hatahorir bisa ramahere Au Dede'a-kokolang ia, huu basa iar, memak tebe ena!”
66021006	Boe ma Ana nafada au bali nae, “Basa-basan fo Au helu-bartaak numa lele uluk mai naa, dadi ena. Huu Au ia, numa Alfa mai losa Omega. Ma Au ia, numa A mai losa Z. Basa-basan numa Au mai, mulai numa makasososan mai losa babasan. Basa hatahorir fo mana dale madak kara, neu ko Au fee sara rinu no mudak numa oe matak mana neni masodak naa mai, mita fo hatahori nasoda no ndoos.
66021007	Basa hatahorir fo mana rakatataka tungga Manetualain eno-dala ndoon, neu ko ara simbo rala basa baba'e-babatik kara iar. Huu neu ko Au dadi uu sira Manetualain, ma sira dadi reu Au anang nggara.
66021008	Tehuu hambu hatahori ketuk oo, neu ko neni piru henik, reni tasi a'i balerang fo mana mbila ta kala matek naa dale reu boe. Ndia leo hatahori kamata'uk, hatahori mana masadea Yesus, hatahori manggenggeok, hatahori fo mana la'ok sala no hatahori ta sira soa toun do sira sao inan, mana makanisa hatahori mana songgo-tangguk, mana teka-dokik, ma mana pepeko-lelekok. Neu ko basa sara neni piru henik kara reni tasi a'i dale reu, fo hatahorir rae, ‘mamana mamates kaduan.’ ”
66021009	Basa boe ma au mete-ita esa numa ata kahituk kara raa maruma nusa tetuk do inggu temak mai, fo fai bakahulun ana to'u bokor neni isik no Manetualain nasa-odadedein. Ana mai natonggo no au, de kokolak nae, “Mai ia dei! Au ae atudu o baroit inak, fo mana nae sao nala Bibi Lombo Ana.”
66021010	Boe ma Manetualain Dula-dalen maso nai au dale, de ata esa numa nusa tetuk do inggu temak mai, nuni neni au uni lete mandema esa uu. Numa naa, ana natudu au kota Yerusalem, ndia Manetualain kota malalaon. Kota naa konda numa nusa tetuk do inggu temak mai.
66021011	Kota naa, lolen seli! Hambu sa'a manggahadok kalua neu-mai numa Manetualain manula-manapun mai, sama leo batu intan manggahadok. Losa basa kota naa dadi manggaledok.
66021012	Hambu tembo mo'o demak eko-feo kota naa, no lelesu mo'ok salahunu dua. Hambu ata salahunu dua ruma nusa tetuk do inggu temak mai oo, ranea lelesur raa boe. Nai lelesu kasalahunu duak kara raa neni surak leo Isra'el kasalahunu duan nara naden.
66021013	Lelesu mo'ok telu rasare dulu. Telu rasare muri. Telu rasare kii. Ma telu bali rasare kona.
66021014	Tembok naa nambariik nai batu netehuu mo'ok salahunu dua. Nai batu esa-esak neni surak Bibi Lombo Ana nedenu kasalahunu duan nara naden. Sira ndia raono-lalau neu Ndia nai dae-bafok.
66021015	Boe ma ata fo mana kokolak no au naa, ana to'u nala ai u'ukuk esa numa lilo mbilas mai, fo nau uku kota naa no lelesu mo'on ma tembon.
66021016	Ana uku nakahuluk kota naa tembon boboan haa sara. Narun, loan, ma deman, basa sara sama, ndia kilo meter 2.220.
66021017	Basa de ana uku tembok naa katen, hambu meter 65, tungga hatahori dae-bafok u'ukun.
66021018	Tembok naa, neni taok numa batu manggadilak mabelir mai, naden yaspis. Ma basa hata nai kota naa dale, neni taok numa lilo isik mai, fo sa'an na'anda sama leo titiro.
66021019	Batu netehuuk kasalahunu duak kara raa, neni hetik no batu manggadilak mabelir mata-matak. Batu kaesan pake batu yaspis, sa'an momodok. Nomer kaduan, pake batu nilam, sa'an modo-afuk. Nomer katelun, pake batu mirah, sa'an mbilas. Nomer kahaan, pake batu samrud, sa'an momodok.
66021020	Nomer kaliman, pake batu unam, neni tadak no soklat mutik. Nomer kaneen, pake batu sardius, sa'an mbilas. Nomer kahitun, pake batu ratna cempaka, sa'an uni lilok. Nomer kafalun, pake batu beril, sa'an momodo afu-afuk. Nomer kasion, pake batu krisolit, sa'an sangga unik ka. Nomer kasalahunun, pake batu krisopras, sa'an sangga momodok. Nomer kasalahunu esan, pake batu lasuardi, sa'an momodo tasi oek. Nomer kasalahunu duan, pake batu kecubung, sa'an mbila maranggeok.
66021021	Ma lelesu mo'o kasalahunu duak kara raa, tao sara ruma poemata de'ek salahunu dua mai. Lelesu esa taon numa poemata de'ek esa mai. Ma kota naa okofoon, taon numa lilo mbilas isik manggadilak mai, sama leo titiro.
66021022	Ma au leleuk, tehuu ta hambu Uma Huhule-haradoik nai kota naa. Huu Manetualain mana koasa mate'en ma Bibi Lombo Ana naa rai naa taa-taa. Huu naa de hatahorir reu rakaluku-rakatele memak neu Sara.
66021023	Kota naa oo ta parluu ledo no bulan fo tao manggaledon boe, nahuu Manetualain mandela-masa'an ndia tao manggaledok nai naa. Ma Bibi Lombo Ana naa, dadi sama leo lambu mana mbilak ena.
66021024	Hatahorir ruma basa hatahori nusa-nusak kara marai dae-bafok, neu ko mai la'o-la'o nai manggaledok naa dale. Mane-manek kara marai dae-inak oo reni hata-heto ta hoho'an nara reni naa reu boe.
66021025	Nai naa, ta hambu le'odaek ena. Huu naa de ara ta parluu kena lelesu mana maso kota neu.
66021026	Neu ko ara oo maso kota naa dale, reni basa hata fo neulauk ma basa hada-horomatak numa basa nusak kara marai dae-inak mai reu boe.
66021027	Tehuu mana ta bole maso neni naa neu, ndia basa hata fo manggarauk, nok bali: basa mana songgo-tanggur, mana hohongge-lelena, ma mana pepeko-lelekok kara. Mana bole masok kara, ndia kada hatahorir fo naden nara neni surak kara rai Bibi Lombo Ana susuran fo neni surak nadek numa hatahori mana nasoda taa-taa no Manetualain.
66022001	Basa boe ma ata numa nusa tetuk do inggu temak mai naa natudu au lee esa, oen neni masodak. Oe naa, neu ndoos sama leo titiro. Oe naa bubu numa Manetualain ma Bibi Lombo Ana kadera man-parendan mai.
66022002	Boe ma ana faa neni okofoo mo'ok taladan manai kota naa neu. Nai lee naa tatain beke serik, hambu ai huuk esa neni masodak. Ai huuk naa, teuk esa naboa la'e salahunu dua; bulak esa, la'e esa. Doon bisa dadi neu modo-aidoo, fo tao nahai hatahori nusa-nusak kara marai dae-inak.
66022003	Tehuu basa hata fo Manetualain timba nitan ma nakatoos sara, ta hambu sara rai kota naa. Manai naar, ndia Manetualain ma Bibi Lombo Ana fo mana ranggatuuk to'u parenda rai Sira kadera man-parendan, ro Sira hatahori neondan fo mana nakaluku-nakatele neu Sara.
66022004	Basa sara bisa mete-rita Manetualain matan. Ma Manetualain naden neni surak nai sira odamatan nara.
66022005	Nai naa, ta hambu le'odaek. De Manetualain hatahorin nara ta parluu ledo do lambu, nahuu Manetualain ndia tao manggaledo kota naa. Neu ko ara oo to'u parenda sama-sama nai naa boe, losa doon naa neu.
66022006	Basa de Manetualain atan naa nafada au nae, “Basa hata fo au afada o ia ena, memak tebe. Basa hatahorir bisa ramahere au kokolang ia. Fai bakahulun Manetualain pake Ndia Dula-dalen fo nafada Ndia Dede'a-kokolan neu Ndia mana to'u dede'an nara. Tehuu hatematak ia Ana pake Ndia atan numa nusa tetuk do inggu temak mai, fo nafada anan nara la'e-neu basa dede'ak kara iar fo ta dook ka te muste mori-dadi.”
66022007	Basa naa, Yesus kokolak nae, “Masanedak, ee! Ta dook ka te Au mai ena. Nai susurak ia, basan neni surak ena la'e-neu hata fo neu ko mori-dadi. Basa hatahorir fo mana tungga susurak ia isi-liin nara, neu ko ara ndia raua ralan seli.”
66022008	Mana surak susurak ia, ndia au Yohanis. Au ia, ndia amanene ma ita basa dede'ak kara iar. Au amanene basa, boe ma au sendek luu-langgang fo akaluku-akatele neu ata manuma nusa tetuk do inggu temak mai naa ein. Huu Ana ndia natudu basa dede'ak kara iar neu au.
66022009	Tehuu ana ka'i au nae, “Wee! Boso tao talo naa! O muste makaluku-makatele neu kada Manetualain. Boso makaluku-makatele neu au. Huu au oo Manetualain hatahori neondan sama leo o, ma o toranoom mara, fo mana dadi reu Ndia mana to'u dede'an, ma basa hatahorir laen nara, fo mana tao tungga hata fo neni surak nai susurak ia dale boe.
66022010	O boso mafuni susurak ia isi-liin neu hatahori laen nara. Ta dook ka te basa hata fo neni surak nai susurak ia dale, neu ko mori-dadi.
66022011	Basa hatahorir fo mana tao manggenggeok, na, ela sara ruma naa fo ara tao kada manggenggeok rakandoo. Tehuu basa mana leo-la'o no lolo-laok, ara muste leo-la'o no lolo-laok rakandoo. Basa hatahorir fo mana tao manggarauk, ela sara ruma naa fo ara tao kada manggarauk rakandoo. Tehuu basa mana tao neulauk, ara muste tao neulauk rakandoo.”
66022012	Basa boe ma Yesus kokolak seluk bali nae, “Masaneda matalolole! Ta dook ka te Au mai ena. Neu ko Au bala neu basa hatahorir, tungga hata fo ara taok ena.
66022013	Au ia, Numa Alfa mai losa Omega. Au ia, Numa A mai losa Z. Basa-basan mori-dadi numa Au mai, mulai numa makasososan mai losa babasan.
66022014	Hatahorir fo mana safe ralao bua-lo'an nara ena, ara ndia raua. Huu neu ko ara hambu haak fo maso tungga lelesu ina reni kota naa dale reu. Hatahorir fo mana leo-la'o ro lolo-laok ena, ara ndia raua. Huu neu ko ara hambu luas, fo ra'a ai boak mana tao hatahorir rasoda rakandoo.
66022015	Tehuu hatahori laen, ta bole maso naa neu. See fo ta mana dadi neu Manetualain hatahorin, ta bole leo nai naa. Ndia, hatahori ta mana mamahere neu Manetulain, hatahori mana hohongge-lelenak, mana songgo-tangguk, mana makanisak, mana teka-dokik, ma mana pepeko-lelekok. Basa naar, ta bole maso. Basa naar, ela sara reu kada dea.
66022016	Au ia, Yesus. Au ndia adenu Au atang numa nusa tetuk do inggu temak mai, fo atudu basa dede'ak kara iar, fo neu ko ei miu mafada Au hara hehelung neu saranik bubua kahituk kara raa. Au ia, mane Dauk tititi-nonosin. Au ia, Manek mana to'u parenda. Au sa'ang manggaledo ndoos, sama leo nduu mansai. Au sa'ang tanden seli, sama leo nduu dulu siluk.”
66022017	Manetualain Dula-dalen noke nae, “Ia mai leo!” Baroit inak naa oo nanggou boe nae, “Mai leo!” Naa fo basa mana mamanenek kara oo, tungga ranggou boe rae, “Mai leo!” Naa fo basa mana dale madak kara, mai fo rinu leo! Naa fo basa mana nau ninu oe fo mana neni masodak naa, na, mai ha'i leo! Hatahori bole ha'i oe naa, no mudak. Hatahori bole ninu oe naa, no ta pake babaek.
66022018	Au ia, Yohanis, fee nesenedak neu basa hatahorir fo neu ko ramanene hata fo Manetualain natudu memak kana fee au nai susurak ia, talo ia: mete ma hambu hatahori tamba seluk hata-hata nai susurak ia, na, neu ko Manetualain fee tamba huku-dokik neun, nenik sosoek kahituk kara fo Ana mbo'an neni dae-inak mai naa.
66022019	Mete ma hambu hatahorir tao rakuran hata-hata bali numa susurak ia mai, na, neu ko Manetualain ha'i heni ndia haak fo ana ta maso neni kota malalaok neu, ma ana boso na'a ai boak fo tao hatahori nasoda nakandoo.
66022020	Yesus mesa kana ndia natudu basa dede'ak kara iar. Ana helu-bartaa ena nae, “Tebe naa! Ta dook ka te Au mai ena.” Lamatuak Yesus, mai leo!
66022021	Au oke-hule fo Lamatuak Yesus natudu Ndia dale susuen neu basa Ndia hatahorin nara lala'en. Amin. Numa au mai, Yohanis
