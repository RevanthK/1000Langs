40001001	Me a bol ma nywolirok pa Yesu Kristo, nyakwar Daudi, nyakwar Ibrayimu:
40001002	Ibrayimu onywolo Isaka, Isaka to nywolo Yakobo, Yakobo to nywolo Yuda gi wutumin go;
40001003	Yuda to nywolo Perez gi Zera i yoki jo Tamar, Perez to nywolo Heziron, Heziron to nywolo Ram;
40001004	Ram to nywolo Aminadab, Aminadab to nywolo Nason, Nason to nywolo Salmon;
40001005	Salmon gi chiege Rahab to jonywolo Bowaz, Bowaz gi chiege Ruth to jonywolo Obed, Obed to nywolo Yese;
40001006	Yese to nywolo Daudi Kere. Daudi to nywolo Solomon ma min oido chipa Uriya;
40001007	Solomon to nywolo Rehobowam, Rehobowam to nywolo Abiya, Abiya to nywolo Asa;
40001008	Asa to nywolo Yehosafat, Yehosafat to nywolo Yoram; Yoram to nywolo Uziya;
40001009	Uziya to nywolo Yotham, Yotham to nywolo Ahaz, Ahaz to nywolo Hezekiya;
40001010	Hezekiya to nywolo Manase; Manase to nywolo Amos, Amos to nywolo Yosiya;
40001011	Yosiya to nywolo Yekoniya gi wutumin go, gikenyo to itero jo paka ŋechin yu Babilon;
40001012	Munyo otyek tero jo yu Babilon, Yokoniya onywolo Salutyel, Salutyel to nywolo Zerubabel;
40001013	Zerubabel to nywolo Abiwud, Abiwud to nywolo Elyakim, Elyakim to nywolo Azor;
40001014	Azor to nywolo Zadok; Zadok to nywolo Akim, Akim to nywolo Eliyudi,
40001015	Eliyudi to nywolo Elyazar; Elyazar to nywolo Mathan, Mathan to nywolo Yakobo;
40001016	Yakobo to nywolo Yozefu, mobedo chwor Marya, monywolo Yesu milwoŋo ni Kristo.
40001017	Ri ameno, wok kwoŋ Ibrayimu tundo kwoŋi Daudi, obedo luse ji apar g'aŋwen; odoko wok kwoŋ Daudi, tundo munyo oter jo yu Babilon, obedo luse ji apar gaŋwen; kendo wok munyo oter jo yu Babilon tundo kwoŋ Kristo, bende obedo luse ji apar g'aŋwen.
40001018	Me apaka nywolirok pa Yesu Kristo obedo: Munyo Yozefu fuodi oido nyaka jochikere nywomirok kodi Marya min Yesu, ma fuodi korwako go i ot, to nenere ni go oido otyeko gamo iye i men pa Chuny Maleŋ.
40001019	Gikenyo Yozefu chwore, rupiri oido obedo dhano motire aka komito miyo go wichkwot, oido paro weyo go nyaliŋliŋ.
40001020	Neni, munyo fuodi go paro ameno, malaika pa Ruoth to bino ri go i lek, to wacho ri go ni, “Yozefu wuodi pa Daudi, ikiri ilwor rwako Marya bedo dhako perin, rupiri go yach gi men pa Chuny Maleŋ.
40001021	Go bino nywolo nyathi ma jayach, aka ibino chwoko nyinge ni Yesu; rupiri go ama bino botho ji pere kwoŋ recho pajo.”
40001022	Gino jye otimere, ŋey gima jatuchi wach Were oluwo wotundi i kare ni,
40001023	“Nyako ma fuodi kuya jachwo bino gamo iye, to nywolo nyathi ma jayach, ma ibino chwoko nyinge ni Emanwel,” dwoŋ mere ni, “Were ni gi wan.”
40001024	Yozefu munyo ochiew, to timo paka malaika pa Were owacho ri go, to tero Marya bedo chiege;
40001025	aka koŋeyere gine tundo munyo ochowo nywolo nyathi no to chwoko nyinge ni Yesu.
40002001	Munyo otyek nywolo Yesu i tindi ma Bethlehem, i Yudeya i ndir ma Herode oido kere, joryeko mogo ma jofuonjere kwoŋ michalin jowok yu Wokchieŋ to jobino Yerusalem;
40002002	aka jopenjo ni, “Nikune nyathi monywol bedo kere pa Joyudaya? Waneno michala pere munyo owok yu Wokchieŋ amomiyo onyo wabino lamo go.”
40002003	Munyo Kere Herode owinjo gime, obwok, aka kir gi ji man jye i Yerusalem.
40002004	Go olwoŋo jotel pa jochwayi ri Were wi alitar jye kodi jofuonji ma Chik kanyachiel to penjo jo ni, “Ibino nywolo Kristo kune?”
40002005	Jodwoko ni, “I tindi ma Bethlehem, i Yudeya.” Me a gima jatuchi wach Were ondiko ni,
40002006	“In Bethlehem, i piny pa Yuda, iŋati ikiasa thin i dyer jodhum ma Yuda; kole kwoŋin ama jatel bino wok'iye, ma bino bedo jakwath pa Joisrael.”
40002007	Gikenyo Herode olwoŋo wendo ma jowok yu Wokchieŋ no i romo ma nyaliŋliŋ, aka oŋeyo kwoŋ jo ndir won ma michala no omenyer'iye ri jo.
40002008	Gikenyo ooro jo Bethlehem gi wach me: “Kidhi win wirangi kama di nyathi no maber aka ka winwaŋo go wimiyan ŋeyo, ŋey abende abin alam go.”
40002009	Gi wach me joeye kenyo, aka munyo oido jowotho i royo, joneno michala ma ndir cha joneno yu Wokchieŋ, motelo jo chuka otundo to chungo kama nyathi no oido ni iye.
40002010	Josangala swa, kendo jowinjo maber moasere munyo joneno michala no!
40002011	Jodonjo i ot to joneno nyathi bongi Marya yokimere. Joguro chongi gin piny jolamo go, to joyawo migowe pajo, to jochwayo mich: zawabu, buban, kodi mo maŋwe kur.
40002012	Were onyutho jo i lek nike jokiri jogiki kendo pa Herode, ri ameno jodok yu piny pajo gi royo man.
40002013	Munyo jotyeko kadho, malaika pa Ruoth omenyere ri Yozefu i lek munyo wacho ni, “Ayi malo ikwanyi nyathi gi yokimere wiringi i piny Misir, aka wibedi koro nyuka anowachi ri win ndir ma dwoko. Herode lerango nyathi no munyo mito neko.”
40002014	Amomiyo Yozefu oay malo okwanyo nyathi gi yokimere, to joay wor kidho yu Misir;
40002015	kama go obed'iye chuka Herode otho. Meno omiyo gima jatuchi wach Were owacho chon otundo i kare ni, “Alwoŋo wuodan wok Misir.”
40002016	Munyo Herode oneno ni joryeko ma jowok yu Wokchieŋ jothumo ri go ryeko, keme omako go to wodho or nike woneki woko nyithindho mayach jye ma joromo oro aryo gik chien, i Bethlehem kodi loka mothenere gine. Otimo gino jye chungo kwom gima go oido otyeko ŋeyo kwoŋ ndir ma go openj'iye joryeko cha kwoŋ menyirok pa michala.
40002017	Ameno gima Yeremiya jatuchi wach Were owacho otundo i kare ni,
40002018	“Derino winjere yu Rama, derino ma ywak malith gi ndur. Rakel ywako nyithindho pere. Kiyey wokwey chunye, rupiri ongoye modoŋ.”
40002019	Munyo Herode otyeko tho, malaika pa Ruoth omenyere ri Yozefu i lek yu Misir;
40002020	aka owacho ni, “Ayi malo ikwanyi nyathi gi yokimere widoki i piny Israel rupiri joma oido jorango neko go jotyeko tho.”
40002021	Amomiyo Jozefu oay malo, okwanyo nyathi gi yokimere to jodok yu piny Israel.
40002022	Munyo Yozefu owinjo ni Akelayus ama olunjo kom pa bamere Herode paka kere ma Yudeya, lworo omako go dok kendo kenyo. Were omedo menyo rigo i lek, amomiyo go okidho i adech ma Galileya,
40002023	to gero pecho pere i tindi ma Nazareth. Go otimo ameno ma miyo gima jatuchi wach Were owacho wotundi ni, “Ibino lwoŋo go ni Janazareth.”
40003001	I hongo no Yohana Jakibatisa obino to chako tito wach Were i thim ma Yudeya munyo wacho ni:
40003002	“Ŋuti win, rupiri Ker ma polo ni chiegin!”
40003003	Yohana oido a ŋata Isaya jatuchi wach Were chango oluwo kwoŋe chon munyo wacho ni: “Nyatoro koko i thim ni: Yiki win royo pa Ruoth, Tiri win rigo royo pere.”
40003004	Ruuk pa Yohana oido otim ma yer ŋamira, aka go oido tweyo pyere gi del ma pyen, aka chiemo pere oido obedo bonyo kodi mo kich.
40003005	Ji jobino bonge wok Yerusalem, wok i adech ma Yudeya, kodi wok i adeche jye mothoko jwom Yordan.
40003006	Jotucho gimarecho pajo aka omiy jo batisimo i Yordan.
40003007	Munyo Yohana oneno kweth Jofarisayo kodi Josadukayo jobino bonge limo batisimo, owacho ri jo ni, “Win nyithindhi thwole, ŋata onyutho win ryeko ma both kwoŋ keme pa Were ma chiegin bino?
40003008	Timi win gima nyutho nike wityeko ŋuto gimarecho mewin kichutho.
40003009	Aka wikiri wipar ni winyalo nwaŋo kagoŋirok munyo wiwacho ni, ‘Ibrayimu obedo kwari wan.’ Awacho ri win ni Were nyalo kwanyo kada telin me to loko nyikway Ibrayimu!
40003010	Kada pama le otyek yiko ma toŋo yen gi i tyendi gin! Yath jye ma kinyak gimaber ibino toŋo woko tibolo i mach!
40003011	Amiyo win batisimo kodi pi ma nyutho nike wityeko ŋuto; to ŋata bino luwan chien bino miyo win batisimo gi Chuny Maleŋ kodi mach. Go loyan gi dwoŋ tektek ma akiripi kada tiŋo war pere.
40003012	Go nitye g'odher pere ma yeko nyingi kal jye; go bino choko kal pere malilo to konjo i dero pere, to waŋo woko chuŋ i mach makitho.”
40003013	I hongo no Yesu owok Galileya to kidho Yordan to bino bongi Yohana ni womiy go batisimo.
40003014	To Yohana otemo juko go ka wacho ri go ni, “Aŋata oido aripo limo batisimo bongin, odoko ibino bongan ayino!”
40003015	To Yesu odwoko go ni, “Weyi watim ameno pama. Kole i tim me wabino tiro gimoro jye ma Were yenyo.” To Yohana yeyo.
40003016	Tekin Yesu chowo limo batisimo, owok i pi. Gikenyo polo oyawere ri go aka oneno Chuny Maleŋ loro piny i chal pa akuru to pye kwoŋe.
40003017	Gikenyo dwondi nyatoro oluwo wok i polo ni, “Me a Wuodan won mamaro, aka asangala gine.”
40004001	Gikenyo Chuny Maleŋ otero Yesu i thim ŋey jwogi wotem go.
40004002	Munyo go ochowo odyechieŋ gi wor pyero aŋwen munyo riyo, Yesu owinjo kech.
40004003	Jwogi obino bonge to wacho ni, “K'inen ibedo Wuodi Were adyeri, ere apawiri telin me wolokere chiemo.”
40004004	Yesu odwoko ni, “Ondik ni, ‘Dhano kinyal kwo gi chiemo kende, to gi wach jye mawok i dhoki Were.’ ”
40004005	Gikenyo jwogi otero Yesu i tindi maleŋ to ketho go wi kisul ma Ot pa Were,
40004006	to wacho ri go ni, “K'inen ibedo Wuodi Were ere paporiye piny, kole ondik ni, ‘Were bino oro rin jomalaika pere, ma jobino byelin i chingi gin, aka ikibino chadho tyendin kwoŋ tele.’ ”
40004007	Yesu odwoko ni, “Kole ondik bende ni, ‘Ikiri item Ruoth Were perin.’ ”
40004008	Gikenyo jwogi otero Yesu wi got mabor swa, to nyutho go ker ma piny jye, gi dwoŋ mani iye jye.
40004009	Jwogi owacho ni, “Abino miyin gigo jye, ka iryewere ruwaŋan t'ilaman.”
40004010	Gikenyo Yesu odwoko ni, “Eye bongan Sitan! Ondik ni, ‘Lami Ruoth Were perin aka itiy ri go won kende.’ ”
40004011	Gikenyo jwogi oweyo go; aka jomalaika jobino jomiyo go kony.
40004012	Munyo Yesu owinjo ni otwey Yohana, go oay to kidho Galileya.
40004013	Go oeye Nazareth, to kidho Kapernaum, tindi ma dho jwom Galileya, i adech mapa Zebulun kodi Naftal.
40004014	Gime otimere ma miyo gima Isaya jatuchi wach Were owacho wotundi i kare ni,
40004015	“Piny pa Zebulun, piny pa Naftal, thenge ma yu wakawaka, i thengi Yordan, Galileya, pa Jopath!
40004016	Ji moido jonitye i mudho joneno lero madwoŋ; Aka ri joma oido jonitye i piny ma mudho ma tho, lero otyeko menyere.”
40004017	Wok i hongo no kadho yuwaŋe Yesu ochako fuonjo ka wacho ni, “Ŋuti win recho rupiri Ker ma polo ni chiegin.”
40004018	Munyo Yesu oido wotho dho Wakawaka Galileya, go oneno wutimere aryo ma jokitoga, Simon (milwoŋo ni Petro) kodi Andereya omin go, munyo oido jochiko rech i wakawaka gi bwoo rupiri oido jobedo jokitoga.
40004019	Yesu owacho ri jo ni, “Biye luwan win aloki win jokitoga ji.”
40004020	Piyo piyo jono joweyo bwoo pajo, to joluwo go.
40004021	Yesu omedere woth aka oneno wutimere aryo man, Yakobo kodi Yohana, yach pa Zebedayo. Onwaŋo jonitye i yee pajo gi baa gin Zebedayo joyiko bwoo pajo, to lwoŋo jo.
40004022	Piyo piyo jono joweyo yee pajo gi baa gin, to joluwo Yesu.
40004023	Yesu owotho i Galileya parom, munyo fuonjo Wach Maber kwoŋ Ker pa Were i kalamo pa Joyudaya, gi botho two kodi ramirok ma nger jye.
40004024	Wach ma mako kwoge onyay i piny Sirya gipi, momiyo ji jokelo ri go ji jye monwaŋo jotwo kiti two mopokere jye, kodi ramirok ma nger jye moido chando jo: ji ma jwogi ni kwoŋ gin, joma tho fum, kodi jonyaŋinya; to Yesu botho jo jye.
40004025	Kweth ji moasere joluwo go wok Galileya kodi Dekapoli (tindi mochokere apar) wok Yerusalem, Yudeya, kodi piny ma loka Yordan.
40005001	Yesu oneno kitipa ji, to idho wi got, aka munyo otyeko bedo piny, jofuonjirok pere jobino bothe;
40005002	aka ochako fuonjo jo ni:
40005003	“Josilwany a joma chandere i chuny gin, rupiri Ker ma polo obedo apa jo.
40005004	“Josilwany a joma ywak, rupiri ibino kweyo chuny jo.
40005005	“Josilwany a joma mwol, rupiri jobino lunjo piny.
40005006	“Josilwany a joma nitye g'awanya madwoŋ ma timo gima Were yenyo, rupiri ibino yeŋo jo.
40005007	“Josilwany a joma nyutho jowoti gin wor, rupiri Were bino nyutho jo bende wor.
40005008	“Josilwany a joma chuny gin olony, rupiri jobino neno Were.
40005009	“Josilwany joma kweyo piny, rupiri ibino lwoŋo jo ni nyithindho pa Were.
40005010	“Josilwany a joma ilwenyo gi jo ru timo gima Were yenyo, rupiri Ker ma polo obedo apa jo!
40005011	“Win wi josilwany ka ji joyeto win aka jolwenyo gi win, ka jowacho wach jye kwoŋ win rupiri wibedo joma luwan.
40005012	Yodere win aka wisangala, rupiri kemba mewin obedo moasere i polo. Me apaka chango jotimo kir ri jotuchi wach Were machon.
40005013	“Wibedo kado chumbi ma piny. To ka kado chumbi orwenyo woko chwe mere, aŋo ma nyalo miyo go bedo mamit kendo? Lokere gima ongoye kony; amomiyo ikonjo woko to ji nyono gi tyendi gin.
40005014	“Win wiŋati wibedo lero ma piny. Tindi moger wi tendere madwoŋ kipanere.
40005015	Ongoye ŋata chwinyo tala to ryewo i agono; kuchiel go ripo ŋawo tala no malo kuma nyalo miyo lero ri ji jye ma ot.
40005016	Ri ameno lero mewin bende ripo menyo iye jye ŋey ji jowoneni gima beyo ma witimo to jopako Baa win mani polo.
40005017	“Wikiri wipar nike abino ka kwanyo woko Chik pa Musa kodi fuonji pa jotuchi wach Were, to abino nyutho dwoŋ mere maradyeri ayin.
40005018	Adyeri awacho ri win, ka polo gi piny fuodi nitye, ongoye kada gimathin kosa adech mondhilo kwoŋ Chik mibino kwanyo woko, to bino bedo ama tundo kama gimoro jye otyeko timer'iye.
40005019	Amomiyo nyatoro jye mokweri winjo kada gimoro nyaka mathin kwoŋ Chik aka ofuonji joman bende timo ameno, bino bedo ŋata loyo thino i Ker ma polo. Kuchiel nyatoro jye mowinji Chik aka ofuonji joman bende timo ameno, bino bedo ŋata dwoŋ swa i Ker ma polo.
40005020	Amomiyo, awacho ri win ni wikibino nyalo donjo i Ker ma polo kwanyo woko ka wibedo gi leŋo ma kalo apa jofuonji ma Chik kodi Jofarisayo i timo gima Were yenyo.
40005021	“Wityeko winjo ni chango owach ri ji machon ni, ‘Ikiri ineki, aka nyatoro jye ma janek ibino tero go ruwaŋ jathum banja.’
40005022	To pama onyo awacho ri win ama: ŋata omaki nge g'omin bino bedo gi banja kapido. Ŋata otim rooro kwoŋ omin ibino tero go ruwaŋ jothumi banja, aka ŋata oyeti omin ni, ‘Mamiŋ ma bu kony,’ ibino bolo go i mach makitho.
40005023	Amomiyo ka onwaŋo itero mich perin ri Were wi alitar to gikenyo ipoyo nike omerin nitye gi dhaw kodin,
40005024	weyi mich perin i nyim alitar kenyo, kutho ikidhi iyiki wach g'omerin aka nyaka idwoki imiyi Were mich perin.
40005025	“Ka dhano ni gi wach moro kodin aka mito terin kapido, yiki gine wach no ma fuodi hongo nitye, ka fuodi wikitundo kapido. Ka winotundi kenyo, go bino bolin i chingi jathumi banja, ma bino kethin i chingi joserikale ma katwech titweyin.
40005026	Ibino bedo kenyo, awacho rin, nyuka inochul kir pesa machowe mothumi rin.
40005027	“Wityeko winjo paka chango owach ni, ‘Ikiri itim chot.’
40005028	To pama awacho ri win ama: ŋata ŋiyo dhako moro aka chunye wanya go, meno otyeko timo gine chot gi i chunye.
40005029	Amomiyo k'inen waŋin marachuch miyin timo gimarach, goli woko iboli woko! Kole ber ikeŋi adech moro ma delkwoŋin loyo nwaŋo delkwoŋin gipi tibolo i mach makitho.
40005030	K'inen chingin marachuch miyin timo gimarach, ŋondi ibol woko! Rupiri ber iremi chingin achiel loyo delkwoŋin gipi kidho i mach makitho.
40005031	“Chango chon owach ni, ‘Nyatoro ma ryemo woko chiege ripo miyo go balwa ma ryemo go i ndiiko.’
40005032	To pama awacho ri win ni: nyatoro jye moryemi chiege ri wach moro jye ma kobedo wach ma kidakana, meno go miyo chiege donjo i chot. Aka ŋata nywomo dhako ma pameno, meno bende timo gine chot.
40005033	“Wityeko winjo paka chango chon owach ni, ‘Ikiri ikwoŋere ma twodo, to timi gima ikwoŋere timo i nyim Ruoth.’
40005034	To pama awacho ri win ni: ikiri ikwoŋere kada mathin ka itimo chikirok, ikiri ikwoŋere gi polo, rupiri meno kom pa Were,
40005035	kosa gi piny, rupiri meno kaywomo tyende, kosa gi Yerusalem, rupiri meno obedo tindi pa Kere madwoŋ;
40005036	Odoko ikiri ikwoŋere gi wiyin, rupiri ikinyal loko kada yer achiel matar wobedi machol kosa machol wobedi matar;
40005037	Wachi nyaka ni, ‘Ey’ kosa ‘Be’; gima kalo kenyo man m'inowachi meno wok bongi Ŋatarach.
40005038	“Wityeko winjo chango chon paka owach ni, ‘Waŋ chulo kwor gi waŋ, lak bende gi lak.’
40005039	To onyo pama awacho ri win ni: ikiri ichul kwor kwoŋ ŋata timo rin marach. Ka nyatoro ogoyo lembin marachuch g'adhoŋ, weyi wogoyi lembin maracham bende.
40005040	Aka ka nyatoro oterin i kapido ru yenyo sat perin, weyi go woteri kir kot perin bende.
40005041	Aka ka nyatoro oromin wothi mairo achiel, wothi gine mairo aryo.
40005042	Ka dhano okwayin gimoro, miyi go, aka ka nyatoro mito gimoro mochiko chulo, miyi go.
40005043	“Wityeko winjo chango chon paka owach ni, ‘Mari mere perin, aka dakere kodi jakwor perin.’
40005044	To onyo pama awacho ri win ni, mari win jokwor mewin, odoko kwayi win ri joma timo ri win marach,
40005045	aka nyaka wibino bedo nyithindho pa Baa win mani polo; kole go miyo chieŋ pere lyel ri ji marecho kodi mabeyo ma rom, aka go miyo joma beyo gi joma recho jye koth.
40005046	Raŋo ma di wigen ni womiy win kemba ka wimaro ji ma bende jomaro win won kende? Jochoki misolo bende jokitim ameno?
40005047	To ka wimothere wiwegi gi wegi, meno witimoye aŋo mopokere kodi gima ji man jotimo? Jopath bende jokitim ameno?
40005048	Bedi win maleŋ paka Baa win mani polo leŋ.
40006001	“Gwokere win wikiri winyuthi tim mewin mabeyo i waŋi ji ni aka ji jowoneni to jofuoyo win. Ka witimo ameno i dyer ji wikolim kemba bongi Baa win mani polo.
40006002	“Amomiyo ka wimiyo jachandi gimoro, wikiri wiasa nyutho kamaler, paka joma rendere jotimo i kalamo pa Joyudaya kodi i royo mokare i tindi. Jotimo ameno nike ji jowopaki jo. Adyeri awacho ri win, otyek miyo jo kemba pajo mopoŋ.
40006003	To ka ichwayo ri jachandi gimoro, konyi go ma kada mere perin ma kachunyin koŋeyo,
40006004	ŋey wobedi gima nyaliŋliŋ, aka Benin, ma neno gima itimo nyaliŋliŋ, ama bino miyin kemba.
40006005	“Ka ikwayo, ikiri ichale kodi joma jorendere! Jomaro chungo ka jokwayo i kalamo pa Joyudaya kodi i thengi royo mokare ma tindi ŋey dhano jye wonen jo. Adyeri awacho ri win, ameno jotyeko limo kemba pajo kichutho.
40006006	To ka ikwayo, donji i ot perin ichiegi thigo, aka ikway Benin, ma kinenere kamaler. Aka Benin, ma neno gima itimo nyaliŋliŋ bino miyin kemba.
40006007	“I kwayo perin, ikiri ior wach kweth mongoye kony paka jokafiri jotimo; ato joparo ni Were bino winjo jo ru kwayo pajo maboyo.
40006008	Amomiyo wikiri wichale gi jo; kole Baa win mani polo oŋeyo gima wichando kada ma fuodi wikikwayo go.
40006009	Me apaka wiripo kwayo, ‘Bawan mani polo, Nyingin wolwor
40006010	Ker perin wobin, Gima iyenyo wotimere i piny paka timere i polo.
40006011	Miyi waye konon chiemo mawan ma noknok;
40006012	Chwaki ri wan gimarecho mawan; Paka wachwako ri joma timo ri wan marach.
40006013	Ikiri iter wan ka ratem, to bothi wan ayino kwoŋ Ŋatarach, [rupiri ker obedo aperin, kodi men, kodi dwoŋ, chil gi chil.] Ameno.’
40006014	“Kole ka wichwako ri ji recho ma jotimo ri win, Baa win mani polo bende bino chwako win.
40006015	To ka wikichwaki recho pa joman, ameno Baa win mani polo bende kibino chwako ri win recho ma wityeko timo.
40006016	“Aka ka wiriyo kech, wikiri winenere pa wigut paka joma rendere. Ato jonyieko waŋ gin ŋey ji jye jowoŋey nike joriyo kech. Adyeri awacho ri win, ameno jotyeko limo kemba pajo mopoŋ.
40006017	To ka iriyo kech, lwoki waŋin kendo iyiki wiyin,
40006018	aka joman jokiri jowoneni nike iriyo kech; Benin kende ma kinenere kamaler ama bino ŋeyo. Aka Benin, ma neno gima itimo nyaliŋliŋ, ama bino miyin kemba.
40006019	“Wikiri wikan ŋaŋo mewin i piny ka, kama masirigi kodi nyal jobino nyiek'iye, aka jokwo jobino donj'iye to jokwalo woko;
40006020	to kuchiel, kani win ŋaŋo mewin i polo, kama masirigi kodi nyal jokibino nyiek'iye, aka jokwo jokibino donj'iye kwalo.
40006021	Kole kama di ŋaŋo perin ama chunyin bed'iye ndir jye.
40006022	“Waŋ meno tala ma del; ka waŋin olama, delkwoŋin gipi lero bino poŋ'iye;
40006023	to ka waŋin kolama, delkwoŋin bino bedo i mudho. Amomiyo ka lero ma kwoŋin olokere mudho, mudho bino asere marom nedi?
40006024	“Ongoye ŋata nyalo tiyo ri ruodhe aryo; go bino maro achiel to dak man, kosa nyalo tiyo ri achiel to chayo man. Ikinyal tiyo ri Were kodi ri lim bende.
40006025	“Amomiyo awacho ri win gime: wikiri wirembi kwoŋ girachama kodi giramadha ma wiyenyo ma kwo, kosa ruk ri delkwoŋ win. Adyer kwo pa dhano kiloy chiemo, odoko delkwoŋe kiloy ruk?
40006026	Neni win winyin ma joucho malo, jokipidhi kodhi, jokichoki chiemo jokethi i dere, to kole Baa win mani polo kuro jo! To kere win wikiloy winyin no bori?
40006027	Ŋa kwoŋ win ma nyalo medo kiyindira i kwo pere ru rembo ri gikipiny no?
40006028	“To raŋo ma wirembo ri ruk? Neni win thiwi dudi paka jodongo; jokichwer kwok i tich odoko wegi jokitim ruk pajo.
40006029	To awacho ri win kada Solomon, ma chango oŋaŋ moasere, kobedo gi ruk mabeyo paka nyaka achiel kwoŋ thiwi dudi me.
40006030	To k'inen meno apaka Were ruko lum, ma konon nitye to yawere mere thwo tiwaŋo i kendo, go koruki win maloyo kenyo, a ji ma yeyo pajo nok me!
40006031	Amomiyo wikiri wichaki rembo, ka wiwacho ni, ‘Wanocham aŋo?’ kosa ni ‘Wanomadhi aŋo?’ kosa ni ‘Wanoruki aŋo?’
40006032	Kole me a gikipiny ma jokafiri joyenyo hongo jye; aka Baa win mani polo oŋeyo nike wiyenyo gigo jye.
40006033	To kutho rangi win Ker pa Were kodi tiro ma go yenyo, aka go bino miyo win gikipiny me jye.
40006034	Amomiyo wikiri wirembi ri gima dikin; kole kis ndelo won yawere gi wach mere. Kiyenyere medo teko man wi teko ma piny moyawere kelo.
40007001	“Wikiri withum banja ri jowoti win, aka bende Were kothum ri win banja.
40007002	Kwoŋbedo ibino thumo ri win banja i yo achiel ma withumo gine banja ri jowoti win, aka ibino tiyo kwoŋ win gi chik ma witiyo gine kwoŋ jowoti win.
40007003	Amomiyo, raŋo m'iŋiyo nyaka yath mondhilo mani manitye i waŋ omerin, t'ikidew kwoŋ thwon kasik manitye i waŋin won?
40007004	Iere nedi wacho ri omerin ni, ‘Mondo, weyi akwany woko nyaka yath mondhilo no i waŋin,’ mato iwon bende initye gi thwon kasik i waŋin?
40007005	In, jarendirok! Kutho kwanyi woko thwon kongolo kasik i waŋin, aka nyaka ibino neno maber ŋey inokwany woko yath mondhilo i waŋ omerin.
40007006	“Ikiri imiy gwokere gikipiny maleŋ, jobino wire rin to jokayin ayino; kendo ikiri ibol gee mawelo ri mbiji, jobino nyono anyona ayino.
40007007	“Kwayi, aka inolim; rangi, aka inonwaŋ; gudi thigo aka ibino yawo rin.
40007008	Kole dhano jye ma kwayo, limo; aka ŋata rango, nwaŋo, aka ŋata gudo thigo, iyawo ri go.
40007009	Ŋa kwoŋ win bachere ji ka ma di miy wuode tele, ka okwayo mugat?
40007010	Kosa di miy go thwol, ka okwayo rech?
40007011	Kole kada wirecho ameno, wiŋeyo miyo nyithindho mewin gikipiny mabeyo. Aka Baa win mani polo oloy win didi i miyo joma kwayo go, gikipiny mabeyo!
40007012	“Timi win ri jowoti win gima wimito jowotim ri win: me a dwoŋ Chik pa Musa kodi fuonji pa jotuchi wach Were.
40007013	“Donji gi i waŋkach madiny, rupiri waŋkach malach ni gi royo mayot luwo, to tero jo i reyirok, aka joma thoth joluwo royo no.
40007014	Waŋkach madiny ni gi royo matek luwo, to tero jo i kwo, aka ji manok ama jonwaŋo royo no.
40007015	“Gwokere win kwoŋ jotuchi wach matwodo, ma jobino bongi win i chal pa rombo gi woko, to iyadyeri mere jobedo arara i chuny gin.
40007016	Ri ameno wibino ŋeyo jo kwoŋ gimanyak wok i tim pajo. Kudho oryaŋ bende chiene nyak vini? Odoko kudho alwi bende chiene nyak nyandere?
40007017	Kole yath maber nyak gimaber, aka yath marach bende nyak gimarach.
40007018	Yath maber kinyal nyak gimarach, aka yath marach kinyal nyak gimaber.
40007019	Yath jye ma kinyak gimaber itoŋo woko tibolo i mach.
40007020	Amomiyo wibino ŋeyo jotuchi wach matwodo chungo kwoŋ gimanyak ma nenere i tim pajo.
40007021	“Ki dhano jye ma lwoŋan ni, ‘Ruoth, Ruoth,’ ma bino donjo i Ker ma polo, kende ŋata timo gima Baba mani polo yenyo.
40007022	I ndelo no, joma thoth jobino wacho ni, ‘Ruoth, Ruoth, kole watucho mikwenda pa Were i nyingin, waryemo woko jwogi i nyingin aka watimo giraura madongo momore i nyingin!’
40007023	Gikenyo abino wacho ri jo ni, ‘Akuya win, kendo eye win bongan win wijotimi recho me.’
40007024	“Amomiyo dhano jye ma winjo wach paran me aka tiyo gine bino chale gi dhano maryek mogeto ot pere wi tele.
40007025	Koth ochwe, mikula omol, aka asur okudho ot no matek. To ot no kopodho, kwoŋbedo oger wi tele.
40007026	To ŋata winjo wach paran me aka kitiy gine, chalo dhano mamiŋ mogero ot pere i kwoyo.
40007027	Koth ochwe, mikula omol, asur okudho ot no matek, to podho. Podho no oasere marom kune!”
40007028	Munyo Yesu ochowo wacho gime, kweth ji jouro swa kite ma go ofuonjo gine.
40007029	Go onwaŋo kichale kodi jofuonji ma Chik, rupiri go ofuonjo pa ŋata oido ni gi men.
40008001	Munyo Yesu oloro wi got, kweth ji joluwo go.
40008002	Gikenyo jadhowo moro obino bonge, oryewere piny runyime, to wacho ni, “Jadwoŋ ka iyenyo inyalo bothan.”
40008003	Yesu ochwayo chinge to geyo go munyo wacho ni, “Ayenyo, bothi!” Gikenyo dhowo pere ochango i hongo no won.
40008004	To Yesu wacho ri go ni, “Neni! Ikiri iwachi ri nyatoro, to kidhi titir bongi jachwayi ri Were wi alitar, go wokaŋasa in, aka imiy mich ma chowirok ma nyutho dhano jye nike iboth, paka mitere i Or ma Musa ondiko.”
40008005	Munyo Yesu odonjo Kapernaum, jaserikale madwoŋ ma Jaroma oromo gine to kwayo kony ni,
40008006	“Jadwoŋ, jatich paran ni pecho two nyaŋinya i kanindo, kinyal ay, aka nitye i litho madwoŋ swa.”
40008007	Yesu owacho ni, “Abino kidho botho go.”
40008008	Jaserikale odwoko ni, “Be Jadwoŋ, kiripi ran in donjo i ot paran, wachi nyaka wach achiel to jatich paran both.
40008009	Kole abende anitye gi jodongo ma jotelan, aka nitye joserikale ma bende joluwan; ka awacho ri me ni kadhi, to kadho; ri man ni biye, to bino; aka ka aoro jago paran ni, timi gimanyo, to go timo.”
40008010	Yesu ouro munyo owinjo gime, omiyo owacho ri ji monwaŋo joluwo go ni, “Awacho ri win, fuodi akineno kiti yeyo me i nyatoro jye i Israel.
40008011	Poyi win gime! Joma thoth jobino wok yu Wokchieŋ kodi yu Podhochieŋ to jobedo dhower i Ker ma polo kodi Ibrayimu, Isaka, kodi Yakobo.
40008012	To joma oido joripere bedo i Ker ibino bolo jo woko i mudho kama jobino ywak'iye to jomwodo laki gin.”
40008013	Aka Yesu owacho ri jaserikale ni, “Doki pecho, paka iyeyo, gima iyenyo wotimere rin.” Aka jatich pa jaserikale oboth sawa no won.
40008014	Yesu okidho pecho pa Petro, aka kenyo or Petro mobedo min chiege oido ni kanindo kwoŋe oowere.
40008015	Gikenyo go ogeyo chingi dheno, to two weyo go; aka oay malo to chako rweyo go.
40008016	Munyo piny oyutho, ji jokelo bongi Yesu ji ma jwogi ni kwoŋ jo. Yesu oryemo woko jwogi gi wach pere to botho jotwo jye.
40008017	Go otimo ama ma miyo gima jatuchi wach Were Isaya owacho ni, “Go won okwanyo woko nyapo mawan, to tiŋo two mawan,” wotundi i kare.
40008018	Munyo Yesu oneno kweth ji jothoko go, owodho or ni jowopori loka man ma wakawaka.
40008019	Jafuonji ma Chik moro obino bonge to wacho ni, “Jafuonji ayikere kidho kodin kama inochom'iye jye.”
40008020	Yesu odwoko go ni, “Kibwe jonitye gi kero pajo, aka winyin bende jonitye gi odi gin, to Wuodi Dhano ongoye kodi kama go othen'iye wiye.”
40008021	Achiel kwoŋ jafuonjirok pere owacho ni, “Jadwoŋ, weyi kutho akidhi ayiki baba.”
40008022	Yesu odwoko go ni, “Luwan. Weyi jomotho wegi jowoyiki jomotho pajo.”
40008023	Munyo Yesu odonjo i yee, jofuonjirok pere jokadho gi go.
40008024	Piyo piyo no asur madwoŋ obino i wakawaka momiyo pi matula oido umo woko yee aka Yesu oido nindo.
40008025	Jofuonjirok jokidho bonge to jochiewo go ka jowacho ni, “Bothi wan, Ruoth! Wachiegin tho!”
40008026	Yesu odwoko ni, “Wibwok ameno raŋo! Apaka yeyo mewin nok ama!” Gikenyo go oay malo to oro asur kodi wakawaka moido tula kwe; aka gimoro jye okwe maber.
40008027	Dhano jye odhyer. Jowacho ni, “Me kiti dhano manedi? Kir asur kodi kitula pa pi jye winjo go!”
40008028	Munyo Yesu obino i adech ma Gadara, yu loka man ma wakawaka, ji aryo moido jo ni gi jwogi aka jowok i ŋungu miyik'iye ji, joromo gine. Jono oido joger swa, amomiyo ji bin jolworo luwo royo no.
40008029	Piyo piyo no jokoko malo ni, “Iyenyo timo aŋo gi wan, Wuodi Were? Ibino chando wan ma fuodi ndir motire kotundo?
40008030	Chiegin kenyo, oido nitye sidwol mbiji ma chiemo.”
40008031	Gikenyo to jwogi jokwayo Yesu ni, “Ka imito ryemo wan woko, ere dhiri wan i sidwol mbiji no.”
40008032	Yesu owacho ri jo ni, “Kidhi win.” Gikenyo jowok to jodonjo i sidwol mbiji. Sidwol gi bee oloro piny wok wi tendere to jomunyere i pi.
40008033	Ji monwaŋo jokwayo mbiji joringo to jokidho i tindi, to jowacho ri ji ma kenyo gimoro jye motimere ri joma onwaŋo jwogi ni kwoŋ jo.
40008034	Gino omiyo dhano jye ma tindi owok kidho romo gi Yesu; aka munyo joneno go, jokwayo go ni woeye i adech pajo.
40009001	Yesu odonjo i yee to chiewere gik yu loka man ma wakawaka, to bino i tindi ma thugin won.
40009002	Kenyo, jomogo jokelo ri go dhano moido two nyaŋinya ma jotiŋo wi kitanda. Munyo Yesu oneno kiti yeyo pa jono, owacho ri ŋata two nyaŋinya ni, “Ikiri irembi, wuodan; gimarecho perin ochwak rin.”
40009003	Gikenyo jofuonji ma Chik wegi jowacho kendigin ni, “Ŋat me kole luwo marach kwoŋ Were!”
40009004	Yesu oŋeyo gima oido joparo to wacho ni, “Raŋo ma wiparo gikipiny marecho ameno?
40009005	Mene mayot, wacho ni, ‘Gimarecho perin ochwak rin,’ kosa wacho ni, ‘Ayi malo iwothi?’
40009006	Amomiyo ere abino nyutho win ni Wuodi Dhano ni gi men i piny ka ma chwako gimarecho.” Gikenyo go owacho ri dhano moido two nyaŋinya ni, “Ayi malo, itiŋ kitanda perin, idok pecho.”
40009007	Jalo oay malo to doki pecho.
40009008	Munyo kweth ji moido ni kenyo joneno gino, jouro swa, to jopako Were momiyo dhano kiti men machal ameno.
40009009	Yesu oeye kenyo, aka munyo wotho, oneno jachoki misolo ma nyinge Mathayo obedo piny kama go oido tiyo iye. Yesu owacho ri go ni, “Luwan.” Mathayo oay malo to luwo go.
40009010	Munyo Yesu oido chiemo modyechieŋ i ot pa Mathayo, jochoki misolo mathoth kodi joma recho jobino to jobedo gi Yesu kodi jofuonjirok pere dhower.
40009011	Munyo Jofarisayo mogo joneno gime, jowacho ri jofuonjirok pere ni, “Raŋo ma jafuonji mewin chiemo gi jochoki misolo kodi joma recho?”
40009012	Yesu owinjo jo to wacho ni, “Jomolama ama jokiyeny jamilerwa, to joma two ayino ama joyenyo.
40009013	Kidhi win winiaŋ atoŋa momiyo ondik ni, ‘Ayenyo wor ayino, ma kiweno rachow ma lee.’ Kole akibino lwoŋo ji motire, to joma recho ayino.”
40009014	Gikenyo joma luwo Yohana Jakibatisa jobino bongi Yesu gi penji ni, “Raŋo wan kodi Jofarisayo wariyo kech noknok, to jofuonjirok perin jokiriy kada dichiel?”
40009015	Yesu odwoko jo ni, “Chiene wendo ma kalima ma nywomirok bende jobedo gi rem ma fuodi jamweha nitye gi jo? Kinyalere! To ndir bino tundo ma ibino kwany'iye woko jamweha bongi jo nyaka to joriyo kech.
40009016	“Ongoye nyatoro ma kwoyo kot moti gi kiremo manyien, rupiri kiremo no leywayo kot to kamoyech medere bedo madwoŋ ayino.
40009017	Odoko ongoye nyatoro ma konjo medho vini manyien i migowa pyendere machon. Ka otimo ameno, pyendere lemwoch woko, to vini oy woko, to pyendere bende nyiekere. Kuchiel, ripere vini manyien wokonji i migowa pyendere manyien, ŋey nyaka gigo jaryo no jye bino kurere maber.”
40009018	Munyo Yesu oido fuodi wacho ri jo gime, jaserikale madwoŋ ma Jayudaya obino bonge, to ryewo chonge piny runyime ka wacho ni, “Nyaran nyaka owok tho won; to biye kethi chingin kwoŋe, aka go bino kwo.”
40009019	Gikenyo Yesu oay malo oluwo go, kanyachiel gi jofuonjirok pere.
40009020	Dhako moro, moido remo madit oy kwoŋe oro apar g'aryo gipi obino yu ŋey Yesu to geyo dhoki nanga pere.
40009021	Dheno owacho gi i chunye ni, “Bedi ayanja agey kada nyaka nanga pere won, d'abedo maber.”
40009022	Yesu owire to neno go to wacho ni, “Ikiri irembi, nyaran! Yeyo perin otyeko bothin.” I hongo no won to dheno bedo maber.
40009023	Gikenyo Yesu okidho i ot pa jaserikale madwoŋ. Aka munyo oneno jokudhi madundo, kodi kweth ji moido joucho, owacho ni,
40009024	“Ngoye win ka wijojye; nyathi ma nyako no kotho, go nindo ayino!” To jono jonyiero go.
40009025	Aka munyo otyek wodho ji jye woko, Yesu odonjo i ot to mako chingi nyathi manyako no to nyalo ay malo.
40009026	Wach no olak i adech ma piny no gipi.
40009027	Yesu oeye kenyo, aka munyo kadho, ji aryo ma waŋ gin otho jochako luwo go munyo jokoko ni, “Timi ri wan wor, Wuodi pa Daudi!”
40009028	Munyo Yesu odonjo i ot, joma waŋ gin otho no jobino bonge to go penjo jo ni, “Wiyeyo ni anyalo timo gino?” To jodwoko ni, “Ey jadwoŋ.”
40009029	Gikenyo go ogeyo waŋ jo aka owacho ni, “Ere, wobedi ameno chungo kwoŋ yeyo mewin!”
40009030	Waŋ jono ochako neno. To Yesu chiko jo teltel ni, “Wikiri wiwachi ri nyatoro.”
40009031	To joeye kenyo munyo jonyayo wach kwoŋ Yesu i adech jye ma piny no.
40009032	Munyo ji oido jokadho, jomogo jokelo ri Yesu obadha ma jwogi oido ni kwoŋe.
40009033	Tekin otyek ryemo woko jwogi no, ŋato ochako luwo, to dhano jye dhyer. Jowacho ni, “Fuodi wakineno gima chalo ama i Israel!”
40009034	To Jofarisayo jowacho ni, “Ruodhi jwogi ama miyo go men ma ryemo woko jo.”
40009035	Gikenyo Yesu okidho i tindi jye kodi loka jye. Go ofuonjo i kalamo pa Joyudaya munyo tito Wach Maber ma Ker, aka obotho ji kwoŋ kiti two kodi ramirok jye.
40009036	Munyo go oneno kweth ji, wor opoŋ i chunye ri jo, rupiri oido jonitye i rembo aka kony ongoye pa roombo ma bu jakwath.
40009037	Ri ameno go owacho ri jofuonjirok pere ni, “Kecho opikere, to jotich ama nok;
40009038	amomiyo kwayi win Ruoth ma won kecho wodhiri jotich jowokechi ri go.”
40010001	Yesu olwoŋo jofuonjirok pere apar g'aryo kanyachiel to miyo jo men ma ryemo woko chuny mochido kodi ma botho kiti ramirok jye kodi two jye.
40010002	Me a nyingi jomoor apar g'aryo: Marapena Simon (milwoŋo ni Petro) kodi Andereya omin go; Yakobo kodi Yohana omin go, woti Zebedayo;
40010003	Filipo kodi Batholomayo; Thoma kodi Mathayo, jachoki misolo; Yakobo wuodi pa Alfayo kodi Thadeyo;
40010004	Simon ma wok Kana ma jalwenyi ri piny pere; kodi Yuda Iskaryot mochamo sereko ri Yesu.
40010005	Yesu ooro japar g'aryo no gi fuonji me: “Wikiri wikidhi i piny pa Jopath kosa i tindi moro jye ma Samarya,
40010006	kwanyo woko, kidhi win bongi roombo morwenyo ma ot pa Joisrael.
40010007	Kidhi wifuonji ni, ‘Ker ma polo ni chiegin.’
40010008	Bothi win jotwo, chierino win jomotho, lonyi win jodhowo, ryemi win jwogi. Wilimo ma bu chul, amomiyo bende miyi win ji ma bu chul.
40010009	Wikiri witiŋ zawabu kada feza, kosa dome moro i migowa mewin.
40010010	Wikiri witiŋ migowa ma kwach i woth mewin, kosa sat man, kosa war, kosa luth. Jatich ripo limo gima go tiyo rigo.
40010011	“Ka witundo i tindi kosa loka moro, donji win aka wirangi ŋata yeyo jolo win, aka wibedi gi go chuka winoeye kenyo.
40010012	Ka widonjo i ot, mothi win jo ni, ‘Syem wobedi kodi win.’
40010013	Ka ji ma kenyo jojolo win, weyi syem mewin wodoŋi kenyo; to ka jokojolo win, syem mewin wodwoki ri win.
40010014	Aka ka nyatoro kojolo win, kosa okwero chiko ithe ri win, ka wiwok pecho no kosa i tindi no, witeŋ woko fukefuke ma tyendi win.
40010015	Adyeri awacho ri win, ndelo ma thumo banja bino bedo marach ri tindi no loyo Sodom kodi Gomora.
40010016	“Neni win! Onyo adhiro win paka roombo i dyer arara. Wiripo bedo maryek pa thwol odoko mamwol pa akuru.
40010017	Kure win, rupiri ji jobino mako win to jotero win i kapido, aka jobino chwado win i kalamo pa Joyudaya.
40010018	Ibino tero win bongi jodhum madongo kodi kerin kwoŋ bedo an, ŋey wititi Wach Maber ri jo kodi ri Jopath bende.
40010019	Ka oter win kapido, wikiri wirembi gima wibino wacho kosa paka winoluw. Ato ibino miyo win gima winowachi.
40010020	Kole wach ma winowachi kobedi mewin; to bino wok bongi Chuny pa Baa win ma bino luwo i win.
40010021	“Omin dhano won ama bino tero omin go woneki, aka bachere bende jobino timo ameno ri nyithindho pajo; nyithindho bende jobino wire ri jonywol pajo to jomiyo ineko jo.
40010022	Dhano jye bino mon gi win, kwoŋbedo an. To ŋata ochir chuka gike bino both.
40010023	Aka ka ilwenyo gi win i tindi achiel, ringi win i man. Awacho ri win, wikochow tich mewin i tindi jye ma Israel ma fuodi Wuodi Dhano kobino.
40010024	“Ongoye jafuonjirok ma loyo jafuonji pere gi dwoŋ, aka ŋecha bende kiloy ruoth pere gi dwoŋ.
40010025	Ripo ka jafuonjirok odongo to chale kodi jafuonji pere, kendo ŋecha bende wochale gi ruoth pere. Aka kotyek lwoŋo won pecho ni Belzebul, kosa to joma ni pecho pere olwoŋ jo gi nyingijo marecho manedi!
40010026	“Amomiyo, wikiri wilwor ji. Ongoye gimoro jye moum ma koyaw, kosa nyaliŋliŋ moro jye ma kothangi kamaler.
40010027	Gima onyo awacho ri win i mudho wiripo medo wacho odyechieŋ. Aka gima wiwinjo omwoŋ liŋliŋ wiripo wacho gi i tipin wiy ot.
40010028	Wikiri wilwor joma neko del to jokinyal neko chuny; to lwori win Ŋat ma nyalo nyieko woko kwo madel kodi chuny jye i mach makitho.
40010029	Obicho aryo kinyew nyaka siringi achiel be? To kada achiel kwoŋ jo kinyal podho piny ma Baa win koŋeyo.
40010030	Aka kole kir yewiy win jye otyek kwano.
40010031	Amomiyo wikiri wibedi malwor; welo mewin loyo apa obicho kweth.
40010032	“Ŋata otuchan i dyer ji nike go ŋata luwan, abende abino tucho nyinge ameno i nyim Baba mani polo.
40010033	To ŋata okwedere kwoŋan i dyer ji nike go kobedo aparan, abende abino kwedere kwoŋe i nyim Baba mani polo.
40010034	“Wikiri wipar nike abino kelo syem i piny; be, akibino kelo syem, to abor ayino.
40010035	Abino thuyo woti ji gi bachere pajo, nyigi ji gi megi jo, mondiwoti ji kodi adhachere pajo;
40010036	jakwor pa dhano bino bedo joma ot pere won.
40010037	“Ŋata omari bamere kosa yokimere loyan koripi bedo aparan, odoko bende ŋata omari wuode kosa nyare loyan koripi bedo aparan.
40010038	Moro jye ma kotiŋ musalaba pere to luwan koripi bedo aparan.
40010039	Ŋata won otemi gwoko kwo pere bino rwenyo woko, to ŋata oboli woko kwo pere kwoŋbedo an, bino limo.
40010040	“Ŋata jolo win, meno jolan, aka ŋata jolan meno jolo ŋata ooran.
40010041	Ŋata jolo jamikwenda pa Were rupiri go jamikwenda bino limo kemba machale g'apa jamikwenda. Ŋata jolo dhano maleŋ rupiri go leŋ, bino limo kemba pa ŋataleŋ.
40010042	Aka adyeri awacho ri win, ŋata omiyi achiel kwoŋ nyithindho ma joluwan me kada nyaka pi maŋich rupiri go obedo ŋata luwan, ŋato kibino keŋ kemba pere.”
40011001	Munyo Yesu ochowo fuonjo jofuonjirok pere apar g'aryo, oeye kenyo to kidho fuonji gi tito Wach Maber i tindin ma chiegin gi kenyo.
40011002	Aka munyo Yohana Jakibatisa owinjo gi i twech kwoŋ tich pa Kristo, ooro jofuonjirok pere megi bonge.
40011003	Jopenjo Yesu ni, “Wachi ri wan, in a ŋata owach nike lebino kosa wakur ŋat man?”
40011004	Yesu odwoko ni, “Giki wiwachi ri Yohana gima pama wiwinjo kodi ma wineno.
40011005	Joma waŋ gin otho joneno, jomoŋol jowotho, jodhowo jolony, joma ithi gin otho jowinjo, aka jomotho ichierino jo, aka ifuonjo jochandi Wach Maber.
40011006	Jasilwany a ŋata kibedi gi kiganagana kwoŋan!”
40011007	Munyo jofuonjirok pa Yohana joay jodok, Yesu oluwo ri kweth ji kwoŋ Yohana ni, “Munyo wikidho both Yohana i thim, onwaŋo wigeno neno aŋo? Midole ma koyo yengo?
40011008	To aŋo won ma wikidho yu koro neno? Neno dhano morukere i nengin mabeyo mayomi? Kole joma ruko nengin mayom no jonwaŋere i udi pa kerin ayino.
40011009	To yagi, aŋo won motero win korago? Neno jatuchi wach Were? Adyeri awacho ri win, go loyo kir jatuchi wach Were.
40011010	Me a ŋata ondik kwoŋe ni, ‘Eno adhiro jamikwenda paran yu wiyin, ma bino yiko rin royo.’
40011011	Adyeri awacho ri win, kwoŋ woti mon jye, ongoye motyeko yudhere malo i dwoŋ loyo Yohana Jakibatisa. Kuchiel, kada ŋata oasa thin i Ker ma polo jye loyo go gi dwoŋ.
40011012	Wok i ndir pa Yohana Jakibatisa chuka tundo konon, otyek mwonjo Ker ma polo gi maker, aka ji ma jomaker jodonj'iye gi mbaka.
40011013	Ato jotuchi wach Were jye kodi Chik pa Musa, joluwo kwoŋ Ker pa Were tundo ndir pa Yohana;
40011014	aka ka wiyeyo gima awacho, go ama obino paka Eliya monwaŋo ripo bino.
40011015	Ŋata ni gi ithe wowinji!
40011016	“To onyo anopima luse ji ma pama g'aŋo? Jochalo nyithindho ma jo ni dyer kisya. Bwora achiel koko ri nyawote ni,
40011017	‘Wakudho ri win madundo mamit, to wikwero myel! Wawero ri win wer tho, to wikwero ywak!’
40011018	Neni Yohana obino ma riyo kech aka kimedhi, to jowacho ni, ‘Nigi jwogi kwoŋe.’
40011019	Onyo wuodi Dhano obino ma chiemo aka oro giramadha, to jowacho ni, ‘Panen jaworo ma jamadhi vini, jawodhi jochoki misolo kodi joma recho!’ Kuchiel ryeko pa Were ineno adyeri mere chungo kwoŋ tim ma wok'iye.”
40011020	Gikenyo Yesu ochako kwoŋo tindin ma go oasa tim'iye giraura rupiri ji jokoŋuto gimarecho pajo.
40011021	“Kidamba otundi ri win, Korazin! Kodi Bethsaida! Kole bedi giraura motim i win tim i Tire kodi Sidon, di ji ma kenyo joruko kutya, to jobukere gi buru ma nyutho ni joŋuto gimarecho pajo.
40011022	To awacho ri win, ndelo ma thumo banja bino bedo ma dhey ye ri Tire kodi Sidon loyo ri win.
40011023	Aka in, Kapernaum, oido imito wotiŋin malo kir i polo? Ilebolin i piny pa jomotho ayino. Ato bedi giraura motyek timo rin tim i Sodom ayin, kole di Sodom fuodi nitye kir konon.
40011024	To awacho rin, i ndelo ma thumo banja Sodom bino limo girachula ma dhey ye loyin.”
40011025	I hongo no Yesu owacho kamaler ni, “Afuoyin Baba, Ruoth ma polo gi piny, rupiri ipano gikipiny me ri joma ryek kodi jomofuonjere tiwodho kamaler ri nyithindho ayino.
40011026	Ey, Baba, kole ama apaka chunyin osangala ni wotimere.
40011027	Baba otyeko miyan gimoro jye, aka onyo ongoye ŋatoŋeyo Wuode kwanyo woko Bamere, kendo ongoye ŋat'oŋeyo Bamere kwanyo woko Wuode kodi joma Wuode odyero nyutho jo kamaler.
40011028	Biye win bongan wijojye ma wiol aka wilachere i tiŋo byeto mapek, lebino miyo win ywomirok.
40011029	Byeli win okol paran i ŋuti win aka wifuonjere kwoŋan; kole abedo moth aka abwonere iyi adundo paran; aka wibino nwaŋo ywomirok i chuny win.
40011030	Kole okol paran yot aka byeto paran sew.”
40012001	Munyo hongo moro okadho, Yesu oluwo gi i ndelin ma ŋano; jofuonjirok pere oido jowinjo kech, to jochako fuono withi ŋano gi chamo.
40012002	To munyo Jofarisayo joneno, jowacho ri go ni, “Panen, kole jofuonjirok perin jotimo gima koyey timo i Sabato.”
40012003	Go owacho ri jo ni, “Fuodi wikisoma gima Daudi otimo, kodi joma oido nigi go;
40012004	paka go odonjo i ot pa Were to jochamo mugat momiy Were moido kiripi ni go kosa joma oido ni gine jowochami, kwanyo woko jochwayi ri Were wi alitar kende?
40012005	Kosa fuodi wikisoma i Chik pa Musa, paka kis ndelo ma Sabato jochwayi ri Were wi alitar ma Ot pa Were joturo chik ma Sabato, to kikwan ri jo recho?
40012006	Awacho ri win, kole gimadwoŋ ma kalo Ot pa Were ni ka.
40012007	Aka bedi wityeko ŋeyo dwoŋ wach me ni, ‘Ayenyo wor ayino ma kiweno rachow ma lee’, d'onyo wikithum banja ri jomongoye gi recho moro.
40012008	Kole Wuodi Dhano obedo Ruoth ma Sabato.”
40012009	Yesu oeye kenyo to kidho donjo i kalamo pa Joyudaya moro,
40012010	kama onwaŋ'iye dhano ma chinge otho. To jopenjo go ni, “Chik yeyo botho dhano i Sabato?” Jopenjo ameno ni aka ŋey jowokethi kwoŋe recho.
40012011	To go owacho ri jo ni, “Ŋa kwoŋ win ma ka rombo pere achiel opodho i bur i ndelo ma Sabato weyo kenyo ma kofudho woko?
40012012	Onyo welo dhano kalo apa rombo kadidi? Ri ameno kitur Chik timo gimaber i Sabato.”
40012013	Gikenyo owacho ri jal ma chinge otho no ni, “Ryeyi chingin!” To jalo ryeyo chinge no to bende lokere maber paka nyawote ma kuchiel.
40012014	Gikenyo Jofarisayo joay jokadho to jotimo chan ma neko Yesu.
40012015	Munyo Yesu oŋeyo gino, oeye kenyo. Ji mathoth joluwo go, to botho jotwo jye,
40012016	aka omiyo jo or ni kiri jowowachi ri joman kwoŋ go.
40012017	Owach ameno ŋey gima jatuchi wach Were Isaya owacho wotundi ni:
40012018	“Panen jatich paran ma atyeko yero ma amaro aka chunyan sangala gine. Abino ketho Chuny Maleŋ paran i go, aka go bino tucho tiro ri nonin jye.
40012019	Go kibino pyemo kosa koko, kosa luwo malo i royo mokakere ma tindi.
40012020	Go kibino turo midole mokom, kosa neko tala maliel ma nimnim. Go bino riwin chuka omiyi tiro oloyi lweny.
40012021	Nonin jye jobino ketho geno pajo i nyinge.”
40012022	Gikenyo jomogo jokelo ri Yesu obadha ma waŋe otho aka oido kinyal luwo ru jwogi moido ni kwoŋe. Yesu obotho ŋato to nyalo luwo kir gi neno.
40012023	Kweth ji jodhyer swa, to jowacho ni, “Kosa me nyalo bedo Nyakwar Daudi?”
40012024	To munyo Jofarisayo jowinjo gime jodwoko ni, “Go ryemo woko jwogi gi men pa Belzebul, ruoth pa jwogi.”
40012025	Yesu oŋeyo gima oido joparo to wacho ri jo ni, “Piny moro jye ma tyakere bwora gi bwora aka wegi jolwenyo, bino podho.
40012026	Amomiyo ka Sitan oere ryemo woko Sitan i ker pa jwogi dwoŋ mere ni won otyeko kelo tyakirok, onyo ker pere ochungi nedi?
40012027	K'inen aryemo woko jwogi gi men pa Belzebul, kere onyo men pa ŋa ma joma luwo win joryemo gine jo? Amomiyo joma luwo win won ama jobino thumo banja woloyi win!
40012028	To k'inen aryemo woko jwogi gi men pa Chuny Maleŋ, nyutho ni kere onyo Ker pa Were otyeko tundo bongi win.
40012029	“Ongoye ŋata nyalo turo ot pa jameni to nyaga lim pere, kwanyo woko ka okutho otweyo jameni no aka ŋey wonyali kinyaga gima ni ot pere.
40012030	“Ŋata kitiyere kodan meno lwenyo kodan, aka adyeri ŋata kikonyan gi choko gikipiny, meno kedho woko ayino.
40012031	Amomiyo awacho ri win, ibino chwako ri ji recho kodi gima kotire ma joluwi kwoŋ Were; to ŋata oluwi gima kotire kwoŋ Chuny Maleŋ, kibin chwako go i hongo ma pama kir gi i mabino yuwaŋe jye.
40012032	Moro jye ma luwo gima kotire kwoŋ Wuodi Dhano ibino chwako go, to ŋata oluwi gima kotire kwoŋ Chuny Maleŋ kibin chwako go, pama kendo gi i kare mabino jye.
40012033	“Ka iyenyo olemo maber, iripo bedo gi tyendi yath olemo bende maber; to ka ini gi tyendi yath marach, bende ibino nwaŋo olemo marach. Kole bero pa yath iŋeyo kwoŋ gimanyak kwoŋe.
40012034	Win nyithindhi thwole! Di winyal luwo nedi wach maber mato wirecho? Kole wach ma dhano luwo meno gima opoŋ i chunye.
40012035	Dhano maber wodho gikipiny mabeyo wok kwoŋ gikipiny mabeyo mopoŋ i chunye; aka dhano marach bende wodho gikipiny marecho wok kwoŋ recho mopoŋ i chunye.
40012036	“Aka awacho ri win, i ndelo ma thumo banja, dhano jye bino tito wach jye masisiri ma go otyeko luwo.
40012037	Kole wach perin ama nyalo miyo ikwanyo woko kwoŋin banja, kosa iketho kwoŋin banja.”
40012038	Gikenyo jofuonji ma Chik mogo kodi Jafarisayo joluwo malo ni, “Jafuonji wayenyo neno ranyuth m'itimo.”
40012039	Yesu odwoko ni, “Luse ji marecho ma kigenere i waŋ Were ama kwayo ranyuth. Ongoye ranyuth m'ilemiyo win kwanyo woko apa Yona jatuchi wach Were.
40012040	Paka Yona ochowo odyechieŋ adek kodi wor adek i iyi rech, apaka bende Wuodi Dhano bino chowo odyechieŋ adek gi wor adek i iyi lowo.
40012041	I ndelo ma thumo banja, ji ma Nineve jobino chungo gi luse ji ma pama to jothumo banja loyo jo, rupiri joŋuto gimarecho pajo munyo jowinjo Yona fuonjo; to kole ŋat ma loyo Yona gi dwoŋ ee ni ka!
40012042	I ndelo ma thumo banja kere ma dhako ma wok Sheba i thenge ma yu Tyendi piny bino chungo to thumo banja woloyi win, rupiri go owotho othoko piny wok kama bor bino winjo ryeko pa Solomon; aka kole ŋat ma loyo Solomon gi dwoŋ ee ni ka!
40012043	“Ka chuny mochido owok kwoŋ dhano, wotho i piny mothwo ka rango kabedo maywomirok to kinwaŋ.
40012044	Ri ameno ka konyalo nwaŋo, won wacho ni, ‘Abino gik i ot paran ma awok'iye.’ Ka odwoko to nwaŋo ot no ni nono kendo olony aka oyik maber,
40012045	gikenyo go lewok to kidho kelo chuny mochido wadi man abiryo marecho loyo go, to jobino donjo gi bedo kenyo. Kwo pa ŋato bino lokere marach loyo paka onwaŋo nitye chon. Meno apaka bino timere ri ji marecho ma pama.”
40012046	Munyo Yesu fuodi oido luwo gi ji, min kodi wutimin jotundo. Jochungo woko, aka jokwayo luwo gi go.
40012047	Ri ameno ŋatachiel moido ni kenyo owacho ri go ni, “Panen, yokin kodi wutimerin jochungo woko, aka jomito luwo kodin.”
40012048	Yesu odwoko ni, “Ŋa ma yokan? Jokune ma wutimera?”
40012049	Gikenyo go ochimo jofuonjirok pere to wacho ni, “Panen! Jome a mama gi wutimera!
40012050	Kole ŋata timo gima Baba mani polo yenyo wotimi, meno ama obedo omera, nyamera, gi yokan.”
40013001	I ndelo no won, Yesu owok i ot to kidho i thengi wakawaka kama go obed'iye piny wofuonji ji.
40013002	Paka muma ji mothoko go onwaŋo oasa dwoŋ, go odonjo i yee to bed'iye, kareno ji jye jochungo i thengi pi.
40013003	Go ooro agechin munyo luwo ri jo kwoŋ gikipiny madit ama: “Onwaŋo nitye dhano mokidho chwoyo.
40013004	Munyo go bayo kodhi i ndelo, megi opodho i thengi yo to winyin jobino to jochamo woko.
40013005	Megi opodho i lowo ma wi tele, kama lowo oido rep'iye. Kodhi no okwako twi, rupiri lowo oido rep.
40013006	Aka munyo chieŋ olyel, gimotwi no oner woko; odoko paka tyendi gimotwi no onwaŋo fuodi kodonjo bor i lowo, gino jye othwo woko mayot.
40013007	Kodhi megi opodho i kudhin, to kudhin no dongo to diyo woko gimotwi no.
40013008	To kodhi megi podho i lowo ma diwa, to nyak: megi nyinge miya achiel, megi pyero auchiel, megi pyero adek.”
40013009	Gikenyo to Yesu wacho ni, “Ŋata ni gi ithe wowinji!”
40013010	Gikenyo jofuonjirok jobino bongi Yesu to jopenjo go ni, “Raŋo ma ioro agechin ma luwo gi jo?”
40013011	Yesu odwoko ni, “Ryeko ma nyaliŋliŋ ma Ker ma polo omiy win, to komiy jo.
40013012	Kole dhano ma nitye gi gimoro ibino medo go man to bedo kodi gima kalo ma go yenyo, to ŋata ongoye gi gimoro ibino kwanyo woko kwoŋe kada nyaka mathin ma go oido ni gine.
40013013	Me ama omiyo aoro agechin ka aluwo gi jo, rupiri joŋiiyo to jokineen, jochiko ithi gin to jokiwinji, odoko jokiniaŋ dwoŋ mere.
40013014	Amomiyo wach pa Isaya jatuchi wach Were otundo i kare ni, ‘Adyeri wibino chiko ithi win, to wikoniaŋ; odoko wibino ŋiiyo, to wikoniaŋ dwoŋ gima wineno.
40013015	Rupiri chuny jome olokere manwaŋ, ithi gin onyo kiwinji, aka waŋ gin jomiyo woko Kole waŋ gin d'onyalo neno odoko ithi gin d'onyalo winjo, kendo paro pajo d'onyalo niaŋ dwoŋ wach to jogik bongan, aka ameno d'abotho jo.’
40013016	To win wijosilwany swa! Waŋ win neno aka ithi win winjo.
40013017	Adyeri awacho ri win! Jotuchi wach Were mathoth kodi ji pa Were mathoth chango joyenyo swa neno gima wineno, to jokonyalo neno, kodi winjo gima wiwinjo, to jokonyalo winjo.
40013018	“Onyo chiki win ithi win aka wifuonjere dwoŋ agecha pa jachwoyo.
40013019	Ka nyatoro winjo mikwenda kwoŋ Ker to kiniaŋ dwoŋ mere, jwogi bino to mayo go woko gima onwaŋo ochwoy i adundo pere; me a kodhi mopodho i thengi royo.
40013020	Kodhi mopodho i lowo ma wi tele nyutho joma jolo mikwenda gi kisangala tekin jowinjo.
40013021	To wach no kirochi i chuny jo. Amomiyo ka teko kosa chandirok moro obino ru wach no, jonyochere piyo.
40013022	Kodhi mopodho i kudhin nyutho joma winjo mikwenda, to rembo ri kwo ma piny kodi maro ŋaŋo, diyo wach no piny to lokere gima kinyak.
40013023	Aka kodhi mochwoy i lowo ma diwa nyutho joma winjo mikwenda to joniaŋ dwoŋ mere; jonyak gimabeyo, megi miya achiel, megi pyero auchiel, megi pyero adek.”
40013024	Yesu oluwo ri jo i agecha man ama: “Ker ma polo chalo dhano mochwoyo kodhi maber i ndelo pere.
40013025	Obedo wor achiel, munyo dhano jye oido nindo, jakwor obino to chwoyo weeyo i dyer ŋano no, to kadho.
40013026	Munyo gima ochwoy odongo to chako ŋok, weeyo bende to nenere.
40013027	Jotich pere jobino bonge to jowacho ni, ‘Jadwoŋ, kole ichwoyo kodhi maber i ndelo perin; to weeyo odoko owok yu kune?’
40013028	Go odwoko ni, ‘Jakwor moro am'otimo ameno.’ To jopenjo go ni, ‘Iyenyo wakidhi wafudhi woko weeyo no?’
40013029	Go odwoko ni, ‘Be, rupiri ka wiero choko weeyo no winyalo fudho gi ŋano bende.
40013030	To weyi kutho jojye jowodongi kanyachiel chuka ndelo ma kecho otundi, aka anowachi ri joma kecho ni: kutho fudhi win woko weeyo witwey kanyachiel i wich ma bolere i mach, ŋey gikenyo nyaka wichoki ŋano to wiketho i dero paran.’ ”
40013031	Yesu oluwo ri jo i agecha man ama: “Ker ma polo chalo kodhi kalantus, moasa thin kwoŋ kodhi man jye;
40013032	dhano kwanyo to pidho i ndelo pere, aka ka otyeko dongo loyo gimatwi jye gi dwoŋ. Go lokere yath ma winyin jobino to jogero odi gin i jange.”
40013033	Yesu odoko oluwo ri jo i agecha man ama: “Ker ma polo chalo thow ma dhako nyalo kwanyo to ruwo gi moko i nywero chuka moko gipi yenyo.”
40013034	Yesu oluwo ri muma ji i agechin i gikipiny mowach me jye; go kowacho gimoro ri ji ma kooro agecha.
40013035	Go otimo ameno ma miyo gima jatuchi wach Were owacho wotundi i kare ni, “Abino oro agechin ka aluwo gi jo, abino wacho ri jo gima oido opanere wok i chwech pa piny.”
40013036	Gikenyo Yesu oeye bongi muma ji to donjo i ot. Jofuonjirok pere jobino bonge to jowacho ni, “Tuchi ri wan dwoŋ agecha ma weeyo mani i ndelo.”
40013037	Yesu odwoko ni, “Ŋata ochwoyo kodhi maber, meno Wuodi Dhano;
40013038	ndelo, meno piny me; kodhi maber meno nyithidho ma Ker pa Were; weeyo meno nyithidho pa jwogi;
40013039	aka jakwor mochwoyo weeyo meno jwogi won. Ndelo ma kecho meno giki ndir, aka jokecho meno jomalaika.
40013040	Aka paka weeyo ichoko aka iwaŋo i mach, apaka bende bino bedo i hongo ma giki ndir:
40013041	Wuodi Dhano bino oro jomalaika bino choko wok i ker pere gimoro jye ma miyo ji timo gimarach, kodi joma recho jye,
40013042	to jobolo jo i kendo madwoŋ ma mach, kama jobino ywak'iye kareno jokayo laki gin.
40013043	Aka joma jotire jobino lyel pa mach i Ker pa Baa jo. Amomiyo winji win ka winitye gi ithi win!
40013044	“Ker ma polo chalo ŋaŋo mopan i ndelo. Dhano moro ochombo kwoŋe, gikenyo to umo kendo. Go odok gi kisangala momiyo go okidho to tana woko gikipiny man jye ma go oido ni gine, to gik nyiewo ndelo no.
40013045	“Ker ma polo bende chalo janyiew ma rango gee mawelo.
40013046	Ka go onwaŋo mawelo tektek, go kidho to tana woko gikipiny man jye ma go oido ni gine, to gik nyiewo gee no.
40013047	“Ker ma polo bende chalo bwoo ma jokitoga jobolo i wakawaka, to jomako rech ma nger jye.
40013048	Ka otyeko poŋ, jokitoga joywayo wi geŋin i thengi pi to jobedo piny poko rech: mabeyo mere iketho i kibumbulu, aka mongoye kony mere ibolo woko.
40013049	Meno apaka bende bino bedo i ndelo ma rumachien: jomalaika jolebino to jokwanyo woko joma recho bongi jomotire,
40013050	to jobolo jo i kendo madwoŋ ma mach. Kenyo jobino ywak'iye kareno jokayo laki gin.”
40013051	Yesu openjo jo ni, “Winiaŋ dwoŋ gikipiny me?” Jodwoko ni, “Ey.”
40013052	Gikenyo go odwoko ni, “Amomiyo, jafuonji jye ma Chik motyek fuonjo go kwoŋ Ker ma polo, chale gi won pecho ma wodho gikipiny machon kodi manyien jye wok i dero pere.”
40013053	Munyo Yesu ochowo wacho agechin me, oeye kenyo,
40013054	to gik i tindi pajo. Go ofuonjo i kalamo pa Joyudaya, aka joma jowinjo fuonji pere jodhyer swa. Jopenjo ni, “Go onwaŋo kune ryeko me kodi men ma timo giraura?
40013055	Me won kobedo wuodi pa japachi? Yokimere ki Marya, aka Yakobo, Yozefu, Simon, kodi Yuda meno ki wutimin go?
40013056	Nyimin go jye jokinitye ka gi wani? Go onwaŋo gime jye kune?”
40013057	Gikenyo jokwero go. Yesu owacho ri jo ni, “Jatuchi wach Were imiyo dwoŋ iye jye kwanyo woko i tindi pajo won kodi i pecho pajo won.”
40013058	Go kotimo giraura madit kenyo kwoŋbedo onwaŋo jongoye gi yeyo.
40014001	I ndir ma Herode oido obedo ruoth ma Galileya, owinjo kwoŋ Yesu.
40014002	Go wacho ri joserikale pere ni, “Me Yohana Jakibatisa won ama ochierino, amomiyo men ma timo giraura me nitye i go.”
40014003	Ato Herode ama ndir cha owodho or ni womaki Yohana wotwey, tiketho go i ka twech. Go otimo ameno ru wach pa Herodya, chipa omin go milwoŋo ni Filipo,
40014004	rupiri Yohana omena wacho ri Herode ni, “Kobedo gimotire bedo gi dhako no!”
40014005	Herode oyenyo neko go to oido lworo Joyudaya, rupiri oido jotero Yohana paka jatuchi wach Were.
40014006	I ndelo ma poyo nywolirok pa Herode, nyapa Herodya omyelo i nyim wendo gi bee. Herode osangala gine swa,
40014007	momiyo ochiko nyano ni, “Akwoŋere nike abino miyin gimoro jye m'inokwayan!”
40014008	Paka yokimere omiyo go ryeko, go okwayo ni, “Miyan wich Yohana Jakibatisa i sen ka!”
40014009	Kere ogut, to ru kwoŋirok pere ma go oido otyeko timo i nyim wendo pere gi bee, go owodho or nike gima nyano oyenyo womiy go.
40014010	Ameno go ooro ji kidho ŋondo wich Yohana i katwech.
40014011	Wich no okel i ot i sen timiyo nyano to tero bothi yokimere.
40014012	Jofuonjirok pa Yohana jobino, jokwanyo delkwoŋe, to joyiko aka jokidho to jowacho ri Yesu.
40014013	Munyo Yesu owinjo wach no, oeye kenyo gi yee to kidho kakende. Munyo ji jowinjo gino, joluwo go wok i tindin pajo.
40014014	Yesu owok i yee, aka munyo oneno kweth ji, omako wor i chunye gi jo, to botho jotwo pajo.
40014015	Othyeno no, jofuonjirok pere jokidho bonge to jowacho ni, “Kole piny otyeko yutho, aka ka dyer thim. Sewila ji jowokidhi loka jowonyiew chiemo.”
40014016	Yesu odwoko ni, “Jokiripi eye ka. Wiwegi miyi win jo chiemo moro jowochami.”
40014017	Jodwoko ni, “Gima wanitye gine ka obedo nyaka mugat abich kodi rech aryo kende.”
40014018	Yesu owacho ni, “Keli gino jye bongan ka.”
40014019	Gikenyo ooro ji bedo piny i lum, aka okwanyo mugat abich gi rech aryo no, oŋiyo malo i polo, to fuoyo Were. Go oturo mugat no to miyo jofuonjirok, aka jofuonjirok jokwanyo to jopoko ji.
40014020	Dhano jye ochiemo to yeŋ. Rumachien jofuonjirok jochoko ŋinjeŋinje modoŋ to poŋo aditin apar g'aryo.
40014021	Welo chwo ma jochiemo onwaŋo romo chiegin gana abich, ma kokwan mon gi nyithidho.
40014022	Gikenyo Yesu omiyo jofuonjirok pere donjo i yee jowoteli kidho ri go yu loka ma kocha ma wakawaka, ka fuodi go won oido sewila ji.
40014023	Munyo otyeko kisewila ji, go okutho oidho wi got kende kwayo. Munyo piny otundo othyeno, Yesu oido ni kenyo kende,
40014024	kareno yee otundo bor i wakawaka lwenyo gi pi ma tula, aka asur oido kudho wok yu wiye.
40014025	I dyer sawa abuŋwen kodi apar g'aryo modikini, Yesu obino bongi jo munyo wotho wi pi.
40014026	Munyo jofuonjirok joneno go wotho wi pi, lworo omako jo. Jowacho ni, “Manago yamo!” To jokoko gi lworo.
40014027	Piyo piyo no to Yesu luwo gi jo munyo wacho ni, “Wikiri wirembi, me an. Wikiri wilwor.”
40014028	Gikenyo Petro oluwo malo ni, “Ruoth, ka meno in adyeri, oran awoki abin bongin wi pi.”
40014029	Yesu owacho ri go ni, “Biye”, to Petro wok i yee to wotho wi pi munyo kidho bongi Yesu.
40014030	To tekin go neno asur, lworo omako go to chako munyirok i pi. Gikenyo go okoko ni, “Ruoth! Bothan!”
40014031	Yesu ochwayo chinge mayot to mako go munyo wacho ni, “Ijayeyo mathin. Raŋo ma iganagana?”
40014032	Aka munyo jotyeko donjo i yee to asur kwe.
40014033	Joma onwaŋo ni yee jolamo go ka jowacho ni, “Adyeri, in i Wuodi Were.”
40014034	Jochiewere aka jotundo loka ma Genesaret.
40014035	Munyo ji ma kenyo joŋeyo ni meno Yesu, jodhiro wach ri ji ma jo ni gi jotwo i adech ma piny no to jokelo jotwo bongi Yesu.
40014036	Jokwayo go nike woyeyi jotwo jowogeyi kada nyaka dhoki nanga pere won; aka joma jogeyo go jye jobedo maber.
40015001	To Jofarisayo megi gi jofuonji ma Chik jobino bongi Yesu wok Yerusalem to jo penjo go ni,
40015002	“Iraŋo jofuonjirok perin jochayo kula pa kwarere mawan? Jokilogi chingi gin paka mitere ka jokidho chiemo!”
40015003	Yesu odwoko jo ni, “To iraŋo ma wichayo Or pa Were to wiluwo kula mewin wiwegi?
40015004	Kole Were owacho ni, ‘Wori benin gi yokin’, aka, ‘Ŋata yeto bamere kosa yokimere ibino neko.’
40015005	To win wifuonjo ni ka nyatoro owacho ri bamere kosa yokimere ni, ‘Kony moro jye ma d'amiyin onyo obedo mich moyik ri Were ayin’, gikenyo go onyo kiripi woro bamere kosa yokimere.
40015006	Me apaka wilwogo woko Or pa Were, kareno wiluwo fuonji mewin wiwegi.
40015007	Win wijorendirok! Isaya otucho wach ma mako kwoŋ win me motire ni,
40015008	‘Ji me jomiyan dwoŋ gi dhoki gin kende, to chuny gin ni bor kodan!
40015009	Ongoye kony ri jo laman, kwoŋbedo jofuonjo or mobedo apa dhanadhana.’ ”
40015010	Gikenyo Yesu olwoŋo kweth ji bonge to wacho ri jo ni, “Chiki win ithi win, aka winiaŋi!
40015011	Gima donjo i dhoki dhano ama kiloki go makoch: to gima wok i dhoke ama loko go makoch.”
40015012	Gikenyo jofuonjirok pere jobino bonge to jowacho ni, “Iŋeyo paka Jofarisayo chuny gin oramo jo i gima iwacho no?”
40015013	Yesu odwoko ni, “Gimoro jye ma twi ma Baba mani polo ama kopidho ibino fudho woko.
40015014	Weyi ri win jo! Jobedo jotel ma waŋ gin otho; aka ka jathowaŋ achiel ama kodo jathowaŋ man, jaryo jye jopodho i bur.”
40015015	Petro oluwo malo ni, “Titi ri wan dwoŋ agecha me.”
40015016	Yesu owacho ri jo ni, “Kere wibende fuodi wikiniaŋ gimoro?
40015017	Wikiniaŋ ni gimoro jye ma donjo i dhoki dhano donjo i iye, aka kadho akadha to wok woko?
40015018	To gikipiny ma wok i dhoki dhano wok i chunye; gikipiny ma chalo ameno ama loko dhano makoch.
40015019	Ato i adundo ama wok'iye paro marecho ma rwako go i nek, timo chot, kodi kidakana, kwo, rooro, gi nyieko nyingi joman.
40015020	Me a gikipiny ma loko dhano makoch. To chiemo ma kologi chingi jo paka jowacho ni iripo timo no ama kiloki dhano makoch.”
40015021	Yesu oeye kenyo to kadho i adech ma chiegin gi tindi ma Tire kodi Sidon.
40015022	Dhako Jakanan moro ma wok i adech no obino bonge to ywakere ni, “Nyakwar Daudi, timi reye wor! Nyaran jwogi ni kwoŋe aka nitye marach tektek.”
40015023	Yesu kodwoko go gimoro. To jofuonjirok pere jobino bonge to jokwayo go ni, “Sewila go wokadhi, rupiri go eno luwo wan aka koko kichar!”
40015024	Gikenyo Yesu odwoko ni, “Ooran nyaka bothi roombo morwenyo ma ot pa Israel kende.”
40015025	Munyo dheno owinjo ameno, obino to guro chonge katyendi Yesu munyo wacho ni, “Ruoth, konyan!”
40015026	Yesu odwoko ni, “Kotire kwanyo chiemo pa nyithindho tibolo ri gwokere.”
40015027	Dheno odwoko ni, “Meno adyeri, jadwoŋ, to kole kada gwokere bende jochamoye ŋinjeŋinje modoŋ ma podho wok i meza pa jodongo pajo.”
40015028	Gikenyo Yesu odwoko go ni, “Dhakodwoŋ, ini gi yeyo madwoŋ! Gima iyenyo wotimere rin.” Aka i hongo no won ama nyare obed'iye maber.
40015029	Yesu oeye kenyo to luwo gi i thengi wakawaka ma Galileya munyo kadho. Kenyo go oidho tendere moro to bedo piny.
40015030	Kweth ji jobino bonge munyo jokelo jomoŋol, joma waŋ gin otho, joma tyendi gin owiyere, obadhin kodi joma two mathoth, kareno joketho jo katyendi Yesu, to go botho jojye.
40015031	Ji jodhyer swa munyo joneno obadhin joluwo, joma tyendi gin owiyere jolama, jomoŋol jowotho, aka joma waŋ gin otho joneno; aka jopako Were pa Israel.
40015032	Yesu olwoŋo jofuonjirok pere bonge to wacho ri jo ni, “Chunyan raman ri ji me, rupiri jotyeko bedo kodan ndelo adek aka onyo jongoye kodi girachama. Akimiti wisewila jo ma wakipidho jo, rupiri limbuju nyalo redho jo piny i royo ka jodok pecho.”
40015033	Jofuonjirok jopenjo ni, “Wanonwaŋ chiemo kune i thim ka ma nyalo pidho kweth ji me?”
40015034	Yesu openjo jo ni, “Winitye gi mugat adi?” Jodwoko ni, “Nyaka mugat abiryo won kodi rech mathindhothindho manok.”
40015035	Gikenyo Yesu ooro kweth ji no bedo piny.
40015036	To go kwanyo mugat abiryo gi rech manok no, aka munyo otyeko fuoyo Were, oturo chiemo no mathindhothindho, to miyo jofuonjirok pere jowopoki jono.
40015037	Jojye jochiemo to joyeŋ. Rumachien jofuonjirok jochoko ŋinjeŋinje modoŋ to poŋo aditin abiryo.
40015038	Welo chwo ma jochiemo obedo gana aŋwen, ma kokwan mon gi nyithindho.
40015039	Gikenyo Yesu osewila ji to donjo i yee to kidho i adech ma Magadan.
40016001	Jofarisayo kodi Josadukayo mogo jobino bongi Yesu munyo joyenyo chiiko go, to jokwayo go ni wotim giraura ri jo mowok i polo.
40016002	Yesu odwoko jo ni, “Ka waŋchieŋ kidho podho wiwacho ni, ‘Piny kidho kwe, rupiri pondeponde obokere.’
40016003	Aka odikini maŋich wiwacho ni, ‘Koth lechwe, rupiri pondeponde obokere aka piny odisa.’ Wiŋeyo tito chal pa piny i ŋiyo pondeponde; to wikinyal tito ranyuth ma mako kwoŋ ndir ma pama!
40016004	Kole luse ji marecho ma jokidew kwoŋ Were kada mathin ama rango ranyuth ma giraura. Ongoye giraura mibino miyo win kwanyo woko giraura pa Yona kende.” Gikenyo go oweyo jo to kadho.
40016005	Munyo jofuonjirok jochiewere to jokidho loka ma wakawaka man, wiyi gin owil gi tiŋo mugat moro.
40016006	Yesu owacho ri jo ni, “Gwokere win, odoko kure win kwoŋ thow pa Jofarisayo kodi Josadukayo.”
40016007	Jochako luwirok wegi kendigin ni, “Go wacho ama kwoŋ bedo wakitiŋo mugat moro.”
40016008	Yesu oŋeyo gima onwaŋo jowacho, to penjo jo ni, “Raŋo ma wiluwere kendiwin ni wingoye kodi mugat moro? Apaka yeyo mewin nok ama?
40016009	Fuodi wikiniaŋi? Wikipoy ndir ma atur'iye mugat abich ri chwo gana abich, kodi aditin adi ma wichoko?
40016010	Aka mugat abiryo ri chwo gana aŋwen? Wipoŋo aditin adi?
40016011	Wibedo nedi ma wikiniaŋ ni oido akiluw kwoŋ mugat? Gwokere win kwoŋ thow pa Jofarisayo kodi Josadukayo.”
40016012	Gikenyo nyaka jofuonjirok joniaŋ ni go onwaŋo kiwachi ri jo kurok kwoŋ thow mioro i mugat, to kwoŋ fuonji pa Jofarisayo kodi Josadukayo ayino.
40016013	Yesu okidho i adech ma chiegin kodi Keserya Filipya kama go openj'iye jofuonjirok pere ni, “Ji jowacho ni Wuodi Dhano obedo ŋa?”
40016014	Jodwoko ni, “Joman jowacho ni go Yohana Jakibatisa, joman ni Eliya, kareno joman jowacho ni go Yeremiya kosa ni jatuchi wach Were moro.”
40016015	Aka go openjo jo ni, “To win wiwacho ni an ŋa?”
40016016	Simon Petro odwoko ni, “In ibedo Kristo Wuodi Were makwo.”
40016017	Yesu odwoko ni, “Simon wuodi pa Yona, i jasilwany swa! Adyeri me kobino rin wok bongi dhano moro, to Baba ma ni polo ama onyuthin.
40016018	Amomiyo awacho rin, in i Petro, aka wi tele me abino ger'iye kitipa pa jomoyeyo paran, ma kada tho kibino nyalo loyo kitipa no.
40016019	Abino miyin rayaw ma yawo Ker ma polo; gima inotwey i piny ka, ibino tweyo i polo; odoko gima inogony i piny ka, ibino gonyo i polo.”
40016020	Gikenyo Yesu ochiko jofuonjirok pere ni kiri jowotuchi ri moro nike go obedo Kristo.
40016021	Wok i hongo no kadho malo, Yesu ochako wacho kamaler ri jofuonjirok pere ni go ripo kidho Yerusalem wochandere tektek i chingi jotel pa ji kodi jotel pa jochwayi ri Were wi alitar, kodi jofuonji ma Chik. Jola neko go, aka i ndelo maradek ibino chierino go kendo.
40016022	Petro otero go gichien to chako ayi kwoŋe ni, “Were wogeŋi gino, Ruoth! Gime wokiri wotimere rin!”
40016023	Yesu owire to wacho ri Petro ni, “Eye bongan, Sitan! Iriwere ran i royo, rupiri paro perin me kiwoki bongi Were, to wok bongi dhano ayin.”
40016024	Gikenyo Yesu owacho ri jofuonjirok pere ni, “Ka moro mito luwan, go won kutho ripo kwerere kende, wotiŋi musalaba pere, aka woluwan.
40016025	Aka ŋata omiti botho kwo pere won bino rwenyo kwo; to ŋata orweny kwo pere kwoŋbedo an bino nwaŋo kwo.
40016026	Bero aŋo ma dhano olim ka oloki piny gipi apere to rwenyo kwo pere won? Kosa aŋo ma dhano owili gi kwo pere?
40016027	“Kole Wuodi Dhano lebino gi dwoŋ pa Bamere gi jomalaika pere, aka bino chulo dhano jye kemba pere chungo kwoŋ tim pere.
40016028	“Adyeri awacho ri win, nitye joma jochungo ka ma jokibino tho ma fuodi jokoneno Wuodi Dhano ka bino i Ker pere.”
40017001	Rumachien ma ndelo auchiel, Yesu okwanyo Petro kodi wutimere Yakobo gi Yohana, to tero jo wi got mabor kakendigin.
40017002	To go lokere ruwaŋ jo kenyo: waŋe olokere malyel pa waŋchieŋ, aka nengin pere olokere matar pa lero.
40017003	Gikenyo jofuonjirok no joneno menyirok pa Musa kodi Eliya munyo joluwo gi Yesu.
40017004	Gino omiyo Petro oluwo ka wacho ri Yesu ni, “Ruoth, ber wabedi ka; k'iyenyo, abino gero ka kayindin adek, achiel aperin, man apa Musa, gi man apa Eliya.”
40017005	Munyo go oido fuodi luwo, pondeponde matar obino to thoko jo aka dwondijo mowok i pondeponde owacho ni, “Me Wuodan ma amaro kendo asangala gine; winji win go!”
40017006	Munyo jofuonjirok jowinjo dwondijo me, jogore piny ma jokulo wiy gin kareno lworo omako jo.
40017007	Yesu obino bongi jo to geyo jo, to wacho ni, “Ayi win malo. Wikiri wibedi malwor!”
40017008	Aka munyo joŋiyo malo jokoneno dhano moro jye kwanyo woko Yesu won kende.
40017009	Munyo jotyeko loro wok wi got, Yesu ochiko jo teltel ni, “Wikiri wiwachi ri moro kwoŋ gima onenere me chuka Wuodi Dhano otyeki chierino kwoŋ jomotho.”
40017010	Gikenyo jofuonjirok jopenjo Yesu ni, “Raŋo ma jofuonji ma Chik jowacho ni Eliya kutho ripo pen bino?”
40017011	Yesu odwoko ni, “Eliya ama kutho pen bino, aka go ripo yiko kis gimoro wobedi i kare.
40017012	To awacho ri win, Eliya otyeko kir bino to ji jokoŋeyo go, aka jotimo ri go paka joyenyo. I royo achiel Wuodi Dhano bende bino chandere i chingi jo.”
40017013	Gikenyo jofuonjirok joniaŋ nike go luwo ri jo kwoŋ Yohana Jakibatisa.
40017014	Munyo jotundo bongi kweth ji, jal moro obino bongi Yesu, ogoyo chonge ruwaŋe,
40017015	aka owacho ni, “Jadwoŋ, timi wor ri wuodan! Go tho fum ma mwonjo go marach aka miyo go podho noknok i mach kosa i pi.
40017016	Akelo go bongi jofuonjirok perin to jokonyalo botho go.”
40017017	Yesu odwoko ni, “A ji ma bu yeyo ma jokotire! Anobedi gi win kir keraŋo? Anodiy chunyan gi win kir keraŋo? Keli jayach no bongan ka!”
40017018	Yesu ooro jwogi no wok to wok, to jayach no both gi i hongo no won.
40017019	Gikenyo jofuonjirok jobino bongi Yesu nyaliŋliŋ to jopenjo go ni, “Raŋo ma wakinyalo ryemo woko jwogi no?”
40017020	Yesu odwoko ni, “Ru yeyo mewin manok. Adyeri awacho ri win, bedi winitye gi yeyo marom kodi nyingi kalantus, di winyalo wacho ri got me ni, ‘Eye ka ikadhi yukocha,’ to timo ameno; aka ongoye gima do konyalere ri win.”
40017021	[“To jwogi nger me, kiwoki kwanyo woko ka kwayo gi riyo obedo.”]
40017022	Munyo jofuonjirok jye jobino kanyachiel i Galileya, Yesu owacho ri jo ni, “Wuodi Dhano ichiegin kisita go tiketho go i chingi ji,
40017023	aka jobino neko go; to ndelo maradek ibino chierino go kwoŋ jomotho.” Jofuonjirok chuny gin oramo jo swa.
40017024	Munyo Yesu kodi jofuonjirok pere jobino Kapernaum, jochoki misolo ma Ot pa Were jobino bongi Petro to jopenjo go ni, “Jafuonji mewin chulo misolo ma ot pa Were?”
40017025	Petro odwoko ni, “Go chulo.” Munyo Petro odonjo i ot, Yesu ama open luwo malo ni, “Simon, iparo nedi? Kerin ma piny jochoko tonton kosa misolo kwoŋ jokune? Kwoŋ ji pajo wegi kosa kwoŋ jowiloka?”
40017026	Petro odwoko ni, “Kwoŋ jowiloka.” Ana Yesu, “Amomiyo, dwoŋ mere ni ji ma piny no jonitye i syem, jokichul.
40017027	To wakimiti ramo chuny jome, amomiyo kidhi i wakawaka ibol'iye siraget; kwanyi rech minoyway marapena, aka i dhoke ibino nwaŋ'iye pesa ma feza ma roman kodi win chulo misolo ma Ot pa Were; kwanyi ichuli jo misolo mawan.”
40018001	I hongo no jofuonjirok jobino bongi Yesu, to jopenjo go ni, “Ŋata dwoŋ loyo wadi jye i Ker ma polo?”
40018002	Yesu olwoŋo nyaka nyathi, to ketho go chungo i nyim jo,
40018003	aka owacho ni, “Adyeri awacho ri win ni, wikodonji i Ker ma polo, kwanyo woko ka wiwire aka wilokere paka nyithindho.
40018004	Ŋata dwoŋ loyo wadi jye i Ker ma polo obedo ŋata bwonere paka nyathi me.
40018005	Aka ŋata jolo nyaka nyathi ma nger me i nyingan, meno jolan.”
40018006	“Aka ŋata omiyi joma thindho ma joyeyan me timo recho d'ober ri go ka otwey kidi madwoŋ i ŋute tibolo go i wakawaka maluth.
40018007	Rach adyeri ri piny nike nitye gikipiny ma miyo ji timo recho! Gikipiny ma chalo ameno bino timere ndir jye, to bino racho loyo ri ŋata miyo kiti gikipiny no timirok!
40018008	“Ka chingin achiel kosa tyendin miyin timo gimarach, toŋi woko ibol woko! Ber rin donjo i kwo ma bu chingin kosa tyendin loyo bedo gi chingin jye kodi tyendin jye tibolin i mach makitho.
40018009	Aka ka waŋin miyin itimo gimarach, goli iboli woko! Ber rin swa donjo i kwo gi nyaka waŋin achiel loyo bedo gi waŋin aryo jye tibolin i mach makitho.
40018010	“Neni ni wikichay nyaka joma thindho me; kole awacho ri win, i polo koro jomalaika pajo jonitye ruwaŋ Baba mani polo hongo jye.
40018011	[Kole Wuodi Dhano obino botho jomorwenyo.]
40018012	“Wiparo nedi? Aŋo ma dhano di tim ka go nitye gi roombo miya achiel to achiel kwoŋ jo rwenyo? Go kiwey pyero abuŋwen g'abuŋwen jochiemo wi tendere kenyo to kidho rango nyaka rombo achiel morwenyo no?
40018013	Aka k'onwaŋo rombo no, awacho ri win, go kole bedo gi kisangala madwoŋ ri rombo no loyo pyero abuŋwen g'abuŋwen ma jokorwenyo cha.
40018014	I royo achiel, Baa win mani polo bende kiyeny achiel kwoŋ joma thindho me rwenyo.
40018015	“Ka omerin timo rin marach, kidhi bonge inyuthi go recho pere. To timi ameno nyaliŋliŋ, nyaka i dyer wijaryo. Ka go owinjin, meno ityeko dwoko omerin bongin.
40018016	To ka go okwer winjin, kwanyi ŋatachiel kosa ji man aryo ikidhi gi jo, aka ŋey wach moro jye woridho munyo ji aryo kosa adek jothyelo paka ondik.
40018017	To ka kowinjo jo bende, ere tuchi gimoro jye ri kitipa pa jomoyeyo. Aka ka go okwer winjo kir kitipa pa jomoyeyo bende, onyo teri go paka jakichar kosa jachoki misolo.
40018018	“Adyeri awacho ri win, gima winotwey i piny ka ibino tweyo i polo, gima winogony i piny ka ibino gonyo i polo.
40018019	“Aka awacho ri win kendo, ka ji aryo kwoŋ win i piny ka joyeyere i gimoro ma jokwayi, Baba mani polo bino timo ri jo gino.
40018020	Ato kama ji aryo kosa adek jochoker'iye i nyingan, meno anitye i dyer jo kenyo.”
40018021	Gikenyo Petro obino bongi Yesu to penjo go ni, “Ruoth, ka omera timo ran marach, anochwaki go didi? Dibiryo?”
40018022	Yesu odwoko ni, “Be, ki dibiryo, to di pyero abiryo di biryo.
40018023	Ato Ker ma polo chalo kere mochano kidho penjo jotich pere jowotiti ri go kwoŋ lim pere ma jotich pere no jo ni gine.
40018024	Go onwaŋo nyaka chako timo amanago tikelo achiel kwoŋ jomoido joni gi banja pere ma muma pesa gana apar.
40018025	To paka ŋato oido ongoye gi nger ma chulo banja no, ruoth pere owodho or nike wotana go, kodi chiege kodi nyithindho pere kodi lim pere jye, wochuli banja no.
40018026	Jatich no ogoyo chonge piny i nyim kere, to kwayo go ni, ‘Diyi chunyin kodan, abino chulin gimoro jye.’
40018027	Ruoth pere chunye oramo ri go, amomiyo ochwako go banja no to weyo go kadho.
40018028	“To munyo jatich no oido kadho, oromo gi jatich nyawote monwaŋo ni gi banja pere ma muma pesa miya achiel, go omako ŋato to chako deyo. Owacho ni, ‘Chulan pesa paran m'ikopa!’
40018029	Jatich nyawote ogore piny to kwayo go ni, ‘Diyi chunyin kodan, abino chulin!’
40018030	To go koyeyo; kuchiel omiyo obol ŋato i twech chuka wochuli banja no.
40018031	Munyo jotich man joneno gime paka otimere, chuny gin oramo jo swa, to jokidho bongi ruoth pajo to jowacho ri go gimoro jye motimere.
40018032	Gikenyo ruoth olwoŋo jatich no to wacho ni, ‘In i dhano marach! Achwakin banja monwaŋo initye gine bongan gipi rupiri iywakere ran;
40018033	onyo in di ikimakoye wor gi jatich nyawotin, paka atimo rin?’
40018034	Nge omako ruoth swa to bolo jatich no i katwech chuka bende ochuli penzi kir machowe.”
40018035	Yesu ochowo wach ni, “Meno apaka Baba mani polo bino timo ri win ka wikichwaki omin win, gi chuny win jye.”
40019001	Munyo Yesu ochowo wacho gikipiny me, oweyo Galileya to kidho i adech ma Yudeya, loka man ma jwom Yordan.
40019002	Kweth ji joluwo go kenyo, to botho jo.
40019003	Jofarisayo megi jobino bonge to jotemo chiiko go munyo jopenjo go ni, “Chik mawan yeyo dhano ryemo chiege ru wach moro jye?”
40019004	Yesu odwoko ni, “Fuodi wikisoma ndiiko ma wacho ni ŋata ochweyo jo wok i chakirok ochweyo jachwo gi dhako,
40019005	to wacho ni, ‘Ru atoŋa me jachwo bino weyo bamere gi yokimere to chwire kwoŋ chiege, aka jaryo jobino lokere del achiel.
40019006	Amomiyo onyo jokibedi ji aryo, to del achiel.’ Ri ameno gima Were otyeko riwo kanyachiel, moro wokiri wopoki.”
40019007	Jofarisayo jopenjo go ni, “Raŋo to ma Musa omiyo or ni jachwo womiyi chiege balwa ma ridho ni jopokere ka ryemo go?”
40019008	Yesu odwoko ni, “Musa oyeyo win ryemo mon mewin rupiri chuny win nwaŋ. To oido kobedo ameno wok i ndelo ma chwech.
40019009	Awacho ri win, ŋata ryemo chiege ma kobedo rupiri otimo chot, to nywomo dhako man, meno otimo chot. [Kendo ŋata onywomo dhako moryemi bende meno otimo chot.”]
40019010	Jofuonjirok pere jowacho ni, “Ka meno a gima nitye i dyer jachwo gi dhako, kere ber loyo ka dhano konywomo.”
40019011	Yesu odwoko ni, “Ongoye ŋata nyalo yeyo fuonji me, kwanyo woko joma Were omiyo jo kende.
40019012	Kole nitye wach mopekere ma miyo ji weyo ma jokunywomo: jomegi rupiri onywol jo ameno, joman kwoŋbedo ji jokolo toloko jo ameno; aka joman jokinywom ro miyo kwo pajo ri tich ma Ker ma polo. Ŋata nyalo niaŋ wojoli fuonji me.”
40019013	Jomogo jokelo nyithindho bongi Yesu nike go wikethi chinge i wiy jo wokwayi ri jo, to jofuonjirok joay kwoŋ ji.
40019014	Yesu owacho ni, “Weyi win nyithindho jowobin bongan, aka wikiri wijuki jo, rupiri Ker ma polo obedo ri joma pameno.”
40019015	Gikenyo go oketho chinge kwoŋ jo to kadho.
40019016	Ndelo moro jayach moro obino bongi Yesu to penjo go ni, “Jafuonji, bero aŋo ma aripo timo aka alim kwo makirumi?”
40019017	Yesu odwoko ni, “Raŋo m'ipenjan kwoŋ gimaber. Nitye ŋatachiel kende maber. Maki or ka imito donjo i kwo.”
40019018	Go openjo ni, “Or mene?” Yesu odwoko ni, “Ikiri ineki, ikiri itim chot, ikiri ikwali, ikiri ichwayi misegey ma twodo,
40019019	lwori benin gi yokonin; odoko mari nyawotin paka iwon imarere.”
40019020	Jayach no odwoko ni, “Atyeko mako or no jye. Aŋo modoko odoŋ ran atima?”
40019021	Yesu owacho ri go ni, “Ka iyenyo bedo ŋataber kichutho, kidhi itana gimoro jye mini gine aka pesa mere imiy jochandi, aka ibino bedo gi ŋaŋo i polo; ŋey nyaka ibin iluwan.”
40019022	Munyo jayach no owinjo wach no, okadho mogut kwoŋ bedo go oido ni gi ŋaŋo madit swa.
40019023	Gikenyo Yesu owacho ri jofuonjirok pere ni, “Adyeri awacho ri win, bino bedo matek swa ri jaŋaŋo donjo i ker ma polo.
40019024	Odoko awacho ri win, yot ri ŋamira donjo i yore piso loyo ri jaŋaŋo donjo i Ker pa Were.”
40019025	Munyo jofuonjirok jowinjo gime, jodhyer tektek. Jopenjo ni, “Ka ameno onyo ŋa won ma nyalo both?”
40019026	Yesu oŋiyo jo tirtir aka odwoko ni, “Gime kinyalere ri ji; to ri Were gimoro jye nyalere.”
40019027	Gikenyo Petro oluwo malo ka wacho ni, “Panen, watyeko weyo gimoro jye to waluwin. Wanolimi aŋo?”
40019028	Yesu owacho ri jo ni, “Adyeri awacho ri win, i ndir manyien, ma Wuodi Dhano bino bed'iye wi kom pere madhum ma di dwoŋ, gikenyo wijapar g'aryo ma wiluwan bende wibino bedo wi kombere madhum apar g'aryo, kareno withumo banjin ri nonin apar g'aryo ma Israel.
40019029	Aka nyatoro jye moweyo udi, kosa wutimin, kosa nyimin go, kosa bamere, kosa min, kosa nyithindho, kosa ndelin kwoŋbedo an, bino limo kendo di miya achiel, kanyachiel gi kwo makirum.
40019030	Aka ji mathoth ma pama jobedo marapena jobino bedo machowe, aka ma jobedo machowe ama jobino bedo marapena.”
40020001	“Ker ma polo chalo won ndelo vini moay odikini worwor ketho ji mogo tich i ndelo pere ma vini.
40020002	Go ochikere kodi jo ni bino chulo jo kemba ma ndir jye, siringi achiel ndelo achiel, to dhiro jo i ndelo pere.
40020003	Go odoko oay to kidho i katale sawa adek to neno jomogo jochungo kenyo ma bu tich.
40020004	Omiyo go owacho ri jo ni, ‘Wibende kidhi win witiy i ndelo paran ma vini, aka abino miyo win gima ripere jye.’
40020005	To jono jokidho. Aka sawa auchiel kodi sawa abuŋwen go odoko otimo ameno.
40020006	Dho kapa sawa apar g'achiel go okidho i katale kendo to neno ji mogo ma fuodi oido jochungo kenyo. Go openjo jo ni, ‘Raŋo ma winyieko ndelo gipi ma wikitim gimoro?’
40020007	Jodwoko ni, ‘Fuodi ongoye ŋat'omiyo wan tich.’ Gikenyo go owacho ri jono ni, ‘Ere wibende kidhi win witiy i ndelo vini paran.’
40020008	“Aka munyo piny otundo othyeno, won ndelo owacho ri jakuri jotich pere ni, ‘Lwoŋi jotich imiy jo kemba pajo, ichaki kodi jom'oketh i tich ma chowe, aka ichowi kodi joma open ketho jo i tich.’
40020009	Joma nende jochako sawa apar g'achiel, omiy jo siringi achielechiele.
40020010	Meno omiyo munyo joma jopen i tich jobino limo kemba pajo, joparo ni di jonwaŋo madwoŋ loyo, to jo bende omiy jo siringi achielechiele won.
40020011	Jojolo pesa pajo to jochako kiŋunyaŋunya gi won tich.
40020012	Jowacho ni, ‘Jome, moketh jo i tich ma chowe me, kole jotiyo nyaka sawa achiel won kende, to neni wan wathyele gi tich mapek ndelo gipi i min chieŋ, ama odoko ichulo jo marom gi wani!’
40020013	Won ndelo odwoko ŋatachiel kwoŋ jo ni, ‘Nyawotan akibuyin pesa. Kole nende wayeyere kodin timo tich odyechieŋ gipi kwoŋ siringi achiel.
40020014	In maki kemba perin idoki pecho; an awon ayero miyo ŋata aketho i tich ma chowe me kemba marom kodi mamiyin.
40020015	Iparo ni angoye kodi thwolo timo paka ayenyo gi pesa paran woni? Kosa nyieko makin nyaka ni rupiri atimo bero ri ŋat man?’ ”
40020016	Aka Yesu omedo ni, “Amomiyo joma chowe ama jobino bedo marapena, aka joma rapena jobino bedo ma chowe.”
40020017	Munyo Yesu onwaŋo kidho Yerusalem, otero jofuonjirok japar g'aryo gichien to luwo gi jo nyaliŋliŋ.
40020018	Owacho ri jo ni, “Ato onyo wakidho Yerusalem kama ibino bol'iye Wuodi Dhano i chingi jotel pa jochwayi ri Were wi alitar kodi jofuonji ma Chik to jothumo rigo banja ma tho.
40020019	Aka jobino ketho go i chingi Jopath wonyieri go, wochwadi go, tiguro go kwoŋ musalaba, aka i ndelo maradek ibino chierino go.”
40020020	Gikenyo min woti Zebedayo obino bongi Yesu gi wote aryo to goyo chonge ruwaŋe munyo kwayo go gimoro.
40020021	Yesu openjo go ni, “Aŋo m'iyenyo?” Go odwoko ni, “Timi chikirok ni wotan me jobedi yu rachuch kodi yu racham perin k'ilokere Kere.”
40020022	Yesu odwoko jo ni, “Wikuya gima wikwayo. Winyalo madho agwata ma akidho madho?” To jodwoko ni, “Wanyalo”.
40020023	Yesu owacho ni, “Adyeri winyalo ri win madho agwata paran, to angoye kodi men ma yero joma jobedi yu rachuch kodi yu racham paran. Kabedo me obedo apa joma Baba oyiko ri jo.”
40020024	Munyo jofuonjirok wadi gin apar jowinjo kwoŋ gino, nge omako jo gi wutimere aryo no.
40020025	To Yesu olwoŋo jojye kanyachiel bonge, to wacho ni, “Wiŋeyo nike joma dhumo Jopath jodhumo gi maker, aka jotel pajo jodhumo gi mbaka.
40020026	To kobedi i dyer win ameno. Kuchiel ka moro kwoŋ win mito bedo madwoŋ, go ripo bedo ŋecha mewin;
40020027	aka ŋata yenyo bedo marapena i dyer win, ripo bedo ŋecha mewin,
40020028	paka Wuodi Dhano ma kobino ka ni wotiy ri go, to ni wotiyi ri ji gi miyo kwo pere paka chul ri ji mathoth.”
40020029	Munyo Yesu kodi jofuonjirok pere joeye Yeriko, kweth ji joluwo go.
40020030	Ji aryo ma waŋ gin otho oido jobedo i thengi royo; munyo jowinjo ni Yesu oido kadho, jochako koko ni, “Wuodi pa Daudi! Makiye kodi wan wor!”
40020031	Kweth ji no joay kwoŋ jo ka jowacho ni jowoliŋi! To jome jomedo koko malo loyo ni, “Nyakwar Daudi, makiye kodi wan wor!”
40020032	Gikenyo Yesu ochungo to lwoŋo jo to penjo jo ni, “Wimito atim ri win aŋo?”
40020033	Jodwoko ni, “Ruoth, wayenyo waŋ wan woneen.”
40020034	Yesu omako gi jo wor, aka tekin ogeyo waŋ jo to jochako neno to joluwo go.
40021001	Munyo joriko Yerusalem, jobino Bethfage, wi got Olivet, to Yesu oro jofuonjirok pere aryo yu wiye gi wach me:
40021002	“Kidhi win loka ma yu wiy win kama wibino nwaŋ'iye mapiyo, punda motwey i loch gi nyathi mere. Gonyi win jo wikel ran.
40021003	Aka ka ŋat moro owacho ri win gimoro, wachi win ri go ni, ‘Jadwoŋ ama yenyo jo,’ aka go bino weyo jowokadhi mayot.”
40021004	Gime otimere ma miyo gima jatuchi wach Were owacho wotundi i kare ni,
40021005	“Wachi ri tindi ma Zayun ni, Neni kere perin bino bongin. Go mwol aka obedo wi punda, wi nyathi punda, wi punda mathin.”
40021006	Gikenyo jofuonjirok jokadho yu wiye to jotimo paka Yesu ooro jo;
40021007	jokelo punda gi nyathi mere, joketho kwoŋ jo nangin pajo, to jomiyo Yesu bedo wiye.
40021008	Muma ji madwoŋ jopedho nangin pajo i royo, kareno joman jotoŋo jangi yen aka jopedho i royo.
40021009	Muma ji moido wotho yu wiy Yesu kodi moido luwo go chien jochako koko ni, “Ozana! Pak wobedi ri Nyakwar Daudi! Were womiyi ŋata bino i nyingi Ruoth silwany! Ozana! Pak wobedi malo swa i polo!”
40021010	Munyo Yesu odonjo Yerusalem, ji ma tindi gi bee jochako woy, kareno jopenjo ni, “Me ŋa?”
40021011	Muma ji odwoko ni, “Me Yesu jatuchi wach Were, mawok Nazareth ma Galileya.”
40021012	Yesu odonjo i Ot pa Were aka oryemo woko joma oido jonyewere kosa jotana gikipiny i Ot pa Were; oŋilo woko mezin pa joma wilo pesa kodi kombere pa joma oido jotana akurin.
40021013	To wacho ri jo ni, “Ondik i Ndiiko Maleŋ ni Were owacho ni, ‘Ot paran ibino lwoŋo ni ot ma kwayo,’ ama onyo wiloko ŋungu pa jokwo ayino!”
40021014	Joma waŋ jo otho kodi jomoŋol jobino bonge i Ot pa Were to botho jo.
40021015	Jotel pa jochwayi ri Were wi alitar kodi jofuonji ma Chik nge omako jo munyo joneno giraura ma go otimo, kareno nyithindho jokoko i Ot pa Were ni, “Wopak Nyakwar Daudi!”
40021016	Gikenyo jopenjo Yesu ni, “Iwinjo gima jowacho?” Yesu odwoko ni, “Awinjo maber. Fuodi wikisoma ndiiko ma wacho ni, ‘I dhoki nyithindho kodi nyithindho maŋich ama owok'iye pak maber ma kichutho?’ ”
40021017	Yesu oweyo jo to wok i tindi no kareno chomo yu Bethaniya, to nindo korago.
40021018	Munyo Yesu ogik i tindi odikini yawere mere, go oido winjo kech.
40021019	Go oneno kiti makuyu moro michamo i thengi royo to kidho i tyende, to konwaŋo kwoŋe gimonyak kwanyo woko bokee kende. Gikenyo go owacho ri makuyu ni, “Ikodoko inyak gimoro!” Piyo piyo to makuyu no thwo.
40021020	Jofuonjirok joneno gime to jodhyer. Jopenjo ni, “Othwo mayot nedi ama?”
40021021	Yesu odwoko ni, “Adyeri awacho ri win, ka wibedo gi yeyo, aka wikiganagana, wibino nyalo timo gima atimo ri makuyu me; ki meno kende, wibino nyalo wacho ri got me ni, ‘Ayi ka ibolere i nam,’ to timo ameno.
40021022	Ka wini gi yeyo, wibino limo gimoro jye ma wikwayo Were.”
40021023	Yesu odonjo i Ot pa Were aka munyo go fuonjo, jotel pa jochwayi ri Were wi alitar kodi jotel pa Joyudaya jobino bonge to jopenjo go ni, “Men aŋo m'ini gine ma timo gikipiny me? Ŋa m'omiyin men no?”
40021024	Yesu odwoko jo ni, “Abende abino penjo win gimoro, ka widwokan aka abende anowachi ri win kama anwaŋ'iye men ma atimo gine gikipiny me.
40021025	Men pa Yohana mamiyo ji batisimo owok kune; owok bongi Were kosa bongi dhano?” Wegi jochako pyem kendigin ni, “Wawachi aŋo? Ka wadwoko ni, ‘Owok bongi Were,’ go bino penjo wan ni, ‘To raŋo ma wikiyeyo Yohana?’
40021026	To ka wadwoko ni, ‘Owok bongi dhano,’ walworo gima ji jonyalo timo, kwoŋbedo ji jye joridho ni Yohana oido obedo jatuchi wach Were.”
40021027	Ri ameno jodwoko Yesu ni, “Wakuya.” Gikenyo go bende owacho ri jo ni, “Abende akowachi ri win kama anwaŋ'iye men ma atimo gine gikipiny me.”
40021028	“Onyo wiparo nedi? Jal moro oido ni gi wote aryo. Go okidho bongi wuode madwoŋ to wacho ni, ‘Wuodan, kidhi itiyi reye i ndelo konon.’
40021029	Go odwoko ni, ‘Akotim ameno,’ to rumachien odoko owiro paro to kidho tich i ndelo vini.
40021030	Gikenyo baa jo okidho bongi wuode man, to kwayo go bende ameno. Wuode no odwoko ni, ‘Alekidho, jadwoŋ,’ to go kokidho.
40021031	Mene kwoŋ jaryo no motimo gima bamere oyenyo?” To jodwoko ni, “Wuode madwoŋ”. Yesu owacho ri jo ni, “Adyeri awacho ri win, jochoki misolo kodi mon ma jotana delkwoŋ jo i timo gi wichkwot ama jolekidho i Ker pa Were to widoŋ.
40021032	Kole Yohana obino i dyer win kareno nyutho win royo motire ma wiluw, to wikwero yeyo go; to jochoki misolo kodi mon ma jotana delkwoŋ jo i timo gi wichkwot ama joyeyo go. Odoko kada munyo wichowo neno ameno jye fuodi wikiwiro paro mewin wiyey go.”
40021033	Yesu owacho ni, “Winji win agecha man: obedo won lowo moro mopidho vini pere i ndelo, ogoyo chiel othoko gine, okunyo bur ma biyo medho ma vini, to gero ot achurchur makur. Gikenyo go oketho ndelo vini no i chingi jotich to eye pecho kidho woth.
40021034	Munyo ndir otundo ma fuono vini, go ooro ŋechin pere bongi jotich nike jowomiyi go vini pere.
40021035	Jotich jomako ŋechin pere no, jogoyo achiel, joneko man, to jogoyo man gi telin.
40021036	Go odoko ooro ŋechin man mathoth loyo joma rapena, to jotich jotimo jo ameno bende.
40021037	Machowe, go ooro ri jo wuode won ka wacho ni, ‘Waŋin jobino woro wuodan.’
40021038	To munyo jotich joneno wuode, jowacho i dyer gin wegi ni, ‘Me won a wuode ma bino lunjo gikipiny pere. Waneki go win eno, aka wakwanyi lim pere!’
40021039	Ri ameno jomako go, jobolo go woko ma ndelo vini, to joneko go.
40021040	“Onyo ka won ndelo vini obin, otim aŋo ri jotich no?”
40021041	Jodwoko Yesu ni, “Go adyeri bino neko ji marecho no to ketho ndelo vini i chingi jotich man ma jobino miyo go vini pere mofuon i ndir motire.”
40021042	Yesu openjo jo ni, “Fuodi wikisoma i Ndiiko Maleŋ ni, ‘Kole tele won ma jogeto jochayo ni bu kony ama olokere tele ma thyelo kindi ot. Me obedo tich pa Ruoth; aka neno maber swa ri wan!’
40021043	“Amomiyo awacho ri win, Ker pa Were ibino kwanyo woko kwoŋ win timiyo ji ma jobino nyak gimotire.
40021044	[Ŋata opodhi wi tele me bino ŋadere wolokere mathindhothindho; aka ŋata tele me opodhi kwoŋe tele me opodhi kwoŋe, tele bino ŋinyo go loko go pa fukefuke.”]
40021045	Jotel pa Jochwayi ri Were wi alitar kodi Jofarisayo jowinjo agechin pa Yesu to joŋicho nike go oido luwo kwoŋ jo.
40021046	Ri ameno jotemo mako go, to jolworo muma ji ma joyeyo ni Yesu obedo jatuchi wach Were.
40022001	Yesu odoko ooro agechin munyo luwo gi jo ka wacho ni,
40022002	“Ker ma polo chalo kere moyiko kalima ma nywomirok ri wuode.
40022003	Ooro jotich pere wacho ri wendo molwoŋ ni jowobin i kalima; to jokomito bino.
40022004	Ri ameno go odoko ooro jotich man gi mikwenda me: ‘Wachi win ri jomolwoŋ ni atyeko yiko kis gimoro i kalima paran; megikwe paran kodi dhok machwe otyek neko, aka gimoro jye onyo oyikere. Biye win i kalima ma nywomirok.’
40022005	To jomolwoŋ jo jokodewo, jokadho i tich pajo ayino; achiel okadho i ndelo pere, ŋat man i mitan pere;
40022006	aka joman jomako jotich no, jogoyo jo, to joneko jo.
40022007	Nge omako kere no swa, to oro joserikale pere to joneko woko jonek no, kir gi waŋo tindi pajo.
40022008	Gikenyo go olwoŋo jotich pere to wacho ni, ‘Kalima ma nywomirok onyo otyeko yikere, to paka ji moido alwoŋo jokiripi gine,
40022009	ere onyo kidhi win i royo mokakere i tindi, wilwoŋ ji mathoth ma winonwaŋ jye jowobin i kalima paran.’
40022010	Gikenyo jotich no jokidho i royo mokakere i tindi to jochoko ji jye ma jonyalo nwaŋo, mabeyo gi marecho parom; aka ot ma kalima opoŋ ji.
40022011	“To munyo kere odonjo kikaŋasa wendo, oneno kenyo nyatoro ma koruko nanga ma kalima.
40022012	To penjo go ni, ‘Nyawotan, idonjo ka nedi ma bu nanga ma kalima ma nywomirok?’ To ŋato ngoye gi girawacha.
40022013	Gikenyo kere owacho ri jotich ni, ‘Tweyi win chinge gi tyende wibol go i mudho kuma nitye iye ywakirok gi kayo lak.’ ”
40022014	Yesu ochowo ni, “Kole jomilwoŋo thoth to jomiyero bedo manok.”
40022015	Jofarisayo jokadho to jochano nger ma chiiko Yesu i penji.
40022016	Gikenyo jooro jofuonjirok pajo mogo kodi jopa Herode mogo bongi Yesu. Jowacho ni, “Jafuonji, waŋeyo nike ibedo dhano motire: ifuonjo royo pa Were g'adyeri, m'ikidew kwoŋ gima ji paro, rupiri ikidew kwoŋ dwoŋ pa dhano.
40022017	Onyo wachi ri wan paro perin. Bedo gimotire i Chik mawan chulo misolo pa Kaisar, kosa be?”
40022018	Yesu oŋeyo chan pajo marach no to wacho ni, “Jorendirok! Raŋo ma witemo chiiko an?
40022019	Nyuthan win pesa ma wichulo gine misolo!” Jokelo ri go pesa mothedhi,
40022020	to penjo jo ni, “Chal pa ŋa kodi nyingi ŋa mani kwoŋe me?”
40022021	Jodwoko ni, “Apa Kaisar.” Gikenyo Yesu owacho ri jo ni, “Amomiyo, miyi win Kaisar gipa Kaisar, aka Were bende miyi win go gipa Were.”
40022022	Munyo jowinjo gime, jouro swa; to joweyo go to jokadho.
40022023	Ndelo no won Josadukayo ma jowacho ni ji jokichierino kwoŋ jomotho jobino bothi Yesu,
40022024	to jopenjo go ni, “Jafuonji, Musa ofuonjo ni ka dhano mongoye gi nyithindho otho, omin ripo lunjo chi tho no wonywoli gine nyithindho ri ŋatotho no.
40022025	Onwaŋo nitye wutimere abiryo ma yado jobedo i dyer wan ka: Marapena onywomo, to tho ma kolimo nyithindho, ameno go oweyo chiege ri omin.
40022026	Gino odoko otimere ri omin mararyo, gi maradek, tundo kwoŋ wutimere abiryo jye.
40022027	Rumachien, to dhako no won tho.
40022028	Onyo, i ndelo ma rumachien munyo jomotho jochierino, dheno obedi chipa ŋa kwoŋ ji abiryo no, rupiri jojye chango jobedo gine.”
40022029	Yesu odwoko jo ni, “Wipodho swa, rupiri wikuya Ndiiko Maleŋ kosa men pa Were,
40022030	rupiri i chierino pa ji kobed'iye nywomirok kosa nywom, to jobino chalo jomalaika pa Were i polo.
40022031	Onyo ma mako kwoŋ chierino: fuodi wikisoma gima Were owacho ri win munyo wacho ni,
40022032	‘Abedo Were pa Ibrayimu, Were pa Isaka, kodi Were pa Yakobo.’ Dwoŋ mere ni go obedo Were pa joma kwo ma kiweno apa jomotho.”
40022033	Munyo kweth ji jowinjo gime jodhyer swa.
40022034	Munyo Jofarisayo jowinjo ni Yesu omiyo Josadukayo jorumo kodi girawacha, jochokere kanyachiel.
40022035	Aka achiel kwoŋ jo, mobedo jafuonji ma Chik, openjo go ma chiiko go ni,
40022036	“Jafuonji, or mene maloyo dwoŋ i Chik?”
40022037	Yesu odwoko ni, “ ‘Mari Ruoth Were perin g'adundo perin jye, gi chunyin jye, gi paro perin jye.’
40022038	Me a Or maloyo jye gi dwoŋ kendo ama telo.
40022039	Aka Or mararyo ma chale gi meno ee: ‘Mari nyawotin paka iwon imarere.’
40022040	Chik pa Musa gi bee kodi fuonji pa jotuchi wach Were jye thenere kwoŋ or aryo me.”
40022041	Munyo Jofarisayo jochokere kanyachiel, Yesu openjo jo ni,
40022042	“Wiparo aŋo kwoŋ Kristo? Go nyakwar ŋa?” Jodwoko ni, “Go nyakwar Daudi.”
40022043	Aka Yesu openjo ni, “To raŋo gi kony pa Chuny Maleŋ Daudi olwoŋo go ni, ‘Ruoth?’ munyo wacho ni,
40022044	‘Ruoth owacho ri Ruoth paran ni, Bedi yu rachuch paran chuka anoloki jokwor perin paka kor kasik, ma nyono gi tyendin.’
40022045	“Amomiyo, ka Daudi olwoŋo go ni Ruoth, nyalere nedi Kristo odoko bedo nyakwar Daudi?”
40022046	Ongoye ŋata onyalo dwoko Yesu kada wach achiel, aka wok ndelo no ongoye moro mobedo gi miseni ma penjo go wach moro kendo.
40023001	Gikenyo Yesu owacho ri kweth ji kodi jofuonjirok pere ni,
40023002	“Jofuonji ma Chik kodi Jofarisayo jonitye i kabedo pa Musa ma fuonjo Chik;
40023003	amomiyo wiripo timo gi mako gimoro jye ma jowacho ri win, to wikiri witim paka jotimo, rupiri jokikethi i tim gima jofuonjo.
40023004	Jotweyo gimapek to joŋawo i goki ji, kareno jokitem kada geyo gimapek no gi lwet chingi gin.
40023005	Gimoro jye ma jotimo, jotimo nyaka ni ji jowoneni jo. Neni paka joyaro migowa miketh'iye ndiiko, jojaŋo gimondik ru nyim gin kodi i badijo! Aka jotimo tyendi kanzo pajo bedo de malach aka maboyo!
40023006	Jodyero kabedo mabeyo i kalima kodi kombere mamalo i kalamo pa Joyudaya;
40023007	jomaro jolo moth kwoŋ ji i katale; kodi ka ji kero jo ni Jafuonji! Jafuonji!
40023008	To kiripi lwoŋo win ni ‘jafuonji,’ rupiri winitye gi jafuonji achiel kende, Kristo, aka wijojye wutimere.
40023009	Aka wikiri wilwoŋ moro i piny ka ni ‘baba’, rupiri winitye gi Baa win achiel kende mani polo.
40023010	Odoko kiripi lwoŋo win ni ‘jatel,’ rupiri wini gi jatel achiel kende, Kristo.
40023011	Ŋata loyo dwoŋ kwoŋ win ripo bedo jatich mewin.
40023012	Ŋata won miyere dwoŋ ibino dwoko go piny, aka ŋata won dwokere piny ama ibino loko go madwoŋ.
40023013	“Kidamba otundi ri win, jofuonji ma Chik kodi Jofarisayo, jorendirok! Wichiego ri ji dhoot ma donjo i Ker ma polo, aka wiwegi wikidonj'iye, odoko wikiyey joma mito donjo jowodonji.
40023014	[“Kidamba otundi ri win, jofuonji ma Chik kodi Jofarisayo, jorendirok! Wimayo mon tho udi pajo, aka nyaka wirendere gi kwayo maboyo! Amomiyo wibino limo girachula marach loyo!]
40023015	“Kidamba otundi ri win, jofuonji ma Chik kodi Jofarisayo! Wiwotho wi lowo kendo wichiewere wi pi to wipor loka man chuka wiwiro kada nyaka dhano achiel i din mewin; to ka wityeko wiro go, wimiyo ŋato lokere jakidhi i mach makitho kalo chal mewin diryo!
40023016	“Kidamba otundi ri win, jotel ma waŋ gin otho! Wifuonjo ni, ‘Ka dhano okwoŋere gi Ot pa Were, kwoŋirok no kitim gimoro, to ka okwoŋere gi zawabu ma Ot pa Were, meno aka mako go.’
40023017	Jomamiŋ ma waŋ jo otho! Aŋo ma loyo dwoŋ, zawabu kosa Ot pa Were ma loko zawabu no maleŋ?
40023018	Wifuonjo bende ni, ‘Ka dhano okwoŋere g'alitar, kwoŋirok no kitim gimoro, to ka okwoŋere gi mich mani wi alitar aka mako go.’
40023019	Waŋ win otho adyeri! Aŋo ma loyo dwoŋ, michi kosa alitar ma loko mich no maleŋ?
40023020	Kole ka dhano okwoŋere g'alitar, meno kwoŋere gine kodi gima ni iye bende.
40023021	Odoko ka dhano okwoŋere gi Ot pa Were, meno kwoŋere gi Ot no kodi Were mabed'iye bende.
40023022	Aka ka dhano okwoŋere gi polo, meno kwoŋere gi kom pa Were kodi Were won mabedo i kom no bende.
40023023	“Kidamba otundi ri win, jofuonji ma Chik kodi Jofarisayo, jorendirok! Wimiyo Were achiel kwoŋ apar ma gichielirok masisiri paka: katungulu, binzari, kodi gikipiny maŋwe kur man, to wijala gikipiny madongo kwoŋ Chik paka: bedo gi tiro, wor, kodi genirok i waŋ Were; gikipiny me onwaŋo wiripo ketho i tim, ma wikijala giman megi.
40023024	Wijotel ma waŋ gin otho! Wichunga pi ni wikiri wimadh'iye magunju moro, mato kuchiel wichalo joma mwonyo ŋamira gipi, ma bende koch chungo kwoŋ Chik mewin!
40023025	“Kidamba otundi ri win, jofuonji ma Chik kodi Jofarisayo, jorendirok! Kole wilwoko ŋey kikopo kodi sen, to iye opoŋ akaka kodi woro.
40023026	Jofarisayo ma waŋ gin otho! Lwoki win iyi kikopo kutho aka ŋeye bende bino bedo molony.
40023027	“Kidamba otundi ri win, jofuonji ma Chik kodi Jofarisayo, jorendirok! Kole wichalo kalyele matar molwok, ma neno maŋon yu woko, to iye opoŋ'iye chokin pa jomotho kodi kocho jye.
40023028	I yo achiel wibende wichal jomotire giwoko, mato i chuny win koro rendirok kodi recho ama opoŋ'iye.
40023029	“Kidamba otundi ri win, jofuonji ma Chik kodi Jofarisayo, jorendirok! Kole wigero kalyele pa jotuchi wach Were, odoko wiyiko maŋon kalyele pa jomotire,
40023030	ka wiwacho ni, ‘Bedi chango wakwo i ndir pa bachere mawan, di wakiriwere gi jo i oyo remo pa jotuchi wach Were.’
40023031	Meno kole onyo wiwegi witucho gi dhoki win nike wibedo nyikway joma chango joneko jotuchi wach Were.
40023032	Amomiyo kere onyo medere win timo gima bachere mewin chango jotyeko chako gine.
40023033	Wibedo thwole, nyithindhi malasaŋ, winobothi nedi banja ma tero win i mach makitho?
40023034	Amomiyo abino dhiro ri win jotuchi wach Were kodi joma ryek, kodi jofuonji ma Chik, ma megi kwoŋ jo wibino neko gi guro kwoŋ musalaba, aka joman wibino chwado i kalamo mewin, gi chando jo wok i tindi achiel tundo i man,
40023035	ŋey remo pa jomotire jye mooy piny wokwan kwoŋ win, wok i remo pa Abel tundo i remo pa Zekariya wuodi pa Berekiya, ma wineko i dyer Kabedo Maleŋ kodi alitar.
40023036	Adyeri awacho ri win, girachula me jye bino bedo ri luse ji ma pama me.
40023037	“A ji ma Yerusalem, ma joneko jotuchi wach Were modhir ri jo aka jochadho megi gi telin! Didi ma atyeko temo choko win bongan aumi win pa min gweno ma umo nyithindhe i bwombe, to wikwero?
40023038	Kole Ot pa Were mani kenyo ibino jwango.
40023039	Aka awacho ri win, wikonenan kendo chuka winowachi ni, ‘Jasilwany a ŋata bino i nyingi Ruoth.’ ”
40024001	Yesu owok i Ot pa Were aka munyo onwaŋo kadho jofuonjirok pere jobino nyutho go paka Ot no oger.
40024002	To go odwoko jo ni, “Wineno gikipiny me jye, kameno? Adyeri awacho ri win, ongoye ka tele kada achiel mibino weyo wi nyawote ma kokedhi woko.”
40024003	Munyo go obedo wi got Olivet, jofuonjirok jobino bonge nyaliŋliŋ to jokwayo go ni, “Wachi ri wan ndir ma gikipiny me bino timer'iye, aka ranyuth aŋo mobedi kwoŋ bino perin, kodi apa giki piny?”
40024004	Yesu odwoko jo ni, “Gwokere win moro wokiri wowondi win,
40024005	rupiri ji kweth jolebino gi nyingan, munyo jowacho ni, ‘An a Kristo,’ aka jobino wondo ji mathoth.
40024006	Aka wibino winjo kwoŋ lweny kuma chiegin kodi kuma bor; to wikiri wibedi gi rembo rupiri gikipiny me ripo timere, to kareno giki piny fuodi.
40024007	Kole nono bino lwenyo gi nono man, to ker achiel lwenyo gi ker man, aka kech bino bedo kodi yengirok pa piny i kabedo momore;
40024008	me jye chakirok pa chandirok, paka litho matelo ka fuodi nyathi konywol.
40024009	“Gikenyo jobino ketho win i teko, to joneko win; aka nonin jye bino dak win kwoŋbedo an.
40024010	Gikenyo joma thoth jobino podho i yeyo pajo to josegeya jowoti gin, to jodakere.
40024011	Aka jotuchi wach matwodo mathoth jobino tundo to jowondo ji mathoth.
40024012	Aka paka tim marecho medere, mar paji mathoth ri wadi jo bende bino rumo woko.
40024013	To ŋata ochir teko no kir i gike ama bino both.
40024014	Aka Wach Maber kwoŋ Ker pa Were me, ibino fuonjo i piny gipi paka ranyuth ri nonin jye, aka nyaka giki piny bino tundo.
40024015	“Amomiyo ka wineno Giramyen Madwoŋ ma Daniel jatuchi wach Were chango oluwo kwoŋe ojengi i Ot pa Were (ŋata soma wach me woŋeyi dwoŋ mere),
40024016	gikenyo joma nitye Yudeya joworingi wi gote;
40024017	aka ŋata ni wi ot wokiri wolori piny kwanyo gima ni ot pere;
40024018	aka ŋata ni ndelo wokiri wogiki pecho kwanyo ruk pere.
40024019	Aka kidamba madwoŋ bino bedo ri mon mayach, kodi mon ma joni gi nyithindho maŋich ma fuodi jodhoth i ndir no!
40024020	Kwayi win ni ŋwech mewin wokiri wobedi i ndir ma chwir munyo pe oŋicho piny, kosa i Sabato.
40024021	Ato i hongo no chandirok madwoŋ kidho bedo, ma fuodi yado kobedoye wok i chakirok pa piny tundo pama, aka gima pameno odoko kobedi kendo.
40024022	Aka bedi Were kotyeko kimojaye woko ndelo no, onwaŋo ongoye dhano ma d'oboth; to ri bero pa jomoyer, Were bino kimojaye woko ndelo no.
40024023	“I hongo no, ka moro owachi ri win ni, ‘Panen, Kristo ee!’ kosa ni ‘Go dicha,’ wikiri wiyey.
40024024	Kole Kristo matwodo kodi jotuchi wach matwodo jobino tundo to jotimo ranyuth madongo kodi giraura ma wondo ji, bedi nyalere di jowondo kir jomoyer.
40024025	Neni win, eno atyeko wacho ri win gime ma fuodi ndir no kotundo.
40024026	Amomiyo, ka jowachi ri win ni, ‘Panen, go nitye i thim,’ wikiri wikidhi yu korago; ka jowacho ni, ‘Panen go dicha i kisika ma ot,’ wikiri wiyey.
40024027	Kole paka lithkoth wok yu Wokchieŋ aka menyo piny kir yu Podhochieŋ, apaka bino pa Wuodi Dhano bende lebedo.
40024028	Kama gimoro otho iye, ama achut jochoker'iye.
40024029	“Aka ka tekin chandirok ma ndir no rumo, waŋchieŋ bino lokere machol aka dwe kolyeli. Michalin jobino oy wok i polo, aka men ma polo bino yengere.
40024030	I hongo no, nyaka ranyuth pa Wuodi Dhano bino nenere i polo, aka nonin jye ma piny jobino ywak, aka jobino neno Wuodi Dhano ka dwoko i pondeponde ma polo gi men kodi dwoŋ moasere;
40024031	gikenyo go bino oro jomalaika pere kudho gwara maywak malo, aka jobino choko jomoyer pere wok i tum aŋwen ma koyo, wok i tyelo achiel ma polo tundo i man.
40024032	“Fuonjere win kwoŋ makuyu, tekin jange loth to wodho bokee mayom, wiŋeyo ni ndir ma chieŋ onyo chiegin tundo.
40024033	Amomiyo bende ka wineno gikipiny me jye, wibino ŋeyo nike go chiegin tundo, ni dho waŋkach won.
40024034	Adyeri awacho ri win, luse ji ma pama me korum woko ma fuodi gikipiny me jye kotimere.
40024035	Polo gi piny bino reyere woko, to wach paran koreyere woko.
40024036	“To ndelo no kosa hongo mere ongoye ŋat'oŋeyo, kada jomalaika ma polo, kada Wuodi Were, kwanyo woko Bamere kende.
40024037	Paka chango obedo i ndir pa Nowa, apaka bende bino pa Wuodi Dhano bino bedo.
40024038	Ato i ndir ma fuodi mikula komadh'iye piny, ji oido jochiemo, jomedho, chwo jonywomo, nyir jonywomere, chuka ndelo ma Nowa odonj'iye i yee,
40024039	aka jokoŋeyo chuka mikula obino to mol gi jo; apaka bende bino pa Wuodi Dhano bino bedo.
40024040	I hongo no chwo aryo jobino bedo i ndelo; ibino kwanyo achiel tiweyo nyawote.
40024041	Mon aryo jobino rego wi kidi; ibino kwanyo achiel to iweyo nyawote.
40024042	Amomiyo yikere win, rupiri wikuya ndelo ma Ruoth obin'iye.
40024043	To ŋeyi win gime, ni bedi won pecho ŋey hongo ma jakwo bin'iye dyer wor, d'oyikere aka di koyeyo jakwo turo ot.
40024044	Amomiyo, wibende yikere win, rupiri Wuodi Dhano lebino i hongo ma wikigen.
40024045	“Ŋatobedo jatich maryek ma genere ma ruoth pere nyalo ketho go kuro pecho pere? Meno ŋata miyo jopecho chiemo i hongo motire.
40024046	Jatich no jasilwany ma ruoth pere ka dwoko, bino nwaŋo go timo ameno.
40024047	Adyeri awacho ri win, ruoth pere bino ketho go kuro lim pere jye.
40024048	To ka jatich marach won owachi kende ni, ‘Ruoth paran ogalo,’
40024049	to chako goyo jotich wadi, to chiemo to medho kodi jomero,
40024050	ruoth pere bino dwoko i ndelo ma go kareno kigen, kodi i hongo ma go kuya;
40024051	to miyo go girachula, to ketho go i chandirok kanyachiel gi jorendirok, kuma ji jobino ywak'iye gi kay'iye lak.
40025001	“Ker ma polo chale kodi nyir apar ma jotiŋo talin pajo to jokidho romo kodi jamweha.
40025002	Jabich oido jomiŋ, jabich joryek.
40025003	Nyir mamiŋ mere jotiŋo talin pajo, to jokotiŋo mo;
40025004	to nyir maryek mere jotiŋo chupa mo.
40025005	Paka jamweha ogalo gi tundo, jojye jonur to jonindo.
40025006	To i dyer wor denge aka okoki ni, ‘Neni, jamweha ee otundo, woki win wijoli go.’
40025007	Gikenyo nyir no jye joay to jochwinyo talin pajo.
40025008	Aka nyir mamiŋ jowacho ri maryek ni, ‘Miyi waye win mo kwoŋ mewin, kole talin mawan kidho tho.’
40025009	To nyir maryek jodwoko ni, ‘Ipoyo miti mo ma wani gine konyal romo wan gi win; amomiyo ber wikidhi bongi jomiten winyew mewin.’
40025010	Aka munyo jotyeko kadho nyiewo mo, to janyako tundo, kendo joma onwaŋo jochowo yikirok cha ama jodonjo gi go i kalima ma nywomirok; tichiego dhoot.
40025011	Rumachien nyaka nyir cha jodwoko to jowacho ni, ‘Ruoth, yawi ri wan.’
40025012	To go odwoko ni, ‘Adyeri awacho ri win, akuya ran win.’
40025013	Amomiyo yikere wini, rupiri wikuya ndelo kosa hongo.
40025014	“Ker ma polo bino chale kodi jadwoŋ moro mokidho woth bor to lwoŋo jotich pere, to ketho lim pere i chingi jo;
40025015	go omiyo ŋatachiel mugowe abich ma zawabu, ŋat man aryo, ŋat man achiel chungo kwoŋ nyalo pa kis dhano, to go kadho woth.
40025016	Ŋat'omiy mugowe abich okadho mayot wirok gine, to limo mugowe man abich.
40025017	Ŋata'omiy mugowe aryo, bende olimo mugowe man aryo.
40025018	To ŋata omiy mugowa achiel, okidho to kunyo piny to yiko pesa pa jadwoŋ pere.
40025019	Rumachien munyo hongo okadho malach, ruoth pa jotich no odwoko to kaŋasa kwan ma gikipiny no gi jo.
40025020	Ŋat'omiy mugowe abich odonjo to wodho mugowe man abich to wacho ni, ‘Jadwoŋ imiyan mugowe abich, to ee alimo abich man i wiy m'imiyan cha.’
40025021	Ruoth pere owacho ri go ni, ‘Walwa gi tich, i jatich maber ma genere; ibedo gi genirok i gimathin, abino ketho i chingin madit; donji ibedi i kisangala pa ruoth perin.’
40025022	Ŋat'omiy mugowe aryo bende odonjo to wacho ni, ‘Ruoth, imiyan mugowe aryo; ee alimo aryo man.’
40025023	Ruoth pere owacho ni, ‘Walwa gi tich, i jatich maber odoko magenere; ibedo gi genirok i gimathin, abino ketho i chingin madit; donji i kisangala pa ruoth perin.’
40025024	Ŋat'omiy mugowa achiel to bende donjo ka wacho ni, ‘Ruoth, aŋeyo ni i dhano ma kite tek, ikecho kama iŋati ikichwoy'iye gimoro, aka ichoko kama iŋat ikikonj'iye gimoro;
40025025	amomiyo lworo omakan, to akidho to akano mugowa pesa perin i lowo; onyo maki giperin ee adwoko rin.’
40025026	To ruoth odwoko go ni, ‘Ijatich marach, odoko manyap. Kere ka nende iŋeyo nike akecho kama aŋata akichwoy'iye gimoro, aka ajowo kama aŋata akikonj'iye gimoro,
40025027	iraŋo ma ikikano pesa paran i ka kan pesa, aka d'onyo ka adwoko d'alimo giparan momedereye?
40025028	Ka ameno, onyo kwanyi win woko kwoŋe mugowa pesa no, wimiy jamugowe apar ayin.
40025029	Kole dhano jye ma nitye gi gimoro ibino medo go man, aka go bino bedo kodi ma kalo gima go yenyo; to ŋata bu gimoro, kada gima go oido ni gine ibino kwanyo kwoŋe.
40025030	Aka boli win woko jatich mongoye kony no i mudho ma gichien, kuma ji jobino ywak'iye gi litho ma dit.’
40025031	“Ka Wuodi Dhano dwoko gi dwoŋ pere, kodi jomalaika pere jye, go bino bedo wi kom pere madhum.
40025032	Nonin jye jobino chokere runyime, aka go bino poko jo kadiryo paka jakwath poko roombo gi dyegi,
40025033	Go bino ketho roombo yu chinge marachuch, to ketho dyegi yu racham.
40025034	Gikenyo Kere bino wacho ri joma ni chinge marachuch ni, ‘Biye win, josilwany pa Baba, lunji win Ker moyik ri win wok i chwech pa piny;
40025035	kole munyo kech onwaŋo nekan wimiyan chiemo, munyo riyo nekan wimiyan giramadha, munyo abedo wendo wijolan,
40025036	munyo angoye gi ruk wirukan, munyo atwo wiliman, munyo ani twech wiliman.’
40025037	Gikenyo joma beyo no jobino dwoko go ni, ‘Ruoth, keraŋo ma waneno munyo kech oido nekin to wamiyin chiemo, kosa ini gi riyo to wamiyin giramadha?
40025038	Odoko keraŋo ma wanenin munyo itwo kosa ingoye gi ruk aka warukin?
40025039	Odoko keraŋo ma wanenin munyo itwo kosa ini twech aka walimin?’
40025040	Kere bino dwoko jo ni, ‘Adyeri awacho ri win, munyo witimo gino kada ri achiel moasa thin kwoŋ jowotan me, meno witimo ran.’
40025041	Gikenyo go bino wacho ri joma nitye yu racham pere ni, ‘Eye win bothan jomolam, kendo donji win i mach makitho moyik, ri jwogi kodi jomalaika pere.
40025042	Kole munyo kech onwaŋo nekan wikimiyan chiemo, munyo riyo nekan wikimiyan giramadha,
40025043	munyo abedo wendo wikijolan, munyo angoye gi ruk wikirukan, munyo atwo kendo munyo oido ani twech wikiliman.’
40025044	Gikenyo jo bende jobino dwoko ni, ‘Ruoth, keraŋo ma wanenin munyo kech kosa riyo oido nekin, kosa ibedo jakichar, kosa ingoye gi ruk, kosa itwo kosa ini twech aka wakikonyin?’
40025045	Gikenyo go bino dwoko jo ni, ‘Adyeri awacho ri win, munyo wikitimo gino ri kada achiel moasa thin kwoŋ jowotan me, meno wikitimo ran.’
40025046	Gikenyo jobino eye bonge to jodonjo i girachula makirum, aka joma beyo jobino donjo i kwo makirum.”
40026001	Munyo Yesu ochowo wacho gikipiny me jye, owacho ri jofuonjirok pere ni,
40026002	“Wiŋeyo ni ka ndelo aryo orumo, kalima ma Kadho bino tundo, aka ibino ketho Wuodi Dhano i chingi joma joleguro go kwoŋ musalaba.”
40026003	Gikenyo jotel pa jochwayi ri Were wi alitar kodi jotel pa ji jochokere i dyedipo pa jadwoŋ pa jochwayi ri Were wi alitar milwoŋo ni Kaifas,
40026004	aka jochano mako Yesu nyaliŋliŋ jowoneki go.
40026005	“Wakiri watim gime i ndelo madwoŋ, rupiri ji jonyalo chako woy.”
40026006	Munyo Yesu oido nitye Bethaniya i ot pa Simon jadhowo,
40026007	dhako moro obino bonge kodi chupa mo mawelo kendo maŋwe kur, to konjo i wiye, kama go onwaŋo obed'iye dhower.
40026008	To munyo jofuonjirok joneno ameno, joramere, to jowacho ni, “Onyiek mo me raŋo?
40026009	Kole gime d'onyal kitana pesa madit, timiyo jochandi.”
40026010	To Yesu, paka oŋeyo gime, owacho ri jo ni, “Wikwinyo dhakodwoŋ me raŋo. Kole go ee otimo ran gimaber tektek.
40026011	Winitye gi jochandi noknok, to wikilebedo kodan noknok.
40026012	Kole go okonjo mo me kwoŋan ma yiko gine delkwoŋ mikidho yiko i kalyel.
40026013	Adyeri awacho ri win, kamoro jye ma Wach Maber me ofuonji iye i piny gipi, gima go otimo me ibino wacho ma poyo go.”
40026014	Gikenyo achiel kwoŋ jofuonjirok apar g'aryo, milwoŋo ni Yuda Iskaryot okidho bongi jotel pa jochwayi ri Were wi alitar,
40026015	to penjo ni, “Wibino miyan aŋo ka aketho Yesu i chingi win?” To jokwano rigo pesa ma feza pyero adek to jomiyo go.
40026016	Wok i hongo no Yuda odwaro royo ma nyalere ma ketho Yesu i chingi jo.
40026017	I ndelo marapena ma kalima ma mugat ma bu thow, jofuonjirok jobino bongi Yesu to jopenjo go ni, “Imito ni wayiki rin chiemo ma kalima ma Kadho gi kune?”
40026018	To wacho ri jo ni, “Kidhi win i tindi i pecho pa nyatoro wiwachi ri go ni, ‘Jafuonji wacho ni, hongo paran otundo; alechamo kalima ma Kadho kodi jofuonjirok paran i ot perin.’ ”
40026019	Jofuonjirok jotimo paka Yesu owacho ri jo to joyiko chiemo ma kalima ma Kadho.
40026020	Munyo hongo mothyeno otundo, Yesu kodi jofuonjirok pere apar g'aryo jobedo piny chiemo.
40026021	Aka munyo jochiemo Yesu owacho ni, “Adyeri awacho ri win, achiel kwoŋ win bino chamo ran sereko.”
40026022	Jofuonjirok jodhyer swa to jochako penjo go, achielechiele ni, “Ruoth, iwachani?”
40026023	Yesu odwoko ni, “Ŋata opilo chiemo i sen achiel kodan ama bino chamo ran sereko.
40026024	Wuodi Dhano bino tho paka Ndiiko Maleŋ wacho, to kidamba bino bedo marach ri ŋat mochami ri go sereko! D'ober loyo bedi chango konywol go!”
40026025	Gikenyo Yuda, jacham sereko, oluwo malo ni, “Adyeri Jafuonji, meno miti ikiwachani?” To Yesu dwoko ni, “Eno i won iwacho.”
40026026	Munyo jochiemo, Yesu okwanyo mugat, to miyo silwany to turo, to poko jofuonjirok pere munyo wacho ni, “Kwanyi win wicham; me delkwoŋ.”
40026027	To kwanyo agwata, aka munyo otyeko miyo silwany, omiyo jo munyo wacho ni,
40026028	“Madhi win gima n'iye, wijojye; rupiri vini me obedo remo paran ma ridho chikirok manyien ma Were otimo gi ji pere, mooy ri ji mathoth ma chwako gimarecho.
40026029	Awacho ri win, akibino madho vini me kendo chuka ndelo ma anomadh'iye vini manyien gi win i Ker pa Baba.”
40026030	Aka munyo jotyeko wero wer ma pako Were, jowok woko to jokidho i got Olivet.
40026031	Gikenyo Yesu owacho ri jo ni, “Wijojye wibino ringo to wiweyan wor ma konon, kole ndiiko wacho ni, ‘Abino neko jakwath to roombo tyakere woko.’
40026032	To ka atyeko chierino, abino telo kidho ri win Galileya.”
40026033	Petro owacho ri go kamaler ni, “Kada jojye joweyin, an akibino weyin.”
40026034	Yesu owacho ri go ni, “Adyeri awacho rin, wor ma konon won me, ma fuodi wuodi gweno kukoko, ibino kwedere kwoŋan didek.”
40026035	Petro odwoko go ni, “Kada bedi ni aripo tho kodin, akokwedere kwoŋin.” Aka meno apaka jofuonjirok man jye bende jowacho.
40026036	Gikenyo Yesu okidho gi jo kama ilwoŋo ni Gethsemane, to wacho ri jofuonjirok pere ni, “Bedi win ka, fuodi akidhoye gichien kwayo.
40026037	Go okwanyo Petro kodi woti Zebedayo jaryo. Gikenyo chunye ochako ramo to bedo gi rembo madwoŋ.
40026038	Aka owacho ri jo ni, ‘Chunyan raman tektek, pa kidho nekan. Bedi win ka, aka wibedi waŋ win kodan.’
40026039	Aka munyo go omedere yu malo nyaka mathin, opodho gi nyime to kwayo. To wacho ni, ‘Baba, ka nyalere, weyi agwata me woeye bongan. To weyi wobedi paka iyenyo ma kiweno paka an ayenyo.’ ”
40026040	Go ogik bongi jofuonjirok pere to nwaŋo jonindo, to wacho ri Petro ni, “Adyeri wikinyalo bedo waŋ win kodan kada nyaka ma sawa achiel woni?
40026041	Bedi win waŋ win wikway aka ŋey wikiri widonji i karatem. Chuny win yenyo, to del ama nyap.”
40026042	Odoko madiryo, oeye to kidho kwayo. To wacho ni, “Baba, ka agwata me kibino eye kwoŋan ma akimadho, wey gim'iyenyo wotimere.”
40026043	Go odoko odwoko to nwaŋo jonindo, rupiri nindo oido dit swa i waŋ jo.
40026044	Munyo oweyo jo kenyo, oeye kendo to kidho kwayo madidek, gi wach achiel no won.
40026045	Gikenyo go ogik bongi jofuonjirok pere, to wacho ni, “Fuodi winindo aninda wiywomere? Hongo onyo otundo mibino cham'iye ri Wuodi Dhano sereko tibolo go i chingi joma recho.
40026046	Ayi win wakadhi! Jachami ran sereko eno otyeko rikere chiegin.”
40026047	Munyo go fuodi luwo, Yuda, achiel kwoŋ jofuonjirok apar g'aryo otundo. Go oido nitye gi muma ji madwoŋ ma jotiŋo abor kodi abirin, aka jowok bongi jotel pa jochwayi ri Were wi alitar kodi jotel pa Joyudaya.
40026048	Jachami sereko oido otyeko chano gi muma ji no ranyuth ni, “Ŋata anochwiy lembe meno a ŋata wiyenyo; kendo ama wimaki.”
40026049	Yuda otundo to kidho titir bongi Yesu to wacho ni, “Syem wobedi kodin, Jafuonji,” to chwiyo lembe.
40026050	Yesu odwoko go ni, “Jawodhan, timi gim'okelin ka ayin.” Gikenyo jobino to jomako Yesu jowokadhi gine.
40026051	Ŋatachiel monwaŋo nitye gi Yesu oyuyo abor to toŋo ithi ŋecha pa jadwoŋ pa jochwayi ri Were wi alitar to chodo woko.
40026052	To Yesu owacho ri go ni, “Dwoki abor perin i ode, kole ji jye ma jooro abor jobino tho g'abor.
40026053	Wikuya nike d'anyalo kwayo Baba ni womiyan kony, piyo piyo no to go dhiro ran lwak jomalaika malwenyo apar g'aryo.
40026054	Ka ameno onyo Ndiiko Maleŋ ma wacho ni gime ripo wotimere otundi nedi i kare?”
40026055	Gikenyo Yesu oluwo kodi muma ji no ni, “Oido ripere ni wibin kodi abirin makan, igani a jakwo? Kole ndelo jye abedo i Ot pa Were afuonjo to wikimakan.
40026056	To gime jye otimere ŋey gima jotuchi wach Were jondiko wotundi.” Gikenyo jofuonjirok jye joweyo go to joringo.
40026057	Joma jomako Yesu jotero go i ot pa Kaifas, jadwoŋ pa jochwayi ri Were wi alitar, kama jofuonji ma Chik kodi jotel pa ji oido jochoker'iye.
40026058	Petro oluwo go gi bor tundo i dyedipo ma ot pa jadwoŋ pa jochwayi ri Were wi alitar. Go odonjo i dyedipo to bedo piny kodi jokur kareno mito neno paka gimoro jye obedi.
40026059	Jatel pa jochwayi ri Were wi alitar kodi jopido jotemo rango giranena matwodo kwoŋ Yesu, ma d'omiyo woneki go;
40026060	to jokonwaŋo atoŋa moro, kada joma thoth jotemo nyayo wach matwodo kwoŋe. Rumachien ji aryo jochungo,
40026061	to jowacho ni, “Ŋat me owacho ni, ‘Anyalo turo woko Ot pa Were me to agero man i ndelo adek.’ ”
40026062	Jadwoŋ pa jochwayi ri Were wi alitar ochungo to penjo Yesu ni, “Ingoye gi radwok kwoŋ wach mokel kwoŋin me?”
40026063	To Yesu oliŋaliŋa. Jadwoŋ pa jochwayi ri Were wi alitar odoko oluwo gine ni, “I nyingi Were makwo, pama onyo akethin i kwoŋirok; wachi ri wan k'inen ibedo Kristo, Wuodi Were.”
40026064	Yesu odwoko go ni, “Ato eno iwacho. To awacho ri win ni rumachien wibino neno Wuodi Dhano munyo obedo yu chingi Jameni jye marachuch, odoko wibino neno ka bino i pondeponde ma polo.”
40026065	Ru wach me jadwoŋ pa jochwayi ri Were wi alitar oyecho nengin pere to wacho ni, “Me luwo gima kotire kwoŋ Were! Maraŋo ma wayenyo jokony man kendo? Eno wityeko winjo wach pere marecho!
40026066	Wiparo nedi?” Jodwoko ni, “Banja oloyo go, aka go ripo tho.”
40026067	Gikenyo joŋulo i waŋe law to jogoyo go. Joman jogoyo lembe g'adhoŋ kareno jowacho ni,
40026068	“Tuchi ri wan, Kristo! Tuchi ri wan ŋata ogoyin!”
40026069	Petro onwaŋo obedo piny i dyedipo, to achiel kwoŋ jotich ma nyir mapa jatel pa jochwayi ri Were wi alitar obino bonge to wacho ni, “Ibende oido initye gi Yesu Jagalileya.”
40026070	To go okwero i waŋ jojye ni, “Akuya gima iluwo kwoŋe,”
40026071	to ay to kidho dho waŋkach ma dyedipo. Jatich manyako man oneno go kenyo to wacho ri ji mani kenyo ni, “Jame oido nitye gi Yesu Janazareth.”
40026072	Petro odoko okwero ni, “Akwoŋere, akuya ran ŋato!”
40026073	Munyo hongo okadho machiek, ji moido jochungo kenyo jobino bongi Petro to jowacho ni, “Adyeri in achiel kwoŋ jo. Odoko paka in iluwo wodhin awodha kamaler!”
40026074	Gikenyo Petro ochako kwedirok gi kwoŋirok ni, “Akuya ran jalo!” I hongo no won to wuodi gweno koko.
40026075	Gikenyo Petro opoyo wach pa Yesu ni, “Ka fuodi wuodi gweno kukoko, ibino kwedere kwoŋan didek.” Ri ameno go owok woko to ywak ywak malith swa.
40027001	Odikini munyo piny oyawere, jotel pa jochwayi ri Were wi alitar jye kodi jotel pa ji joyiko chan ma neko Yesu.
40027002	Jotweyo go jokadho gine, to joketho go i chingi Pilato, jadhum ma Roma.
40027003	Munyo Yuda, jachami ri Yesu sereko oniaŋ ni otyek thumo ri Yesu banja ma tho, owinjo malith i chunye to dwoko pesa ri jotel pa jochwayi ri Were wi alitar gi jotel pa ji ka wacho ni,
40027004	“Atyeko timo gimarach i chamo sereko ri dhano mongoye gi racho ni woneki.” To jono jowacho ni, “Wan wadewo ri waye kwoŋ gino? Meno makin.”
40027005	To Yuda bolo jegejege pesa no i Ot pa Were kenyo to kadho; to kidho dere.
40027006	To jotel pa jochwayi ri Were wi alitar jokwanyo pesa no munyo jowacho ni, “Wakiripi ketho pesa me i kakan ma Ot pa Were rupiri obedo pesa ma remo.”
40027007	Ri ameno joyeyere to jonyiewo gine ndelo pa jachwech degi moro, paka kayikirok pa jokichar.
40027008	Amomiyo ndelo no ilwoŋo ni, “Ndelo ma Remo” kiri konon.
40027009	Gikenyo gima Yeremiya jatuchi wach Were owacho otundo i kare ni, “Jokwanyo jegejege pesa ma feza pyero adek, welo ma Joisrael joyeyere gine ma nyiewo kwo pere,
40027010	aka jooro ma nyiewo ndelo pa jachwech degi, paka Ruoth ooran.”
40027011	Yesu ochungo runyim jadhum ma Roma mopenjo go ni, “Ibedo Kere pa Joyudaya?” Yesu odwoko ni, “Ato eno iwacho.”
40027012	To munyo jotel pa jochwayi ri Were wi alitar kodi jotel pa ji josegeya go, kodwoko gimoro kwoŋ wach pajo.
40027013	Ri ameno Pilato openjo go ni, “Ikiwinji paka joketho kwoŋin wach kwethi?”
40027014	To Yesu kodwoko wach moro; gime omiyo Gavana no ouro go tektek
40027015	Ndir jye, i kis kalima madwoŋ ma Kadho, jadhum madwoŋ ma Roma yado maro gonyo jatwech moro achiel ma muma ji okwayo.
40027016	I hongo no oido nitye jatwech moŋeyere milwoŋo ni Baraba.
40027017	Amomiyo munyo muma ji ochokere, Pilato openjo jo ni, “Wiyenyo agony ri win ŋa? Baraba kosa Yesu milwoŋo ni Kristo?”
40027018	Ato go onwaŋo oŋeyo maber nike jokelo Yesu bongi go ru nyieko momako jo gine.
40027019	Munyo Pilato oido obedo i ot wothumi banja, chiege odhiro ri go mikwenda, ni “Ikiri itim gimoro kwoŋ dhano ma bu racho no, rupiri nende wor achandere swa i lek ma mako kwoŋe.”
40027020	Jotel pa jochwayi ri Were wi alitar kodi jotel pa ji jodwoŋo ji ni jowokwayi Pilato wogonyi Baraba ayin aka woneki Yesu.
40027021	To Pilato odoko openjo jo ni, “Kwoŋ jaryo me, ŋa ma wiyenyo agony ri win?” To jodwoko ni, “Baraba!”
40027022	Aka Pilato openjo jo ni, “To atim aŋo gi Yesu milwoŋo ni Kristo?” Jodwoko ni, “Guri go kwoŋ musalaba!”
40027023	To Pilato penjo jo ni, “Racho aŋo ma go otimo?” Gikenyo jochako koko gi dwondi gin mamalo swa ni, “Wogur go kwoŋ musalaba!”
40027024	Gikenyo munyo Pilato onwaŋo ni ongoye kony medirok gi penji aka kuchiel ji oido jomedo ameda woy ayino, okwanyo pi to logo chinge ruwaŋ ji, munyo wacho ni, “Tho pa ŋatin kimaki kwoŋan; me obedo tim mewin wiwegi!”
40027025	Muma ji odwoko ni, “Remo pere wobedi kwoŋ wan gi nyithindho mawan!”
40027026	Gikenyo Pilato ogonyo Baraba ri jo; ooro jo chwado Yesu to chwayo go ri jo ni wogur kwoŋ musalaba.
40027027	Gikenyo joserikale jotero Yesu i chiel pa Gavana, aka kitipa pajo gipi ochokere to thoko go.
40027028	Jolunyo nengin pere to joruko ri go kanzo mobokere.
40027029	Gikenyo jodolo thach okudho i wiye pa sangarya to joketho midole i chinge marachuch pa kere; aka joguro chongi gin piny to joloko go ginyiero munyo joŋalo go ni, “Kere pa Joyudaya woyindira!”
40027030	Joŋulo kwoŋe law, aka jokwanyo midole no to jogoyo gine wiye.
40027031	Munyo jotyeko nyiero go, jolunyo kanzo no to joruko ri go nengin pere won, aka jowodho go woko kidho guro go kwoŋ musalaba.
40027032	Munyo jokadho, joromo kodi nyatoro mowok Sireno ma nyinge Simon, to jomiyo go chukirok gi tiŋo musalaba pa Yesu.
40027033	Jotundo kama ilwoŋo ni Golgotha, dwoŋ mere ni, “Kama di Kahanga wich ji.”
40027034	Kenyo jomiyo go vini moruw gi pigi yath ma kech pa kedhino ni womadhi ma konyo go; to munyo go otyeko bilo, koyeyo madho.
40027035	Joguro go kwoŋ musalaba, to jopoko nengin pere munyo jogoyo kwir.
40027036	Rumachien jobedo piny kenyo kuro go.
40027037	Yu wiye malo ondik wach moosa gine go ni, “Me Yesu, Kere pa Joyudaya.”
40027038	Gikenyo joguro jokwo mogo aryo kwoŋ musalaba gi Yesu, ŋatachiel yu rachuch, ŋat man yu racham pere.
40027039	Joma kadho kenyo joyengo wiy gin aka joyeto Yesu ni,
40027040	“In monwaŋo ikidho kedho Ot pa Were t'igero man i ndelo adek, onyo iwon bothere! Aka k'inen ibedo Wuodi Were adyeri ere lori wi musalaba wanen!”
40027041	Meno bende apaka jotel pa jochwayi ri Were wi alitar kodi jofuonji ma Chik kodi jotel pa ji joyeto go.
40027042	Jowacho ni, “Go obotho joman to won kinyal bothere. Go a Kere pa Joisrael. Ere wolori wi musalaba no aka wanoyey wach pere.
40027043	Kole go geno Were; aka owacho ni go Wuodi Were. Ere weyi wanen ka Were yenyo botho go pama!”
40027044	Aka kir jokwo mogur jo gine kwoŋ musalaba bende joyeto go i yo achiel no won.
40027045	Wok sawa auchiel tundo sawa abuŋwen modyechieŋ, piny gipi mudho oumo chowo hongo ma sawa adek.
40027046	Dho kapa sawa abuŋwen, Yesu okoko gi derino madwoŋ ni, “Eli, Eli, lema sabachthani?” ma dwoŋ mere ni, “Were paran, Were paran, ijwangan raŋo?”
40027047	Aka munyo jomegi kwoŋ jomochungo kenyo jowinjo gime, jowacho ni, “Jame lwoŋo Eliya.”
40027048	Ŋatachiel kwoŋ jo oringo mayot, okwanyo changwe, obilo i vini, to ketho wi luth, aka otemo miyo go ni womadhi.
40027049	To joman jowacho ni, “Kuri win, wanen ye ka Eliya bino botho go!”
40027050	Yesu odoko okoko malo aka nyaka oweyo chunye ochot, to tho.
40027051	Gikenyo nanga molyer i Ot pa Were oyech aryo wok malo kir piny. Piny oyengere, telin obare,
40027052	Kalyele obare, aka ji pa Were mathoth jochierino i kwo kendo.
40027053	Jowok i kalyele, aka munyo Yesu ochierino kwoŋ jomotho, jokidho i Tindi Maleŋ, kuma ji mathoth jonen'iye jo kendo.
40027054	Munyo jaserikale madwoŋ kodi joma onwaŋo ni bonge munyo jokuro Yesu joneno yengirok pa piny kodi giman jye motimere, lworo omako jo to jowacho ni, “Adyeri me oido Wuodi Were.”
40027055	Kenyo oido bende nitye mon mathoth moido joneno gima timere gibor; jome joluwo Yesu wok i Galileya munyo jokonyo go.
40027056	I dyer jo obedo Marya ma wok Magdala, Marya min Yakobo gi Yozefu, kodi min woti Zebedayo.
40027057	Munyo piny oyutho, jaŋaŋo moro ma wok Arimatheya milwoŋo ni Yozefu otundo; aka go oido bende olokere jafuonjirok pa Yesu.
40027058	Go okidho bongi Pilato to kwayo delkwoŋ Yesu. Pilato owodho or ni womiy Yozefu delkwoŋ Yesu.
40027059	Yozefu okwanyo del no, oboyo gi suka manyien,
40027060	to ketho i kalyel pere won, moido go nyaka ogworo i kor tele. Gikenyo go oŋilo kidi madwoŋ, ochulo gine dhoki kalyel no to kadho.
40027061	Marya ma wok Magdala kodi Marya man oido jobedo piny kenyo joŋiyo kalyel.
40027062	Yawere mere, i ndelo moluwo ndelo ma yikirok, jotel pa jochwayi ri Were wi alitar kodi Jofarisayo joromo kodi Pilato to jowacho ri go ni,
40027063	“Jadwoŋ, wapoyo ni munyo jatwodo no oido fuodi kwo owacho ni, ‘Abino chierino i ndelo maradek.’
40027064	Amomiyo, wodhi or ma kuro kalyel pere tundo i ndelo maradek, ŋey jofuonjirok pere jokiri jowonyali kidho kwalo go, to jowacho ri ji ni go ochierino kwoŋ jomotho, aka twodo machowe me bino loyo motelo.”
40027065	Pilato owacho ri jo ni, “Teri win jokur wikur kalyel no matek paka winyalo jye.”
40027066	Gikenyo jokidho to jomwono tele ma dhoki kalyel matek, to joweyo jokur mogo kenyo.
40028001	Munyo Sabato orumo, kareno chieŋ nyaka gulo i ndelo marapena ma tich, Marya ma wok Magdala kodi Marya man jokidho neno kalyel.
40028002	Gikenyo yengirok pa piny madwoŋ obedo; aka malaika pa Ruoth oloro piny wok i polo, oŋilo woko kidi ma dhoki kaliel, to bedo wiye.
40028003	Go oido chalo lithkoth aka nengin pere oido tar pa pe.
40028004	Lworo omako jokur swa momiyo jokirin, to jolokere pa jomotho.
40028005	To malaika no owacho ri mon no ni, “Wikiri wilwori. Aŋeyo ni wirango Yesu ma chieŋino ogur kwoŋ musalaba.
40028006	Go ongoye ka, otyeko chierino paka owacho won. Biye winen kama oido oketh'iye go.
40028007	Onyo kidhi win mayot, wiwachi ri jofuonjirok pere ni, ‘Go otyeko chierino kwoŋ jomotho aka onyo telo kidho ri win Galileya; kenyo ama wibino nen'iye go. Eno atyeko wacho ri win.’ ”
40028008	Gikenyo munyo fuodi lworo opoŋ kwoŋ jo aka josangala, mon no joredo wok i kalyel to joringo kidho wacho gino ri jofuonjirok.
40028009	Gikenyo jopoyo ka Yesu oromo gi jo to motho jo ni, “Syem wobedi gi win.” Jodhire bonge, jomako tyende, to jolamo go.
40028010	Yesu owacho ri jo ni, “Wikiri wilwori. Kidhi wiwachi ri jomoyeyo jowokidhi Galileya, aka jobino nenan yu koro.”
40028011	Munyo mon no fuodi jowotho jokadho, joserikale megi kwoŋ jokuri kalyel jogik i tindi to jowacho ri jotel pa jochwayi ri Were wi alitar gimoro jye motimere.
40028012	Jotel pa jochwayi ri Were wi alitar no joromo kodi jotel pa ji to jotimo chan pajo. Jomiyo joserikale no pesa kweth,
40028013	ka jowacho ni, “Wiripo wacho ni jofuonjirok pere jobino wor to jokwalo delkwoŋe munyo wagalo nindo.
40028014	Aka ka Gavana owinji gime wabino ridho ri go ni wingoye gi racho, aka wikibino podho i teko moro jye.”
40028015	Jokur jokwanyo pesa no to jotimo paka owachi ri jo. Aka meno wach mochwogi ma Joyudaya jonyayo kir konon me.
40028016	Jofuonjirok apar g'achiel jokidho wi tendere i Galileya kama Yesu ochano romo iye gi jo.
40028017	Munyo joneno go, jolamo go, kada nende joman kwoŋ jo oido fuodi joganagana.
40028018	Yesu ochore chiegin to wacho ri jo ni, “Otyek miyan men i polo kodi i piny.
40028019	Amomiyo kidhi win wiloki nonin jye jofuonjirok paran; wimiy jo batisimo i nyingi Baba gi Wuode gi Chuny Maleŋ.
40028020	Aka wifuonji jo mako or jye ma amiyo win. Aka ŋeyi win nike abino bedo gi win ndir jye, tundo i giki piny.”
41001001	Me a chakirok ma Wach Maber mapa Yesu Kristo Wuodi Were paka
41001002	ondik i kitawo pa Isaya jatuchi wach Were ni, “Neni aoro jamikwenda paran, ma bino yiko rin royo wotelin.
41001003	Dwondijo moro koko i thim ni, ‘Yiki win royo pa Ruoth, tiri win royin pere mathindho thindho jye.’ ”
41001004	Ameno Yohana Jakibatisa onenere i thim, ka miyo ji batisimo, aka fuonjo jo ni jowoŋuti gimarecho pajo aka ŋey Were wochwaki jo.
41001005	Ji mawok i adeche jye ma Yudeya kodi Yerusalem jokidho bonge, aka go omiyo jo batisimo i jwom Yordan, munyo jotucho gimarecho pajo.
41001006	Ruk pa Yohana oido obedo pyen ŋamira kareno tweyo pyere gi del ma pyen, aka chamo bonyo kodi mo kich.
41001007	Yohana ofuonjo ka wacho ni, “Nyatoro luwan chien, ŋato loyan swa gi dwoŋ, ma akiripi kada luŋirok piny gonyo ri go thol war pere.
41001008	An amiyo win batisimo gi pi kende, to go bino miyo win batisimo gi Chuny Maleŋ.”
41001009	I hongo no ama Yesu owok'iye Nazareth i piny Galileya aka Yohana omiyo go batisimo i jwom Yordan.
41001010	Tekin Yesu wok i pi, oneno polo oyawere, to Chuny Maleŋ pye kwoŋe i chal pa akuru.
41001011	Aka dwondijo moro owok i polo ma wacho ni, “In i Wuodan mamaro, asangala kodin.”
41001012	Gikenyo Chuny Maleŋ otero Yesu i thim kuma di ogwange.
41001013	Yesu otyeko kenyo ndelo pyero aŋwen, munyo Sitan temo go; aka jomalaika jokonyo go.
41001014	Munyo otyek mako Yohana otwey go, to Yesu kidho Galileya. Kenyo go ofuonjo Wach Maber mawok bongi Were.
41001015	Go owacho ni, “Ndir otundo, aka Ker pa Were ochore chiegin. Ŋuti win gimarecho mewin, aka wiyeyi Wach Maber.”
41001016	Munyo Yesu wotho dho thengi wakawaka ma Galileya, oneno jokitoga, Simon kodi Andereya omin go, munyo oido jochiiko bwoo pajo i wakawaka.
41001017	Yesu owacho ri jo ni, “Luwan win abino loko win jokitoga ji.”
41001018	Piyo piyo no joweyo bwoo pajo, to jochako luwo go.
41001019	Munyo owotho nyaka mathin, odoko oneno Yakobo gi Yohana woti Zebedayo munyo oido jobedo i yee pajo joyiko bwoo pajo.
41001020	Piyo no to lwoŋo jo, to joweyo baa gin Zebedayo kodi jotich pere i yee to joluwo go.
41001021	Gikenyo Yesu gi jofuonjirok pere jokidho Kapernaum; aka i ndelo ma Sabato, Yesu odonjo i kalamo pa Joyudaya to fuonjo.
41001022	Ji jouro swa, rupiri go ofuonjo pa ŋata ni gi men, ma kiweno paka jofuonji ma Chik.
41001023	Piyo piyo no dhano ma chuny mochido oido ni kwoŋe odonjo i kalamo pa Joyudaya ni pil, to chako koko ni,
41001024	“Imito timo wan nedi, Yesu Janazareth? Ibino ka reyo wan woko? Aŋeyin, i ŋataleŋ pa Were.”
41001025	Yesu oay kwoŋe munyo wacho ni, “Liŋi kendo woki woko i eye kwoŋe.”
41001026	Gikenyo chuny mochido no oyengo ŋato gi men to wok kwoŋe munyo koko gi derino madwoŋ.
41001027	Gino omiyo ji jye dhyer tektek to wegi jopenjere kendigin ni, “To me aŋo? Kole me fuonji manyien! Go oro kir chuny mochido wok aka jowinjo go!”
41001028	Gikenyo nyinge olak i adech ma Galileya jye parom.
41001029	Tekin jowok i kalamo pa Joyudaya, Yesu kodi Yakobo jokidho kodi Andereya pecho pa Simon.
41001030	Or Simon ma dhako onwaŋo nitye i kanindo kwoŋe oowere, to jowacho ri Yesu mayot paka dhako dwoŋ no two.
41001031	Yesu okidho bonge, omako chinge, to dheno ay malo. Ameno two no oweyo go, to go chako rweyo jo.
41001032	Othyeno no, munyo waŋchieŋ otyeko podho, ji jokelo ri Yesu jotwo jye, kodi joma onwaŋo jwogi ni kwoŋ jo.
41001033	Ji ma tindi gipi to jowura ri go dhoot.
41001034	Yesu obotho ji madit monwaŋo joramere gi two mopekere opokere: aka oryemo woko jwogi bende, ma koyeyo jo luwo, rupiri oido joŋeyo go.
41001035	Yawere mere odikini, ma piny fuodi kochot, Yesu ochiew to wok i ot no, to kidho gichien kwayo.
41001036	To Simon gi wadi jowok rango go,
41001037	aka munyo jonwaŋo go, jowacho ri go ni, “Dhano jye dwarin.”
41001038	Yesu odwoko ni, “Ere wakidhi win i tindi man, afuonji korago bende; kole gino ama okelan.”
41001039	Owotho Galileya munyo fuonjo i kalamo pa Joyudaya, kendo munyo ryemo woko jwogi kwoŋ ji.
41001040	Gikenyo jadhowo moro obino bothi Yesu, to guro chonge piny, to kwayo go ni, “Ka iyeyo, inyalo bothan.”
41001041	Yesu omako gine wor, aka ochwayo chinge ogeyo go, to wacho ni, “Ayeyo; bothi.”
41001042	Gikenyo won, dhowo no oeye kwoŋ ŋato, to kwoŋe chango molony.
41001043	Yesu ochiko go teltel munyo sewila go ni,
41001044	“Ikiri iwachi ri nyatoro gime; kidhi inyuthere i waŋ jachwayi ri Were wi alitar, aka imiy go mich paka Musa oketho i chik, aka dhano jye woŋeyi ni ityeko both adyeri.”
41001045	To jalo ochako nyayo wach no iye jye, momiyo Yesu odoko konyalo donjo i tindi kamaler, to obedo gichien kuma ongoye iye ji, aka kenyo ama ji jobino iye bonge wok kaman man jye.
41002001	Munyo ndelo okadho manok, Yesu ogik Kapernaum, aka wach olak ni go odwoko yu pecho.
41002002	Gikenyo ji jochokere kir i dhoot mongoye ka leŋo, to go fuonjo jo.
41002003	Munyo fuodi go fuonjo, ji aŋwen jokelo nyatoro ma two nyaŋinya.
41002004	To paka muma ji koyeyo jo baro royo ma rwako go bongi Yesu, jomwomo wiy ot kama otitere gi Yesu, aka munyo joyawo hola ma romo, jochwayo kitanda ma janyaŋinya no oido onind'iye nyuka otundo piny.
41002005	Munyo Yesu oneno yeyo pajo, owacho ri janyaŋinya no ni, “Nyathi paran, gimarecho perin ochwaki rin.”
41002006	Kenyo onwaŋo nitye jofuonji ma Chik mogo, to wegi joparo kendigin ni,
41002007	“Raŋo ma ŋatin luwo ama? Kole go luwo gima kotire kwoŋ Were? Ŋata bende nyalo chwako gimarecho ma kiweno Were won?”
41002008	Yesu oŋeyo ni meno a paro moido jo ni gine, to wacho ri jo ni, “Raŋo ma wibedo gi paro no i chuny win?
41002009	Aŋo mayot wacho? Wacho ri janyaŋinya ni, ‘Gimarecho perin ochwaki rin,’ kosa ni, ‘Ayi malo, itiŋ kitanda perin iwothi?’
41002010	Ere wey anyuthi win ni Wuodi Dhano ni gi men i piny ka ma chwako gimarecho.” Gikenyo owacho ri janyaŋinya no ni,
41002011	“Awacho rin, ayi malo, tiŋi kitanda perin idoki pecho.”
41002012	Jalo oay malo, otiŋo kitanda pere, to wotho i waŋ ji jye, aka jojye jodhyer to jopako Were munyo jowacho ni, “Fuodi oido wakineno gima chalo ama.”
41002013	Yesu odoko okidho dho thengi wakawaka ma Galileya, aka kweth ji jochokere bonge, to fuonjo jo.
41002014	Aka munyo wotho, oneno Levi jachoki misolo, wuodi pa Alfayo, obedo piny i ot ma misolo, to wacho ri go ni, “Luwan.” Jalo oay malo to luwo Yesu.
41002015	Rumachien, Yesu okidho pecho pa Levi gi jofuonjirok pere, to bedo dhower. Jochoki misolo kweth kodi jomarecho bende joluwo go yu koro. Jojye bende jochiemo kanyachiel gi Yesu.
41002016	Munyo jofuonji ma Chik ma dyer Jofarisayo joneno Yesu chiemo kodi jomarecho gi jochoki misolo, jopenjo jofuonjirok pere ni, “Raŋo ma go chiemo gi jochoki misolo Kodi jomarecho?”
41002017	Munyo Yesu owinjo gino, odwoko jo ni, “Jomolama ama jokiyeny jamilerwa, to jomatwo ayino ama joyenyo: kole akibino lwoŋo jomabeyo, to abino lwoŋo jomarecho ayino.”
41002018	Ndelo moro munyo jofuonjirok pa Yohana Jakibatisa kodi apa Jofarisayo onwaŋo joriyo kech, jomogo jobino to jopenjo Yesu ni, “Raŋo ma jofuonjirok pa Yohana Jakibatisa kodi apa Jofarisayo joriyo kech aka aperin jokiriy?”
41002019	Yesu odwoko jo ni, “To, wendo ma jonitye i kalima ma nywomirok jonyalo nedi riyo kech mato jamweha fuodi nitye gi jo? I hongo ma go fuodi ni gi jo jokiriy kech be.
41002020	To ndir bino tundo ma jamweha bino ey'iye bongi jo, meno aka nyaka jochaki riyo kech.
41002021	“Ongoye ŋata kwoyo kiremo nanga ma fuodi nyien wi nanga moti. Ka otimo ameno, kiremo manyien bino ywayo woko kasegere nanga no to medo yech malach loyo waŋe machon.
41002022	Ongoye ŋata konjo vini manyien i mugowa pyen mere moti; ka otimo ameno, mugowa pyen bino yech to vini oy, to go keŋ vini kir gi mugowa no jye. To, vini manyien bende ikonjo i migowa pyen manyien!”
41002023	Ndelo ma Sabato moro, Yesu onwaŋo wotho i ndelo ŋano, to jofuonjirok pere jochodo withi ŋano malomalo.
41002024	Gino omiyo Jofarisayo jopenjo go ni, “Raŋo ma jofuonjirok perin joturo Chik ma Sabato?”
41002025	Go odwoko ni, “Fuodi wikisomaye gima chango Daudi otimo munyo go kodi ji pere oido jongoye gi girachama:
41002026	paka go odonjo i Ot pa Were i ndir pa Abiyathar, jadwoŋ pa jochwayi ri Were wi alitar aka ochamo mugat ma jochwayi ri Were wi alitar kende ama oyey jo chamo, to miyo ji pere bende?”
41002027	Gikenyo Yesu owacho ri jo ni, “Sabato oketh ma bero pa dhano, to dhano kochwey ri Sabato;
41002028	amomiyo Wuodi Dhano dhumo kir Sabato bende.”
41003001	Gikenyo Yesu odoko odonjo i kalamo pa Joyudaya, aka dhano ma chinge otho onwaŋo nitye kenyo.
41003002	Kenyo bende oido nitye jomogo ma jokiyo neno ni kono Yesu obothi ŋato i ndelo ma Sabato, ŋey jowokethi kwoŋe banja.
41003003	Yesu owacho ri ŋata chinge otho no ni, “Biye ka. Chungi, ji jye jowonenin.”
41003004	To Yesu penjo jo ni, “Chik yeyo wan timo bero i ndelo ma Sabato, kosa racho ayin? Botho kwo, kosa neko ayin?” To joliŋ aliŋa.
41003005	Yesu ogawo jo gi keme, rupiri chuny jo oido nwaŋ, aka owacho ri ŋato ni, “Ryeyi chingin.” Ŋato oryeyo chinge, to chinge bedo maber kichutho.
41003006	Gikenyo Jofarisayo jowok woko, aka piyo piyo no jo kodi jopa Herode jochako thumo ryeko ma neko Yesu.
41003007	Yesu gi jofuonjirok pere jokidho dho wakawaka. Aka kweth ji joluwo go ji ma jowok Galileya kodi Yudeya,
41003008	i tindi ma Yerusalem kodi i adech ma Idumeya, gi ma loka Yordan, gi ma yu tindi Tire kodi Sidon. Kweth ji me jobino munyo jowinjo gima Yesu oido timo.
41003009	Yesu owacho ri jofuonjirok pere dwaro ri go yee wobed'iye, munyo oneno ni kweth ji no jonyalo diyo go;
41003010	ato go oido otyeko botho ji mathoth, amomiyo dhano jye monwaŋo ni gi two orire bonge ni wonyali geyo go.
41003011	Aka bin chuny mochido mani kwoŋ ji ka joneno Yesu, jogore piny dhowaŋe to jokoko ni, “In i Wuodi Were”.
41003012	Yesu ochiero chuny mochido kichutho miyo ji ŋeyo go.
41003013	Yesu okidho wi got, to lwoŋo bonge joma go won omito, to jobino bothe.
41003014	Go oyero ji apar g'aryo bedo bonge, g'atoŋa ma oro jo fuonji rumachien,
41003015	gi nwaŋo men ma ryemo woko jwogi.
41003016	Me a japar g'aryo ma go oyero: Simon m'omiyo nyinge ni Petro;
41003017	Yakobo gi Yohana woti Zebedayo m'omiyo jo nyingi gin ni “Bonages”, dwoŋ mere ni joma mwoch pa lithkoth,
41003018	Andereya, Filipo, Batholomayo, Mathayo, Thoma, Yakobo wuodi pa Alfayo, Thadeyo, Simon Jalweny ri nono pere,
41003019	kodi Yuda Iskaryot mochamo ri go sereko.
41003020	Yesu odok pecho, aka kweth ji odoko jochokere bothe ma jokonyalo yeyo jo kada chiemo.
41003021	Munyo wade pere jowinjo wach no, jobino ni jowomaki go, rupiri ji oido jowacho ni wiye onyiekere.
41003022	Jofuonji ma Chik ma jowok Yerusalem joero wacho ni, “Belzebul ni kwoŋe, aka ryemo jwogi gi men pa Belzebul.”
41003023	Gikenyo Yesu olwoŋo jo bonge to chako bolo ri jo agechin mogo ni, “Sitan nyalo ryemo woko Sitan nyawote nedi?”
41003024	Ka ker moro won otyakere munyo ji mere wegi jolwenyo kendigin, kole ker no kinyal chungo.
41003025	Ka pecho moro otyakere munyo ji ma kenyo wegi jolwenyo kendigin, pecho no bende kinyal chungo.
41003026	Aka ka Sitan onyo won owire lwenyo gi wadi, kole meno ker pere otyakere kinyal chungo, aka chiegin tur.
41003027	Ongoye nyatoro ma nyalo donjo i ot pa dhano ma jameni, to nyaga gikipiny pere, ma kokutho otweyo ŋato aka nyaka onyali kinyaga gikipiny pere.
41003028	“Adyeri awacho ri win, gimarecho pa ji jye ibino chwako ri jo, kada luwo gima kotire kwoŋ gimaleŋ;
41003029	To moro ma luwo gima kotire kwoŋ Chuny Maleŋ, kocwaki go; meno otimo gimarach ma chil gi chil.”
41003030	Yesu oluwo ameno rupiri jomogo oido jotyeko wacho ni chuny mochido ni kwoŋe.
41003031	Yoki Yesu gi wutimin go bende jotundo to jochungo woko aka jodhiro wach ni jomito neno go.
41003032	Muma ji onwaŋo obedo piny othoko go; to jowacho ri go ni: “Yokin kodi wutimerin ichade jochungo woko jomito nenin.”
41003033	Yesu odwoko ni, “Jokune ma mama gi wutimera?”
41003034	Aka obolo waŋe oŋiyo jomobedo piny thoko go, to wacho ni, “Kole jome a mama gi wutimera.
41003035	Dhano jye ma timo gima Were mito, ŋato ama obedo omera, kodi nyamera kodi mama.”
41004001	Yesu odoko ochako fuonjo ji i thengi wakawaka ma Galileya. Kweth ji moasere jochokere bothe, amomiyo go odonjo i wakawaka to bedo i yee. Aka ji jye jobedo dho thengi wakawaka.
41004002	Yesu ofuonjo gikipiny madit munyo luwo i agechin, aka i fuonji pere owacho ni,
41004003	“Winji win! Dhano moro okidho chwoyo.
41004004	Aka munyo bayo kodhi, megi opodho i thengi royo, to winyin jobino jodimo woko.
41004005	Kodhi megi opodho wi tele kuma lowo rep'iye; jokwako twi, rupiri lowo oido rep.
41004006	To munyo chieŋ olyel, orewo jo, to paka tyendi gin oido orawere, joner to jothwo woko.
41004007	Kodhi megi opodho kuma di kudhin, aka kudhin odongo gi jo to mwonyo jo woko ma jokonyalo nyak gimoro.
41004008	Aka kodhi megi opodho i lowo maber ma diwa, to jonyak withi gin, ma megi nyingi gin pyero adek, megi pyero auchiel, megi miya achiel.”
41004009	Aka Yesu owacho ni, “Ŋata ni gi ithe ma winjo wowinji.”
41004010	Gikenyo munyo Yesu oido ni kende, joma onwaŋo jo ni bonge, kanyachiel gi jofuonjirok pere apar g'aryo, jopenjo go tyendi agecha me.
41004011	Yesu owacho ri jo ni, “Otyek miyo win ŋeyo nyaliŋliŋ ma Ker pa Were,
41004012	to jonicha ma jo ni woko iwacho ri jo gikipiny g'agechin, ŋey nyaka, ‘Kada jotem ŋiyo jokonyal neno, kada jotem winjo jokonyal niaŋ, Ipoyo di jonyalo gik bongi Were to chwako jo.’ ”
41004013	Gikenyo Yesu openjo jo ni, “Kere wikuya dwoŋ agecha me? Onyo winoŋey nedi dwoŋ agechin man?
41004014	Jachwoyo chwoyo wach pa Were.
41004015	Dichieŋ wach megi podho thengi royo; meno ji ma jowinjo wach no, to tekin jotyeko winjo, to Sitan bino to kwalo woko wach monwaŋo ochwoy i chuny gin.
41004016	Ji man jochale kodi kodhi mopodho wi tele ma lowo rep'iye. Me a joma tekin jowinjo wach to jojolo gi kisangala.
41004017	To wach no kimoki i chuny jo, aka bedo ye i chuny jo nyaka hongo machiek. To ka teko kosa achanda mogo obino, ro wach no, jono jopodho mayot.
41004018	Ji man jochalo kodhi mochwoy kama di kudhin. Me a joma jowinjo wach,
41004019	to rembo ri kwo ma piny me, kodi awanya ma ŋaŋo ma piny kodi giman mathoth jomwonyo wach to kinyak gimoro.
41004020	To ji megi jochalo kodhi mochwoy i lowo maber ma diwa. Jowinjo wach, jojolo, aka wach nyak: megi pyero adek, megi pyero auchiel, megi miya achiel.”
41004021	Gikenyo Yesu omedo wacho ni, “Tala bende odoko iryewo iyagono nedi? Kosa iketho nedi i tyendi kitanda, ma kolyer malo wi akare mere?
41004022	Kole gima opan jye ibino wodho kamaler, aka gima oum ibino yawo kamaler.
41004023	Ŋata ni gi ithe ma winjo gima afuonjo wowinji.”
41004024	To wacho ri jo ni, “Kethi win i tim gima wiwinjo; paka ipima gima imiyo ji, apaka bende ibino kipima rin gima ibino miyin, aka ibino medin kir man.
41004025	Aka ŋata nitye gi gikipiny mathoth ibino medo go man, ŋata ongoye gine ibino mayo go kada nyaka mathin monwaŋo go ni gine.”
41004026	Yesu owacho ni, “Ker pa Were chalo dhano mochwoyo kodhi i ndelo pere.
41004027	Go nindo wor, to chiew odikini to yindin odyechieŋ gipi, kareno kodhi twi to dongo. Go kiŋey kada paka gino dongo.
41004028	Lowo won miyo gimopidhi dongo to nyak.
41004029	Gino kutho turo thyaŋ to ŋok, rumachien withe gi nyinge tegino. Ka kal ochiek i ndelo, won ndelo kwanyo athero, rupiri kecho otundo.”
41004030	Yesu odoko owacho ama: “Di wawachi ni Ker pa Were chalo aŋo? Kosa agecha aŋo ma wanoori ma tito?
41004031	Gime chalo nyaka kodhi mondhilo ma i ndir ma pidho thin swa loyo kodhi man jye ma piny.
41004032	To ka otyek pidho, twi to dongo madwoŋ loyo yen wadi jye; ryeyo jange madongo, aka winyin jonyalo geto odi gin i jange.”
41004033	Yesu bin fuonjo ji munyo bolo agechin mathoth thoth paka meno.
41004034	Oluwo gi jo i royo mamiyo jowoniaŋi wach. Go koluwo gi jo mongoye agechin; to ka nitye gi jofuonjirok pere wegi kakendigin, tito ri jo gimoro jye gi thenethene mere.
41004035	Munyo piny oumere, Yesu owacho ri jofuonjirok pere ni, “Wapori win loka makocha ma wakawaka.”
41004036	Joweyo kweth ji, to jodonjo i yee kendigin, to jochako chiewirok. Yee megi oido bende nitye kenyo.
41004037	Gikenyo koyo madwoŋ obino gi men to yengo wakawaka, to miyo pi tula to chako donjo i yee pa kidho poŋo.
41004038	Yesu oido nitye chien i yee, otheno wiye nindo. Jochiewo go to jowacho ri go ni, “Jafuonji, ikidew ni wachiegin tho?”
41004039	Yesu ochiew, oay kwoŋ koyo no, to wacho ri wakawaka ni, “Kudere! Kwe!” Aka koyo okwe to wakawaka jye pye.
41004040	Gikenyo Yesu owacho ri jofuonjirok pere ni, “Wibwok aŋo? Wingoye gi yeyo kada masisiri?”
41004041	Jodhyer swa to wegi jowacho kendigin ni, “Me ŋa ma kir koyo gi wakawaka jye winjo wach pere!”
41005001	Yesu gi jofuonjirok pere jopor loka man ma wakawaka ma Galileya, to jodonjo i piny ma Gerasa.
41005002	Tekin Yesu wok i yee, dhano moro mowok i ŋungu miyik'iye ji oromo gine.
41005003	Ŋato oido nitye gi chuny mochido, aka oido bedo i kalyele. Ongoye moro monwaŋo nyalo tweyo go kada gi lijegere aka bedi liŋ.
41005004	Ndir mathoth onwaŋo itweyo chinge gi tyende, to hongo jye chodo woko lijegere, to ŋinyo woko okol ma tyende.
41005005	Odyechieŋ gi wor jye go oido helahela i kalyele kodi wi tendere munyo hola aka yaŋere gi telin.
41005006	Munyo fuodi ŋato oido nitye gi borbor, oneno Yesu; piyo piyo to tukere gi ŋwech, to bino guro chonge piny dhowaŋ Yesu,
41005007	to koko gi derino madwoŋ ni, “Yesu, Wuodi Were Madwoŋ Maloyo! Iyenyo aŋo kwoŋan? Mondo aywakere rin i nyingi Were, ikiri imiyan chandirok.”
41005008	(Go owacho ama rupiri Yesu oido otyeko wacho ri go ni, “Chuny mochido, eye woko kwoŋ jame.”)
41005009	Gikenyo Yesu openjo go ni, “Nyingin ŋa?” Ana go: “Nyingan Lwak, kole wamore swa.”
41005010	Omedo ywakirok ri Yesu nike wokiri woryem jo woko i piny no.
41005011	Sidwol mbiji madwoŋ onwaŋo nitye kenyo i thengi tendere chiemo.
41005012	Chuny mochido no jokwayo Yesu ni, “Dhiri wan i sidwol mbiji no, iyey wadonji i jo.”
41005013	Yesu oyeyo jo. Chuny mochido jowok kwoŋ jalo to jodonjo i mbiji. Sidwol mbiji gi bee, ma romo chiegin gana aryo gipi jomwomere gi ŋwech wok dho thengi tendere to jomunyere i wakawaka.
41005014	Jokwath mbiji jokedhere gi ŋwech to jonyayo wach no i tindi kodi i ndelin kama ji onwaŋo jotiy'iye. Aka ji jokidho neno gimotimere.
41005015	Jobino bongi Yesu to joneno jal ma yado lwak ma jwogi ni kwoŋe. Go oido obedo piny kenyo, orukere maber, aka wiye onyo otire; lworo omako jo jye tektek.
41005016	Joma joneno gime jowacho ri joman gimotimere kwoŋ jal ma yado jwogi opoŋ kwoŋe no, kodi gimotimo mbiji.
41005017	Gikenyo jokwayo Yesu nike woeye i piny pajo.
41005018	Munyo Yesu donjo i yee, jal ma yado jwogi opoŋ kwoŋe no okwayo go ni, “Yeyan aluwin.”
41005019	To Yesu koyeyo go; kuchiel owacho ri go ni, “Doki pecho thuwin iwachi ri jopecho gima Ruoth otimo rin, kendo paka go otimo rin wor madwoŋ swa.”
41005020	Gikenyo ŋato omako royo to wotho i tindin apar (milwoŋo ni Dekapoli), munyo wacho ri ji gima Yesu otimo ri go; aka ji jye ma jowinjo jouro tektek.
41005021	Munyo Yesu odoko opor loka man gi yee, aka oido obedo thengi wakawaka, kweth ji jothoko go kenyo.
41005022	Yayiro, ruoth ma kalamo pa Joyudaya, bende obino.
41005023	Aka munyo oneno Yesu, oryewere piny dho tyende to kwayo go gi geregere ni, “Nyaran two swa, mondo bowe ikidhi ikethi chingin kwoŋe wobedi maber.”
41005024	Yesu omako royo gi go. Aka muma ji madwoŋ oluwo go to thoko go ni rap.
41005025	Kenyo onwaŋo nitye dhako moro moido otyeko chandere gi remo ma oy chowo hongo ma oro apar g'aryo gipi;
41005026	aka go onwaŋo otyeko temo woth kwoŋ jomilerwa momore ma go fuodi chandere achanda. Dheno oido otyeko nyieko lim ma go oido ni gine jye, to kabedo ma chango, two omedere ayino.
41005027	Go oido otyekoye winjo kwoŋ Yesu, ri ameno orire i dyer ji yu ŋeye to geyo nanga pere.
41005028	Ato owacho g'ichunye ni, “Ka anogey kada nyaka nanga pere won, abino bedo maber.”
41005029	Go ogeyo kanzo pa Yesu, to remo chok gi kenyo won, aka won bende owinjo ni two pere otyeko chango.
41005030	Munyo Yesu owinjo meni owok kwoŋe, owire piyo i dyer ji to penjo ni, “Ŋata ogeyo nengin paran?”
41005031	Jofuonjirok pere jodwoko ni, “Ineno kweth ji jodire kwoŋin ama aka odoko fuodi ipenjo ni, ‘ŋat'ogeyan?’ ”
41005032	To Yesu medo rango gi waŋe thenge gi thenge munyo mito neno ŋata ogeyo go.
41005033	Gikenyo dhako no owok kamaler gi lworo kodi kirin, rupiri oŋeyo gima go otimo; aka opodho katyendi Yesu to tito ri go gimoro jye.
41005034	Yesu owacho ri go ni, “Nyaran, yeyo perin obothin; doki pecho i syem, aka two perin no woweyin kichutho.”
41005035	Munyo Yesu fuodi luwo, jomogo jokonjere ma jowok pa yayiro, ruoth ma kalamo pa Joyudaya, to jowacho ni, “Nyarin otyeko tho, odoko ichando jafuonji raŋo?”
41005036	To Yesu kere onwaŋo winjo, amomiyo owacho ri ruoth ma kalamo pa Joyudaya ni, “Ikiri ilwori, bedi gi yeyo ayin.”
41005037	Yesu koyeyo moro oluwo go, kwanyo woko Petro gi Yakobo kodi Yohana omin go.
41005038	Munyo jotundo pecho pa ruoth no, Yesu oneno paka jokalyel joywak gi geregere, jogoyo ndur, aka jowoy.
41005039	Aka munyo go odonjo i ot, owacho ri jo ni, “Woy gi ywak me jye maraŋo? Nyathi me kotho, go nindo ayin.”
41005040	Gikenyo jonyiero Yesu ayino, amomiyo go oryemo jojye woko, to kwanyo baa nyathi gi yokimere kodi jofuonjirok pere, to donjo gi jo kuma opyel'iye nyathi no.
41005041	Go omako chingi nyathi no to wacho ri go ni, “Talitha, kumi!” Dwoŋ mere ni, “Nyathi manyako, awacho rin, ay malo.”
41005042	Piyo piyo no nyako no oay malo ni sew to chako woth; aka nyako nago no onwaŋo romo oro apar g'aryo. Ji jobedo gi dhyer swa munyo gime otimere.
41005043	Yesu ochiko jo teltel ni kiri jowowachi ri nyatoro; to oro jo miyo nyano girachama.
41006001	Yesu okidho i tindi ma thugin kodi jofuonjirok pere.
41006002	I ndelo ma Sabato, go ochako fuonji i kalamo pa Joyudaya aka munyo kweth ji monwaŋo ni kenyo jowinjo go, jouro swa. Jowacho ni, “Go onwaŋo kune fuonji me jye? Ryeko aŋo ni momiy go? Go nyalo nedi timo giraura?
41006003	Me won ki japach, wuodi pa Marya, omin Yakobo kodi Yose kodi Yuda kodi Simon? Aka nyimin go jongoye bongi wan won ka?” Ameno to jokwero yeyo go.
41006004	Yesu owacho ri jo ni, “Jatuchi wach Were kichay kaman, kwanyo woko i piny pere won, kodi bongi wade pere won kodi bongi jothugin wegi.”
41006005	Yesu konyalo timo kenyo giraura madwoŋ, kada nende obotho nyaka jotwo mogo manok munyo ketho chinge kwoŋ jo.
41006006	Yesu ouro swa paka jono jongoye gi yeyo.
41006007	Yesu okidho loka moro ma chiegin to fuonjo ji kenyo. Go olwoŋo jofuonjirok pere apar g'aryo, to miyo jo men ma ryemo woko chuny mochido;
41006008	aka omiyo jo or ni, “Wikiri witiŋ gimoro jye kwanyo woko luth, kendo wikiri witiŋ mugat kada mugowa moro kosa pesa.
41006009	Ruki win war, to wikiri wiruki nengin aryo.”
41006010	Aka owacho ri jo ni, “Ka widonjo pecho moro, bedi win kenyo chuka winowoki i adech no.
41006011	Ka witundo kamoro to jokwero jolo win, kosa winjo fuonji mewin, ka wikadho teŋi win woko fukefuke ma tyendi win, paka ranyuth ma theko win gi jo.”
41006012	Gikenyo jochako woth pajo munyo jofuonjo ji ni jowoŋuti gimarecho pajo.
41006013	Joryemo woko jwogi mathoth, aka jowiro jotwo mathoth gi mo to jobotho jo.
41006014	Kere Herode owinjo kwoŋ gino, rupiri nyingi Yesu oido otyeko ŋeyere kamoro jye. Ji megi oido jowacho ni, “Yohana Jakibatisa osukina kendo amomiyo go nitye gi men ma timo giraura.”
41006015	To joman jowacho ni, “Go Eliya.” Joman jowacho ni, “Go achiel kwoŋ jotuchi wach Were machon.”
41006016	Munyo Herode owinjo gino, owacho ni, “Yohana, ma ndir cha aŋondo woko ŋute, ama odoko osukina kendo!”
41006017	Herode won gipi ama ooro ji mako Yohana ni wobol katwech. Go otimo ameno ru wach pa Herodya, ma go onywomo, mato meno oido chipa Filipo, omin go.
41006018	Yohana onwaŋo omena wacho ri Herode ni, “Kobedo gimotire in nywomo chipa omerin!”
41006019	Gikenyo Herodya omako nge gi Yohana aka oido yenyo neko go, to konyalo timo ameno.
41006020	Herode onwaŋo lworo Yohana, rupiri oŋeyo ni Yohana obedo dhano maber kendo maleŋ. Amomiyo oido kuro go ma racho moro di konyalo podho kwoŋe. Herode onwaŋo omaro winjo luwo pa Yohana kada nende hongo jye chunye onwaŋo waŋo go swa ka owinjo gima go wacho.
41006021	Rumachien Herodya olimo hongo maber. Ndelo ma poyo nywolirok pa Herode otundo, aka Herode otimo kalima madwoŋ ri ruodhe madongo, kodi jotel pa lwak jolweny, kodi ji ma joŋeyere ma Galileya.
41006022	Nyar Herodya odonjo kuma wendo oido jo ni iye to myelo, to sangala Herode kodi wendo jye tektek. Gikenyo Herode owacho ri nyano ni, “Imito amiyin aŋo? Abino miyin gimoro jye minokway.”
41006023	Owacho ri nyano gi kwoŋirok ni, “Achikere miyin gimoro jye minokway, kada adech ma ker paran!”
41006024	Gikenyo nyano owok woko to penjo min ni, “Akway aŋo?” Min odwoko ni, “Wich Yohana jakibatisa.”
41006025	Nyano ogik mayot bongi kere to wacho ni, “Amito imiyan wich Yohana jakibatisa i sen pama won me!”
41006026	Wach no omiyo kere kwoŋe okwe tektek, to konyalo thwono go, rupiri oido otyeko kwoŋirok i waŋ wendo pere jye.
41006027	Amomiyo kere ooro jago pere kelo wich Yohana Jakibatisa.
41006028	Jago okelo wich Yohana i sen to miyo nyako no, aka nyano omiyo yokimere.
41006029	Munyo jofuonjirok pa Yohana jowinjo gime, jobino to jokwanyo delkwoŋ Yohana to joyiko.
41006030	Jomoor jodwoko bongi Yesu to jowacho ri go gimoro jye ma jotimo gi ma jofuonjo.
41006031	Aka owacho ri jo ni, “Biye wakidhi win kamoro kakendiwan wiywomereye mathin,” rupiri ji kweth oido jobino aka joman jokadho moido jomono kir jomoor chiemo.
41006032	Gikenyo jodonjo i yee, to jokidho kama bu ji, kama di jonyalo bed'iye kendigin.
41006033	To ji mathoth joneno munyo jokadho, aka joŋeyo jo, ri ameno joredo korago gi ŋwech wok i tindi jye, aka jotelo kir tundo kenyo ri Yesu gini.
41006034	Munyo Yesu otundo loka, oneno kweth ji to mako wor gi jo, kwoŋbedo oido jochalo roombo ma bu jakwath, amomiyo ochako fuonjo jo gikipiny momore.
41006035	Munyo piny onwaŋo chiegin yutho, jofuonjirok pere jobino bonge to jowacho ri go ni, “Kole ka dyer thim, aka piny chiegin yutho;
41006036	sewila ji jowokidhi loka kodi i tindi ma chiegin jowonyiew chiemo achama.”
41006037	Yesu odwoko ni, “Win ama wimiy jo chiemo achama.” Jopenjo go ni, “Imito wakidhi wanyiew mugat ma siringi gana pyero aŋwen wamiy jo jowochami?”
41006038	Gikenyo Yesu openjo jo ni, “Winitye gi mugat adi? Kidhi win winen.” Munyo jonwaŋo mugat jowacho ri go ni, “Mugat abich gi rech aryo.”
41006039	Gikenyo Yesu ooro ji bedo piny i lum, i kitipin.
41006040	Ji jobedo piny, i kitipin ma ji miya achielechiele kodi ma pyero abichabich.
41006041	Gikenyo Yesu okwanyo mugat abich gi rech aryo no, oŋiyo polo, to ketho Were walwa, aka oturo mugat to miyo jofuonjirok pere poko ji. Opok ji jye, rech aryo no bende.
41006042	Dhano jye ochiemo oyeŋ.
41006043	Gikenyo jofuonjirok jochoko ŋinjeŋinje mugat gi rech modoŋ poŋ aditin apar g'aryo.
41006044	Chwo ma jochiemo jobedo gana abich.
41006045	Ma piyo, Yesu ooro jofuonjirok pere donjo i yee jowoteli kadho yu loka Bethsaida, kareno go fuodi sewila kweth ji.
41006046	Munyo otyeko kisewila jofuonjirok pere, okidho wi tendere kwayo.
41006047	Munyo piny oyutho, yee onwaŋo nitye i dyer wakawaka, kareno Yesu ni kende kamothwo.
41006048	Go oneno jofuonjirok pere jofamba gi chiewo yee, rupiri koyo oido owok yu wiy jo dwoko jo chien. Munyo piny otundo keko, i dyer sawa abuŋwen kodi apar g'aryo, Yesu obino bongi jo munyo wotho wi pi. Onwaŋo go kadho kwoŋ jo,
41006049	to joneno go wotho wi pi. Joparo ni go yamo to jokoko,
41006050	rupiri munyo joneno go, lworo omako jo swa. Yesu oluwo gi jo mayot, ka wacho ni, “Wikiri wirembi, me an. Wikiri wilwori!”
41006051	Gikenyo go odonjo i yee bongi jo, to koyo kwe. Jofuonjirok jodhyer swa,
41006052	rupiri fuodi oido jokoniaŋ odocho kwoŋ giraura ma mugat; oido tek ri jo niaŋ gino.
41006053	Yesu gi jofuonjirok pere jokalo wakawaka to jotundo loka Genesaret, kuma jotwey'iye yee pajo kwoŋ loch.
41006054	Munyo jowok i yee, ji joŋeyo Yesu mayot.
41006055	Ji joringo, jothoko piny i adech no parom, to jokelo ri go jotwo ma jotiŋo i par, kama jowinjo ni go ni iye.
41006056	Aka kama Yesu okidh'iye jye, i adech moro, i tindi, kosa loka moro, ji jokelo ri go jotwo i katale, to jokwayo go ni woyeyi jotwo jowogeyi kada nyaka dhoki nanga pere won; aka joma jogeyo dhoki nanga pere jye jobedo maber.
41007001	Jofarisayo kodi jofuonji ma Chik megi ma jowok Yerusalem jochokere bongi Yesu,
41007002	aka joneno jofuonjirok pere megi jochiemo gi chingi gin ma di chilo, dwoŋ mere ni jokologo maber andha, aka chik pa Joyudaya kiyeyi gino.
41007003	(Ato Jofarisayo kodi Joyudaya joluwo kite pa kwarerejo machon, ma oido kichiem ma fuodi kologi paka chik mere wacho.
41007004	Ka jowok i katale jokichiem ma fuodi jokolwoko kor chingi jo gipi paka chik wacho. Odoko nitye kite man ma thoththoth ma jomako paka lwoko kikopere, degi, kodi atewe.)
41007005	Amomiyo Jofarisayo me kodi jofuonji ma Chik jopenjo go ni, “Raŋo ma jofuonjirok perin jokiluw kite pa kwarerewan machon, kabedo ma chiemo gi chingi gin ma di chilo?”
41007006	To go wacho ni, “Kere Isaya chango oluwo giradyeri kwoŋ wijorendirok i Ndiiko Maleŋ ni, ‘Ji me jomiyan dwoŋ gi dhoki gin kende, to chuny gin nitye bor kodan.
41007007	Jokilaman g'adyeri aka gima jofuonjo obedo nyaka kula ma ji wegi ama joketho.’
41007008	“Wibolo gichien or pa Were to wichwire kwoŋ kula paji ayino.”
41007009	Yesu omedere gi wacho ni, “Wiryek swa ri nwaŋo royo ma bolo gichien chik pa Were, ŋey witiy gi kula mewin wegi!
41007010	Kole Musa chango owodho chik ni, ‘Lwori benin gi yokin,’ gi man ni,
41007011	‘Ŋata luwo marach kwoŋ bamere kasa yokimere wonek woko.’ To win wifuonjo ni ka moro nitye gi gimoro ma go oido nyalo konyo gine bamere kosa yokimere, to wacho ni, ‘Me Korban,’ (dwoŋ mere ni gipa Were)
41007012	meno go onyo otyeko limo ka goŋirok ma kwero konyo bamere kosa yokimere.
41007013	Ameno wichayo wach pa Were gi kula ma wiwegi wifuonjo ji, aka winitye gi gikipiny man mathoth ma chale gi me ma wikethere timo.”
41007014	Yesu odoko olwoŋo ji bonge to wacho ri jo ni, “Chiki win ithi win wijojye aka winiaŋ gima akidho wacho.
41007015	Gima woko ma donjo i dhano ama kiloki go makoch, to gima wok i chunye ama loko go makoch.
41007016	[Ŋata ni gi ithe ma winjo wowinji. ”]
41007017	Munyo go oeye bothi kweth ji to donjo i ot, jofuonjirok pere jopenjo go dwoŋ agecha no.
41007018	Yesu owacho ni, “Kere wibende wikuya? Fuodi wikiniaŋ kwoŋ gime? Wikiniaŋi ni gima woko ma donjo i dhano ama kiloki go makoch,
41007019	rupiri kidonji i chunye, to donjo i iye ayino aka rumachien wok woko?” (Gi wach no, Yesu onyutho ni chiemo jye ber achama.)
41007020	Aka omedo wacho ni, “Kole gima wok i dhano ama loko go makoch,
41007021	rupiri i chuny dhano ama recho chakere iye: chot, kwo, nek, turo chik ma nywomirok,
41007022	woro, recho, twodo, kidakana, nyieko, kedho recho pa joman, pakirok kodi timo gimiŋo.
41007023	Recho me jye wok i dhano aka loko go makoch.”
41007024	Yesu oeye kenyo to kidho i adech ma chiegin gi tindi ma Tire kodi Sidon. Go odonjo i ot, aka komito ni nyatoro woŋeyi ni go nitye kenyo, to konyalo muŋere.
41007025	Gikenyo dhako moro, ma chuny mochido oido ni kwoŋ nyare, owinjo kwoŋ Yesu to bino bonge mayot, to podho katyende.
41007026	Dheno onwaŋo obedo Japath, anywola ma Fonisya ma wok Sirya. Go okwayo Yesu nike woryemi woko jwogi no kwoŋ nyare.
41007027	To Yesu dwoko ni, “Weyi kutho watel pidho nyithindho; kobedo gimotire kwanyo chiemo pa nyithindho gi bolo ri gwokere.”
41007028	Ana dheno, “Ey, Jadwoŋ, to kole kada gwokere ma tyendi meza bende jochamoye kada nyaka ŋinjeŋinje chiemo ma nyithindho jochamo odoŋ!”
41007029	Yesu owacho ri go ni, “Ro luwo perin me, ere doki pecho, jwogi otyeko wok kwoŋ nyarin!”
41007030	Dhako no odok pecho to nwaŋo nyare i kanindo kareno jwogi adyeri otyeko wok kwoŋe kichutho.
41007031	Yesu owok i adech ma Tire to luwo royo ma Sidon, i adech ma Dekapoli, munyo kidho dho wakawaka ma Galileya.
41007032	Jomogo jokelo ri go obadha ma ithe otho aka lewe odole, to jokwayo Yesu ni wokethi chinge kwoŋe.
41007033	Yesu okwanyo ŋato otero gichien, aka oketho lwet chinge i ithe aryo jye, to ŋulo law i chinge to geyo gine lew ŋato.
41007034	Gikenyo Yesu oŋiyo malo i polo, to omo chunye tektek, aka owacho ri ŋato ni, “Efufata,” nyaka ni “Yawere.”
41007035	Piyo piyo no ithi ŋato oyawere, tyendi lewe ogonyere, to chako luwo maber.
41007036	Yesu ochiko jo teltel ni kiri jowowachi ri nyatoro. To paka omedo chiko jo, apaka bende jomedo nyayo wach no iye jye.
41007037	Ji jye ma jowinjo wach no jouro swa. Jowacho ni, “Go otimo gimoro jye maber; go miyo kir joma ithi gin otho winjo wach, kodi obadhin luwo.”
41008001	Rumachien ma ndelo manok, muma ji man madwoŋ odoko ochokere kanyachiel. Munyo chiemo orumo kwoŋ jo, Yesu olwoŋo jofuonjirok pere to wacho ri jo ni,
41008002	“Chunyan raman ri ji me, rupiri jotyeko bedo kodan ndelo adek gipi, aka onyo pama jongoye gi girachama.
41008003	Ka anowachi ri jo dok pecho ma akikutho amiyo jo chiemo, jobino loch i royo to jopodho, aka megi kwoŋ jo jowok kama bor tektek.”
41008004	Jofuonjirok pere jopenjo go ni, “Kune i thim ka ma dhano nyalo nwaŋ'iye chiemo ma yeŋo ji me jye?”
41008005	Yesu openjo jo ni, “Winitye gi mugat adi?” Jodwoko ni, “Mugat abiryo.”
41008006	Gikenyo go ooro muma ji bedo piny. Aka okwanyo mugat abiryo no, oketho Were walwa, oturo, to miyo jofuonjirok pere poko ji, to jofuonjirok jotimo ameno.
41008007	Jo onwaŋo jo ni gi nyaka ongwek mathindho thindho manok bende. Munyo Yesu otyeko ketho Were walwa, oturo rech no bende, aka owacho ri jofuonjirok poko ji.
41008008	Dhano jye ochiemo oyeŋ; aka jochoko ŋinjeŋinje modoŋ,
41008009	to poŋo aditin abiryo.
41008010	Piyo piyo no Yesu odonjo i yee gi jofuonjirok pere, to jokidho i adech ma Dalmanutha.
41008011	Jofarisayo mogo jobino bongi Yesu to jochako pyem gine, to jokwayo go ni wotimi giraura ma nyutho ni men pere wok bongi Were. Oido chiko go.
41008012	Yesu oywe ywe mabor aka owacho ni, “Raŋo ma luse ji me jokwayo ranyuth? Adyeri awacho ri win, ongoye ranyuth mibino miyo ji me.”
41008013	Gikenyo oweyo jo, ogik i yee, to chiewere loka man.
41008014	Jofuonjirok wiy jo owil gi kwanyo mugat mogo, aka oido jonitye gi mugat achiel kende i yee.
41008015	Yesu ofuonjo jo ni, “Gwokere win, aka kure win kwoŋ thow pa Jofarisayo kodi thow pa Herode.”
41008016	Jofuonjirok jochako luwo kendigin ni, “Go wacho ama rupiri wakitiŋo mugat mogo!”
41008017	Yesu oŋeyo gima onwaŋo jowacho, ri ameno openjo jo ni, “Raŋo ma wiluwo kendiwin kwoŋ mugat ma wikitiŋo? Fuodi wikiniaŋ kwoŋ gimotimere ndir cha; chuny win olokere manwaŋi?
41008018	Winitye gi waŋ win to raŋo wikinyal neno? Winitye gi ithi win to raŋo wikinyal winjo?
41008019	Kere i ndelo ma atur'iye mugat abich ri ji gana abich, aditin adi mopoŋ'iye ŋinjeŋinje ma wichoko?” Jodwoko ni, “Apar g'aryo.”
41008020	Yesu odoko openjo jo ni, “Aka munyo aturo mugat abiryo ri ji gana aŋwen, aditin adi mopoŋ'iye ŋinjeŋinje modoŋ ma wichoko?” Jodwoko ni, “Abiryo.”
41008021	To penjo jo ni, “Onyo fuodi wikiniaŋ kwoŋ gime?”
41008022	Yesu kodi jofuonjirok pere jotundo Bethsaida kama jomogo jokel'iye ri go ŋata waŋe otho, to jokwayo Yesu ni wogey go.
41008023	Yesu omako chingi ŋato to tero go gi bor wok i adech no. Munyo otyeko ŋulo law i waŋ ŋato, oketho chinge kwoŋe to penjo go ni, “Inyalo neno gimoro?”
41008024	Ŋato otemo neno to wacho ni, “Ey, anyalo neno ji, to jochalo yen ma wotho.”
41008025	Aka Yesu odoko oketho chinge i waŋ ŋato. Ru me ŋato oyaro waŋe kendo waŋe obedo maber, to chako neno gimoro jye maber.
41008026	Yesu ooro go wodoki pecho gi wach me ni, “Ikiri i donji i adech ma Bethsaida.”
41008027	Rumachien Yesu kodi jofuonjirok pere jomako royo ma kidho i adech ma Keserya mapa Filipo. Munyo jowotho, openjo jo ni, “Wachi ran win: Ji jowacho ni an aŋa?”
41008028	Jodwoko ni, “Jomegi jowacho ni in Yohana Jakibatisa, joman ni in Eliya, aka joman ni in achiel kwoŋ jotuchi wach Were.”
41008029	Aka go openjo jo ni, “To win, wiwacho ni an aŋa?” Petro odwoko ni, “In Kristo!”
41008030	Yesu ochiko jo ni, “Wikiri wiwachi ri nyatoro gima wiŋeyo kwoŋan.”
41008031	Gikenyo Yesu ochako fuonjo jofuonjirok pere ni Wuodi Dhano bino chandere tektek, kendo jotel pa ji kodi jotel pa jochwayi ri Were wi alitar kodi jofuonji ma Chik jobino kwero go. Ibino neko go to i ndelo maradek go bino chierino.
41008032	Otito ri jo gino maber swa. Gikenyo Petro otero go gichien to chako kipusa go.
41008033	To Yesu wire ŋiyo jofuonjirok pere, to bwoko Petro ni, “Eye bongan, Sitan. Paro perin obedo paro pa ji ma kiweno apa Were.”
41008034	Rumachien Yesu olwoŋo muma ji kodi jofuonjirok pere bonge, to wacho ri jo ni, “Ŋata mito bino bongan, won mito wokwerere kende kendo wotiŋi musalaba pere woluwan.
41008035	Rupiri ŋata mito botho kwo pere bino rwenyo woko, to ŋata rwenyo woko kwo pere kwoŋbedo an kodi ru Wach Maber, bino botho kwo pere.
41008036	Aŋo ma dhano olim ka oloki piny gipi apere, to rwenyo woko kwo pere won?
41008037	Aŋo ma dhano nyalo miyo ma wilo gine kwo pere?
41008038	Amomiyo ka dhano wiye okwoti kodan gi fuonji paran, i ndir ma ji kuy'iye Were, ndir ma ji odakan iye, Wuodi Dhano bende wiye bino kwot gi ŋato ka go dwoko i dwoŋ pa Bamere kanyachiel gi jomalaika maleŋ.”
41009001	Aka omedo wacho ni, “Adyeri awacho ri win, nitye jomegi kwoŋ win ka ma jokotho ma fuodi jokoneno Ker pa Were ka bino gi men.”
41009002	Munyo ndelo auchiel okadho, Yesu okwanyo Petro gi Yakobo gi Yohana, to tero jo wi got mabor kakendigin. Gikenyo chal pere owire ruwaŋ jo,
41009003	aka nengin pere olokere matar, ma minyin ma ongoye ŋata nyalo lwoko nengin to lony matar amanago.
41009004	Gikenyo joneno Eliya gi Musa munyo joluwo gi Yesu.
41009005	Petro oluwo malo ka wacho ri Yesu ni, “Jafuonji, ber ri wan bedo ka, weyi wageti kayindin adek, achiel rin, achiel ri Musa, achiel ri Eliya.”
41009006	Ato oido go kuya girawacha, rupiri lworo oido omako jo tektek.
41009007	Pondeponde obino to umo jo gi tipo mere, aka derino owok i pondeponde ma wacho ni, “Me Wuodan ma amaro, winji win, go.”
41009008	Gikenyo jopoyo munyo joneno korin gi korin, to jokoneno nyatoro man kwanyo woko Yesu won kende gi jo.
41009009	Munyo joloro wi got, Yesu ochiko jo ni, “Wikiri wiwachi ri nyatoro gima wiwok neno, chuka Wuodi Dhano otyeki chierino kwoŋ jomotho.”
41009010	Jofuonjirok joliŋ gi wach no, to wegi jopenjere kendigin ni dwoŋ chierino kwoŋ jomotho no obedo aŋo.
41009011	Aka jopenjo Yesu ni, “Raŋo ma jofuonji ma Chik jowacho ni Eliya ama ripo telo bino?”
41009012	Yesu odwoko ni,
41009013	“Adyeri Eliya ama kutho ripo telo bino ŋey woyiki gimoro jye. To raŋo ma Ndiiko Maleŋ bende wacho ni Wuodi Dhano bino limo chandirok madwoŋ tikwero go? Awacho ri win, kole Eliya otyeko bino to ji jotimo ri go gima joyenyo jye, paka Ndiiko Maleŋ luwo kwoŋe.”
41009014	Munyo Yesu kodi jofuonjirok pere adek no jogik bongi jofuonjirok pere man, jonwaŋo ji kweth jothoko jono kareno jofuonji ma Chik jopyemo kodi jo.
41009015	Tekin ji joneno Yesu, jobwok swa to joringo bothe to jomotho go.
41009016	Yesu openjo ni, “Oido wipyemo aŋo gi jo?”
41009017	Ŋatachiel i dyer ji odwoko ni, “Jafuonji, akelo wuodan bongin, rupiri chuny mochido ni kwoŋe aka kinyal kada luwo.
41009018	Hongo jye ka jwogi no omwonjo go, rwato go piny, aka bwoyo wok i dhoke, aka mwodo lake, to thwo matek. Akwayo jofuonjirok perin ni joworyemi woko jwogi no, to jokonyalo.”
41009019	Yesu owacho ri jo ni, “A luse ji mongoye gi yeyo! Anobedi gi win kir keraŋo? Anodiy chunyan gi win kir keraŋo? Keli win go bongan ka.”
41009020	Jokelo jayach no bongi Yesu, to tekin jwogi mani kwoŋe neno Yesu, go opodho piny, to ŋindere i lowo kareno bwoyo wok i dhoke.
41009021	Yesu openjo bamere ni, “Ochowo hongo aŋo nyuka jwogi maki go?” Go odwoko ni,
41009022	“Wok i thino pere. Ndir madit otemo neko go munyo bolo go i mach kodi i pi. Maki gi wan wor, k'inyalo i kony wan!”
41009023	Yesu odwoko ni, “K'inyalo kendo ayin! Gimoro jye nyalere ri dhano mani gi yeyo.”
41009024	Piyo no baa jayach oluwo malo ni, “Anitye gi yeyo, to won kiromi, konyan!”
41009025	Munyo Yesu oneno muma ji rikere kwoŋe, owodho or ri chuny mochido ni, “Jwogi no ma ithe otho, mobadha, aryemin eye kwoŋ jayach me aka ikiri i giki kwoŋe kendo.”
41009026	Jwogi okoko malo, omiyo jayach no otho fum, to eye kwoŋe. Jayach no ochalo p'otho, momiyo dhano jye owacho ni, “Otyeko tho.”
41009027	To Yesu omako chinge to tiŋo go malo, to won tekere chungo.
41009028	Munyo Yesu otyeko donjo i ot, jofuonjirok pere jopenjo go nyaliŋliŋ ni, “Raŋo ma wakinyalo ryemo woko jwogi no?”
41009029	Yesu odwoko ni, “Kiti jwogi me ryemo mere tek ka ongoye kwayo gi riyo.”
41009030	Yesu gi jofuonjirok pere munyo jowok kenyo, joluwo Galileya. Go komito ji jowoŋeyi kama go ni iye,
41009031	rupiri oido go fuodi fuonjo jofuonjirok pere, ka wacho ri jo ama: “Ibino mako Wuodi Dhano tiketho i chingi joma jobino neko go; to chieŋ maradek go bino chierino.”
41009032	To jokoniaŋ dwoŋ wach no, to jolworo penjo go.
41009033	Yesu gi jofuonjirok pere jobino Kapernaum, aka munyo jo ni ot, openjo jo ni, “Onwaŋo wipyemo aŋo i royo?”
41009034	Jokodwoko go, kwoŋbedo oido nyaka jowok pyem wegi kendigin ni ŋa kwoŋ jo malayo wadi gi dwoŋ.
41009035	Yesu obedo piny, olwoŋo japar ga'ryo no to wacho ri jo ni, “Ŋata mito bedo marapena, ripo bedo machowe kwoŋ ji jye, kendo jatich ri wadi jye.”
41009036	Gikenyo go okwanyo nyathi moro, to wacho ri go chungo i dyer jo, to ketho chinge umo gine go, to wacho ri jo ni,
41009037	“Dhano jye ma jolo nyaka nyathi me i nyingan, meno jolan; aka ŋata jolan meno kijolan kendan, to jolo kir ŋata ooran bende.”
41009038	Gikenyo Yohana owacho ri Yesu ni, “Jafuonji, wanwaŋo ŋat moro ryemo woko jwogi i nyingin; to paka go kobedo achiel kwoŋ wan, wachiero go timo ameno.”
41009039	Yesu owacho ri jo ni, “Wikiri wichieri go; ongoye ŋata timo giraura i nyingan ma nyalo luwo kwoŋan marach.
41009040	Ŋata kimon gi wan, meno tiyere gi wan.
41009041	Adyeri awacho ri win, nyatoro jye momiyi win agwata pi amadha kwoŋbedo wi ji pa Kristo, go kibino keŋ kemba pere.
41009042	“Moro jye momiyi nyithindho me timo recho, d'ober ka otwey kidi madwoŋ i ŋute tibolo go i pendi wakawaka.
41009043	Aka ka chingin achiel rwakin i gimarach, ŋondi woko; kole ber rin donjo i kwo makirum gi chingin achiel loyo kidho gi chingin aryo jye i mach makitho,
41009044	[kuma kudin ma iye kitho, aka mach mere kitho.]
41009045	Aka ka tyendin achiel rwakin i gimarach, ŋondi woko; kole ber rin donjo i kwo makirum, miŋol loyo bolin i mach makitho gi tyendin aryo jye,
41009046	[kuma kudin ma iye kitho, aka mach mere kitho.]
41009047	Aka ka waŋin achiel rwakin i gimarach, goli woko; kole ber rin donjo i Ker pa Were gi waŋin achiel, loyo bedo gi waŋin aryo jye tibolin i mach makitho,
41009048	kuma kudin ma iye kitho, aka mach mere kitho.
41009049	“Kole dhano jye ibino loko maber pa gima othol i mach gi chumbi.
41009050	Kado chumbi ber, to ka olokere maboth, winyalo nedi dwoko ri go mito mere? Bedi win pa chumbi mamit i kite mewin, aka nyaka winobedi gi syem i dyer win.”
41010001	Yesu oeye kenyo to kidho i adech ma Yudeya kodi loka man ma Jwom Yordan. Kweth ji jobino bonge to go fuonjo jo, paka ndir jye oido omaro timo.
41010002	Jofarisayo mogo jobino bongi Yesu to jopenjo go ma temo go ni, “Chik yeyo dhano ryemo chiege?”
41010003	Yesu odwoko ni, “Musa chango ooro win timo nedi?”
41010004	Jowacho ni, “Musa oyeyo jachwo ndiko balwa maryemo chiege ka pokere gine.”
41010005	To Yesu wacho ri jo ni, “Musa ondiko ri win chik no, rupiri chuny win tek.
41010006	To wok i chakirok pa chwech, ‘Were ochweyo jachwo gi dhako.’
41010007	‘Amomiyo jachwo bino weyo bamere gi min, to chwire kwoŋ chiege,
41010008	to jaryo jolokere del achiel.’ Ri ameno jo onyo kidel aryo to del achiel.
41010009	Amomiyo gima Were otyeko riwo kanyachiel, wongoye nyatoro ma wopoki.”
41010010	Munyo jogik i ot, jofuonjirok pere jopenjo go kendo dwoŋ wach no.
41010011	Aka owacho ri jo ni, “Ŋata pokere gi chiege to nywomo dhako man, meno timo chot,
41010012	aka ameno bende, dhako ma pokere gi chwore to nywomere gi jachwo man, meno timo chot.”
41010013	Ji mogo jokelo nyithindho bongi Yesu ni wogeyi jo, to jofuonjirok pere joay kwoŋ jo.
41010014	Munyo Yesu oneno ameno, nge omako go gi jofuonjirok pere, to wacho ri jo ni, “Weyi nyithindho jowobin bongan; wikiri wichieri jo, kole Ker pa Were obedo apa joma pameno.
41010015	Adyeri awacho ri win, ŋata kojolo Ker pa Were paka nyathi mathin, kibino donj'iye.”
41010016	Gikenyo Yesu otwodo nyithindho gi chinge, oketho chinge kwoŋ jo, to miyo jo silwany.
41010017	Munyo Yesu ochako woth pere kendo, jal moro obino gi ŋwech to ryewere piny ruwaŋe to penjo go ni, “Jafuonji maber, atim aŋo ŋey alim kwo makirum?”
41010018	Yesu odwoko go ni, “Raŋo ilwoŋan ni maber? Ongoye ŋataber kwanyo woko Were kende.
41010019	Iŋeyo Or pa Were ma wacho ni, ‘Ikiri ineki, ikiri itim chot; ikiri ikwali; ikiri isegeya dhano nono; ikiri iwondi ji; ikiri icham gimahembi; lwori benin gi yokin.’ ”
41010020	Jalo odwoko ni, “Jafuonji, atyeko mako or no jye wok i thino paran.”
41010021	Gikenyo Yesu oŋiyo go gi mar to wacho ri go ni, “Gimoro achiel ama fuodi odoŋ rin timo: kidhi itana woko gima ini gine jye, pesa mere ipoki jochandi, aka ibino limo ŋaŋo i polo; aka ŋey ibin iluwan.”
41010022	Wach me okweyo kwoŋ jalo swa, to miyo go gut, rupiri go oido oŋaŋ tektek.
41010023	Yesu obolo waŋe oŋiyo korin gi korin, to wacho ri jofuonjirok pere ni, “Bino bedo matek adyeri ri jaŋaŋo donjo i Ker pa Were!”
41010024	Jofuonjirok jodhyer swa kwoŋ wach me, to Yesu medo wacho ri jo ni, “Nyithindho paran, tek swa ri joma geno ŋaŋo donjo i Ker pa Were!
41010025	Yot ri ŋamira donjo i yore piso loyo ri jaŋaŋo donjo i Ker pa Were!”
41010026	Jofuonjirok jomedo dhyer, to wegi jowacho kendigin ni, “Ka ameno onyo ŋa won ma nyalo both?”
41010027	Yesu oŋiyo jo to wacho ni, “Ri dhano gime kinyalere, to ki ri Were, rupiri Were nyalo gimoro jye.”
41010028	Petro to ero wacho ni, “Aka wan to? Kole watyeko weyo gimoro jye to waluwin.”
41010029	Yesu odwoko ni, “Adyeri awacho ri win, ongoye ŋata oweyi ot, wutimin, nyimin, yokimere, bamere, nyithindho, kosa lowo kwoŋbedo an kodi Wach Maber,
41010030	ma kibino limo gikipiny di miya achiel: udi, wutimin, nyimin, bachere mere, mege, nyithindho kodi lowo, kodi chandirok i ndir ma pama, to limo kwo makirum rumachien.
41010031	Aka ji madit ma pama jobedo marapena ama jobino bedo machowe; aka joma oido machowe ama jobino bedo marapena.”
41010032	Yesu kodi joma oido ni gi go onwaŋo jo ni royo jochomo yu Yerusalem kareno go otelo jo. Jofuonjirok pere jouro wach pere; aka ji moido joluwo jo bende lworo omako jo. Yesu odoko otero jofuonjirok apar g'aryo gichien to luwo kwoŋ gima onwaŋo kidho timirok kwoŋe.
41010033	Owacho ri jo ni, “Winji win, onyo wakidho Yerusalem kuma ibino keth'iye Wuodi Dhano i chingi jotel pa jochwayi ri Were wi alitar kodi jofuonji ma Chik. Jobino thumo ri go banja ma tho, to joketho go i chingi Jopath.
41010034	Jono jobino nyiero go, ŋulo kwoŋe law, chwado go, gi neko go. To i ndelo maradek, go bino chierino.”
41010035	Yakobo gi Yohana, woti Zebedayo, jobino bongi Yesu to jowacho ri go ni, “Jafuonji, nitye gima wayenyo itim ri wan.”
41010036	Yesu openjo jo ni, “Aŋo ma wiyenyo atim ri win?”
41010037	Jodwoko ni, “Yeyi wabedi ŋatachiel yu chingin marachuch, ŋat man yu racham, i dwoŋ perin.”
41010038	Yesu owacho ri jo ni, “Wikuya gima wikwayo. Winyalo madho agwata ma anomadhi, gi limo batisimo ma anolim?”
41010039	Jodwoko ni, “Wanyalo.” Yesu owacho ri jo ni, “Agwata ma anomadhi wibende wibino madho, odoko batisimo ma anolim wibende wibino limo,
41010040	to kabedo ma yu chingan marachuch kosa maracham kobedo tich paran poko. Me kabedo pa joma otyek yiko ri jo.”
41010041	Munyo jomoor wadi gin japar jowinjo wach no, nge omako jo gi Yakobo kodi Yohana,
41010042	omiyo Yesu olwoŋo jo bonge to wacho ri jo ni, “Wiŋeyo ni jodhum ma piny jodhumo ji gi maker; aka jotel pajo jodhumo gi mbaka.
41010043	To me k'apaka ripo bedo gi win. Ka nyatoro kwoŋ win mito bedo jadwoŋ, go ripo bedo jatich ri wadi;
41010044	aka ŋata mito bedo jatel i dyer win, ripo bedo ŋecha pa wadi jye.
41010045	Kole kada Wuodi Dhano bende kobino ni wotiy ri go; to obino ni wotiyi ri ji ayin kodi miyo kwo pere paka gichul ma gonyo ji mathoth.”
41010046	Yesu gi jofuonjirok pere jotundo Yeriko. Aka munyo joay kenyo, gi kweth ji, jakwach ma waŋe otho, milwoŋo ni Batimayo, ma dwoŋ mere ni wuodi pa Timayo onwaŋo obedo piny i thengi royo.
41010047	Tekin Batimayo winjo ni manago Yesu Janazareth ama kadho, to chako koko ka wacho ni, “Yesu, Wuodi pa Daudi, timi reye wor!”
41010048	Ji mathoth jobwoko go aka jooro go liŋ, to go omedo ameda koko malo ayino ni, “Wuodi pa Daudi, timi reye wor!”
41010049	Yesu ochungo to wacho ni, “Lwoŋi win go ka.” To jolwoŋo jal ma waŋe otho no, ka jowacho ri go ni, “Ikiri irembi, ayi malo, kole go dicha lwoŋin.”
41010050	Gikenyo go obolo nanga pere gichien, opor malo, to kidho bongi Yesu.
41010051	Yesu openjo go ni, “Imito atim rin aŋo?” Jal ma waŋe otho no owacho ni, “Jafuonji, yawi ran waŋan.”
41010052	To Yesu wacho ri go ni, “Kadhi, yeyo perin obothin.” Piyo piyo no, waŋe oyawere, to bende luwo Yesu.
41011001	Munyo joriko Yerusalem, i tindi ma Bethfage kodi Bethaniya, chiegin gi got Olivet, Yesu ooro jofuonjirok pere aryo kadho yu wiye,
41011002	gi wach me ni, “Kidhi win loka ma yu wiy win, aka tekin widonj'iye wibino nwaŋo nyathi punda motwey, ma fuodi dhano kobedo i wiye; gonyi to wikelo ka.
41011003	Ka moro openji win ni, ‘Witimo aŋo?’ Wachi win ni, ‘Ruoth ama yenyo punda me aka bino dwoko go ka mayot.’ ”
41011004	Jokidho to jonwaŋo nyathi punda moro otwey dhoot i thengi royo, to jogonyo.
41011005	To jomogo monwaŋo jochungo kenyo jopenjo jo ni, “Witimo aŋo no? Raŋo ma wigonyo nyathi punda no?”
41011006	Jodwoko paka Yesu owacho ri jo, to jono joweyo jo, to jokadho gi nyathi punda no.
41011007	Jokelo nyathi punda no ri Yesu, to jopedho nengin i dyeŋeye, to Yesu bedo i wiye.
41011008	Ji mathoth jopedho nengin i royo, aka joman jopedho jangi yen ma joturo i dudi.
41011009	Aka joma jotelo yu wiye kodi joma joluwo go yu chien jowero ni, “Ozana! Jasilwany a ŋata bino i nyingi Ruoth!
41011010	Silwany wobedi ri Ker mabino mapa bawan Daudi! Ozana malo i polo!”
41011011	Yesu otundo Yerusalem, to donjo i Ot pa Were; aka munyo otyeko ŋiyo korin gi korin oneno gimoro jye, owok to kadho Bethaniya gi jofuonjirok apar g'aryo, paka piny oido kidho yutho.
41011012	Yawere mere munyo jo ni royo jodwoko wok Bethaniya, Yesu onwaŋo winjo kech.
41011013	Munyo go oneno giborbor kiti makuyu moro michamo, ma boke otweyere kwoŋe, okidho neno ni kono nyalo nwaŋo kwoŋe nyandere, to munyo otundo dho tyende, konwaŋo gimoro kwanyo woko bokee; rupiri meno oido ki ndir ma nyandere nyak'iye.
41011014	Yesu owacho ri makuyu no ni, “Ongoye moro modoko ocham nyandere kwoŋin.” To jofuonjirok pere jowinjo gima go owacho no.
41011015	Munyo jotundo Yerusalem, Yesu odonjo i Ot pa Were, to chako ryemo woko joma nyiewere kodi jomiten i Ot pa Were. Oryewo mezin pa jowili pesa, kodi kombere pa joma onwaŋo jotana akurin;
41011016	aka koyeyo kada moro wotho gi gimoro i Ot pa Were.
41011017	Ofuonjo jo ka wacho ni, “Kondik i Ndiiko Maleŋ ni Ot paran ibino lwoŋo ni Ot ma kwayo mapa nonin jye? Ama win wiloko kapondo pa jokwo ayino!”
41011018	Jotel pa jochwayi ri Were wi alitar kodi jofuonji ma Chik jowinjo gime to jochako rango royo ma neko Yesu. To jolworo go, rupiri muma ji gi bee oido odhyer kwoŋ fuonji pere.
41011019	Munyo piny oyutho Yesu gi jofuonjirok pere joeye i tindi no.
41011020	Yawere mere odikini, munyo jowotho i royo, jonwaŋo makuyu no othwo wok malo kir i tyende.
41011021	Petro opoyo gima nyoro otimere to wacho ri Yesu ni, “Jafuonji, panen! Makuyu ma nyoro ikwoŋo cha otyeko thwo!”
41011022	Yesu odwoko jo ni, “Bedi win gi yeyo i Were. Adyeri awacho ri win,
41011023	ŋata owachi ri got me ni, ‘Mukere woko, ikidhi imunyere i wakawaka,’ aka ongoye gi kiganagana i chunye, to yeyo ni gima go owacho bino timere, ibino timo ri go gino.
41011024	Amomiyo awacho ri win, ka wikwayo gimoro, yeyi win ni wityeko limo aka ibino miyo win gimoro jye ma wikwayo.
41011025	Aka ka wichungo wikwayo, chwaki win recho jye ma nyatoro otimo ri win, aka nyaka Baa win mani polo bende bino chwako recho mewin.
41011026	[Ka wikichwaki jowoti win, kada Baa win mani polo bende kibino chwako recho mewin.”]
41011027	Odoko jogik Yerusalem, aka munyo Yesu oido wotho i Ot pa Were to jotel pa jochwayi ri Were wi alitar kodi jofuonji ma Chik kanyachiel kodi jotel pa ji jobino bonge to jopenjo go ni,
41011028	“Inwaŋo men kune ma timo gikipiny me? Kosa ŋa momiyin men ma timo gikipiny me?”
41011029	Yesu odwoko jo ni, “Alepenjo win gimoro achiel kende; dwokan win aka abino wacho ri win kama anwaŋ'iye men ma timo gikipiny me.
41011030	Men pa Yohana ma miyo ji batisimo owok kune: bongi Were kosa bongi ji? Dwokan win.”
41011031	Wegi jochako pyem kendigin ni, “Wadwoki nedi? Ka wadwoko ni, ‘Owok i polo,’ go bino wacho ni, ‘To raŋo ma wikwero yeyo go?’
41011032	Kosa di wadwoki ni, ‘Owok bongi dhano?’ ” (Ato onwaŋo jolworo ji, rupiri dhano jye onwaŋo otero Yohana paka jatuchi wach Were.)
41011033	Gikenyo jodwoko Yesu ni, “Wakuya.” To Yesu wacho ri jo ni, “Abende akowachi ri win kama men ma atimo gine gime wok'iye.”
41012001	Gikenyo Yesu ochako luwo ri jo g'agechin ni: “Dhano moro opidho yen vini i ndelo, othoko ndelo no gi chiel, okunyo bur ma biyo vini to gero ot achurchur ma kur. Go oketho ndelo vini i chingi jofur mogo to kadho wiloka.
41012002	Munyo ndir otundo ma fuono vini, go ooro jago pere bongi jofur pere no ni jowolimi rigo gimonyak moro wok i vini.
41012003	Jofur no jomako jago no jogoyo, to joryemo go ma bu gimoro.
41012004	Gikenyo won ndelo ooro jago man; ma bende jofur jogoyo lero to jofuta go swa.
41012005	Won ndelo ooro jago man, to joneko meno; jotimo jegin man mathoth ameno, munyo jogoyo jomegi aka joneko joman.
41012006	Ŋata onwaŋo odoŋ aora bongi jofur oido obedo wuode won ma migos. Amomiyo rumachien ooro wuode won gipi bongi jofur ka wacho ni, ‘Adyer jobino woro wuodan.’
41012007	To jofur no jowacho wegi kendigin ni, ‘Me won a musika pa won ndelo, weyi waneki go aka waŋati walunji lim pere!’
41012008	Gikenyo jomako go to joneko, to jobolo delkwoŋe woko ma ndelo.”
41012009	Yesu openjo ni, “Onyo won ndelo no otimi aŋo? Kole go bino neko woko jofur marecho no to ketho ndelo i chingi jofur man.
41012010	Fuodi wikisoma i ndiko ma wacho ni, ‘Kole tele ma jogeto jochayo ni bu kony ama olokere tele ma thyelo kindi ot;
41012011	me obedo tich pa Ruoth aka neno maber swa ri wan!’ ”
41012012	Jotel pa Joyudaya jotemo mako Yesu, rupiri joŋeyo ni go oido obolo agecha me kwoŋ jo. To jolworo muma ji, amomiyo joweyo go to jokadho.
41012013	Jooro Jofarisayo mogo kodi jopa Herode bongi Yesu chiiko go i luwo pere.
41012014	Jobino bonge to jowacho ni, “Jafuonji, waŋeyo ni ibedo ŋatotire, aka ikilwori nyatoro; ikidew kwoŋ dwoŋ pa nyatoro, to ifuonjo giradyeri kwoŋ gima Were yenyo ri dhano ayino. Ere wachi ri wan; yeyere i Chik mawan goyo misolo ri Kaisar, kosa be?”
41012015	Yesu oneno apondi pajo to dwoko ni, “Raŋo ma witemo chiiko an? Keli win pesa moro anen.”
41012016	Jokelo ri go pesa mothedhi achiel to penjo jo ni, “Me chal pa ŋa kodi nyingi ŋa mani kwoŋe me?” Jodwoko go ni, “Apa Kaisar.”
41012017	Gikenyo Yesu owacho ni, “amomiyo miyi win Kaisar gipa Kaisar, aka wimiy Were bende gipa Were.” Aka jojye jouro go.
41012018	Josadukayo mogo ma jowacho ni chierino pa jomotho ongoye jobino bongi Yesu.
41012019	Jowacho ni, “Jafuonji, Musa chango ondiko ri wan chik me ni, ‘Ka dhano otho oweyo chiege, to kolimo nyithindho, omin ŋato ripo lunjo chi tho no, to limo nyithindho ri jatho.’
41012020	Ndelo moro obedo wutimere abiryo. Kayo pajo onywomo, to tho ma kolimo nyithindho.
41012021	Mararyo olunjo dheno to bende tho to weyo go ma bu nyathi. Maradek bende ameno,
41012022	jomodong bende ameno. Wutimere abiryo jye jobedo gi dhako no aka jotho ma jokolimo nyithindho. Rumachien to dhako no bende tho.
41012023	Onyo chieŋ ka jomotho jye jochierino, dhako no obedi apaŋa? Ato chwo abiryo no jye jobedo gi dhako no!”
41012024	Yesu odwoko jo ni, “Me k'agima miyo wikomi, ma wikuya Ndiiko Maleŋ kosa men pa Were?
41012025	Kole ka jomotho jochierino jobino chale gi jomalaika mani polo, aka chwo gi mon jokibino nywomere.
41012026	Aka ma mako kwoŋ chierino pa jomotho, fuodi wikisoma i kitawo pa Musa, bol ma luwo kwoŋ kasugu mawaŋ? Ondik kenyo paka Were owacho ri Musa ni, ‘Abedo Were pa Ibrayimu, Were pa Isaka, kodi Were pa Yakobo.’
41012027	Dwoŋ mere ni go obedo Were pa jomakwo, ma kiweno apa jomotho. Wipodho swa!”
41012028	Jafuonji ma Chik moro onwaŋo ni kenyo winjo luwo no. Go oneno ni Yesu oido dwoko Josadukayo maber amomiyo obino bonge gi penji me ni, “Or mene ma loyo Or jye gi dwoŋ?”
41012029	Yesu odwoko go ni, “Me a marapena: ‘Joisrael winji win! Ruoth Were mawan a Were;
41012030	aka iripo maro Ruoth Were perin g'adundo perin jye, gi chunyin jye, gi paro perin jye, gi men perin jye.’
41012031	Mararyo ma luwo meno gi dwoŋ a me: ‘Mari nyawotin paka iwon imarere.’ Ongoye Or man ma loyo aryo me.”
41012032	Jandiki Chik owacho ri Yesu ni, “Itire, Jafuonji; Itire i wacho ni Ruoth a Were kende, aka ongoye Were man kwanyo woko go;
41012033	aka dhano ripo maro go gi adundo pere jye, gi paro pere jye, gi men pere jye, gi maro nyawote paka won omarere. Winjo Or aryo me loyo tero ri Were rachow awaŋa ma lee kodi giman jye.”
41012034	Yesu oneno ni dwok pere nyutho ryeko to wacho ri go ni, “Onyo ikibor gi Ker pa Were.” Rumachien moro kodoko otemo penjo Yesu wach moro jye.
41012035	Munyo Yesu fuonjo i Ot pa Were openjo ni, “Jofuonji ma Chik jonyalo nedi wacho ni Kristo obedo wuodi pa Daudi?
41012036	Kole munyo Chuny Maleŋ oloro ri Daudi won owacho ni, ‘Ruoth owacho ri Ruoth paran: Bedi yu chingan marachuch, chuka anoloki jokwor perin paka kor kasik ma nyono gi tyendin.’
41012037	Daudi won lwoŋo go ni Ruoth; to Kristo nyalo nedi bedo wuode?” Kweth ji jowinjo Yesu gi kisangala.
41012038	Aka munyo go fuonjo ji owacho ni, “Kure win kwoŋ jofuonji ma Chik, ma jomaro nyumo gi nengin mabeyo nike womothi jo gi dwoŋ i katale;
41012039	joyero kombere mabeyo loyo i kalamo pa Joyudaya kodi kabedo pa wendo awora i kalima,
41012040	jomayo mon tho udi pajo aka joyumere gi kwayo maboyo. Girachula pajo bino racho tektek!”
41012041	Yesu obedo piny chiegin gi sanduku ma kano pesa, aka oneno paka ji mathoth jobol'iye pesa pajo. Jomoŋaŋ mathoth jobolo pesa kweth;
41012042	gikenyo chi tho moro ma jachandi bende obino to bol'iye jegejege pesa nyaka aryo won mathindho thindho ma rom gi dome achiel.
41012043	Gikenyo Yesu olwoŋo jofuonjirok pere bonge to wacho ri jo ni, “Adyeri awacho ri win, chi tho ma jachandi me obolo i sanduku mich mathoth loyo apa joman jye.
41012044	Rupiri dhano jye omiyo pesa wok kwoŋ lim monwaŋo go ni gine, to theno gi chandi pere omiyo gimoro jye monwaŋo d'okwo gine.”
41013001	Munyo Yesu owok i Ot pa Were, achiel kwoŋ jofuonjirok pere owacho ri go ni, “Jafuonji, neni paka telin no kodi udi mere beyo!”
41013002	To Yesu owacho ri go ni, “Ineno udi mojewere me? Ongoye ka tele kada achiel mibino weyo wi nyawote, ma kokedhi woko.”
41013003	Aka munyo Yesu obedo piny wi got Olivet, motitere gi Ot pa Were, Petro, Yohana kodi Andereya jopenjo go nyaliŋliŋ ni,
41013004	“Wachi ri wan ndir ma gime letimer'iye; odoko ranyuth aŋo ma bino bedo ka gime chiegin timirok?”
41013005	Gikenyo Yesu owacho ri jo ni, “Gwokere win moro wokiri wowondi win.
41013006	Ji mathoth jolebino i nyingan ka jowacho ni, ‘An a go,’ to jowondo ji mathoth.
41013007	Ka wiwinjo ni lweny ogaga kamoro kodi luwirok kwoŋ lweny, lworo wokiri womaki win, gime ripo timirok, to giki piny won kareno fuodi kotundo.
41013008	Nono bino lwenyo gi nono, ker achiel bino lwenyo gi ker man. Yengirok pa piny bino bedo kamomore, kech bino bedo. Me obedo nyaka chakirok pa litho ma chale gi ma nywol.
41013009	“Kure win, rupiri jobino tero win i kapido; ibino goyo win i kalamo pa Joyudaya aka wibino chungo ruwaŋ ruodhe kodi kerin ru an, aka wititi ri jo Wach Maber,
41013010	rupiri kutho ripere wofuonji nonin jye Wach Maber.
41013011	To ka jotero win i kapido wikiri wirembi gima winowachi; be, wachi win gimobin i dhok win i hongo no rupiri wiŋati wikoluwi, to Chuny Maleŋ ama bino luwo.
41013012	Dhano bino kisegeya omin ni woneki, baa nyathi bino kisegeya nyathi pere; nyithindho jobino wire ri jonywol pajo to jomiyo ineko jo.
41013013	Aka ji jye jobino mon kodi win kwoŋbedo nyingan, to ŋata ochir chandirok me kir i gike ama bino both.
41013014	“Wibino neno munyo okethi Giramyen Madwoŋ ma kelo lworo kama di kiripi woketh'iye (ŋata soma wach me woniaŋi dwoŋ mere). Gikenyo joma nitye i Yudeya joworingi wi gote.
41013015	Ŋata nitye wi ot wokiri wolori piny kwanyo gimoro i ot.
41013016	Ŋata nitye i ndelo wokiri wogiki pecho kwanyo ruk pere man.
41013017	Kidamba madwoŋ bino bedo ri mon ma joyach kodi megi nyithindho ma fuodi nyothindho dhotho jo, i ndir no.
41013018	Kwayi win Were ni gino wokiri wotimere i ndir ma chwir munyo pe oŋicho piny.
41013019	Kole i ndelo no chandirok madwoŋ bino bedo ma fuodi yado kobedo ye wok i chakirok pa piny, aka odoko kobedi.
41013020	Mabedi Were kotyeko kimojaye woko ndelo no; ongoye ŋata d'oboth; to ri bero pa ji pere moyer, go omojaye ndelo no.
41013021	Gikenyo, ka moro owachi ri win ni, ‘Panen Kristo ee ni ka,’ kosa ‘Panen go ni kacha,’ wikiri wiyeyi.
41013022	Kole jotwodo ma jolwoŋere ni Kristo kosa jotuchi wach Were jobino konjere. Aka jobino timo ranyuth kodi giraura ma wondo jomoyer pa Were bedi nyalere.
41013023	Amomiyo wiripo kurok rupiri atyeko wacho ri win gimoro jye chon ma fuodi kotimere.
41013024	“Ka ndelo ma chandirok no otyeko rumo, waŋchieŋ bino lokere machol, aka dwe kibino lyel.
41013025	Michalin jobino wok malo to jooy piny, aka men ma polo malo bino yengere tektek.
41013026	Gikenyo Wuodi Dhano bino nenere munyo bino i pondeponde gi men moasere kanyachiel gi dwoŋ.
41013027	Go bino dhiro jomalaika choko jomoyer pa Were wok i thenge aŋwen ma koyo, wok i thengi piny jye tundo i thengi polo jye.
41013028	“Fuonjere win kwoŋ makuyu. Ka jange olokere mayom, aka boke mere loth, wiŋeyo ni ndir ma chieŋ chiegin tundo.
41013029	Ameno bende ka wineno gikipiny me timere, wiŋeyi ni go ochore chiegin, aka ni dho waŋkach.
41013030	Adyeri awacho ri win, luse ji ma pama jokorum ma fuodi gikipiny me kotimere.
41013031	Polo gi piny bino rumo to wach paran kibino rumo kada mathi.
41013032	“To ongoye ŋata oŋeyo ndelo kosa sawa ma gime bino timer'iye, kada jomalaika ma polo kosa Wuodi Were, to Baba kende amoŋeyo.
41013033	Kure win, bedi win milengela wikway, rupiri wikuya kare ma go obin'iye.
41013034	Kole chale pa dhano mokidho wiloka to weyo jotich pere
41013035	kuro ri go pecho, jatich jye gi muga pere, to wacho ri jawaŋkach kuro. Kure win rupiri wikuya hongo ma won pecho odwok'iye, nyalo bedo othyeno, kosa dyer wor, kosa keko, kosa munyo chieŋ gulo.
41013036	Ka odwoki abwap, wokiri wonwaŋi winindo.
41013037	Amomiyo awacho ri win gi joman jye ni, ‘Bedi win milengela.’ ”
41014001	Onwaŋo odoŋ ndelo aryo to kalima ma Kadho kodi ma mugat ma bu thow wotundi. Jotel pa jochwayi ri Were wi alitar kodi jofuonji ma Chik jorango royo ma mako Yesu nyaliŋliŋ jowoneki go.
41014002	Jowacho ni, “Gime wokiri wobedi i ndelo ma kalima, rupiri woy pa ji bino asirok.”
41014003	Munyo Yesu onwaŋo nitye Bethaniya i ot pa Simon jadhowo, munyo go chiemo, dhako moro odonjo gi chupa mo udo maŋwe kur, ma welo mere dwoŋ swa. Oyawo dhoki chupa no to olo mo i wiy Yesu.
41014004	Ji megi monwaŋo jo ni kenyo jomako nge to jowacho wegi kendigin ni, “Onyiek mo maŋwe kur me raŋo?
41014005	Bedi tana d'onyalo kelo pesa kada ma kalo jegejege ma feza miya adek, timiyo jochandi!” Aka jowacho nyingi dheno swa.
41014006	Yesu owacho ni, “Weyi win go! Wikwinyo go raŋo? Go otyeko timo tich maber swa kwoŋan?
41014007	Kole winitye gi jochandi noknok, aka winyalo konyo jo hongo jye. To an akobedi gi win ndelo jye.
41014008	Go otimo gimaber ma go nyalo; ato go onyo wiro delkwoŋ kichutho ri kalyel.
41014009	Aka adyeri awacho ri win, kamoro jye ma ofuonj'iye Wach Maber i piny gipi, gima dheno otimo ibino tucho ma poyo go.”
41014010	Gikenyo Yuda Iskaryot, achiel kwoŋ japar g'aryo, oay to kidho bongi jotel pa jochwayi ri Were wi alitar chamo sereko ri Yesu.
41014011	Jotel no josangala swa munyo jowinjo gimokelo go, to jochiko miyo go pesa. Gikenyo Yuda ochako rango hongo maber ma miyo jo Yesu.
41014012	I ndelo marapena ma Kalima ma mugat ma bu thow, ndelo minek'iye nyithindhi roombo ma wote ma kalima ma Kadho, jofuonjirok pa Yesu jopenjo go ni, “Imito wayiki rin chiemo ma Kadho gi kune?”
41014013	Yesu ooro jaryo kwoŋ jo gi wach me: “Kidhi win i tindi, aka nyatoro motiŋo dakipi bino romo gi win. Luwi win go
41014014	kir i ot ma go odonj'iye; to wiwacho ri won ot no ni, ‘Jafuonji penjo ni nikune kisika pa wendo ma anocham'iye chiemo ma kalima ma Kadho gi jofuonjirok paran?’
41014015	Go bino nyutho win kisika ma malo, moyik maber, kama winoyik'iye gimoro jye mawan.”
41014016	Jofuonjirok no joay, jokidho i tindi, to jonwaŋo gimoro jye paka Yesu owacho ri jo; to joyiko chiemo ma kalima ma Kadho kenyo.
41014017	Munyo piny otundo othyeno, Yesu okidho kenyo gi japar g'aryo.
41014018	Munyo jonitye dhower, Yesu owacho ni, “Awacho ri win, ŋatachiel kwoŋ win kidho chamo ran sereko; aka manago ŋata chiemo kodan.”
41014019	Jofuonjirok jobwok swa to jochako penjo go, ŋata achielechiele ni, “Iwachani?”
41014020	Yesu odwoko ni, “Manago achiel kwoŋ win, ma pilo kodan achiero achiel.
41014021	Wuodi Dhano bino tho paka Ndiiko Maleŋ wacho, to moro jye mochami sereko ri Wuodi Dhano bino neno chandirok! D'ober ri ŋato bedi chango wey ma konywol go!”
41014022	Aka munyo jochiemo, Yesu okwanyo mugat, omiyo silwany, to turo, to miyo jofuonjirok pere. Owacho ni,
41014023	“Chami win, me delkwoŋ.” To kwanyo kikopo, aka munyo otyeko fuoyo Were, omiyo jo, to jojye jomadho. Owacho ri jo ni,
41014024	“Me remo paran ma chikirok manyien, ma ibino oyo ri ji mathoth.
41014025	Awacho ri win, akodoko amadhi vini me nyuka ndelo ma anomadh'iye vini manyien i Ker pa Were.”
41014026	Munyo jotyeko wero wer ma pako Were, jokidho wi got Olivet.
41014027	Yesu owacho ri jofuonjirok pere ni, “Wijojye wibino kedhere gi ŋwech wiweyan, rupiri ondik ni, ‘Abino neko jakwath to roombo kedhere.’
41014028	To ka atyeko chierino, abino telo kidho ri win Galileya.”
41014029	Petro odwoko ni, “Akibino weyin, kada jowotan jye joweyin.”
41014030	Yesu owacho ri Petro ni, “Adyeri awacho rin, ka fuodi wuodi gweno kokoko diryo wor ma konon, ibino kwedere kwongan didek.”
41014031	Petro omedo wacho gi men ni, “Akibino kwedere kwongin, kada bedi ni atho kodin.” To jofuonjirok jye bende jowacho ameno.
41014032	Yesu gi jofuonjirok jotundo kuma ilwoŋo ni Gethsemane, to Yesu wacho ri jo ni, “Bedi win ka wikway.”
41014033	Gikenyo okwanyo Petro gi Yakobo, gi Yohana, to rembo madwoŋ gi geregere chako poŋ i chunye,
41014034	to wacho ri jo ni, “Rembo opoŋ i chunyan swa ma mito nekan. Bedi win ka wikway.”
41014035	Gikenyo omedere mathin yu malo, oryewere piny aka okwayo ni ka nyalere go wokiri wodonji i hongo ma chandirok.
41014036	Owacho ni, “Baba, inyalo gimoro jye, kwanyi woko agwata gima kech me kwoŋan. To ki paka amito, kwanyo woko paka iŋati imito.”
41014037	Gikenyo go ogik to nwaŋo jofuonjirok adek no jonindo,
41014038	to wacho ri Petro ni, “Simon, inindo? Ikinyal bedo waŋin kada nyaka sawa achiel won?” Aka owacho ri jo ni, “Bedi win waŋ win aka wikway ŋey wikodonji i ratem. Chuny win yenyo to del nyap.”
41014039	Go odoko ogik kwayo ka wacho wach achiel no won.
41014040	Gikenyo odoko odwoko bongi jofuonjirok to nwaŋo jonindo; jokonyalo bedo waŋ gin. To jokoŋeyo gima di jowacho ri go.
41014041	Munyo odwoko maradek owacho ri jo ni, “Fuodi winindo, wiywomere? Meno oromo; hongo otundo; Wuodi Dhano onyo pama ikidho ketho i chingi jomarecho.
41014042	Ayi win wakadhi; neni, kole ŋata ochamo ran sereko ee otyeko tundo.”
41014043	Munyo fuodi Yesu luwo, Yuda, achiel kwoŋ japar g'aryo otundo. Kweth ji ma jotiŋo abor gi ludhe onwaŋo jo ni gi go kareno jotel pa jochwayi ri Were wi alitar kodi jofuonji ma Chik kodi jotel pa ji ama jooro jo.
41014044	Jachami ri Yesu sereko oido otyeko miyo jo ranyuth ni, “Ŋata anochwiy lembe meno a ŋata wirango. Maki wi go matek witer go ma wikaro dyere.”
41014045	Tekin Yuda tundo bongi Yesu to wacho ni, “Jafuonji,” to chwiyo lembe.
41014046	Gikenyo jomako Yesu to jokada go matek.
41014047	To ŋatachiel kwoŋ jomochungo kenyo yuyo abor pere to toŋo ŋecha pa jadwoŋ pa jochwayi ri Were wi alitar to chodo woko ithe.
41014048	Gikenyo Yesu owacho ri jo ni, “Wibino kodi abor gi ludhe makan pa jakwo nedi?
41014049	Ndelo jye yado abedo gi win i Ot pa Were afuonjo, wikimakan. To Ndiiko Maleŋ ripo wokethi i tim.”
41014050	Gikenyo jofuonjirok pere jokedhere gi ŋwech to joweyo go.
41014051	Jayach moro moboyere gi suka oido luwo Yesu.
41014052	Jotemo mako go to weyo ri jo suka, to ringo yombo jo kinyoro.
41014053	Gikenyo jotero Yesu i ot pa jadwoŋ pa jochwayi ri Were wi alitar, kuma jotel pa jochwayi ri Were wi alitar kodi jotel pa ji kodi jofuonji ma Chik oido jochoker'iye.
41014054	Petro oluwo Yesu giborbor aka odonjo i dyedipo pa jadwoŋ no to bedo kenyo gi joserikale kareno bende oyo mach.
41014055	Jotel pa jochwayi ri Were wi alitar kodi ji ma jo ni ot gi bee jotemo rango wach ma mako Yesu, ŋey jowoneki go to jokonwaŋo gimoro.
41014056	Jokony mathoth jokelo wach ma twodo kwoŋ Yesu, to wach ma jokelo bed'iye pyem kendekende.
41014057	Jomogo jochungo to jokelo twodo kwoŋ Yesu ni,
41014058	“Wawinjo go wacho ni, ‘Abino kedho woko Ot pa Were me ma chingi dhano amogero, to agero man ma koger gi chingi jo.’ ”
41014059	Kada ameno jye fuodi wegi jopyemo i wach me.
41014060	Jadwoŋ pa jochwayi ri Were wi alitar oay malo i nyim ji jye to penjo Yesu ni, “Ingoye gi dwok kwoŋ kweth wach ma ji jokelo kwoŋin me?”
41014061	To Yesu oliŋaliŋa ma kodwoko gimoro. Jadwoŋ no odoko openjo go ni, “Iŋati Kristo, Wuodi Were ma Jasilwanyi?”
41014062	Yesu odwoko ni, “A an won, aka wibino neno Wuodi Dhano munyo nitye yu rachuch pa Jameni jye, kareno dwoko i pondeponde ma polo!”
41014063	Gikenyo jadwoŋ pa jochwayi ri Were wi alitar no oyecho nangin pere ka wacho ni, “Wach aŋo man ma fuodi wadwaro kendo?
41014064	Kole watyeko winjo gima kotire m'owacho kwoŋ Were. Withumo nedi?” Aka jojye jothumo ri go banja ni go ripo aneka.
41014065	Jomegi jochako ŋulo law kwoŋ Yesu, to joboyo waŋe, aka jopatho go g'adhoŋ, to jokoko malo ni, “Patuchi ŋata ogoyin!” Joserikale jotero go gichien to jogoyo go adonde.
41014066	Petro onwaŋo fuodi nitye i dyedipo, to achiel kwoŋ nyir matiyo ri jadwoŋ pa jochwayi ri Were wi alitar bino.
41014067	Munyo nyako no oneno Petro oyo mach, okaŋasa go swa to wacho ni, “In bende onwaŋo initye gi Yesu Janazareth.”
41014068	To go kwero ni, “Akuya gima iluwo kwoŋe,” to kidho dho waŋkach. I hongo no to wuodi gweno koko marapena.
41014069	Jatich manyako no odoko oneno Petro kenyo to chako kowo ri joma oido jochungo kenyo ni, jame obedo achiel kwoŋ jonago.
41014070	To Petro odoko kwedere. I hongo machiek, joma oido jochungo jokaro Petro gi wach ni, “Adyeri, in achiel kwoŋ jo, rupiri ibende ibedo anywola ma Galileya.”
41014071	Gikenyo Petro ochako kwoŋirok ni, “Akuya ran ŋata wiluwo kwoŋe me.”
41014072	I hongo no won to wuodi gweno koko madiryo, aka munyo Petro opoyo gima ndir cha Yesu owacho ri go ni, “Ka fuodi wuodi gweno kokoko diryo ibino kwedere kwoŋan didek.” Gikenyo kwoŋe okwe to ywak malith.
41015001	Odikini worwor, jotel pa jochwayi ri Were wi alitar, kodi jotel pa ji, kodi jofuonji ma Chik, kodi jopido gi bee, joyiko paro kanyachiel. Jotweyo Yesu gi lijegere to jotero go i nyim Pilato.
41015002	Pilato openjo go ni, “Iŋati ibedo Kere pa Joyudaya?” Yesu odwoko go ni, “Eno iwacho.”
41015003	Jotel pa jochwayi ri Were wi alitar joosa Yesu gi wach mathoth swa.
41015004	To Pilato penjo go kendo ni, “Ingoye gi radwoki? Winji kweth wach ma ji jokelo kwoŋin.”
41015005	Yesu odoko okwero dwoko kada wach achiel, aka Pilato ouro tektek.
41015006	I ndelo madwoŋ ma kalima ma Kadho jye, Pilato yado omaro gonyo jatwech moro jye ma ji jokwayo.
41015007	I hongo no jal milwoŋo ni Baraba onwaŋo nitye i twech kanyachiel gi jomogwenyere kwoŋ adhum ma joneko kir ji i lweny pajo.
41015008	Munyo kweth ji jochokere aka jochako kwayo Pilato ni wogonyi ri jo jatwech achiel paka omaro timo,
41015009	Pilato openjo jo ni, “Wimito agony ri win Kere pa Joyudaya?”
41015010	Ato go oido oŋeyo maber ni jotel pa jochwayi ri Were wi alitar ama jokelo go bonge ru nyieko pajo.
41015011	To jotel no jochuno ji, kuchiel jodhiro ji ni jowokwayi Pilato wogonyi ri jo Baraba ayino.
41015012	Pilato odoko openjo kweth ji ni, “To wiyenyo atim aŋo gi ŋata wilwoŋo ni Kere pa Joyudaya me?”
41015013	Jokoko ni, “Guri go kwoŋ musalaba!”
41015014	Pilato openjo jo ni, “To racho aŋo ma go otimo won?” Jomedo koko ni, “Guri go kwoŋ musalaba ayin!”
41015015	Pilato omito kisangala kweth ji, amomiyo ogonyo ri jo Baraba. To oro jo chwado Yesu, to yeyo jo guro go kwoŋ musalaba.
41015016	Joserikale jorwako Yesu i dyedipo pa Pilato to jolwoŋo wadi gin.
41015017	Joruko ri go nanga aywoya ma rangi ariŋo, to jodolo thach okudho to jorwako i wiye pa sangarya maradhum.
41015018	Aka jomotho go ni, “Yoga Kere pa Joyudaya!”
41015019	Jogoyo wiye gi luth, joŋulo kwoŋe law, joguro chongi gin, aka joryewere ri go piny pa jomiyo go dwoŋ.
41015020	Munyo jotyeko nyiero go ameno, jolunyo woko nanga ma rangi ariŋo no to joruko ri go nengin pere won. To jotero go wogur wi musalaba.
41015021	Joromo kodi Simon i royo munyo oido bino i tindi, to jochuko go gi tiŋo musalaba pa Yesu. (Ŋato oido Simon ma Sireno, baa Alekizanda kodi Rufus).
41015022	Jokelo Yesu kuma ilwoŋo ni Golgotha, dwoŋ mere ni Kabedo pa Kahanga wich.
41015023	Jotemo miyo go vini moruw gi pigi yath moro maŋwe kur makweyo litho, to Yesu komadho.
41015024	Joguro go kwoŋ musalaba, aka jopoko nengin pere gi kwir maŋeyo adech ma kis dhano d'otero.
41015025	Sawa oido obedo odikini kapa sawa adek mogur'iye go wi musalaba.
41015026	Me a wach mondik yu wiye: “Kere pa Joyudaya.”
41015027	Joguro jokwo aryo bende wi musalaba gi Yesu, ŋatachiel yu chinge marachuch ŋat man yu chinge maracham.
41015028	[Ameno randik otundo i kare, ma wacho ni, “Okwan go kwoŋ jomarecho.”]
41015029	Jomokadho i royo joyengo wiy gin aka joyeto Yesu ni, “Ha! In ama onwaŋo ikidho kedho Ot pa Were t'igero man i ndelo adek!
41015030	Ere palor'iye wi musalaba ibothere wanen!”
41015031	Jotel pa jochwayi ri Were wi alitar kodi jotel pa ji kodi jofuonji ma Chik bende jonyiero Yesu munyo joŋalo go ni, “Obotho joman, to won kinyal bothere.
41015032	Weyi wanen paka Kristo, Kere pa Joisrael won olori wi musalaba, aka wanoyey go.” Aka kir jomogur wi musalaba gine bende joyeto go.
41015033	Odyechieŋ kapa sawa auchiel, piny ochol chowo hongo ma sawa adek gipi.
41015034	I hongo ma sawa abuŋwen, Yesu okoko gi derino madwoŋ ni, “Eloi, Eloi, lama sabach thani!” nyaka ni, “Were paran, Were paran raŋo iweyan!”
41015035	Ji megi moido jonitye kenyo munyo jowinjo wach me jowacho ni, “Winji win, go dicha lwoŋo Eliya.”
41015036	Ŋatachiel kwoŋ jo oringo gi changwe, obilo i vini mawach, to ketho i dhoke gi yath mabor. Oketho i dhoki Yesu gino munyo wacho ni, “Weyi wanen paka Eliya obin ogony go kwoŋ musalaba.”
41015037	Yesu okoko gi derino madwoŋ to tho.
41015038	Aka nanga moido olyer i Ot pa Were oyech wok malo kir piny.
41015039	Jaserikale madwoŋ moido ochungo chiegin gi musalaba, oneno paka Yesu okoko gi derino aka otho to wacho ni, “Adyeri, me oido Wuodi Were!”
41015040	Mon mogo oido jo ni kenyo jochungo giborbor. Idyer jo oido nitye Salome, Marya ma wok Magdala kodi Marya min Yakobo mathin kodi Yose.
41015041	Mon me yado joluwo Yesu gi miyo go kony munyo go nitye Galileya; aka onwaŋo nitye mon man bende mathoth ma jobino gine kir i Yerusalem.
41015042	Munyo piny kidho yutho, Yozefu ma wok Arimatheya otundo. Go oido obedo ŋata ni gi dwoŋ swa i kweth pa jopido, aka onwaŋo kuro bino pa Ker pa Were. Ndelo no onwaŋo obedo ndelo ma yikirok (dwoŋ mere ni, ndelo ma telo Sabato).
41015043	ri ameno Yozefu otimo miseni to kidho bongi Pilato to kwayo go delkwoŋ Yesu.
41015044	Pilato ouro swa ni Yesu otyeko tho. Olwoŋo jaserikale madwoŋ to penjo go ka Yesu otyeko tho adyeri.
41015045	Munyo otyeko winjo bongi jaserikale madwoŋ ni apaka obedo, Pilato oyeyo Yozefu kwanyo delkwoŋ Yesu.
41015046	Yozefu ogamo delkwoŋ Yesu wi musalaba, otweyo gi suka, to ketho i kalyel mogwor i tele. Oŋilo kidi madwoŋ to chulo gine dhok kalyel.
41015047	Marya ma wok Magdala kodi Marya min Yose onwaŋo jo ni kenyo joneno kuma oyik'iye Yesu.
41016001	Munyo ndelo ma Sabato orumo, Marya ma wok Magdala, kodi Marya min Yakobo, kodi Salome jonyiewo mo maŋwe kur mawiro gine delkwoŋ Yesu.
41016002	Odikini worwor i ndelo marapena ma tich, munyo chieŋ nyaka gulo, jokidho i kalyel.
41016003	Munyo fuodi jo ni royo, wegi jopenjere kendigin ni, “Ŋata oŋil ri wan woko kidi ma dhok kalyel?”
41016004	Gikenyo joŋiyo yu malo to joneno ni kidi otyek ŋilo woko; kidi no oido ombo swa.
41016005	Gikenyo jodonjo i kalyel, to joneno jayach moro obedo piny yu rachuch, oruko nanga matar, to lworo mako jo tektek.
41016006	Jayach no owacho ni, “Wikiri wibedi gi lworo. Aŋeyo ni wirango Yesu Janazareth ma chieŋino ogur kwoŋ musalaba. Go ongoye ka; otyeko chierino! Ere panen win kama chieŋino oketh'iye go.
41016007	Onyo kidhi witer wach me ri jofuonjirok pere, kir ri Petro bende ni kole go otyeko telo kidho ri win Galileya; yu koro ama wibino neni'iye go paka ndir cha owacho ri win.”
41016008	Gikenyo jowok i kalyel gi ŋwech, rupiri lworo gi bwok oido opoŋ kwoŋ jo. Aka jokowacho kada ri nyatoro, rupiri oido jothoth gi lworo.
41016009	[Munyo Yesu otyeko chierino kwoŋ jomotho, odikini worwor, i ndelo marapena ma tich, omenyere ri Marya ma wok Magdala, ma ndir no oryemo kwoŋe jwogi abiryo.
41016010	Dheno okidho to wacho ri joma yado jowotho gi Yesu, moido joywak gi geregere madit.
41016011	To munyo jowinjo wach pere ni Yesu kwo aka ni otyeko neno Yesu, jokoyeyo wach no.
41016012	Rumachien, Yesu omenyere ri jofuonjirok mogo aryo munyo oido jo ni royo jokidho loka moro.
41016013	Jome bende jogik to jowacho ri jofuonjirok wadi gin, to jye jokonyalo yeyo wach pajo.
41016014	Machowe, Yesu omenyere ri jofuonjirok apar g'achiel wegi munyo jochiemo. Go opusa jo paka jokobedo gi yeyo, aka odoko jobedo gi adundo manwaŋ, rupiri jokwero yeyo joma onwaŋo jotyeko neno go munyo ochierino.
41016015	Aka owacho ri jo ni, “Kidhi win i piny jye, wifuonji nono jye Wach Maber.
41016016	Ŋata oyeyi to limo batisimo bino both; ŋata okwer yeyo ibino thumo banja loyo go.
41016017	Joma joyey jobino bedo gi ranyuth ma men me: jobino ryemo woko jwogi i nyingan; jobino luwo dhudhok manyien.
41016018	Jobino mako thwol, aka ka jomadhi kwir moro marach jokibino ramere; jobino ketho chingi gin kwoŋ jotwo to joboth.”
41016019	Munyo Ruoth Yesu otyeko luwo gi jo, oter go i polo to bedo yu rachuch pa Were.
41016020	Jofuonjirok jokidho to jofuonjo Wach Maber iye jye, munyo Ruoth tiyo gi jo aka ridho adyeri ma fuonji pajo gi ranyuth ma men mothyelo wach no. Ameno.]
42001001	Jadwoŋ Thyofilo, Ji mathoth jotyeko temo ndiko wach motimere i dyer wan.
42001002	Jondiko gima joneno gi waŋ jo wok i chakirok aka bende jobedo jonyayi wach me.
42001003	Onyo an bende paka atyeko kikaŋasa wach me maber wok i chakirok mere, aparo ni ber andiki rin gime ma achano maber.
42001004	Atimo ama aka ŋey ibino niaŋ maber odocho kwoŋ adyeri ma gikipiny motyek fuonjin me.
42001005	I ndir ma Herode obed'iye kere ma Yudeya, onwaŋo nitye jachwayi ri Were wi alitar milwoŋo ni Zekariya, ma wok i nono pa Abiya; aka go oido ni gi chiege ma nyakwar Aron milwoŋo ni Elizabeth.
42001006	Jojye oido ji mabeyo i waŋ Were, ma jokuro Chik jye kodi Or jye mapa Ruoth mongoye apuse.
42001007	To oido jongoye gi nyathi, rupiri Elizabeth oido migumba, aka jojye onwaŋo jotyeko ti.
42001008	To munyo weso pa Zekariya gin otundo ma tich ma chwayo,
42001009	paka chik pa joma chwayo wi alitar nitye ma donjo i Ot pa Were waŋo buban, kwir omako Zekariya.
42001010	Aka kweth ji oido jokwayo gi woko i hongo ma waŋo buban.
42001011	Gikenyo malaika pa Ruoth omenyere ri go mochungo yu thenge marachuch ma alitar miwaŋ'iye buban.
42001012	Zekariya obwok swa munyo oneno go.
42001013	To malaika owacho ri go ni, “Ikiri ibedi gi lworo Zekariya, kole Were owinjo kwayo perin, aka dhako perin Elizabeth bino nywolo rin wuodin, aka ibino chwoko nyinge ni Yohana.
42001014	Ibino limo kisangala gi syem, odoko ji mathoth jobino kisangala gi nywolirok pere;
42001015	ato go bino bedo ŋatadwoŋ i nyim Ruoth; aka go kibino madho vini kosa medho moro jye ma mero jo, aka Chuny Maleŋ bino poŋ i go, kada ma fuodi go ni iyi min.
42001016	Aka go bino dwoko chuny Joisrael bongi Ruoth Were pajo;
42001017	kendo go bino telo yu wiy Ruoth paka jamikwenda pere i dwoŋ kodi i men paka apa Eliya jatuchi wach Were. Go bino dwoko chuny bachere ji bongi nyithindho pajo; aka bino miyo jochay jowogiki i yo paji motire; go bino miyo ji pa Ruoth yikirok ri Ruoth.”
42001018	Aka Zekariya owacho ri malaika ni, “Anoŋey nedi gino? Kole atyeko ti aka dhako paran bende oti.”
42001019	Aka malaika owacho ri go ni, “An Gabryel machungo ruwaŋ Were; aka ooran luwo kodin gi kelo rin wach maber me.
42001020	To paka ikiyeyo mikwenda paran, ma bino timere i ndir mere, ikibino luwo chuka ndelo ma gikipiny me otimer'iye.”
42001021	Ji oido jokuro Zekariya woko; to jouro swa paka go ogalo ameno i Ot pa Were.
42001022	Munyo go owok woko, konyalo luwo gi jo, to joparo nike go oneno gimoro i Ot pa Were; ri ameno go otimo ri jo ranyuth, rupiri go oido olokere obadha.
42001023	Munyo hongo pere ma tich orumo, go odok pecho pere.
42001024	Rumachien chiege, Elizabeth ogamo iye to pondo hongo ma dwe abich munyo wacho ni,
42001025	“Ruoth otimo ran ama i ndir me munyo oparo kwoŋan, to kwanyo kwoŋan wichkwot i waŋ ji.”
42001026	Munyo Elizabeth otyeko dwe auchiel gi iye, Were ooro malaika Gabryel i tindi ma Galileya milwoŋo ni Nazareth,
42001027	bongi nyako ma fuodi okuya jachwo, monwaŋo openjere gi jayach milwoŋo ni Yozefu, nyakwar Daudi; aka nyako no oido nyinge Marya.
42001028	Malaika obino bonge to wacho ri go ni, “Yoga, i jasilwany, Ruoth ni kodin!”
42001029	Go obwok swa munyo owinjo moth me, kende oparo g'ichunye dwoŋ moth me.
42001030	To malaika no owacho ri go ni, “Marya, ikiri ibedi gi lworo, rupiri i jasilwany i waŋ Were.
42001031	Kole ibino gamo iyin, t'inywolo wuodin; aka ibino chwoko nyinge ni Yesu.
42001032	Go bino bedo ŋatadwoŋ, aka ibino lwoŋo go ni Wuodi pa Were Madwoŋ Maloyo; aka Ruoth Were bino miyo go kom ma ker pa Daudi, kwari mere.
42001033	Go bino dhumo nyikway Yakobo chil gi chil aka Ker pere bino ngoye gike.”
42001034	To Marya openjo malaika ni, “Gime obedi nedi mato an abedo nyako ma fuodi okuya jachwo?”
42001035	To malaika wacho ri go ni, “Chuny Maleŋ bino loro kwoŋin, aka men pa Were Madwoŋ Maloyo bino umin; amomiyo nyathi m'ibino nywolo ibino lwoŋo ni ŋataleŋ, Wuodi Were.
42001036	Aka neni, wat perin Elizabeth gi tiyo pere bende ogamo iye nyathi ma jayach; aka me dwe pere marauchiel, ŋata yado ilwoŋo ni migumba.
42001037	Kole ri Were ongoye gima kinyalere.”
42001038	Marya owacho ni, “An abedo ŋecha pa Ruoth; weyi wotimere ran paka iwacho no.” Gikenyo malaika oweyo go.
42001039	I hongo no Marya omako royo mayot to kidho i piny ma tendere tendere, yu tindi ma Yudeya.
42001040	Go odonjo i ot pa Zekariya to motho Elizabeth.
42001041	Gikenyo tekin Elizabeth winjo moth pa Marya, nyathi mani iye ogwecho. Chuny Maleŋ opoŋ kwoŋ Elizabeth
42001042	to luwo gi dwonde mamalo munyo wacho ni, “I jasilwany kwoŋ mon, Nyathi milenywolo bende jasilwany!
42001043	Me silwany aŋo ma min Ruoth gipi obino bongan ka?
42001044	Kole tekin awinjo moth perin to nyathi mani iyan gwecho gi kisangala.
42001045	In i jasilwany m'iyeyo ni mikwenda pa Ruoth rin bino timere adyeri.”
42001046	Marya owacho ni, “Adundo paran fuoyo Ruoth,
42001047	aka chunyan sangala i Were Jaboth paran.
42001048	Kole go oneno bwonirok pa ŋecha pere! Aka wok gunyoni nono jye bino lwoŋan ni jasilwany.
42001049	Kole Were ma jameni otimo ran gikipiny madongo. Nyingi go leŋ.
42001050	Go timo ŋono ri joma lworo go, wok i luse ji achiel tundo i luse man.
42001051	Go oryeyo chinge ma nyutho men pere, aka otyeko kedho woko joma pakere i paro ma chuny jo.
42001052	Go oŋilo woko kerere madongo wi kombere pajo, aka otiŋo malo joma bwonere.
42001053	Go oyeŋo joma kech neko gi gikipiny mabeyo, aka oryemo woko joŋaŋo gi chingi gin nono.
42001054	Go okonyo ŋecha pere Israel, munyo opoyo wor pere
42001055	m'ochiko kwarere mawan, Ibrayimu kodi nyikwaye jye chil gi chil!”
42001056	Marya obedo bongi Elizabeth chiegin dwe adek aka nyaka odok pecho.
42001057	Ndelo pa Elizabeth otundo ma nywol, to nywolo nyathi ma jachwo.
42001058	Joger pere kodi wade pere jowinjo ni Ruoth otimo ri go wor madwoŋ aka josangala swa gi go.
42001059	I ndelo maraboro jobino thumo nyathi, aka onwaŋo jomito chwoko nyinge ni Zekariya paka bamere.
42001060	To yokimere wacho ni, “Kameno, ibino lwoŋo go ni Yohana.”
42001061	Jowacho ri go ni, “Kole ongoye moro i nono mewin milwoŋo gi nyinge no!”
42001062	Aka jomiyo bamere ranyuth ma penjo go paka go mito wolwoŋ nyathi no.
42001063	Go okwanyo gindiiko, to ndiko ni, “Nyinge Yohana.” Ji jye jouro swa!
42001064	Gikenyo won to Zekariya yawo dhoke to lewe gonyore, to chako luwo munyo fuoyo Were.
42001065	To lworo omako joger pajo jye, kendo oluw kwoŋ gikipiny me i Yudeya parom.
42001066	Joma jowinjo jye jorwako wach no i chuny jo munyo jowacho ni, “Kosa nyathi me obedi ŋa? Kole chingi Ruoth ni kwoŋe.”
42001067	Aka Chuny Maleŋ opoŋ kwoŋ Zekariya bamere, to luwo munyo wacho ni,
42001068	“Wopaki Ruoth Were pa Israel! Kole olyewo ji pere to botho jo.
42001069	Omiyo wan Jaboth ma jameni i nono pa Daudi jatich pere,
42001070	paka chango oluwo gi i dhok jotuchi wach pere maleŋ wok chon,
42001071	nike bino botho wan kwoŋ jokwor mawan kodi kwoŋ joma mon kodi wan bende;
42001072	kareno nyutho wor ri kwarere mawan, gi poyo chikirok pere maleŋ,
42001073	kwoŋirok ma chango go otimo ri bawan Ibrayimu, nike bino botho wan wok i chingi jokwor mawan,
42001074	ŋey watiyi ri go mongoye lworo,
42001075	i leŋo kodi tiro i waŋe, i kwo mawan gipi.
42001076	Aka in, nyathi me, ibino lwoŋin ni jatuchi wach pa Were Madwoŋ Maloyo, kole ibino telo Ruoth kidho yiko ri go royo;
42001077	gi miyo ji pere ryeko ma both ka Were ochwako gimarecho pajo.
42001078	Ru wor mathoth ma Were mawan ni gine, go bino miyo waŋchieŋ gulo to ŋamba ma both wok ri wan,
42001079	ma bino kelo lero ri joma ni mudho kodi i tho ma mito umo jo, to tiro tyendi wan i royo ma syem.”
42001080	Nyathi no odongo to bedo gi men i chunye kendo obedo i thim chuka ndelo otundo to nyuthere kamaler ri Joisrael.
42002001	I ndir no, Kaisar Agusto owodho or ma ndiko ji ŋey wokwan ji ma piny pere gipi.
42002002	Me oido obedo ndiko ji marapena, aka obedo i ndir pa Kwirino jadhum i adech ma Sirya.
42002003	Dhano jye okidho i tindi ma thugin ndikirok.
42002004	Ri ameno Yozefu bende oay i tindi ma Nazareth, i Galileya to kidho Yudeya i tindi pa Daudi milwoŋo ni Bethlehem, paka go oido obedo ja ot pa Daudi.
42002005	Yozefu okidho ni wondik go gi Marya monwaŋo yiko nywomirok gine. Marya oido yach.
42002006	Munyo jo ni kenyo, hongo pa Marya otundo ma nywol.
42002007	Go onywolo wuode ma kayo to umo gi nengin pa nyithindho, to pyelo i wer ma dhok chiem'iye rupiri kabedo konwaŋere rigo i ot wendo.
42002008	Chiegin kenyo onwaŋo nitye jokwath mogo moido jo ni saa jokuro mwendi pajo wor gi weso.
42002009	Malaika pa Ruoth omenyere ri jo, aka dwoŋ pa Were omenyo jo, to jobwok swa.
42002010	Malaika owacho ri jo ni, “Wikiri wibedi gi lworo; kole akelo ri win wach kwoŋ kisangala madwoŋ ma bino bedo ri ji jye.
42002011	Konon i tindi pa Daudi onywol ri win Jaboth, mobedo Kristo Ruoth.
42002012	Aka me a ranyuth ri win, wibino nwaŋo nyathi maŋich moboy i nengin pa nyithindho tipyelo i wer ma chiemo dhok.”
42002013	Gikenyo ma piyo piyo, kweth jomalaika ma polo joriwere gi malaika no to jofuoyo Were munyo jowero ni,
42002014	“Dwoŋ wobedi ri Were malo i polo, aka i piny syem wobedi ri ji ma silwany pere nigi jo.”
42002015	Munyo jomalaika jotyeko weyo jo jogik i polo, jokwath jowacho wegi kendigin ni, “Weyi wakidhi Bethlehem wanen gimotimere ma Ruoth onyutho wan me.”
42002016	Gikenyo joredo to jonwaŋo Marya gi Yozefu kodi nyathi mopyel i wer ma chiemo dhok.
42002017	Munyo joneno nyathi no, jowacho ri ji gima malaika owacho ri jo kwoŋ nyathi no.
42002018	Jomowinjo wach me jouro swa gima jokwath no jowacho.
42002019	Marya opoyo gikipiny me jye to paro kwoŋe swa.
42002020	Jokwath jodok munyo jofuoyo Ruoth to jopako Were ru gikipiny jye ma jowinjo aka joneno ni obedo paka owachi ri jo won.
42002021	Munyo ndelo maraboro ma thumo Nyathi otundo, ochwok nyinge ni Yesu, nyinge ma malaika omiyo go ma fuodi kogam go i iyi min.
42002022	Munyo ndelo otundo ri Yozefu kodi Marya ma tero rachow ma lonyirok paka Chik pa Musa wacho, jotero Nyathi no i Yerusalem ketho go i chingi Ruoth.
42002023	(Me a gima ondik i chik pa Ruoth ni, “Nyathi ma jachwo jye mobedo okayo pa min, ibino miyo Ruoth.”)
42002024	Aka jotero kir mich bende paka ondik i chik pa Ruoth: Akurin aryo kosa nyithindhi njiwa aryo.
42002025	I Yerusalem kenyo onwaŋo nitye jal moro ma nyinge Simeyo. Go oido obedo dhano maber molworo Were, aka onwaŋo kiyo neno both pa Israel, kendo Chuny Maleŋ onwaŋo ni gi go.
42002026	Chuny Maleŋ onwaŋo otyeko nyutho go ni go kibino tho ma fuodi waŋe koneno Kristo pa Ruoth.
42002027	Munyo Chuny Maleŋ owacho ri go, Simeyo oay to kidho i Ot pa Were. Aka munyo jonywol jokelo Nyathi Yesu timo ri go gima Chik wacho,
42002028	Simeyo otiŋo Nyathi no i chinge to fuoyo Were ka wacho ni,
42002029	“Ruoth, onyo pama sewila ŋecha perin i syem paka chango ichiko;
42002030	Kole waŋan otyeko neno both
42002031	m'iyiko ni ji jye jowoneni.
42002032	Lero ma bino menyo ri Jopath royo pa Were, to kelo dwoŋ ri ji perin Israel.”
42002033	Baa nyathi gi yokimere jochungo kenyo munyo jodhyer kwoŋ gima Simeyo oido wacho kwoŋ Nyathi no.
42002034	Simeyo omiyo jo silwany to wacho ri Marya min Nyathi ni, “Nyathi me othuy gine ji wokeli podho ri joman kodi both ri ji mathoth i Israel; go bino bedo ranyuth ma ji mathoth jobino pyemo gine.
42002035	To paro pa ji mathoth mopanere bino wok kamaler, aka abor bino roko adundo nin won.”
42002036	Kenyo onwaŋo nitye dhako dwoŋ moro ma jatuchi wach Were ma nyinge Anna, nyar Fanwel, ma nono pa Aser. Go oido oti swa aka otyeko oro abiryo i nywomirok pere to chwore tho,
42002037	to doŋ chi tho chuka oro pere oromo pyero aboro g'aŋwen. Go koweyo Ot pa Were, to otiyo ri Were wor g'odyechieŋ munyo riyo kech gi kwayo.
42002038	I hongo no won ama go bende odonj'iye i Ot pa Were to chako fuoyo Were; aka oluwo kwoŋ Nyathi no ri ji jye monwaŋo jokuro both pa Yerusalem.
42002039	Tekin jotyeko timo gimoro jye ma Chik pa Ruoth wacho, jodok Galileya i tindi pajo ma Nazareth.
42002040	Nyathi no odongo gi men, gi ryeko, kendo silwany pa Were obedo gine.
42002041	Kis oro jonywol pa Yesu bin jokidho Yerusalem i ndelo ma kalima ma Kadho.
42002042	Munyo Yesu oromo oro apar g'aryo, jokidho korago i kalima paka oido jotimo ndir jye.
42002043	Munyo kalima no orumo, jomako royo madok pecho, to jayach Yesu odoŋ Yerusalem. Jonywol pere oido jokoŋeyo ameno.
42002044	Paka oido joparo nike go nitye i kitipa ji ma jowotho gi jo, jowotho awotha ndelo gipi, to nyaka jochako rango go bongi wade pajo gi merin pajo.
42002045	To munyo jokonwaŋo go, jogik Yerusalem munyo jorango go malomalo.
42002046	I ndelo maradek aka jonwaŋo go i Ot pa Were obedo i dyer jofuonji, munyo winjo fuonji pajo aka penjo jo penji mogo.
42002047	Ji jye ma jowinjo go jouro swa ryeko gi radwok pere.
42002048	Jonywol pere jodhyer munyo joneno go; aka yokimere owacho ri go ni, “Nyathi paran, itimo ri wan ama raŋo? Neni wakodi benin wabedo gi rem swa munyo warangin.”
42002049	Odwoko jo ni, “Raŋo ma wirangan? Wikuya nike oido aripo bedo i ot pa Baba?”
42002050	To jokoŋeyo dwoŋ gima go owacho ri jo.
42002051	Gikenyo Yesu odok gi jo Nazareth to winjo or pajo. Yokimere okano gikipiny me jye i adundo.
42002052	Yesu odongo i delkwoŋe aka ryeko pere omedere, munyo Were gi ji jofuoyo go.
42003001	I oro marapar g'abich ma dhum pa Kaisar Tiberyo, munyo Pontyo Pilato dhumo paka gavana ma Yudeya, kareno Herode ruoth ma Galileya, aka omin go Filipo ruoth ma Itureya gi Trakoniti, aka Lisania ruoth ma Abilene,
42003002	i ndir pa jodongo pa jochwayi ri Were wi alitar Anas jokodi Kaifas, wach pa Were obino ri Yohana wuodi pa Zekariya i thim.
42003003	Go owotho i piny ma Yordan gi bee ka fuonjo batisimo ma ŋuto kodi limo chwak kwoŋ gimarecho,
42003004	paka ondik i kitawo pa Isaya jatuchi wach Were ni, “Dwondi jo moro koko i thim ni: ‘Yiki win kaluwo ri Ruoth Tiri win royo pere.
42003005	Kamaluŋ jye ibino poŋo kir malo. Gote gi tendere jye ibino ryewo woko, royo jye mokom ibino loko motire, odoko royo ma di geŋin gi buche jye bino pyele,
42003006	Aka dhano jye bino neno both pa Were!’ ”
42003007	Ri ameno go owacho ri kweth ji moido jobino limo batisimo ni, “Win nyithindhi thwole! Ŋata onyutho win ni ber wibudhere kwoŋ nge pa Were ma chiegin bino?
42003008	Timi win gikipiny ma nyutho nike wiŋuto gimarecho mewin. To wikiri wichaki wacho wiwegi kendiwin ni, ‘Ibrayimu meno kwari wan!’ Kendo awacho ri win, kole Were nyalo kwanyo telin me to loko nyikway Ibrayimu.
42003009	Aka otyek kir ketho le ma toŋo woko yen gi i tyende; yath jye ma kinyak maber ibino toŋo woko tibolo i mach.”
42003010	Ji jye jopenjo Yohana ni, “Onyo waripo timo aŋo?”
42003011	Go odwoko ni, “Ka nyatoro ni gi satere aryo, go ripo poko gi ŋat'ongoye gine. Kendo ŋata nigi gimoro achama bende wotimi ameno.”
42003012	Oido nitye jochoki misolo mogo ma bende oido jobino limo batisimo ma jowacho ri go ni, “Jafuonji, waripo timo aŋo?” Owacho ri jo ni,
42003013	“Wikiri wichoki kwoŋ moro gima kalo rapor ma chik yeyo.”
42003014	Joserikale megi bende jopenjo go ni, “To wan waripo timo aŋo?” Owacho ri jo ni, “Ongoye mayo ji gikipiny g'akaka! Yeŋi win gi kemba mewin! Odoko, wikiri wichwoki dhok dhano!”
42003015	Geno pa ji ochako medirok; aka jochako paro ni ipoyo Yohana a Kristo.
42003016	Amomiyo Yohana odwoko jo ni, “An amiyo win batisimo kodi pi, to nitye nyatoro ma bino ma loyan bor gi dwoŋ, ma akiripi kada lunyo thol war pere: go bino miyo win batisimo gi Chuny Maleŋ kodi mach.
42003017	Ragwar pere ni chinge ma gwaro woko gine kanja i kamoyo ŋano, tikonjo nyingi ŋano i dero, tiwaŋo woko kanja gi mach ma kitho.”
42003018	I yo momore, Yohana omedo yeŋo ji munyo fuonjo jo Wach Maber.
42003019	Yohana oido otyeko wacho ri Herode ni otimo marach nywomo Herodya chipa omin, kendo Herode no won oido otyeko timo gikipiny mathoth ma recho,
42003020	medo kwoŋ meno, go odoko otimo racho makalo kir moido otyeko timo timo chon, ma tweyo Yohana i jera.
42003021	Munyo ji jye jotyeko limo batisimo, kareno Yesu bende otyeko limo, aka go oido kwayo, to polo yawere.
42003022	Gikenyo Chuny Maleŋ oloro to pye kwoŋe i chal pa akuru, to dwondi jo moro wok i polo ma wacho ni, “In i Wuodan mamaro; kendo asangala swa kodin.”
42003023	Munyo Yesu ochako tich pere, go oido romo oro pyero adek: Go obedo wuodi pa (paka okwan go) Yozefu, Mobedo wuodi pa Heli,
42003024	wuodi pa Mathat, wuodi pa Levi, wuodi pa Melki, wuodi pa Janai, wuodi pa Yozefu,
42003025	wuodi pa Matathya, wuodi pa Amos wuodi pa Nahum, wuodi pa Esli, wuodi pa Nagai,
42003026	wuodi pa Maath, wuodi pa Matathya, wuodi pa Semei, wuodi pa Yosek, wuodi pa Yoda,
42003027	wuodi pa Yohanan, wuodi pa Resa, wuodi pa Zerubabel wuodi pa Seltyel, wuodi pa Neri,
42003028	wuodi pa Melki, wuodi pa Adi, wuodi pa Kosam wuodi pa Elmadam, wuodi pa Er,
42003029	wuodi pa Yoswa, wuodi pa Elyeza, wuodi pa Yorim, wuodi pa Mathat, wuodi pa Levi,
42003030	wuodi pa Simeyo, wuodi pa Yuda, wuodi pa Yozefu, wuodi pa Yonam, wuodi pa Elyakim,
42003031	wuodi pa Meleya, wuodi pa Mena, wuodi pa Matatha, wuodi pa Nasan, wuodi pa Daudi,
42003032	wuodi pa Yese, wuodi pa Obed, wuodi pa Bowaz, wuodi pa Salmon, wuodi pa Nason,
42003033	wuodi pa Aminadab, wuodi pa Admin, wuodi pa Arni, wuodi pa Heziron, wuodi pa Perez, wuodi pa Yuda,
42003034	wuodi pa Yakobo, wuodi pa Isaka, wuodi pa Ibrayimu, wuodi pa Tera, wuodi pa Nahor,
42003035	wuodi pa Serug, wuodi pa Rewu, wuodi pa Peleg, wuodi pa Eber, wuodi pa Sela,
42003036	wuodi pa Kainan, wuodi pa Alpakisadi, wuodi pa Semu, wuodi pa Nowa, wuodi pa Lameka,
42003037	wuodi pa Methusela, wuodi pa Enoka, wuodi pa Yared, wuodi pa Mahalalel, wuodi pa Kainan,
42003038	wuodi pa Enos, wuodi pa Seth, wuodi pa Adam, wuodi Were.
42004001	Munyo Yesu otyeko poŋ gi Chuny Maleŋ, oeye Yordan to Chuny Maleŋ telo go i thim chowo ndelo pyero aŋwen,
42004002	munyo Jwogi temo go. I hongo no, go k'ochamo gimoro; aka rumachien nyaka owinjo kech.
42004003	Gikenyo jwogi owacho ri go ni, “Ka in i Wuodi Were, ere oir tele me wolokere chiemo.”
42004004	To Yesu odwoko go ni, “Ondik ni, ‘Dhano ki kwo gi chiemo kende.’ ”
42004005	Gikenyo jwogi otero go wi got mabor to nyutho go ker jye ma piny i hongo machiek; owacho ri Yesu ni,
42004006	“Abino miyin men jye gi dwoŋ jye ma ker me, rupiri oketh i chingan aka anyalo miyo nyatoro jye ma awon ayero.
42004007	Amomiyo k'inolaman, to gimoro jye bedo aperin.”
42004008	To Yesu odwoko go ni, “Ondik ni, ‘Lami Ruoth Were perin, aka itiyi ri go won kende.’ ”
42004009	Gikenyo jwogi otero Yesu Yerusalem to oro go chungo wi kisul Ot pa Were. Aka owacho ri go ni, “Ka in i Wuodi Were, woki ka, ipor piny;
42004010	kole ndiiko wacho ni, ‘Were bino ketho jomalaika pere jolin,’
42004011	kendo ni, ‘Jobino byelin i chingi gin ŋey ikir i chadhi tyendin kwoŋ tele.’ ”
42004012	To Yesu odwoko ni, “Otyek wacho i ndiiko ni, ‘Ikir item Ruoth Were perin.’ ”
42004013	Munyo jwogi ochowo temo Yesu iyo jye, oweyoye go kutho.
42004014	Yesu, gi men pa Chuny Maleŋ kwoŋe, ogik i Galileya; aka wach ma mako kwoŋe olak i adech jye ma piny no.
42004015	Go ofuonjo i kalamo pa Joyudaya momore aka dhano jye omiyo go dwoŋ.
42004016	Yesu okidho Nazareth kama chango odong'iye, to kidho i kalamo pa Joyudaya i ndelo ma Sabato paka yado omaro timo. Oay malo kisoma,
42004017	to jochwayo ri go kitawo ma chango Isaya jatuchi wach Were ondiko. Oyawo to soma kama ondik'iye ni,
42004018	“Chuny pa Ruoth opoŋ kwoŋan, rupiri owiran gi mo ma tito Wach Maber ri jochandi. Ooran wacho ri jomotwey ni otyek gonyo jo, kendo ri joma waŋ jo otho, ni otyek yawo waŋ jo, aka ri joma onwaŋo odiy jo ni onyo owey jo i syem.
42004019	Odoko ooran tito ni me a oro pa Ruoth manyutho ji ŋono pere.”
42004020	Gikenyo oumo kitawo no to dwoko ri ŋata kuro, to bedo piny, aka waŋ ji jye ma kalamo ochomere kwoŋ go.
42004021	Aka ochako luwo ri jo ni, “Konon randik me ee otundo i kare paka wiwinjo no.”
42004022	Ji jye jofuoyo go munyo jouro wach madongo mabeyo mowok i dhoke ka jowacho ni, “Me won ki wuodi pa Yozefu?”
42004023	Odwoko ni, “Aŋeyo ni wibino wacho ran agecha momar wacho ni, ‘Jamilerwa, iwon bothere,’ kendo ni, ‘Watyeko winjo gimoro jye motimere Kapernaum. Timi ameno bende loka perin ka.’ ”
42004024	Aka owacho ni, “Adyeri awacho ri win, jatuchi wach Were kijol maber i piny pere won.
42004025	Adyeri awacho ri win, mon tho onwaŋo jomore i Israel i ndir pa Eliya, munyo polo ochiegere oro adek gi dwe auchiel, aka kech obedo i piny gipi.
42004026	To koor Eliya bongi kada achiel kwoŋ jono, to oor go bongi chi tho ma Zerefath, denge i tindi ma Sidon ayin.
42004027	Odoko i ndir pa Elisa jatuchi wach Were, onwaŋo jodhowo jomore i Israel, to ongoye kada achiel kwoŋ jo mobothi, kwanyo woko Naman Jasirya denge ayin kende.”
42004028	Munyo jowinjo gime, dhano jye keme omako i kalamo pa Joyudaya.
42004029	Joay jowodho go i tindi, to jotero go dho thengi tendere moger'iye tindi pajo munyo joyenyo dhiro go wofuodere piny.
42004030	To go oluwo gi dyer jo to kadho rigo.
42004031	Gikenyo Yesu okidho Kapernaum, tindi ma i adech ma Galileya. Go ofuonjo ji kenyo i ndelo ma Sabato;
42004032	aka jouro fuonji pere, rupiri wach pere oido ni gi men.
42004033	To i kalamo pa Joyudaya no onwaŋo nitye nyatoro mani gi chuny mochido mapa jwogi kwoŋe. Ŋato okoko gi derino madwoŋ ni,
42004034	“Iyenyo timo aŋo gi wan, Yesu Janazareth? Ibino reyo wan woko? Aŋeyin, in Ŋataleŋ pa Were.”
42004035	To Yesu oay kwoŋe ka wacho ni, “Liŋi, aka woki kwoŋ go!” Aka munyo jwogi no otyeko redho ŋato piny i dyer ji, owok kwoŋe ma kotimo ri go racho moro.
42004036	Ji jye jouro swa aka wegi jochako luwo kendigin ni, “Me wach aŋo? Go ryemo woko chuny mochido gi maker gi men to jowok awoka!”
42004037	Aka wach ma mako kwoŋ Yesu onyay kamoro jye i adech no.
42004038	Yesu oeye i kalamo pa Joyudaya no, to donjo i ot pa Simon. I hongo no or Simon ma dhako oido two, kwoŋe oowere. To jokwayo Yesu ni wokonyi go.
42004039	Yesu ochungo kabuti dhako no to kwero two no bedo kwoŋe, to two weyo go. Piyo piyo no won to dhako no ay malo to chako rweyo jo.
42004040	I hongo no munyo waŋchieŋ kidho podho, ji jye moido jo ni gi jomatwo kiti two mopokere opokere, jokelo jo bothe to Yesu ketho chinge kwoŋ jo to joboth.
42004041	Jwogi jowok kwoŋ ji mathoth ka joywak ni, “In, i Wuodi Were!” To go oay kwoŋ jo to chiero jo luwo, rupiri oido joŋeyo ni go Kristo.
42004042	Munyo piny oyawere, Yesu oeye kenyo to kidho kama ji jongoy'iye. Ji jorango go to jobino bothe, kendo oido jokimiti ni go wowey jo;
42004043	to go owacho ri jo ni, “Aripo fuonjo Wach Maber ma Ker pa Were i tindi man bende; kole me a gima okelan.”
42004044	Aka ofuonjo i kalamo pa Joyudaya ma kweth i Yudeya.
42005001	Yesu ochungo dho wakawaka ma Genesaret to kweth ji ma joyenyo winjo wach pa Were jodire kwoŋe.
42005002	Yesu oneno yee mogo aryo dho thengi wakawaka; kareno jokitoga ma wegi mere onwaŋo jongoye kenyo oido jokidho lwoko bwoo pajo.
42005003	Gikenyo Yesu odonjo i yee achiel, mapa Simon Petro, to kwayo go ni wodhire i pi gi yee no nyaka mathin wok kwoŋ geŋin.
42005004	Aka munyo obedo i yee, ofuonjo kweth ji no gi i yee. To munyo ochowo luwo, owacho ri Simon ni, “Chori yee i wakawaka kamaluth wiboli bwoo mewin wimaki rech.”
42005005	To Simon odwoko go ni, “Jadwoŋ, kole watyeko kifamba wor gipi mongoye gima wamako! To rupiri iwacho, akidho bolo bwoo.”
42005006	Munyo jotyeko timo ameno, jomako rech mathoth swa ma bwoo onwaŋo chiegin kir gi yech woko.
42005007	Aka jolwoŋo jowoti jo moido jonitye i yee man gi chingi gin ni jobin jowokony jo. To jono jobino to jopoŋo yee aryo jye mapa jokidho munyirok i pi.
42005008	Munyo Simon Petro oneno ameno, opodho ka tyendi Yesu munyo wacho ni, “Eye bothan, Ruoth, rupiri a jarecho.”
42005009	Ato go kodi jowote jye, oido jobwok tektek ru kweth rech ma jomako.
42005010	Yakobo kodi Yohana, woti Zebedayo, ma jobedo jowoti Simon, jye bende jobwok. Aka Yesu owacho ri Simon ni, “Ikiri ibedi gi lworo! Wok gunyoni ibino kitoga ji.”
42005011	Aka munyo jotyeko chiewo yee kir dho geŋin, joywayo jowodho woko, to joweyo gimoro jye to joluwo Yesu.
42005012	Munyo Yesu oido nitye i tindi moro, jadhowo moro ma kwoŋe gipi odhole obino. Munyo go oneno Yesu, opodho piny gi nyime to ywakere ri go ni, “Ruoth, ka iyenyo inyalo lonyan.”
42005013	Yesu ochwayo chinge, ogeyo go munyo wacho ni: “Ayenyo, ri ameno lonyi.” Gikenyo won, dhowo oware kwoŋe.
42005014	Aka Yesu ochiko go teltel ni, “Ikir iwachi ri nyatoro; to kidhi inyuthere ri jachwayi ri Were wi alitar, aka iter mich paka Musa ooro, ma nyutho gine ji ni onyo ilony.”
42005015	To wach omedo nyay ayino, aka kweth ji jochokere winjo fuonji pere gi limo both kwoŋ two pajo.
42005016	To Yesu okidho i thim kwayo paka oido omaro timo.
42005017	Ndelo moro munyo Yesu fuonjo ji, Jofarisayo mogo kodi jofuonji ma Chik ma jowok i adech ma Galileya kodi Yudeya kodi Yerusalem bende jobino kenyo; aka go oido opoŋ gi men pa Ruoth ma chango two.
42005018	Gikenyo chwo mogo jokelo ri go nyatoro ma two nyaŋinya wi kitanda. Jono jodwaro yo ma kelo go bongi Yesu.
42005019	To paka royo odhyero jo ma rwako go ru kweth ji, joidho wi ot aka jochwayo go bongi Yesu gi kitanda pere gi i hola ma jomwomo wi kisul ot.
42005020	Munyo Yesu oneno yeyo pajo owach ni, “Nyawotan, gimarecho perin ochwak rin.”
42005021	To jofuonji ma Chik kodi Jofarisayo jochako kigesa munyo wegi jopenjere ni, “Ŋatin ŋa ma luwo gimakotire kwoŋ Were ama? Ŋata bende nyalo chwako gimarecho kwanyo woko Were won?”
42005022	Munyo Yesu oniaŋ ni jogesa ameno, odwoko ni, “Raŋo ma widaŋin gi i chuny win?
42005023	Aŋo mayot wacho? Ni, ‘Gimarecho perin ochwak rin,’ kosa ni, ‘Ayi malo iwothi?’
42005024	Ere ma miyo win ŋeyo ni Wuodi Dhano nitye gi men i piny ka ma chwako gimarecho”, owacho ri ŋata two nyaŋinya ni, “Awacho rin, ayi malo ikwany kitanda perin idoki pecho.”
42005025	Piyo piyo no ŋato oay ruwaŋ jo, okwanyo kitanda moido go onind'iye, to dok pecho munyo miyo Were dwoŋ.
42005026	Aka ji jye jouro swa, to jopako Were gi lworo, munyo jowacho ni, “Konon waneno gikipiny ma yado fuodi wakineno.”
42005027	Gikenyo Yesu owok to neno jachoki misolo ma nyinge Levi, obedo piny dho chiegin gi ot misolo; to wacho ri go ni, “Luwan.”
42005028	Levi oweyo gimoro jye, oay, to luwo go.
42005029	Levi oyiko ri go kalima madwoŋ pecho pere; aka kweth pa jochoki misolo kodi joman jobedo gi Yesu dhower.
42005030	To Jofarisayo kodi jofuonji ma Chik, jogesa gi jofuonjirok pa Yesu munyo jowacho ni, “Raŋo ma wichiemo aka wimedho gi jochoki misolo kodi jomarecho?”
42005031	To Yesu odwoko jo ni, “Jomolama ama jokiyeny jamilerwa, to jomatwo ayino ama joyenyo;
42005032	kole akibino lwoŋo jomabeyo, to jomarecho ayino ni jowoŋuti recho pajo.”
42005033	Aka jowacho ri Yesu ni, “Jofuonjirok pa Yohana kodi apa Jofarisayo joriyo kech adhik, to kole joperin jochiemo aka jooro giramadha.”
42005034	To Yesu owacho ri jo ni, “Inyalo miyo jomolwoŋ i kalima ma nywomirok riyo kech nedi mato jamweha fuodi nitye gi jo?
42005035	Kole ndelo bino tundo munyo okwany woko jamweha bongi jo, aka nyaka jobino riyo kech.”
42005036	Yesu oluwo ri jo i agecha bende ni, “Ongoye ŋata yecho kiremo nanga manyien to kwoyo wi nanga moti; ka otimo ameno, go nyalo yecho woko nanga manyien no, odoko kiremo manyien bende kibino ripo gi machon.
42005037	Aka ongoye ŋata kako medho ma vini manyien i mugowa pyendere moti rupiri medho no bino yecho woko pyendere no to oy, gikenyo to pyendere nyiekere woko.
42005038	Be! Medho ma vini manyien ripere kako i mugowa pyendere mere manyien.
42005039	Aka ongoye ŋata otyeko madho vini ma ndoto modoko mito manyien: go wacho ni ndoto ama ber.”
42006001	I Sabato moro, munyo Yesu wotho i ndelin ma ŋano, jofuonjirok pere jofuono withi ŋano, joŋinyo i chingi gin, to jochamo.
42006002	To Jofarisayo mogo jowacho ni, “Raŋo ma witimo gimakoyey i Sabato?”
42006003	Yesu odwoko jo ni, “Fuodi wikisoma gima Daudi otimo munyo kech oido neko jo kodi joma onwaŋo ni bonge:
42006004	paka go odonjo i Ot pa Were, okwanyo mugat ma chowirok to chamo, mato koyey joman chamo kwanyo woko jochwayi ri Were wi alitar kende, aka omiyo joma onwaŋo jo ni gigo bende to jochamo?”
42006005	Aka owacho ri jo ni, “Kole Wuodi Dhano obedo Ruoth ma dhumo Sabato.”
42006006	I Sabato man, munyo Yesu odonjo i kalamo pa Joyudaya to fuonjo, dhano ma chinge marachuch owiyere oido ni kenyo.
42006007	Jofuonji ma Chik kodi Jofarisayo jokiyo Yesu munyo jomito neno ni kono obothi jatwo no i Sabato ŋey jowonwaŋi wach moro kwoŋe.
42006008	To go oŋeyo paro pajo; amomiyo owacho ri ŋata chinge otho no ni, “Biye chungi ka.” Ŋato oay, obino, to chungo kenyo.
42006009	Aka Yesu owacho ri jo ni, “Apenjo win, oyey timo bero i ndelo ma Sabato, kosa racho ayin; botho kwo, kosa nyieko woko ayin?”
42006010	Gikenyo oŋiyo jojye korin gi korin, to wacho ri ŋato ni, “Ryeyi chingin.” Ŋato bende otimo ameno to chinge bedo maber.
42006011	To nge poŋ i chuny jono, omiyo jochako chano gima di jonyalo timo ri Yesu.
42006012	I hongo no Yesu okidho wi got kwayo; aka obedo wor gipi i kwayo Were.
42006013	Munyo piny oyawere, olwoŋo jofuonjirok pere, to yero japar g'aryo i dyer jo m'olwoŋo ni Jomoor;
42006014	Simon, m'ochwoko nyinge ni Petro, kodi Andereya omin, kodi Yakobo gi Yohana, kodi Filipo gi Batholomayo,
42006015	Mathayo gi Thoma, Yakobo wuodi pa Alfayo gi Simon, (monwaŋo ilwoŋo ni Jalwenyi ri piny pere), gi
42006016	Yuda wuodi pa Yakobo kodi Yuda Iskaryot, mochamo ri Yesu sereko.
42006017	Yesu oloro piny kodi japar g'aryo no, to chungo kama obipere, kama jofuonjirok pere kweth jochoker'iye gi kweth ji mowok thenge jye ma Yudeya, kodi Yerusalem kodi loka Tire gi Sidon mothenere gi wakawaka,
42006018	monwaŋo jobino winjo go kodi kwayo ni wochangi two pajo; aka joma onwaŋo chuny mochido chando jo joboth.
42006019	Ji jye jotemo geyo go rupiri men oido wok kwoŋe aka botho jojye.
42006020	Gikenyo Yesu otiŋo waŋe oŋiyo jofuonjirok pere, aka owacho ni, “Josilwany a win ma wichandere i chuny win: rupiri Ker pa Were mewin.
42006021	“Josilwany a win ma pama kech neko win: rupiri ibino yeŋo win. “Josilwany a win ma pama wiywak: rupiri wibino nyiero.
42006022	“Wi josilwany ka ji jodak win, joryemo win woko, joyeto win, aka jonyieko nyingi win ni wi jomarecho kwoŋbedo Wuodi Dhano.
42006023	“Sangala win ru ndelo ma bino tundo, aka uchi win gi myel. Kole kemba mewin bino bedo madwoŋ i polo. Me a kite ma bachere pajo jotimo ri jotuchi wach Were bende.
42006024	“To kidamba otundi ri win wijoŋaŋo: rupiri wityeko limo syem mewin.
42006025	“Kidamba otundi ri win ma pama widenya wiyeŋ: rupiri wibino pal gi kech. “Kidamba otundi ri win ma pama winyiero: rupiri wibino winjo malith to wiywak.
42006026	“Kidamba otundi ri win ma pama piny pako win: rupiri meno apaka chango kwarere mewin bende jopako jotuchi wach ma twodo.
42006027	“To awacho ri win ma wiwinjan, mari win jokwor mewin, kendo timi win maber ri joma mon kodi win.
42006028	Miyi win joma kwoŋo win silwany aka kwayi win ri joma yeto win.
42006029	Ka moro ogoyo lembin achiel adhoŋ, wiri ri go man bende; aka ka moro omayin kot perin, ikiri ichier go sat bende.
42006030	Nyatoro jye ma kwayin gimoro miyi go, aka ikiri ikway dhano ni wodwoki rin giperin motyeko mayin.
42006031	Timi ri jowotin paka imito bende jowotim rin.
42006032	Ka wimaro jomomaro win kende, fuoy aŋo ma wigeno limo? Kole kir jomarecho bende jomaro jomomaro jo.
42006033	Ka witimo maber ri joma timo ri win maber kende, fuoy aŋo ma wigeno limo? Kole kir jomarecho bende jotimo ameno.
42006034	Aka ka wimiyo joma wigeno ni jolechulo win gimoro kende, fuoy aŋo ma wigeno limo? Kole kir jomarecho bende jomiyo jomarecho wadi gin gikipiny ka jogeno ni ibino dwoko ri jo gima rom kodi ma jopoko.
42006035	Kuchiel, mari win jokwor mewin, aka witimi ri jo maber. Odoko miyi win ji gikipiny, ma wikigeno ni jobino chulo win. Wibino limo kemba madwoŋ, aka wibino bedo nyithindho pa Ŋatadwoŋ Maloyo; kole go won chunye ber gi joma jokifuoy go kodi jomarecho.
42006036	Bedi win gi wor paka Bawin jawor.
42006037	“Wikiri withum banja ri jowoti win, ŋey Were bende kibino thumo ri win banja. Wikiri wirodhi jowoti win aka bende korodhi win. Chwaki win recho pa jowoti win aka bende ibino chwako mewin;
42006038	Pok jowot win gikipiny, ŋey Were bino poko win bende: rapor mopoŋ, modile, moyengi to poŋ chuka oy; ama ibino ketho i chingi win. Kole rapor m'ioro ri jowotin ama Were bende bino oro ma kipima rin gine gima go dwoko rin.”
42006039	Yesu oluwo i agecha bende ni, “Ŋata waŋe otho bende nyalo kodo nyawote ma waŋe otho ma jojye jokopodho i bur?
42006040	Kole ŋata ifuonjo kiloy jafuonji pere gi dwoŋ, to ŋata ofuonji maber nyalo bedo marom kodi jafuonji pere.
42006041	Raŋo ineno nyaka yath mochile mondhilo mopodho i waŋ omerin aka ikinen kongolo kasik ma nitye i waŋin won?
42006042	Kosa inyalo nedi wacho ri omerin ni, ‘Omera, weyi akwany rin woko nyaka yath m'ochile mondhilo ma nitye i waŋin’, mato ikinyal neno kongolo kasik ma nitye i waŋin won? Jarendirok me, ber kutho ikwanyi woko kongolo kasik mani waŋin no, aka inonen odocho nyaka yath mochile mondhilo ma nitye i waŋ omerin, t'ikwanyo woko ri go.”
42006043	“Kole ongoye yath maber ma nyak gimarach, kosa yath marach ma nyak gimaber.
42006044	Aka kis yath iŋeyo ru gimanyak kwoŋe: Nyandere kifuon wi kudhin, odoko vini kifuon kwoŋ kudho oryaŋ.
42006045	Amomiyo dhano maber wodho tim mabeyo wok i kakano bero ma nitye i adundo pere; aka ŋatarach bende wodho tim marecho wok i kakano recho ma nitye i adundo pere. Kole wach ma dhano luwo jye wok i gimopoŋ iy adundo pere.
42006046	“Raŋo ma wilwoŋan ni, ‘Ruoth, Ruoth’, aka wikitim gima awacho ri win?
42006047	Dhano jye ma bino bongan aka winjo wach paran to tiyo gine, abino nyutho win paka go chalo:
42006048	Go chalo dhano ma munyo geto ot pere, okunyo tyendi ot maluth tundo i gee; aka munyo mikula opoŋ to mol kwoŋ ot no, konyalo yengo, rupiri ot onwaŋo oget matek.
42006049	To ŋata winjo wach me aka kitiy gine, chalo dhano ma munyo geto ot pere, kokunyo tyende maluth moromo; mikula omol kwoŋ ot no, to podho piyo piyo, to nyiekere kichutho.”
42007001	Munyo Yesu ochowo wacho gima go oido yenyo ji jowowinji, okidho Kapernaum.
42007002	Jaserikale Jaroma moro onwaŋo nitye gi jatich pere m'omaro swa, aka onwaŋo two tektek ma chiegin gi tho.
42007003	Munyo owinjo kwoŋ Yesu, ooro jotel pa Joyudaya mogo bonge kwayo go nike wobin wobothi jatich pere no.
42007004	Munyo jotundo bongi Yesu joywakere ri go swa ka jowacho ni, “Ripere itim ri jame kony,
42007005	rupiri go omaro nono mawan, aka otyeko kir geto ri wan kalamo pa Joyudaya.”
42007006	Gikenyo Yesu okadho gi jo aka munyo oriko pecho, jaserikale no ooro merin pere bonge wacho ri go ni, “Ruoth, ikiri ichandere, kole kiripi ran ka idonjo i ot paran.
42007007	Aka meno amomiyo awon akitiŋere bino bongin, to luwi nyaka wach won kende, to jatich paran bedo maber.
42007008	Kole nitye joma dhuman, aka abende adhumo joserikale man. Ka awacho ri achiel ni, ‘Kadhi’, to kadho; aka ri man ni, ‘Biye ka,’ to bino; kendo ka awacho ri jatich paran ni, ‘Timi gimanyo,’ to timo.”
42007009	Munyo Yesu owinjo wach me, ouro swa, to wire neno muma ji, to wacho ri joma luwo go ni, “Awacho ri win, kada i Israel gipi fuodi akinwaŋo kiti yeyo me.”
42007010	Aka munyo jomikwenda jogik i ot, jonwaŋo jatich no olama.
42007011	Rumachien mayot, Yesu okidho i tindi milwoŋo ni Nain, kuma jofuonjirok pere kodi lwak ji madwoŋ jokwaŋ'iye go.
42007012	Munyo oriko waŋkach ma tindi no, oneno otiŋ ŋatotho mobedo wuodi pa chi tho moro, aka manago onwaŋo obedo nyathi achiel no won kende. Kweth ji ma tindi oido jowotho gi dhako no kanyachiel.
42007013	Munyo Ruoth oneno dheno, wor omako go gine, to wacho ni, “Ikiri iywaki.”
42007014	Gikenyo go okidho to ketho chinge kwoŋ kitanda pa jatho, to jomotiŋo jochungo; to wacho ni, “Jayach, awacho rin, ayi malo.”
42007015	Ŋatotho oay obedo to chako luwo, to Yesu dwoko go i chingi yokimere.
42007016	Dhano jye obwok to pako Were munyo jowacho ni, “Jatuchi wach Were madwoŋ omenyere i dyer wan: Were olyewo ji pere.”
42007017	Wach motimere kwoŋe me onyay i Yudeya gipi kodi i adeche mothoko kenyo.
42007018	Jofuonjirok pa Yohana jowacho ri Yohana gikipiny me jye. Aka munyo Yohana olwoŋo jofuonjirok pere aryo,
42007019	odhiro jo bongi Ruoth penjo go ni, “In a ŋata Yohana owacho ni lebino kosa fuodi wakuri ŋat mani?”
42007020	Aka munyo jono jobino bonge jowacho ni, “Yohana odhiro wan bongin ka penjin nike, in a ŋata ripo bino, kosa wakuri ŋat mani?”
42007021	I hongo no Yesu obotho jotwo mathoth, to ryemo woko chuny mochido, aka ji mathoth monwaŋo waŋ gin otho joneno.
42007022	Ri ameno odwoko jo ni, “Kidhi wiwachi ri Yohana gima wityeko neno gi winjo: joma waŋ gin otho joneno, jomoŋol jowotho, jodhowo kwoŋ gin lony, joma ithi gin otho jowinjo, jomotho jochierino, jochandi ifuonjo jo Wach Maber.
42007023	Aka jasilwany a ŋata kiteran marach.”
42007024	Munyo jomikwenda pa Yohana jotyeko kadho, Yesu ochako luwo gi muma ji kwoŋ Yohana ka wacho ni, “Onwaŋo wikidho neno aŋo i thim? Midole ma koyo yengo? Aŋo won monwaŋo wikidho neno? Dhano moruko nengin mabeyo?
42007025	Neni win, kole joma rukere ma noro aka jochiemo maber jonwaŋere i dyedipo pa kere ayin.
42007026	To onwaŋo wikidho neno aŋo won? Jatuchi wach Were? Adyeri awacho ri win, go loyo kir jatuchi wach Were!
42007027	Me a ŋata ondik kwoŋe ni, ‘Neni, adhiro rin jamikwenda paran yu wiyin, ma bino kutho yiko rin royo.’
42007028	Awacho ri win, kwoŋ joma mon onywolo jye ongoye maloyo Yohana gi dwoŋ; to kuchiel kir ŋata thin loyo i Ker pa Were, jye loyo go gi dwoŋ.”
42007029	(Munyo ji jye kodi jochoki misolo jowinjo go, joyeyere gi wach pa Were rupiri jonwaŋo batisimo pa Yohana.
42007030	To Jofarisayo kodi jofuonji ma Chik jochayo atoŋa pa Were ri jo wegi, omiyo jokwero limo batisimo bongi Yohana.)
42007031	“Anopima ji ma pama kodi aŋo, kosa jochalo aŋo?
42007032	Jochalo nyithindho ma jobedo i katale. Aka kweth achiel koko ri man ni, ‘Kole wakudho ri win madundo, to wikimyelo; wawero wer ywak to wikiywak!’
42007033	Yohana Jakibatisa obino ma riyo kech aka kimedhi, to wiwacho ni, ‘Go nigi jwogi kwoŋe!’
42007034	Onyo Wuodi Dhano obino ma chiemo aka oro giramadha to wiwacho ni, ‘Neni ŋato jaworo, odoko jamadhi vini, aka mere pa jochoki misolo kodi jomarecho!’
42007035	To kada ameno ji jye ma joyeyo ryeko pa Were jotero paka otire.”
42007036	Jafarisayo achiel olwoŋo Yesu chiemo pecho pere. Munyo Yesu otundo pecho pa Jafarisayo no to bedo dhower,
42007037	dhako moro odonjo, monwaŋo odakana swa i tindi. Munyo go owinjo ni Yesu chiemo i ot pa Jafarisayo no, obino gi chupa mo maŋwe kur,
42007038	to chungo yu ŋeye dho katyende munyo ywak, to chako oyo pigi waŋe i tyendi Yesu, to yweyo gi yewiye; to chwiyo tyende, to wiro gi mo maŋwe kur.
42007039	Munyo Jafarisayo molwoŋo Yesu oneno ameno, won owacho kende ni, “Bedi ŋat me bedi jatuchi wach Were adyeri, kole d'oŋeyo kiti dhako ma geyo go me, paka go jarecho”
42007040	Gikenyo Yesu ogamo dhoke ka wacho ni, “Simon, nitye gima amito wacho rin.” Anago, “Jafuonji, wachi ran.”
42007041	“Jal moro oido ni gi jobanjin pere aryo; ŋatachiel obedo gi banja pere ma siringi miya abich, ŋat man pyero abich.
42007042	Munyo chulo pesa no odhyero jo, jalo ochwako jojye. Ka ameno, ŋa kwoŋ jono ma bino maro go loyo?”
42007043	Simon odwoko ni, “Aparo ni ŋata go ochwako banja madwoŋ loyo.” Yesu odwoko ni, “Itundo.”
42007044	Gikenyo Yesu owire oŋiyo dhako no, to wacho ni, “Simon, ineno dhako me? Adonjo i ot perin, to ikimiyan kada pi ma lwoko tyendan, to go owok lwoko tyendan gi pigi waŋe, aka oyweyo kir gi yewiye.
42007045	Ikichwiyo lemban, to go koweyo chwiyo tyendan chuka nende adonji ka.
42007046	Ikiwiro mo i wiyan, to neni go owok wiro tyendan gi mo maŋwe kur.
42007047	Amomiyo awacho rin, mar moasere ma go onyutho omiyo gimarecho pere madit otyek chwako ri go. Ato ŋata ochwak ri go manok ama nyutho mar manok.”
42007048	Gikenyo Yesu owacho ri dhako no ni, “Gimarecho perin otyek chwako rin.”
42007049	Gikenyo joman monwaŋo jobedo i dhower jochako wacho kendigin ni, “Me ŋa ma bende chwako gimarecho?”
42007050	To Yesu owacho ri dhako no ni, “Yeyo perin obothin; kadhi i syem.”
42008001	Rumachien Yesu owotho i tindin kodi loka momore munyo tito aka fuonjo Wach Maber kwoŋ Ker pa Were. Japar g'aryo onwaŋo jo ni bonge,
42008002	kanyachiel gi mon mogo mobothi jo kwoŋ chuny mochido kodi i two pajo; Marya moido ilwoŋo ni Magdalena, moryem kwoŋe jwogi abiryo.
42008003	Yoana chipa Chuza, jatich madwoŋ i ot pa Herode, kodi Susana, kodi joman kweth monwaŋo jokonyo wendo gi gikipiny ma wegi jokelo.
42008004	Ji jowok i tindin mopokere opokere jobino bongi Yesu; aka munyo muma ji ochokere, Yesu oluwo ri jo i agecha ama:
42008005	“Dhano moro okidho chwoyo kodhi pere, aka munyo go bayo kodhi, megi opodho i dyer royo, to ji nyono gi tyendi gin, to winyin bino dimo woko.
42008006	Kodhi megi opodho wi tele kuma lowo rep iye; aka munyo kodhi no otwi, okwako ner, rupiri lowo oido rep, to munyo odongo, othwo woko, rupiri lowo oido othwo.
42008007	Kodhi megi opodho i kudhin; aka kudhin odongo gi jo to diyo jo woko.
42008008	Aka megi opodho i lowo ma diwa; odongo to nyak, nyingi gin miya achiel kis tyende achiel.” Munyo otyeko wacho ama, okoko malo ni, “Ŋata ni gi ithe ma winjo wowinji.”
42008009	Aka munyo jofuonjirok pere jopenjo go dwoŋ agecha me,
42008010	Yesu odwoko ni, “Win omiy win niaŋ kwon nyaliŋliŋ ma Ker pa Were; to joman ifuonjo jo g'agechin, ma kada joŋiyi, jokineen, kada jowinji jokiniaŋ dwoŋ gima jowinjo.”
42008011	“Me a dwoŋ agecha no: Kodhi meno wach pa Were.
42008012	Kodhi mopodho i dyer royo, meno a joma jowinjo: to jwogi bino to kwanyo woko wach i chuny jo, ŋeyi jokiri jowoyeyi to joboth.
42008013	Kodhi mopodho wi tele kuma lowo rep iye, meno a joma jowinjo wach gi kisangala, to wach kirwaki tyende i chuny jo; joyeyo nyaka ma hongo manok, to jopodho ka ratem obino.
42008014	Aka kodhi mopodho i kudhin, meno a joma jowinjo, to rumachien rembo kodi ŋaŋo ma piny kodi kisangala ma kwo diyo jo piny, aka gima jonyak kitegino.
42008015	To kodhi mopodho i lowo ma diwa, meno a joma, munyo jotyeko winjo wach, jomako maber i chuny jo, aka jonyak maber ru diyo chuny jo.
42008016	“Ongoye ŋata chwinyo tala to umo g'agono, kosa ketho i tyendi kitanda; kuchiel go ripo ŋawo tala no wi akare mere aka joma donjo i ot jowoneni lero.
42008017	Kole ongoye gimopanere ma kothangi kamaler, kosa gima nyaliŋliŋ ma koŋeyere kamaler.
42008018	“Chiki win ithi win maber, ato ŋata nitye gi gimoro ama ibino medo go man, to ŋata ongoye gi gimoro, kada ma go paro nike ni gine no, ibino mayo go woko.”
42008019	Gikenyo min Yesu gi wutimin jobino bonge, to jokonyalo tundo bothe ru thotho pa ji.
42008020	Aka owach ri go ni, “Yokin kodi wutimerin ichade jochungo woko, jodwaro nenin.”
42008021	To Yesu owacho ni, “Mama kodi wutimera meno a joma winjo wach pa Were aka jotiyo gine.”
42008022	Ndelo moro Yesu odonjo i yee gi jofuonjirok pere, to wacho ri jo ni, “Weyi wachiewere win yu loka ma wakawaka ma kocha.” To jochako chiewirok.
42008023	Munyo jochiewere, Yesu opodho gi nindo, aka koyo madwoŋ obino to kudho wakawaka, to pi chako poŋ i yee, ma yee onwaŋo chiegin munyirok i pi.
42008024	Gikenyo jofuonjirok jokidho to jochiewo Yesu munyo jowacho ni, “Jafuonji, Jafuonji, watho!” Yesu ochiew to ay malo, to oro koyo kodi pi ma tula kwe; gimoro jye oliŋ to piny kwe.
42008025	Aka owacho ri jo ni, “Nikune yeyo mewin?” Aka jodhyer to lworo mako jo, to jowacho wegi kendigin ni, “Me ŋa ma oro kir koyo gi pi jye to jowinjo go?”
42008026	Jochiewere jotundo i piny pa Jogerasa mochimere gi Galileya.
42008027	Aka munyo Yesu otyeko wok dho thengi pi, dhano moro mowok i tindi monwaŋo ni gi jwogi kweth kwoŋe oromo gine. Ŋato oido ochowo hongo malach ma kiruki gimoro, aka kibedi i ot, to bedo i kalyele ma ŋungu ayino.
42008028	Munyo go oneno Yesu, okoko to podho dho tyende to wacho gi derino ni, “Yesu, Wuodi pa Were Madwoŋ Maloyo! Imito aŋo kwoŋan? Akwayin, ikiri itiman marach.”
42008029	Go owacho ameno, rupiri Yesu oido ooro chuny mochido no wok kwoŋ ŋato. (Ato ndir madit chuny mochido no oido mwonjo go, aka kada twey ŋato i chinge kodi tyende gi lijegere, chodo woko lijegere no to chuny mochido no tero go i thim.)
42008030	Yesu openjo go ni, “Nyingin ŋa?” Odwoko ni, “Nyingan ‘Lwak,’ ” rupiri jwogi kweth oido jodonjo kwoŋe.
42008031	Jwogi no jokwayo Yesu ni wokiri wodhiri jo i mwombe ma luth.
42008032	Kenyo onwaŋo nitye sidwol mbiji madwoŋ ma chiemo dho thengi tendere; jwogi jokwayo Yesu nike wowey jowodonji i mbiji no, to yeyo jo.
42008033	Gikenyo jwogi jowok kwoŋ ŋato to jodonjo i sidwol mbiji; aka sidwol no gi bee joloro wi tendere to jomunyere i wakawaka.
42008034	Munyo jokwath mbiji joneno gimotimere, joringo to jonyayo wach i tindi kodi loka no jye.
42008035	Ji bende jokidho neno gimotimere. Jobino bongi Yesu to jonwaŋo dhano ma jwogi jowok kwoŋe obedo piny dho tyendi Yesu, moruko nanga aka wiye ber, to lworo mako jojye.
42008036	Jomoneno gimotimere jotito ri joman paka Yesu obotho ŋato.
42008037	Gikenyo ji jye ma iyadech ma Gerasa jokwayo Yesu nike woeye kenyo, rupiri lworo oido opoŋ kwoŋ jo. Gikenyo Yesu odonjo i yee to dok.
42008038	Dhano ma jwogi owok kwoŋe okwayo Yesu ni, “Yeyan aluwin.” To Yesu okwero ri go ni,
42008039	“Doki pecho ititi ri ji gima Were otyeko timo rin.” Jalo owotho i tindi parom munyo tito ri ji gima Yesu otimo ri go.
42008040	Gikenyo munyo Yesu odwoko yu loka ma Galileya, kweth ji jojolo go rupiri oido ji jye jokuro go.
42008041	Aka nyatoro obino milwoŋo ni Yayiro, mobedo jadwoŋ ma dhumo kalamo pa Joyudaya; go opodho dho katyendi Yesu to kwayo go ni wokidhi pecho pere,
42008042	rupiri nyare achiel g'achiel won, monwaŋo romo oro apar g'aryo, oido chiegin tho. Aka munyo Yesu kidho korago, kweth ji jodire kwoŋe to jothoko go.
42008043	Gikenyo dhako moro moido remo oy kwoŋe tyeko oro apar g'aryo gipi, aka ongoye ŋata onyalo chango ri go two no, kada go oido otyeko wotho bongi jomilerwa mathoth gi nyieko lim pere,
42008044	obino yu ŋey Yesu, to geyo dhok nanga pere; gikenyo no won to remo chok.
42008045	Yesu openjo ni, “Ŋata ogeyan?” Dhano jye okwedere, to Petro wacho ni, “Jafuonji, kole muma ji othokin aka ji dire kwoŋin.”
42008046	To Yesu owacho ni, “Nyatoro ogeyan, kwoŋbedo awinjo men owok kwoŋan.”
42008047	Munyo dheno oneno ni onwaŋ go, obino gi kirin, opodho piny dho katyendi Yesu, to tito ruwaŋ ji jye gimomiyo ogeyo Yesu, kendo paka olimo both gi kenyo no won.
42008048	Yesu owacho ri go ni, “Nyaran, yeyo perin obothin, kadhi i syem.”
42008049	Munyo Yesu fuodi luwo, jamikwenda moro owok pecho pa jadwoŋ cha. Ŋato owacho ri go ni, “Nyarin otyeko tho, ikiri imedi chando Jafuonji nono.”
42008050	Yesu kere oido owinjo, to wacho ri Yayiro ni, “Ikiri ilwori; yeyi ayino, go bino bedo maber.”
42008051	Munyo Yesu otundo pecho no, koyeyo moro donjo gi go i ot kwanyo woko Petro, Yohana kodi Yakobo, kodi baa nyathi gi yokimere kende.
42008052	Dhano jye oido ywako nyako no gi ndur. To Yesu owacho ni, “Wikiri wiywaki; nyathi me kotho, nindo ayino.”
42008053	Jono jonyiero go rupiri joŋeyo ni nyako no oido otyeko tho.
42008054	To Yesu omako chinge to lwoŋo ni, “Nyathi, ayi malo.”
42008055	Gikenyo chuny nyathi no odwoko kwoŋe to ay ni rwat, to Yesu oro jo miyo go girachama.
42008056	Jonywol pere jouro swa, to Yesu chiko jo ni jokiri jowowachi ri moro jye gimotimere.
42009001	Yesu olwoŋo japar g'aryo kanyachiel to miyo jo nyalo kodi men ma ryemo woko jwogi gi botho two.
42009002	Gikenyo go odhiro jo fuonjo kwoŋ Ker pa Were gi botho ji.
42009003	Owacho ri jo ni, “Wikiri wikwany gimoro ma woth mewin; kada luth, kosa mugowa, kosa chiemo, kosa pesa, kosa nengin aryo.
42009004	Kama ojol iye win, bedi win kenyo kende nyuka winoeye i tindi no;
42009005	kama kojol iye win, ka wi ay i tindi no, teŋi win woko fukefuke ma tyendi win paka ranyutho ma theko win gi jo.”
42009006	Jofuonjirok jomako royo to jowotho kabedo momore omore munyo jofuonjo Wach Maber gi botho jotwo kis kamoro.
42009007	Herode, ruoth ma Galileya, owinjo kwoŋ gikipiny moido timere; gino omiyo go dhyer swa, rupiri jomegi jowacho ni, “Yohana Jakibatisa osukina kendo.”
42009008	Joman ni Eliya ama omenyere, aka joman jowacho ni achiel kwoŋ jotuchi wach Were machon am'osukina kendo.
42009009	Herode owacho ni, “Chango aŋundo woko wich Yohana; to me ŋa ma awinjo kwoŋe gikipiny me?” To chako rango neno Yesu.
42009010	Jomoor jodwoko to jowacho ri Yesu gimoro jye ma jotimo. Go okwanyo jo to jokodere gi chien i tindi milwoŋo ni Bethsaida.
42009011	Munyo lwak ji jowinjo ameno, joluwo jo. Yesu ojolo jo to luwo gi jo kwoŋ Ker pa Were, aka obotho jomatwo.
42009012	Munyo piny kidho yutho, jofuonjirok japar g'aryo jobino bongi Yesu to jowacho ni, “Sewila ji jowokidhi i adech ma chiegin kodi loka man jye koro jowonwaŋi kanindo kodi girachama. Kole ka obedo dyer thim.”
42009013	To Yesu owacho ri jo ni, “Wiwegi miyi win jo girachama.” Jodwoko ni, “Gima wani gine a nyaka mugat abich gi rech aryo won kende. Kono bedi wanyalo kidho nyiewo chiemo ri kweth ji me jye di watimo amanago.”
42009014	(Jono onwaŋo joromo chiegin chwo gana abich.) Yesu owacho ri jofuonjirok pere ni, “Wachi win jowobedi piny i kitipa ma pyero abich abich.”
42009015	Jotimo ameno to jooro ji jye bedo piny.
42009016	Gikenyo Yesu okwanyo mugat abich kodi rech aryo no, otiŋo waŋe malo oŋiyo polo, to miyo silwany: aka oturo to chwayo ri jofuonjirok pere jowopoki lwak ji.
42009017	Ji jye jochiemo paka joyenyo aka ochoki ŋinjeŋinje modoŋ to poŋo aditin apar g'aryo.
42009018	Ndelo moro munyo Yesu oido kwayo kakende aka jofuonjirok pere oido jo ni bonge, openjo jo ni, “Ji jowacho ni an a ŋa?”
42009019	Aka jodwoko ni, “Yohana Jakibatisa; to joman ni Eliya; aka joman ni achiel kwoŋ jotuchi wach Were machon am'osukina kendo.”
42009020	Yesu owacho ni, “To win wiwacho ni, an a ŋa?” Petro oluwo malo, to wacho ni, “Kristo pa Were.”
42009021	Ru wach no Yesu ochiko jo teltel ni kiri jowowachi ri nyatoro gime;
42009022	owacho ni, “Wuodi Dhano ripo chandirok i royo kweth, aka jotel pa ji kodi jotel pa jochwayi ri Were wi alitar kodi jofuonji ma Chik jobino kwero go to joneko go, to ichierino go i ndelo maradek.”
42009023	Gikenyo Yesu owacho ri jo ni, “Ka moro mito luwan, go won kutho ripo kwerere kende, wotiŋi musalaba pere kis ndelo, aka woluwan.
42009024	Ato ŋata won omiti botho kwo pere bino rwenyo woko; to ŋata orwenyi kwo pere ran bino botho kwo no.
42009025	Kony aŋo ma dhano onwaŋ ka oloki piny gipi apere to rwenyo kosa bolo woko kwo pere won?
42009026	Ŋata wiye kwot kodan gi wach paran, Wuodi Dhano bende wiye bino kwot kodi go ka odwoko i dwoŋ pere kodi i dwoŋ pa Bamere kodi apa jomalaika maleŋ.
42009027	To awacho ri win adyeri, kwoŋ win nitye joma jochungo ka ma jokiletho ma fuodi jokoneno Ker pa Were.”
42009028	Munyo ndelo aboro okadho nyuka Yesu wachi gikipiny me, go okwanyo Petro gi Yohana gi Yakobo to joidho wi got kwayo.
42009029	Aka munyo kwayo to chal pere wire, omiyo ruk pere olokere matar chilili.
42009030	Gikenyo chwo aryo, Musa kodi Eliya, joluwo gine.
42009031	Jomenyere i dwoŋ ma polo aka joluwo gi Yesu paka go chiegin chowo atoŋa pa Were mobedo tho pere i Yerusalem.
42009032	Petro gi wadi oido nindo okwalo jo, to munyo jochiew, joneno dwoŋ pa Yesu kodi chwo aryo ma jochungo bothe.
42009033	Munyo ji aryo no oido joeye bongi Yesu, Petro owacho ri go ni, “Jadwoŋ, apaka bedo ka ber ama! Weyi wageti kayindin adek: achiel rin, achiel ri Musa, achiel ri Eliya;” to go oido kuya kir gima go wacho.
42009034	Munyo fuodi go luwo ameno, pondeponde obino to umo jo, to lworo omako jofuonjirok munyo jodonjo i pondeponde no.
42009035	Gikenyo dwondi jo moro owacho gi i pondeponde ni, “Me Wuodan, mayero, winji win go!”
42009036	Munyo dwondi jo no otyeko luwo, onenere ni Yesu won ama oido odoŋ kende. Jofuonjirok joliŋ gi gikipiny no ma jokowacho ri nyatoro i hongo no kada gimoro kwoŋ gima joneno.
42009037	Yawere mere, munyo joloro wi got, kweth ji joromo gi Yesu.
42009038	Gikenyo, dhano moro okoko i dyer ji ni, “Jafuonji, akwayin ikonyiye wuodan, rupiri go a nyathi achiel won ma ani gine.
42009039	Aka jwogi moro mwonjo go noknok, miyo go koko malo, to fum redho go piny, to gwecho chuka bwoyo wok i dhoke, to futa go aka kimiti kada weyo go.
42009040	Akwayo jofuonjirok perin ni joworyemi woko jwogi no kwoŋe, to jokonyalo.”
42009041	Yesu odwoko ni, “A luse ji ma bu yeyo kendo momyenere, anobedi gi win kir keraŋo ma fuodi anere gi win? Keli wuodin ka”
42009042	Munyo jayach no kidho, jwogi owito go aka ofuodo go piny to gwecho. To Yesu oay kwoŋ chuny mochido no, to botho jayach no, to dwoko go ri bamere.
42009043	Aka dhano jye ouro men pa Were. To munyo ji jye fuodi jouro gima Yesu otimo, owacho ri jofuonjirok pere ni,
42009044	“Weyi wach me wodonji i ithi win; rupiri ibino ketho Wuodi Dhano i chingi ji.”
42009045	To jokoniaŋ dwoŋ wach no, aka opan ni kiri jowoniaŋi; kendo lworo omako kir jo penjo go wach me.
42009046	Pyem ochakere i dyer jo ni kwoŋ jo ŋa maloyo wadi gi dwoŋ.
42009047	To munyo Yesu oniaŋ paro ma chuny jo, okwanyo nyathi moro to ketho go chungo kabothe.
42009048	Aka owacho ri jo ni, “Ŋata jolo nyathi me i nyingan meno jolan; aka ŋata jolan, meno jolo ŋata ooran; kole ŋata oasa thin i dyer win meno a ŋata dwoŋ loyo.”
42009049	Yohana odwoko ni, “Jadwoŋ, wanwaŋo nyatoro ryemo jwogi i nyingin, to wachiero go, rupiri go kiwothi gi wan.”
42009050	To Yesu odwoko go ni, “Wikiri wichieri go; kole ŋata kimon gi win meno nitye yu thenge mewin.”
42009051	Munyo ndir pere orikere ma dok i polo, Yesu oridho paro ma kidho Yerusalem.
42009052	Aka odhiro jomikwenda pere yu wiye, to jokidho loka ma Samarya yiko ri go kabedo.
42009053	To jono jokoyeyo jolo go paka go oido omako yo ma kidho Yerusalem.
42009054	Munyo jofuonjirok pere joneno ama, Yakobo gi Yohana jowach ni, “Ruoth, imito walwoŋ mach wok i polo wowaŋi woko jo?”
42009055	To Yesu owire oŋiyo jo to bwoko jo.
42009056	Aka jomedere kadho yu loka man.
42009057	Munyo jowotho, joromo gi dhano i royo mowacho ri Yesu ni, “Abino luwin kama inokidh'iye jye.”
42009058	Yesu odwoko ni, “Kibwe jo ni gi kero pajo, aka winyin ma malo bende jo ni gi odi gin, to Wuodi Dhano ongoye kodi katheno wiye.”
42009059	To ri ŋat man Yesu owacho ni, “Luwan.” To ŋato dwoko ni, “Jadwoŋ, weyi kutho akidhi ayiki baba, otho.”
42009060	To Yesu dwoko go ni, “Weyi jomotho jowoyiki jomotho pajo, tich perin kidho nyayo wach kwoŋ Ker pa Were ayin.”
42009061	Ŋat man owacho ni, “Aleluwin Jadwoŋ, to weyi kutho akidhi asewila jopecho.”
42009062	Yesu owacho ri go ni, “Dhano jye ma furo gi kwer dhok aka kethere ŋiyo chien meno kiripi gi Ker pa Were.”
42010001	Rumachien Ruoth oyero ji pyero abiryo g'aryo man aka ooro jo yu wiye jaryo jaryo, i kis tindi kodi kamoro jye ma go onwaŋo yiko tund'iye.
42010002	Owacho ri jo ni, “Kecho opikere, to jotich ama nok, amomiyo kwayi win Ruoth ma won kecho wodhiri jotich jowokechi ri go.
42010003	Onyo kadhi win pama won. Eno, adhiro win pa roombo i dyer arara.
42010004	Wikiri witiŋ mugowa pesa, kosa mugowa chiemo, kendo kada war.
42010005	I ot moro jye ma widonj'iye, kutho mothi win jo ni, ‘Syem wobedi i ot me.’
42010006	Aka k'inen onwaŋere ŋata jolo syem kenyo, syem mewin bino doŋ ri go; to ka kameno, bino giki ri win.
42010007	Bedi win i ot achiel munyo wijolo chiemo kodi giramadha ma jomiy win, rupiri jatich chamo gikwok pere. Wikiri wikowere i udi man.
42010008	Ka widonjo i tindi moro tijolo win, chami win gima okethi ruwaŋ win.
42010009	Bothi win jotwo mani kenyo aka wiwachi ri jo ni, ‘Ker pa Were ochore chiegin gi win.’
42010010	To ka widonjo i tindi moro aka kojol win, kidhi win i royo ma tindi no to wiwacho ni,
42010011	‘Onyo wateŋo woko kir fukefuke ma tindi mewin moido odoŋ i par tyendi wan wodoŋi i wiy win; to kada ameno ŋeyi win ni Ker pa Were orikere chiegin.’
42010012	Awacho ri win, i ndelo ma thumo banja, Sodom bino limo girachula madhey ye loyo tindi no.
42010013	“Kidamba otundi rin, Korazin! Kidamba otundi rin, Bethsaida! Kole bedi giraura motim i win tim i Ture kodi Sidon, di chango joŋuto chon, aka di jobedo piny to joruko gunia, to jobukere gi buru ma nyutho ni joŋuto recho.
42010014	Were bino nyutho wor madwoŋ i ndelo ma thumo banja ri Tire kodi Sidon loyo ri win.
42010015	Aka in Kapernaum, onwaŋo iyenyo tiŋirok malo tundo i polo? Ibino bolin i piny pa jomotho ayino!”
42010016	Yesu owacho ri jofuonjirok pere ni, “Ŋata winjo win, meno winjan; ŋata kwero win meno kweran; aka ŋata kweran, meno kwero Ŋatooran.”
42010017	Jofuonjirok pyero abiryo g'aryo cha jodwoko munyo josangala, ka jowacho ni, “Ruoth, kiri jwogi jye jowinjo wan ka waoro nyingin.”
42010018	Yesu odwoko jo ni, “Aneno Sitan munyo podho pa lithkoth mowok i polo.
42010019	Onyo atyeko miyo win men ma nyono gi tyendi win thwole kodi thwolgwok, gi nyalo woko men pa jakwor jye; kendo ongoye gima bio timo win marach.
42010020	To wikiri wisangala ni chuny mochido jowinjo win; kuchiel sangala win ni nyingi win ondik i polo ayino.”
42010021	I hongo no won Yesu osangala i Chuny Maleŋ aka owacho ni, “Afuoyin Baba, Ruoth ma polo kodi piny, paka ipano gikipiny me ri jomaryek kodi jomofuonjere tinyutho nyithidho ayin. Ey Baba, gime otimere paka i yero.
42010022	“Baba otyeko miyan gimoro jye; aka ongoye ŋata oŋeyo Wuode kwanyo woko Bamere, kendo ongoye ŋata oŋeyo Baba kwanyo woko Wuode kodi joma Wuode oyero nyutho jo Bamere.”
42010023	Gikenyo Yesu owire ri jofuonjirok pere to wacho ri jo nyaliŋliŋ ni, “Josilwany a joma waŋ gin neno gima wineno!
42010024	Aka awacho ri win, jotuchi wach Were kodi kerin mathoth, chango joyenyo neno gima wineno to jokoneno, gi winjo gima wiwinjo to jokowinjo.”
42010025	Gikenyo jafuonji ma Chik moro omito temo Yesu; oay to penjo ni, “Jafuonji, mitere atim aŋo ŋey adonji i kwo makirum?”
42010026	Yesu bende openjo go ni, “Chik wacho nedi? Somere nedi?”
42010027	Odwoko ni, “Mari Ruoth Were perin g'adundo perin jye, gi chunyin jye, gi men perin jye, gi paro perin jye, kendo mari nyawotin paka iwon imarere.”
42010028	Yesu owacho ri go ni, “Idwoko motire; ere timi ameno aka ibino kwo.”
42010029	To paka ŋato onwaŋo yenyo nyutho tiro pere, openjo Yesu ni, “Nyawotan a ŋa?”
42010030	Yesu odwoko ni, “Jal moro oido wotho i royo kareno owok Yerusalem kidho Yeriko, to podho i chingi jokwo, ma jolunyo kwoŋe nengin jye, jogoyo go, to joweyo go kenyo ma chunye kende ama gudere.
42010031	Gikenyo jachwayi ri Were wi alitar moro oido luwo royo no, to munyo oneno ŋato, oluwo i thengi royo to kadho akadha.
42010032	Ameno bende Jalevi mobino kenyo oneno go, to kadho kwoŋe gi i thengi royo.
42010033	To munyo Jasamarya moro otundo bonge, ama omako gi go wor munyo oneno go;
42010034	okidho bonge to chako tweyo adholin pere, to konj'iye mo gi vini. Rumachien otiŋo go to ketho go wi kayina pere won, aka otero go i ot wendo, to miyo go kony kenyo.
42010035	Yawere mere okwanyo siringi aryo to chulo jakuri ot wendo ka wacho ni, ‘Kuri ran go maber, aka ka adwoko abino chulin gimoro jye m'inomedi oro ma konyo go.’
42010036	Onyo kwoŋ ji adek me, iparo ni ŋa mobedo nyawoti jal mopodho i chingi jokwo no?”
42010037	Go odwoko ni, “Ŋata onyutho go wor.” Yesu odwoko ni, “Ibende kidhi itim ameno.”
42010038	Munyo Yesu gi jofuonjirok pere jomedo woth, jotundo loka moro, to dhako moro ma nyinge Maritha jolo go i ot pere.
42010039	Dheno oido ni gi nyamin milwoŋo ni Marya, mobino to bedo piny dho katyendi Yesu to winjo fuonji pere.
42010040	To Maritha won oido ni gi mindin madit mogeŋo go winjo fuonji momiyo owacho ni, “Ruoth, ikipar paka nyamera oweyan gi tich kendan? Mondo wachi ri go wokonyan.”
42010041	To Ruoth odwoko ni, “Maritha, Maritha, chunyin ramin kendo rembo kwoŋ gimathoth,
42010042	mato nyaka gimoro achiel won ama mitere. Marya ayino am'oyero gimaber mere, ma kokwany kwoŋe.”
42011001	Ndelo moro Yesu onwaŋo nitye kamoro kwayo, aka munyo ochowo, achiel kwoŋ jofuonjirok pere owacho ni, “Ruoth, fuonji wan kwayo, paka Yohana ofuonjo jofuonjirok pere.”
42011002	Yesu owacho ri jo ni, “Wachi win ama ka wikwayo: ‘Bawan mani polo, Nyingin wolwor paka leŋ. Ker perin wobin.
42011003	Miyi wan ndelo jye chiemo mawan ma noknok.
42011004	Chwaki ri wan gimarecho mawan, paka wabende wachwako dhano jye ma timo ri wan marach. Aka ikiri iter wan karatem. To bothi wan ayino kwoŋ gimarach.’ ”
42011005	Aka Yesu owacho ri jofuonjirok pere ni, “Ŋa kwoŋ win mani gi mere pere, ma ka okidho bothe dyer wor to kwayo go ni, ‘Mere paran, kopa ye an mugat adek, anochulin;
42011006	nyawotan moro mowok bor ee nyaka tundo ran pama won me, aka angoye gi gimoro ma anomiy go!’
42011007	Jalo to dwoko gi i ot ni, ‘Ikir iolan, atyeko kir diyo thigo, aka nyithindho paran gi an won wanitye i kanindo; akinyal ay malo bino miyin.’
42011008	Awacho ri win, kada di ŋato koay miyo go gimoro paka mere, to ru amen pere, jalo bino ay malo to miyo go gimoro jye ma go yenyo.
42011009	“Amomiyo awacho ri win, kwayi win, aka omiy win; rangi win, aka winonwaŋ; gudi win thigo, aka oyaw ri win.
42011010	Kole ŋata kwayo ndir jye limo, ŋata rango, ndir jye nwaŋo; aka ŋata gudo thigo, bende ndir jye iyawo ri go.
42011011	Ŋa kwoŋ win ma baa nyithindho, ma ka wuode okwayo go rech to miyo thwol ayino?
42011012	Kosa ka okwayo go tongi gweno to miyo go thwolgwok?
42011013	K'inen win ma wirecho, wiŋeyo miyo nyithindho mewin gimaber, onyo Bawin mani polo oloy win ma rom nedi i miyo joma kwayo go Chuny Maleŋ!”
42011014	Gikenyo Yesu oido ryemo woko jwogi mobadha; munyo jwogi no owok, obadha oluwo, aka ji jouro swa.
42011015	To joman jowacho ni, “Go ryemo jwogi gi men pa Belzebul, jadwoŋ pa jwogi jye.”
42011016	Aka joman, ma temo go, jokwayo go ranen mawok i polo.
42011017	To Yesu paka oido oŋeyo paro pajo, owacho ri jo ni, “Ker jye ma won tyakere dyere bino tur, odoko pecho ma won tyakere dyere podho.
42011018	Onyo ka Sitan won owire to tyakere dyere, ker pere ochungi nedi? Ato wiwacho ni aryemo jwogi gi men pa Belzebul.
42011019	Medo kwoŋ meno, ka kere aryemo jwogi gi men pa Belzebul, nyithindho mewin joryemo jo gi men pa ŋa? Meno amomiyo jobino thumo banja loyo win.
42011020	To k'inen aryemo jwogi gi lwet Were, kole meno Ker pa Were otyeko tundo ri win.
42011021	Ka dhano ma jameni, manitye gi gilweny, kuro pecho pere, meno gikipiny pere otyek gwoko;
42011022	to ka ŋata loyo go gi men omwonji go to kengila go, bino mayo go gilweny monwaŋo go geno to poko jowote gikipiny m'onyaga no.
42011023	Ŋata ongoye i thenge paran meno jakwor paran, aka ŋata kikonyan gi choko roombo kanyachiel meno kedho woko ayino.
42011024	“Ka chuny mochido owok kwoŋ dhano, kidho i kabedo mothwo mongoy'iye pi munyo rango kaywomirok; to ka konwaŋo kamoro wacho ni, ‘Abino gik i ot paran kama awok'iye.’
42011025	Aka ka odwoko to nwaŋo ni ot oywey aka oyik maber,
42011026	kidho to omo jwogi wadi man abiryo marecho loyo go, to jodonjo to jobedo kenyo; aka kiti ŋato lokere marach loyo ma yado chon.”
42011027	Munyo Yesu owacho ameno, dhako moro okoko i dyer ji ka wacho ri Yesu ni, “Jasilwany a dhako motiŋin i iye, to miyin dhoth.”
42011028	Yesu odwoko ni, “Kuchiel josilwany meno a joma jowinjo wach pa Were to joketho i tim!”
42011029	Munyo lwak ji oido medere, Yesu owacho ni, “Luse ji ma pama obedo luse marach; kwayo ranyuth, to ongoye m'ibino miyo jo kwanyo woko ranyuth pa Yona.
42011030	Kole paka Yona obedo ranyuth ri ji ma Nineve, apaka Wuodi Dhano bende bino bedo ranyuth ri luse ji ma pama.
42011031	Kere ma dhako ma wok i thenge ma yu Tyendi piny bino ay gi luse ji me to kelo kwoŋ jo wach i ndelo ma thumo banja, rupiri go owotho wok i piny mabor bino winjo ryeko pa Solomon; aka awacho ri win, kole ŋatadwoŋ ma loyo Solomon ee ni ka.
42011032	I ndelo ma thumo banja, ji ma Nineve jobino chungo to jokelo kwoŋ win wach, rupiri joŋuto gimarecho pajo munyo jowinjo wach ma Yona otito; aka awacho ri win, kole ŋatadwoŋ ma loyo kir Yona ee ni ka!
42011033	“Ongoye ŋata chwinyo tala pere to pano kosa umo g'agono; kuchiel go ketho tala no wi meza, aka joma donjo i ot jowonyali neno lero.
42011034	Waŋin meno a tala ma delkwoŋin; ka waŋin olama, delkwoŋin gipi bedo maler; to ka kolama, delkwoŋin gipi bende bedo i mudho.
42011035	Amomiyo kure aka ŋey lero ma kwoŋin kolokere mudho.
42011036	K'inen delkwoŋin ni gi lero mathoth aka ongoye kama di mudho, meno bino bedo maler kichutho, paka tala malyel miyo lero.”
42011037	Munyo Yesu fuodi luwo, Jafarisayo moro okwayo go ni wokidhi wochiemiye gine; ri ameno Yesu odonjo i ot pere to bedo dhower.
42011038	Jafarisayo no ouro swa munyo oneno nike Yesu kokutho ologo paka chik pajo yenyo aka ochiemo.
42011039	To Ruoth owacho ri go ni, “Win Jofarisayo wilwoko ŋey kikopo kodi atewe to woro kodi recho madit ama opoŋ i chuny win.
42011040	Ji ma paro pajo chiek! Wiparo ni Were ma chango ochweyo ŋey gimoro ama kochweyo iye bende?
42011041	To miyi jochandi gima ni iyi kikopo kodi atewe aka gikipiny no jye bino bedo molony ri win.
42011042	“Kidamba otundi ri win, Jofarisayo! Rupiri wimiyo Were achiel kwoŋ apar ma gikipiny machielirok maŋwe kur paka: katungulu, binzari, kodi yen maŋwe kur man, to wijala tiro kodi maro Were; gikipiny me oido wiripo timo ma wikijala man.
42011043	“Kidamba otundi ri win, Jofarisayo! Ato wimaro kabedo mamalo i kalamo pa Joyudaya, kodi jolo moth i katale.
42011044	Kidamba otundi ri win! Wichalo kalyele ma koketh kwoŋ jo ranyuth aka ji wotho i wiy jo ma jokiŋey.”
42011045	Achiel kwoŋ jofuonji ma Chik owacho ri go ni, “Jafuonji, k'iwacho ameno kole onyo iyeto wan bende!”
42011046	Yesu odwoko ni, “Kidamba otundi ri win bende, wi jofuonji ma Chik! Wiketho migugu idyeŋey ji ma kiyot tiŋo, to wiwegi wikigey migugu no kada gi lwet chingi win achiel.
42011047	Kidamba otundi ri win, kole wigero kalyele pa jotuchi wach Were ma chango bachere mewin joneko.
42011048	Ameno wiwegi wibedo joridhi wach no aka wifuoyo gima bachere mewin jotimo; ato jo joneko jo, aka win wigero kalyele pajo.
42011049	Amomiyo Ryeko pa Were wacho ni, ‘Abino dhiro ri jo jotuchi wach Were kodi jomikwenda; aka jobino neko megi, joman to jochando.’
42011050	Amomiyo ji ma pama ibino ketho kwoŋ jo banja ma oyo remo pa jotuchi wach Were jye wok i chwech ma piny,
42011051	chako kwoŋ remo pa Abel tundo i remo pa Zekariya ma joneko i dyer alitar kodi kabedo maleŋ. Ey, awacho ri win, ji ma pama ibino ketho ri jo banja kwoŋ recho no jye!
42011052	“Kidamba otundi ri win, jofuonji ma Chik! Wikwanyo rayaw ma thigo ma ot ryeko; to wiwegi wikwero donjo i ot no, odoko wigeŋo joman ma joyenyo donj'iye!”
42011053	Munyo Yesu eye kenyo, jofuonji ma Chik kodi Jofarisayo jochako diyo go tektek, gi temo omo iye gi penji kwoŋ gikipiny mathoth,
42011054	kareno jobuto ri go ŋey jowomaki go i wach pere moro.
42012001	I hongo no, munyo kweth ji gana gi gana oido jonyonere dho bothe, Yesu okutho ochako wacho ri jofuonjirok pere ni, “Kure win kwoŋ gipa Jofarisayo matiyo pa thow, mobedo rendirok.
42012002	Ongoye gima oum ma koyaw i lero, kosa gimopan ma koŋeyere.
42012003	Amomiyo gimoro jye ma wimwoŋo i cholo bino winjere i lero, aka gimoro jye ma wimwoŋo i udi nyaliŋliŋ ibino kedho kamaler wi udi malo.
42012004	“Awacho ri win, jowotan, wikiri wilwori joma neko del, mato kwoŋ meno ongoye giman ma jonyalo medo timo.
42012005	Weyi anyuthi win Ŋata wiripo lworo: lwori win ŋata k'otyeko neko dhano, ni gi men ma bolo i mach makitho; adyeri awacho ri win, lwori wi Go.
42012006	“Obicho abich kitana siringi aryo be? To ongoye kada achiel ma Were wiye wil gine.
42012007	Medo kwoŋ meno, kir yewiy win jye Were otyeko kwano. Amomiyo wikiri wilwori; kole wiloyo obicho gi welo!
42012008	“Aka awacho ri win: dhano jye matucho i dyer ji nike go oyeyan, Wuodi Dhano bende bino tucho go ruwaŋ jomalaika pa Were.
42012009	To ŋata okwedere kwaŋan i dyer ji, Wuodi Dhano bende bino kwedirok kwoŋe ruwaŋ jomalaika pa Were.
42012010	Nyatoro jye ma luwo gima kotire kwoŋ Wuodi Dhano ibino chwako go; to ŋata oluw gima kotire kwoŋ Chuny Maleŋ kibino nwaŋo chwak.
42012011	“Ka joteri win i kalamo pa Joyudaya kodi i waŋ jodhum kodi ruodhe, wikiri wirembi kwoŋ gima winowachi kosa gima winodwoki.
42012012	Kole Chuny Maleŋ bino fuonjo win i hongo no won gima wiripo wacho.”
42012013	Ŋatachiel i dyer muma ji owacho ri Yesu ni, “Jafuonji, wachi ri omera wopoki kodan gikipiny ma walunjo.”
42012014	Yesu odwoko ni, “Jawodhan, ŋa mokethan jathumi banja mewin, kosa jathek kwoŋ gikipiny mewin?”
42012015	To medere wacho ri jono ni, “Kure win, odoko gwokere win kwoŋ woro ma nger jye, rupiri kwo pa dhano kichungi i thotho pa lim ma go ni gine, kada bedi ni go nigi makalo ma go yenyo.”
42012016	Gikenyo Yesu oluwo i agecha ama: “Jaŋaŋo moro chango obedo gi ndelo chiemo monyak ri go mathoth swa.
42012017	Ameno go oparo g'ichunye ni, ‘Anotimi aŋo, kole angoye gi kaketho kweth chiemo paran me?’
42012018	To wacho ni, me a gima onyo aletimo: abino kedho woko dere paran jye t'achweyo madongo loyo, t'akonjo kal paran kodi gikipiny man jye i iye.
42012019	Gikenyo abino wacho ri chunyan ni, chunyan, ini gi kweth gikipiny mabeyo modhure rin ma nyalo chowo oro kweth; ikiri ipar gimoro, onyo chiemi, medhi, iyodere!
42012020	To Were owacho ri go ni, ‘Mamiŋ me! Kole wor ma konon won me ibino omo chunyin: onyo kweth gikipiny modhure me jye obedi apaŋa?’ ”
42012021	Yesu ochowo wachi nike, “Me apaka bedo ri joma jodhuro lim kweth ri syem pa jowegi to jongoye gi ŋaŋo i waŋ Were.”
42012022	Gikenyo Yesu owacho ri jofuonjirok pere ni, “Amomiyo awacho ri win ni wikiri wirembi kwoŋ kwo mewin, gima winochami, kosa kwoŋ delkwoŋ win, gima winoruki.
42012023	Kole kwo loyo chiemo, aka delkwoŋ dhano loyo ruk.
42012024	Pari win kwoŋ winyin milwoŋo ni agak, jokichwoyi kosa jokechi; jongoye gi dero kosa kachoko chiemo; Were won ama pidho jo! Onyo wiloyo winyin no gi bero didi?
42012025	Aka ŋa kwoŋ win ma i rembo pere nyalo medoye hongo ma kwo pere kada masisiri?
42012026	To k'inen wikinyal timo gima thin paka meno, raŋo ma wirembo kwoŋ gikipiny man?
42012027	Pari win kwoŋ dudi ma thiwe ŋon paka jodongo; jokitiy kosa jotimi ruk pajo. To kada Solomon, gi ŋaŋo pere no jye, oido ongoye gi ruk mabeyo paka achiel kwoŋ dudi me.
42012028	To k'inen Were ruko dudi ma konon nitye to dikin iwaŋo i kidhur yuk, onyo Were koruki win loyo dudi no? Apaka yeyo mewin nok ameno!
42012029	Amomiyo wikiri wirembi kwoŋ gima winochami kodi gima winomadhi, odoko wikiri wiasa paro.
42012030	Kole jokafiri ma piny gipi ama jorango gikipiny no; aka Bawin oŋeyo ni wiyenyo gikipiny me.
42012031	Kuchiel, kutho rangi win Ker ma polo, aka go bino miyo win gikipiny no.
42012032	“Wikiri wibedi malwor, nyaka roombo paran! Kole Bawin sangala gi miyo win Ker.
42012033	Tana win lim mewin jye aka pesa mere wipoki jochandi. Bedi win gi migowe ma kiyechi, aka wikan ŋaŋo mewin i polo kama komojere iye, kendo ongoye jakwo ma nyalo gey'iye, kosa masirigi moro nyiek'iye.
42012034	Kole kama ŋaŋo perin ni iye ama chunyin bende bed'iye.
42012035	“Rukere win ma tich aka wimoki talin mewin.
42012036	Bedi win paka jotich ma jokuro ruoth pajo wodwoki wok i kalima ma nywomirok, ma joyikere yawo thigo tekin go gudo.
42012037	Jotich no josilwany ma ruoth pajo onwaŋi jo ni waŋ gin ka go bino. Awacho ri win adyeri, go bino tweyo nanga moro i kore, to bedo piny dhower to poko jo chiemo. Miti go odwoki munyo piny keko kosa munyo ochot;
42012038	aka jotich no josilwany ka onwaŋ joyikere.
42012039	Ŋeyi win gime, ni bedi won pecho ŋey hongo ma jokwo jobin'iye turo ot pere, di koyeyo kada ŋatachiel turo thigo pere.
42012040	Wibende wiripo chungo ma wiyikere, kole Wuodi Dhano ledwoko i hongo ma wikipar ni dwok'iye.”
42012041	Petro openjo ni, “Ruoth, iluwo i agecha me kwoŋ wani kosa kwoŋ joman jye?”
42012042	Ruoth odwoko ni, “Jatich ma kuro pecho mene maryek? Meno a ŋata ruoth pere oketho go kuro pecho gi poko ji chiemo ka hongo otundo.
42012043	Jatich no jasilwany ma ka ruoth pere odwoko bino nwaŋo go i tich.
42012044	Adyeri awacho ri win ni go bino ketho ŋato kuro lim pere jye.
42012045	To jatich ma won wacho ni, ‘Kole ruoth paran fuodi ogalo gi dwoko,’ to chako goyo wadi machwo gi mamon, to chiemo to medho, to mer,
42012046	ruoth pere bino dwoko i ndelo ma go kipar kodi i hongo ma go kuya, aka ruoth pere bino miyo go girachula to loko go achiel kwoŋ joma kigenere.
42012047	“Jatich moŋeyo gima ruoth pere yenyo, to fuodi kochako kada timo gino, ibino chwado go matek,
42012048	to jatich moido koŋeyo rigo, to bende ripo achwada kiboko ru gim'otimo, ibino chwado go manok. Dhano jye moyim rigo gimoro, ibino mito kwoŋe gimathoth; ato ka oyim ri dhano gimombo gi genirok, bende ibino mito kwoŋe gima loyo meno.
42012049	“Abino kelo mach i piny, aka mach ago wany swa ma agomba ni bedi oido otyeko kir chako lyel!
42012050	Nitye batisimo ma aripo limo, aka rembo paran dwoŋ swa ka fuodi kotimere!
42012051	Wiparo nike akelo syem i piny? Be, awacho ri win, akelo tyakirok ayino.
42012052	Kole wok pama, i ot ma di ji abich bino bedo tyakirok: jadek jobino pokirok kwoŋ jaryo.
42012053	Baa nyathi bino dak wuode, aka wuodi nyatoro bende bino dak bamere; min nyathi bino dak nyare, nyar nyatoro bende bino dak yokimere; adha nyako manywolo chwore bino dak chi wuode no, chi wuodi nyatoro bende bino dak adhamere.”
42012054	Yesu owacho ri ji ni, “Ka wineno pondeponde chokere yu Podhochieŋ, piyo piyo wiwacho ni, ‘Koth kidho chwe,’ to bende timere ameno.
42012055	Aka ka wineno koyo ma wok yu Tyendi piny, wiwacho ni, ‘Lyetho leasirok,’ aka bende timere ameno.
42012056	Wi jorendirok! Wiŋeyo tito chal pa piny kodi apa pondeponde; to raŋo ma wikinyal tito hongo ma pama?
42012057	“To raŋo ma wiwegi wikinyal neno gima otire ma ripere atima?
42012058	Ka wimako yo kodi ŋata osa in pa jathumi banja, temi paka inyalo yiko gine wach gi i royo, ka k'ameno go bino terin bongi jathum banja, to jathumi banja dhirin i chingi jaserikale, to jaserikale bolin i twech.
42012059	Awacho rin, ikowoki kenyo chuka inochuli pesa kir machowe.”
42013001	I hongo no jomogo oido jo ni kenyo ma jowacho ri Yesu kwoŋ Jogalileya ma Pilato oruwo remo pajo kodi mich ma chowirok pajo.
42013002	Aka Yesu odwoko jo ni, “Wiparo ni Jogalileya no amoido ji marecho loyo Jogalileya man, rupiri jochandere ameno?
42013003	Awacho ri win, ni k'ameno; to ka wikiŋuto gimarecho mewin wibende wibino reyere woko paka jo.
42013004	Kosa wiparo ni japar g'aboro ma ot achurchur ma Silowam oryewere kwoŋ jo to neko jo, wiparo nike oido jobedo jomarecho loyo ji jye monwaŋo jonitye Yerusalem?
42013005	Awacho ri win, k'ameno, to ka wikiŋuto wibende wibino reyere woko paka jo.”
42013006	Yesu oluwo i agecha ni, “Dhano moro oido nitye gi kiti makuyu michamo m'opidho i ndelo vini pere, aka obino rango nyandere mere to konwaŋo.
42013007	Ameno owacho ri jadoyi ndelo vini ni, ‘Neni pama onyo oro adek gipi ma ariwin ka rango nyandere wi makuyu me, to akinwaŋi. Onyo toŋi go woko; raŋo ma go nyieko lowo ka?’
42013008	Jatich odwoko ni, ‘Jadwoŋ, okutho weyi go kenyo oro me, nyuka anofuri tyende to aketh'iye lowo motop.
42013009	Aka ka onyak nyandere oro mabino, meno ber, to ka konyak, aka inotoŋi go woko.’ ”
42013010	I ndelo ma Sabato moro, Yesu onwaŋo fuonjo i kalamo pa Joyudaya.
42013011	Aka dhako moro onwaŋo nitye kenyo moido chuny mochido ma two oido nitye kwoŋe aka oido otyeko two oro apar g'aboro; go oido ogwomere ma kinyal ryerok ayi malo.
42013012	Munyo Yesu oneno go, olwoŋo go to wacho ri go ni, “Dhako me, pama onyo iboth i two perin.”
42013013	Gikenyo munyo Yesu oketho chinge kwoŋe, piyo piyo no to dheno chungo moryere, to pako Were.
42013014	To ruoth ma kalamo pa Joyudaya chunye owaŋ rupiri Yesu obotho dheno i Sabato, omiyo owacho ri ji ni, “Ndelo nitye auchiel ma waripo tiy'iye; amomiyo biye win i ndelo no kwayo both, ma kiweno ndelo ma Sabato.”
42013015	Ruoth odwoko go ni, “Win, jorendirok! Nitye nyatoro kwoŋ win ma kigony thwon pere kosa punda pere wi loch i ndelo ma Sabato to tero i pi?
42013016	To yagi, dhako me ma nyar Ibrayimu, aka Sitan onwaŋo otweyo go kweth oro apar g'aboro gipi, ama d'ikonyal gonyo go i twech me kada nende i ndelo ma Sabato?”
42013017	Munyo owacho ameno, jokwor pere jye wichkwot omako jo, kareno ji jye oido josangala ru giraura ma Yesu otimo.
42013018	Yesu odoko owacho ni, “Ker pa Were chale kodi aŋo? Anopima g'aŋo won?
42013019	Go chalo nyingi kodhi mondhilo ma nyatoro okwanyo to pidho i ndelo pere; aka odongo to lokere yath mombo, to winyin ma malo bino to jogero odi gin i jange.”
42013020	Aka odoko owacho ni, “Anopima Ker pa Were g'aŋo kendo?
42013021	Go chalo thow ma dhako moro okwanyo to rwako i masiyo adek ma moko m'obak nyuka moko gipi oyenyo.”
42013022	Yesu owotho ka fuonjo ji malomalo i tindin kodi i thenge jye munyo chomo yu Yerusalem.
42013023	Ŋat moro openjo go ni, “Ruoth, kosa ji manok ama jolebothi?” Yesu odwoko jo ni,
42013024	“Temi win paka winyalo donjo gi i dhoot madiny, rupiri awacho ri win ni, ji madit jobino temo donjo to jokonyal.
42013025	“Ka won pecho otyeko ay malo to diyo thigo, kada winotemi chungo woko kenyo to wigudo thigo munyo wiwacho ni, ‘Ruoth, yawi ri wan,’ go bino dwoko ni, ‘Akuya ran win kama wiwok'iye.’
42013026	Odoko wibino temo wacho ni, ‘Kole chango wachiemo to wamedho kodin kanyachiel; aka ifuonjo kir i tindi mawan.’ To go bino dwoko ni,
42013027	‘Akuya ran win kama wiwok'iye. Eye win bongan, wijotimi gimarecho!’
42013028	“Gikenyo ywak gi kayo lak bino bedo, kareno wineno Ibrayimu kodi Isaka kodi Yakobo gi jotuchi wach Were i Ker pa Were aka win am'obol win woko.
42013029	Aka ji mawok yu Wokchieŋ kodi yu Podhochieŋ yu Wich piny kodi yu Tyendi piny, jobino mako kabedo pajo i kalima i Ker pa Were.
42013030	Gikenyo joma pama jobedo machowe ama jobino bedo marapena, aka joma oido marapena ama jobino bedo machowe.”
42013031	I hongo no won, Jofarisayo mogo jobino, to jowacho ri Yesu ni, “Eye ka, rupiri Herode mito nekin.”
42013032	To Yesu owacho ri jo ni, “Kidhi wiwachi ri kibwe no ni, ‘Kole aryemo woko jwogi aka alechango two konon gi dikin aka ndelo maradek abino chowo tich paran.’
42013033	Kada ameno aripo medirok gi woth paran konon gi dikin gi yawere, rupiri kinyalere neko jatuchi wach Were kaman ma kiweno i Yerusalem.
42013034	“A ji ma Yerusalem, ma joneko jotuchi wach Were modhir ri jo, aka megi jogoyo jo gi telin! Didi ma atyeko temo choko win bongan aumi win pa min gweno ma umo nyithindhe i bwombe, to wikwero!
42013035	Kole Ot pa Were mani kenyo ibino jwango, aka awacho ri win, wikonenan kendo nyuka winowachi ni, ‘Jasilwany a ŋata bino i nyingi Ruoth!’ ”
42014001	I ndelo ma Sabato moro, Yesu okidho chiemo i ot pa achiel kwoŋ Jofarisayo madongo; aka ji joryeko waŋ gin kwoŋe tektek.
42014002	Gikenyo dhano moro ma tyende gi chinge oido obumbere obino bongi Yesu,
42014003	to Yesu luwo malo munyo penjo jofuonji ma Chik kodi Jofarisayo ni, “Chik mawan yeyo botho dhano i ndelo ma Sabato, kosa be?”
42014004	To joliŋ aliŋa. Yesu okwanyo ŋato, obotho go to sewila go.
42014005	Aka Yesu owacho ri jo ni, “Ŋa kwoŋ win ma ka punda pere kosa thwon pere opodho i dago maluth i ndelo ma Sabato, di kinyal ywayo to wodho woko mayot?”
42014006	To jokonyalo dwoko go wach no.
42014007	Munyo Yesu oneno paka wendo joyero kabedo mamalo, oluwo ri jo i agecha ni,
42014008	“Ka olwoŋin i kalima ma nywomirok, ikiri iyer kabedo mamalo, ipoyo ŋat man ma loyin gi dwoŋ bende olwoŋ;
42014009	ameno ŋata olwoŋo win nyalo bino to wacho rin ni, ‘Weyi kabedo no ri ŋat me.’ Gikenyo, ibino ay gi wichkwot madwoŋ, t'ikowere i kabedo ma piny loyo.
42014010	Kuchiel, k'ibedo wendo, chomi yu kabedo ma piny t'ibedo kenyo, aka ka ŋata olwoŋo win obino, ama wowachi rin ni, ‘Jawodhan, choreye yu malo kacha.’ Ameno dhano jye mani kodin dhower kenyo bino miyin dwoŋ.
42014011	Ato ŋata won miyere dwoŋ ibino dwoko piny, aka ŋata won bwonere ama ibino miyo dwoŋ.”
42014012	Gikenyo Yesu owacho ri jadwoŋ molwoŋo go ni, “Ka iyiko kalima ri ji, ikiri ilwoŋ merin perin kosa wutimerin kosa wade perin kosa joger perin ma joŋaŋ kende, rupiri jono jonyalo chulin kemba munyo bende jolwoŋin.
42014013	To ka iyiko kalima madwoŋ, lwoŋi jochandi, joma giyagiya, jomoŋol kodi joma waŋ gin otho bende,
42014014	aka inolimi silwany, rupiri jono mere jokonyal chulin kemba moro, to Were won ama bino chulin i ndelo ma jomaleŋ jobino chierin'iye.”
42014015	Munyo achiel kwoŋ jomobedo dhower gi Yesu owinjo gime, owacho ri Yesu ni, “Jasilwany a ŋata ocham mugat i Ker pa Were.”
42014016	To Yesu owacho ri go ni, “Dhano moro chango otimo kalima madwoŋ, to lwoŋo ji mathoth.
42014017	Aka i hongo ma chiemo, go odhiro jotich pere wacho ri joma go olwoŋo ni, ‘Biye win, kole gimoro jye otyeko yikere.’
42014018	To jojye jochako kwayo chwak ayino. Ŋat marapena owacho ni, ‘Atyeko nyiewo lowo, aka aripo kidho neno; akwayin ichwaki ran.’
42014019	Ŋat man owacho ni, ‘Atyeko nyiewo megikwe abich, aka onyo akidho temo jo; akwayin ichwaki ran.’
42014020	Ŋat man owacho ni, ‘Kole nyaka anywomo manyien, ri ameno akinyali bino.’
42014021	Gikenyo jatich no ogik to dwoko wach ri ruoth pere. Won pecho owacho ri jatich pere no gi nge ni, ‘Kidhi i royo madwoŋ kodi i royo jye mokakere i tindi, idwoki kodi jochandi gi jomomyenere gi joma waŋ gin otho kodi jomoŋol.’
42014022	To jatich no owacho ni, ‘Jadwoŋ gima iwacho no jye otyeko timere, to fuodi kabedo nitye modoŋ.’
42014023	Aka won pecho odoko owacho ri jatich no ni, ‘Kidhi i royo man woko ma tindi kodi i thengi royo mogo jye, ilwoŋi ji jowobin i ot paran, ot wopoŋi.
42014024	Awacho ri win ni ongoye moro kwoŋ joma onwaŋo otel lwoŋo jo mobil chiemo paran.’ ”
42014025	Gikenyo kweth ji moasere oido jokwaŋo Yesu; aka Yesu owire oŋiyo yu chien to wacho ri jo ni,
42014026	“Moro jye ma bino bongan kinyal bedo jafuonjirok paran ma k'okutho okwero bamere gi yokimere, kodi chiege, kodi nyithindho pere gi wutimin gi nyimin, kir gi kwo pere won.
42014027	Ŋata won kitiŋi musalaba pere aka luwan, kinyal bedo jafuonjirok paran.
42014028	Ere ŋa kwoŋ win ma ka mito gero ot achurchur, kikuthi bedi piny to kwano welo pesa ma mitere, to neno ka nyalo chowo tich no kosa be?
42014029	Ka kameno, ka go otyeko gero tyendi ot, to chowo mere dhyero go, ji jye ma joneno geto no jobino chako nyiero go,
42014030	ka jowacho ni, ‘Neni win, ŋatin orikin chako geto gima go konyalo chowo.’
42014031	Kosa, kere mene ma ka kidho romo gi kere man i lweny, kikuthi bedi piny to rango ryeko paka go nyalo kwanyo jolweny gana apar kidho romo gi ŋat cha mani gi jolweny gana pyero aryo?
42014032	Aka k'oneno ni kinyali, ka kere man cha fuodi ni boriye, to dhiro ri go jamikwenda wokwayi winjirok ma syem i dyer jo ayin.
42014033	Amomiyo, i dyer win ŋata kimaran loyo gimoro jye ma go ni gine, meno kinyal bedo jafuonjirok paran.
42014034	“Chumbi ber, to ka chwe mere orumo woko, bero no odoko ogiki nedi?
42014035	Chumbi no ngoye kony ri lowo kosa ri kidhur yuk matopo lowo; ikonjo woko ayin. Ŋata ni gi ithe ma winjo wowinji.”
42015001	Ndelo moro jochoki misolo kodi jomarecho mogo jobino bongi Yesu winjo go.
42015002	Gikenyo Jofarisayo kodi jofuonji ma Chik jochako kigesa ni, “Ŋat me jolo jomarecho aka chiemo kir gi jo!”
42015003	Amomiyo, Yesu oluwo ri jo i agecha ama:
42015004	“Ŋa kwoŋ win ma ka nitye gi roombo miya achiel, aka achiel rwenyi, kiwey pyero abuŋwen g'abuŋwen i saa to kidho rango morwenyo cha chuka onwaŋi?
42015005	Aka ka otyeko nwaŋo rombo no, tiŋo i goke gi kisangala.
42015006	Gikenyo ka otundo pecho lwoŋo merin gi joger pere munyo wacho ni, ‘Biye sangala win kodan, rupiri atyeko nwaŋo rombo paran moido orwenyo.’
42015007	Ameno bende awacho ri win, kisangala bino asirok i polo maloyo ru ŋatachiel ma ŋuto recho pere loyo ji motire pyero abuŋwen g'abuŋwen ma kiyenyere ri jo ŋuto kendo.
42015008	“Kosa dhako mene ma ka nitye gi jegejege pesa ma siringi apar to rwenyo achiel, kichwiny tala, to yweyo ot, to rango maber swa iye jye chuka nwaŋo?
42015009	Aka ka onwaŋo pesa no, lwoŋo merin gi joger pere kanyachiel munyo wacho ri jo ni, ‘Biye sangala win kodan, rupiri anwaŋo pesa paran moido orwenyo.’
42015010	Ameno bende awacho ri win, kisangala nitye ri jomalaika pa Were ka jagimarach achiel oŋuto recho pere.”
42015011	Yesu omedo wacho ni, “Jal moro oido nitye gi wote aryo;
42015012	wuode mathin owacho ri bamere ni, ‘Baba, miyan pama lim jye ma aripo lunjo.’ Gikenyo baa jo opoko go lim pere.
42015013	Ndelo okadho manok, to wuode mathin no choko lim pere jye monwaŋo go ni gine, to kadho wiloka mabor, to nyieko woko lim pere no i kwo marach.
42015014	Aka munyo ochowo nyieko woko gimoro jye, kech madwoŋ odonjo i piny no to go bedo ma bu gimoro.
42015015	Gikenyo go okidho bedo paka misemel pa nyatoro i piny no to miyo go tich kwayo mbiji.
42015016	Aka go d'osangala chamo amola majanjal ma mbiji chamo, to moro ongoye momiyo go gimoro.
42015017	To munyo oparo i chunye, owacho ni, ‘Kole jotich pa baba jye jo ni gi chiemo ma jochamo denge to doŋ; to raŋo ma akidho tho kech ama!
42015018	Aleay mayot t'adok bongi baba t'awacho ri go ni, baba, atyeko nyieko i waŋ Were kodi i waŋin.
42015019	Pama akiripi kada alwoŋa ni wuodin kendo; teran paka achiel kwoŋ jotich perin.’
42015020	Gikenyo go oay mayot to chako woth ma dok bongi bamere. “To munyo fuodi go nitye bor ye gi pecho, bamere oneno go; wor opoŋ i chunye to ringo, to podho i kor wuode to chwiyo lembe.
42015021	Gikenyo wuode owacho ni, ‘Baba, atyeko timo gimarach i nyim Were kodi i nyimin. Pama akiripi kada alwoŋa ni wuodin.’
42015022	To bamere olwoŋo jotich pere munyo wacho ni, ‘Redi win! Keli win ruk mabeyo jye wirwaki ri go. Rwaki win ri go peta i lwet chinge gi war i tyende;
42015023	aka kidhi wikel rwath dhyaŋ machwe no wineki, aka weyi konon wachami kalima.
42015024	Kole wuodan me oido otyeko tho to pama onyo kwo; onwaŋo otyeko rwenyo to pama onyo onwaŋere.’ Gikenyo to kalima chakere.
42015025	“I hongo no wuode madwoŋ oido nitye i ndelo. To munyo dwoko aka oido chiegin riko pecho, owinjo wer gi myel.
42015026	Gikenyo olwoŋo jatich achiel to penjo go ni, ‘Aŋo matimere?’
42015027	Jatich odwoko ni, ‘Omerin ama odwoko pecho, aka benin oneko rwath machwe cha, rupiri wuode odwoko maber, kendo molama.’
42015028	Omin madwoŋ nge omako to kwero kir donjo i ot; gikenyo bamere owok woko to temo naŋo go ni wodonji.
42015029	To go odwoko bamere ni, ‘Wowe! Atyeko tich rin kweth oro me jye, ma akichayin kada dichiel, to kole ongoye kada nyathi dyel m'imiyan nike bende atimiye gine kalima ri merin paran.
42015030	Aka wuodin monyieko lim perin gi mon ma jotana delkwoŋ jo i timo gi wichkwot me, ama onyo odwoko pecho to ineko ri go rwath dhyaŋ machwe!’
42015031	Bamere odwoko go ni, ‘Wuodan, kole ndelo jye ini kodan pecho ka, aka gimoro jye mani gine meno aperin.
42015032	Aka oido ripere ni watim kalima wasangala ye; kole omin in me onwaŋo otyeko tho, to pama onyo kwo; onwaŋo otyeko rwenyo, to pama onyo onwaŋere.’ ”
42016001	Yesu odoko owacho ri jofuonjirok pere ni, “Obedo jaŋaŋo moro monwaŋo nitye gi jakur mowachi ri go ni nyieko anyieka lim pere.
42016002	Go olwoŋo ŋato to penjo go ni, ‘Awinjo aŋo me kwoŋin? Titi ran kwan kwoŋ tich perin ma kur, rupiri ikile bedo jakur kendo.’
42016003	Gikenyo jakur no won owacho kende ni, ‘Paka ruoth paran onyo kwanyo woko kwoŋan tich ma kur, anotim aŋo? Angoye gi men ma fur, aka wiyan kwot kir kidho kwayirok. Bedo ran wichkwot madwoŋ.
42016004	Ka ameno, awon aŋeyo gima aletimo ma kada oryeman i tich jomogo jobino jolan i pechin pajo.’
42016005	Gikenyo go othumo ryeko to lwoŋo joma jo ni gi banjin pa ruoth pere achielechiele. Ri marapena, owacho ni, ‘Ruoth paran banja in aŋo?’
42016006	Ana ŋato ni, ‘Jerikan miya achiel ma mo wuto.’ Jakur no owacho ni, ‘Ere kwanyi papila perin ma chikirok, ibedi piny mayot aka indiki pyero abich ayino.’
42016007	Ri ŋat man, owacho ni, ‘To in ini gi banja aŋo?’ Ana ŋato ni, ‘Gunia miya achiel ma kal.’ Jakur no owacho ni, ‘Ere kwanyi papila perin machikirok indiki pyero aboro ayino.’
42016008	Ruoth opako jakur ma kigenere no mato go othumo ryeko; ato nyithindho ma piny me joryek i tim pajo wegi loyo nyithindho ma lero.”
42016009	Yesu omedo wacho ni, “Awacho ri win, maki win mere ka wioro ŋaŋo ma kotire ma piny, aka k'orumo aka ibino jolo win i kabedo ma chil gi chil.
42016010	Dhano ma genere i gikipiny mathindho ibino geno go i gimadwoŋ; ŋata kigenere i gikipiny mathindho kogen go i gimadongo.
42016011	Amomiyo ka wikinyalo genirok i ŋaŋo ma kotire ma piny ka, ŋa ma di gen win gi ŋaŋo maradyeri?
42016012	Aka ka ikinyalo genirok i gikipiny pa ŋat man, ŋa m'omiyin gim'obedi aperin won?
42016013	“Ongoye jatich ma nyalo bedo ŋecha pa ruodhe aryo; go bino dak achiel to maro man: bino woro achiel to chayo man. Ikinyal tiyo ri Were kodi ri pesa bende.”
42016014	Jofarisayo jowinjo gikipiny me jye, aka jonyiero Yesu rupiri oido jomaro pesa.
42016015	Yesu owacho ri jo ni, “Winyuthere ri ji ni wibeyo, to Were oŋeyo chuny win. Kole gima ji paro ni ber moasere, ama bedo gima ongoye kir gi kony i waŋ Were.
42016016	“Chik pa Musa kodi ndiiko pa jotuchi wach Were obedo gi men tundo i ndir pa Yohana Jakibatisa; wok i ndir no Wach Maber ma Ker pa Were ochak tito, aka dhano jye rire donj'iye gi maker.
42016017	To yot ri polo gi piny reyirok, ma kiweno nyieko woko kada nyaka adech mondhilo kwoŋ Chik.
42016018	“Dhano jye ma ryemo chiege to nywomo dhako man meno timo chot; aka ŋata nywomo dhako ma chwore oryemo bende timo chot.
42016019	“Chango obedo jaŋaŋo moro ma ruko nangin mawelo mamalo swa aka chamo chiemo mawelo tektek ndir jye.
42016020	Aka jachandi moro ma nyinge Lazaro bin ryewere piny dho waŋkach pere, kareno adhola odheth kwoŋe gipi.
42016021	Go oido kuro chamo nyaka ŋinjeŋinje chiemo mapodho piny wok i dhower pa jaŋaŋo no; aka ameno gwokere bende jobino to jonaŋo adholin pere.
42016022	Ndelo otundo ma jachandi no otho to jomalaika jotiŋo go, to jotero go bothi Ibrayimu, i polo; jaŋaŋo bende otho tiyiko.
42016023	Munyo go oido nitye i litho madwoŋ swa i piny pa jomotho, otiŋo waŋe malo to neno Ibrayimu gi bor koro, kodi Lazaro kabute.
42016024	Gikenyo olwoŋo go ni, ‘Baba Ibrayimu! Makiye kodan wor idhir ran Lazaro wobili lwet chinge i pi wokweyi ran gine lewan, rupiri ani litho madwoŋ i mach me!’
42016025	To Ibrayimu odwoko ni, ‘Wuodan, poyi ni i kwo perin ma piny ilimo gikipiny perin mabeyo, to Lazaro olimo gikipiny marecho kendekende; amomiyo pama onyo ikweyo chunye ka, aka in onyo iŋati initye i litho.
42016026	To ki meno kende, okethi bur mwombe maluth swa i dyer wan kodi win mageŋo ŋat moro jye ma d'omiti ŋondo wok i thenge mawan bino yu bongi win, kosa wok i thenge mewin bino yu bongi wan korin’
42016027	Aka jaŋaŋo owacho ni, ‘Baba, ere onyo aywak rin ni ori Lazaro pecho thuwan pa baba,
42016028	kama anityeye gi wutimin an abich; wokidhi wonyuthi jo ŋey bende kiri jowobin kama di litho ma kiwachere me.’
42016029	Ibrayimu owacho ni, ‘Kole jonitye gi fuonji pa Musa kodi apa jotuchi wach Were; weyi wutimin in jowowinji fuonji pa jono.’
42016030	Jaŋaŋo owacho ni, ‘Bee, baba Ibrayimu, to ka nyatoro mowok bothi jomotho okidho bongi jo aka jobino ŋuto recho pajo.’
42016031	To Ibrayimu wacho ri go ni, ‘Ka jokonyal winjo wach pa Musa kodi apa jotuchi wach Were, meno bende jokowinji ma kada nende nyatoro ayi wok bongi jomotho to kidho.’ ”
42017001	Yesu owacho ri jofuonjirok pere ni, “Gikipiny ma miyo ji podho i gimarach ripo bino; to kidamba bino bedo ri ŋata omiy gikipiny no timirok!
42017002	D'ober ri go bedi twey kidi mombo i ŋute tibolo go i wakawaka, loyo go kidho miyo achiel kwoŋ nyaka jomathindho me timo gimarach.
42017003	Kure wini! Ka omerin timo gimarach, kweri rigo, aka ka oŋuti, chwaki go.
42017004	Ka otimo rin marach dibiryo ndelo achiel, aka hongo jye go bino bongin ka wacho ni aŋuto, chwaki go.”
42017005	Jomoor jowacho ri Ruoth ni, “Medi ri wan yeyo mawan.”
42017006	Ruoth odwoko ni, “Bedi winitye gi yeyo kada mathin paka nyingi kalantus di wiwacho ri yath madwoŋ me ni, ‘Fudhere woko gi tyendin ikidhi ipiidhere i dyer wakawaka, d'owinjo win.’ ”
42017007	“Bedi moro kwoŋ win nitye gi jatich ma furo, kosa ma kwayo roombo, iparo ni ka jatich no odwoko wok i ndelo, d'owacho ri go ni, ‘Redi mayot i bedi piny ikutho ichiemi?’
42017008	Kameno be! Kuchiel d'owacho ri go ni, ‘Kutho iyiki ran chiemo mothyeno, itweyi nanga i korin, ikuran ka achiemo aka amadho giramadha, ŋey nyaka inochiem rumachien.
42017009	Odoko, i paro ni di go ofuoyo jatich no ka otimo gimoor go?’
42017010	Ameno win bende ka wityeko timo gimoro jye mowach ri win, wiripo wacho ni, ‘Wabedo ri wan nyaka jotich aticha, aka wachowo timo nyaka tich monwaŋo ripere watim kende.’ ”
42017011	Munyo Yesu oido kidho Yerusalem, oluwo gi i kew ma poko Samarya kodi Galileya.
42017012	Aka munyo go oido nyaka donjo loka moro, jodhowo mogo japar joromo gine. Jochungo giborbor
42017013	to jokoko ri go ni, “Yesu, Jafuonji! Timi ri wan wor.”
42017014	Munyo Yesu oneno jo, owacho ri jo ni, “Kidhi winyuthere i waŋ jochwayi ri Were wi alitar.” Gikenyo munyo fuodi jowotho jokadho to del kwoŋgin lokere molony.
42017015	Ŋatachiel kwoŋ jo, munyo oneno ni kwoŋe ochango, ogik chien munyo pako Were gi derino madwoŋ swa,
42017016	to podho piny dho katyendi Yesu to fuoyo go. Jalo oido obedo Jasamarya.
42017017	Gino omiyo Yesu openjo ni, “Alwoŋo ni ji apar jye jolony; to jabuŋwen man jo ni kune?
42017018	Ongoye ŋata onyalo gik bino fuoyo Were kwanyo woko japath me kende?”
42017019	Aka owacho ri jalo ni, “Ayi malo imaki royo perin; yeyo perin otyeko bothin.”
42017020	Jofarisayo megi jopenjo Yesu ndir ma Ker pa Were obin'iye. Go odwoko ni, “Ker pa Were kilebino i royo ma nenere.
42017021	Ongoye ŋata bino wacho ni, ‘Neni, ee ni ka, kosa ni kacha,’ rupiri Ker pa Were nitye i dyer win won ka.”
42017022	Aka owacho ri jofuonjirok pere ni, “Hongo bino tundo ma wibino kiwany'iye neno kada nyaka ndelo achiel kwoŋ ndir pa Wuodi Dhano, to wikibino neno.
42017023	Nitye joma jobino wacho ri win ni, ‘Neni, go dicha!’ kosa ni ‘Neni, go ee ka!’ To wikiri wiay ni wikidho rango go.
42017024	Kole paka lithkoth pilin i pondeponde aka menyo thenge gi thenge, apaka Wuodi Dhano bende obedi i ndelo pere.
42017025	To go ripo kutho chandirok tektek, ji ma ndir me jowokweri go.
42017026	Paka chango obedo i ndir pa Nowa apaka bende bino bedo i ndir pa Wuodi Dhano.
42017027	Dhano jye onwaŋo chiemo, medho, aka chwo gi mon jonywomere chuka ndelo otundo ma Nowa odonj'iye i yee, aka mikula obino to neko woko ji jye ma piny.
42017028	Odoko bino bedo paka i ndir pa Lot bende. Dhano jye oido chiemo, medho, nyiewere kendo tana, furo chiemo aka geto.
42017029	To ndelo ma Lot owok'iye Sodom, mach ma lyel ochwe piny wok i polo to neko woko ji jye ma kenyo.
42017030	Meno apaka bende lebedo i ndelo ma Wuodi Dhano bino nyuther'iye.
42017031	“I ndelo no, ŋata nitye malo wi ot wokiri wolori ni donjo i ot kwanyo gikipiny pere mani kenyo; ameno bende, ŋata nitye i ndelo wokiri wodwoki pecho.
42017032	Poyi win chipa Lot!
42017033	Ŋata temo botho kwo pere bino rwenyo woko; ŋata rwenyo woko kwo pere ama bino botho.
42017034	Wor no, awacho ri win, ji aryo jobino nindo i kanindo achiel; ŋatachiel ibino kwanyo tiweyo ŋat man kenyo.
42017035	Mon aryo jobino rego kanyachiel; achiel ibino kwanyo tiweyo nyawote kenyo.
42017036	[Chwo aryo jobino bedo i ndelo: ŋatachiel ibino kwanyo, tiweyo nyawote kenyo.”]
42017037	Gikenyo jofuonjirok jopenjo go ni, “Kune, Ruoth?” Yesu odwoko ni, “Kama lee motho ni iye, ama achut jochoker'iye.”
42018001	Yesu oluwo ri jofuonjirok pere i agecha kwoŋ riwin i kwayo ma chuny jo koŋedhere ni:
42018002	“Chango obedo jathumi banja achiel i tindi moro, ma kolworo Were kendo koworo dhano.
42018003	I tindi no won, oido nitye chi tho moro momena bino bothe ka wacho ni, ‘Amito ithekan gi jakwor paran!’
42018004	Hongo malach okadho ma jalo fuodi onwaŋo kwero akwera, to rumachien won owacho gi i chunye ni, ‘Kada nende akilwor Were kendo akiwor dhano,
42018005	to ru mijokere pa chi tho me, aripo miyo go gima ripere ri go, ka kameno go bino kimena jokan tundo tho.’ ”
42018006	Aka Ruoth owacho ni, “Wineno gima jathumi banja mongoye g'adyeri no ojok owacho?
42018007	Onyo Were ama konen giratima ri ji pere moyer, ma jogoyo ri go koko wor g'odyechieŋ? Wiparo ni go bino galo tektek gi konyo jo?
42018008	Aridho ri win ni go bino neno gima ber wotimi ri jo, kendo bino timo ameno i yoto. To chieŋ ma Wuodi Dhano odwok'iye, onwaŋi yeyo moro i pinyi?”
42018009	Yesu oluwo i agecha ri ji ma joŋoyo ni jobeyo i chuny gin aka jochayo wadi gin ama:
42018010	“Ji mogo jokidho jaryo i Ot pa Were kwayo; ŋatachiel Jafarisayo, aka ŋat man jachoki misolo.
42018011	Jafarisayo ochungo to kwayo ni, ‘Were afuoyin nike akichal jomegi ma jomayi ji gikipiny, jodiyi wadi gin, jochot paka ji man, aka maloyo meno akichal jachoki misolo me.
42018012	Ariyo kech diryo i sabiti achiel; achulo achiel ma wiy apar kwoŋ gima alimo jye.’
42018013	To jachoki misolo ochungo gibor ma kotemo kada tiŋo wiye malo yu polo; to ogoyo kore ayino ka wacho ni, ‘Were, maki kodan wor, a jagimarach.’
42018014	Awacho ri win, jal me odok pecho munyo otire i waŋ Were loyo Jafarisayo no. Ato ŋata won miyere dwoŋ ibino bwono, to ŋata bwonere ama ibino miyo dwoŋ.”
42018015	Ji mogo oido jokelo nyithindho pajo bende ni Yesu wokethi chinge kwoŋ jo; to munyo jofuonjirok joneno ameno, joay kwoŋ jono ni jonyieko timo ameno.
42018016	To Yesu olwoŋo nyithindho no bothe, to wacho ni, “Weyi win nyithindho jowobin bongan! Wikiri wigeŋi jo, rupiri Ker pa Were obedo apa joma pameno.
42018017	Adyeri awacho ri win, ŋata kijol Ker pa Were paka nyathi kibino donj'iye.”
42018018	Achiel kwoŋ jodhum pa Joyudaya openjo ni, “Jafuonji maber, mitere atim aŋo ŋey alim kwo makirum?”
42018019	Yesu openjo go ni, “Raŋo m'ilwoŋan ni maber? Ongoye ŋataber kwanyo woko Were won.
42018020	Iŋeyo Or pa Were me: ‘Ikiri itim chot; ikiri ikwali; ikiri ineki, lwori benin gi yokin.’ ”
42018021	Ŋato owacho ni, “Wok i thino paran amako Or no jye.”
42018022	Munyo Yesu owinjo gim'owacho me, owacho ri go ni, “To fuodi mitere rin timo gimoro achiel. Tana woko lim perin jye, ipoki jochandi pesa mere, aka ibino limo ŋaŋo i polo, ŋey nyaka ibin iluwan.”
42018023	To munyo ŋato owinjo wach no ogut swa, rupiri go oido oasa ŋaŋo.
42018024	Munyo Yesu oneno nike go ogut, owacho ni, “Tek swa ri jaŋaŋo donjo i Ker pa Were!
42018025	Tek swa ri jaŋaŋo donjo i Ker pa Were loyo kayina donjo i yore piso.”
42018026	Ji ma jowinjo wach me jopenjo ni, “To ŋa won ma nyalo both?”
42018027	Yesu odwoko ni, “Gima kinyalere ri ji, nyalere ri Were.”
42018028	Gikenyo Petro owacho ni, “Panen, kole watyeko weyo pechin mawan waluwin.”
42018029	Yesu owacho ri jo ni, “Ey, to awacho ri win ama: ongoye ŋata owey pecho pere kosa chiege kosa wutimin kosa jonywol kosa nyithindho pere ru Ker pa Were
42018030	ma kibino limo gimadit loyo, i ndir mapama kodi kwo makirum i ndir mabino.”
42018031	Yesu otero jofuonjirok pere gichien to wacho ri jo ni, “Neni win, onyo wakidho Yerusalem kama gimoro jye ma jotuchi wach Were jondiko kwoŋ Wuodi Dhano bino timer'iye.
42018032	Ibino bolo go i chingi Jopath, ma jobino nyiero go, yeto go, gi ŋulo kwoŋe law.
42018033	Jobino chwado go to joneko go, to i ndelo maradek ibino chierino go.”
42018034	Jofuonjirok jokoniaŋ dwoŋ wach me; dwoŋ wach me opan ri jo, aka jokoŋeyo gima Yesu oido luwo kwoŋe.
42018035	Munyo Yesu oriko Yeriko, ŋat moro ma waŋe otho onwaŋo obedo piny i thengi royo kwayere.
42018036	Munyo ŋato owinjo muma ji kadho, openjo ni, “Aŋo ma timere?”
42018037	Jowacho ri go ni, “Yesu Janazareth ama kadho i royo ka.”
42018038	Gikenyo ŋato okoko malo ni, “Yesu, Wuodi pa Daudi, maki kodan wor!”
42018039	Ji moido jotelo jobwoko go to jowacho ri go ni woliŋi. To go omedo koko malo ayin ni, “Wuodi pa Daudi, maki kodan wor!”
42018040	Gikenyo Yesu ochungo to oro jo kelo ŋata waŋe otho no bonge. Munyo otundo chiegin, Yesu openjo go ni,
42018041	“Iyenyo atimi rin aŋo?” Go odwoko ni, “Jadwoŋ, amito neno kendo.”
42018042	Gikenyo Yesu owacho ri go ni, “Chaki neno, yeyo perin obothin.”
42018043	Gikenyo won to ŋato chako neno, to luwo Yesu, munyo fuoyo Were. Munyo ji jye joneno gime, jopako Were.
42019001	Yesu odonjo Yeriko aka oido wotho i dyer tindi.
42019002	Nyatoro ma nyinge Zakayo oido ni kenyo; go oido obedo achiel kwoŋ jochoki misolo madongo kendo ŋataoŋaŋ.
42019003	Onwaŋo go yenyo swa ŋeyo Yesu ni obedo dhano manedi, to onwaŋo oasa chieko ma konyalo neno go ru kweth ji.
42019004	Ri ameno go oyombere yu malo to idho musikamol ni wonyali neno Yesu moido kidho luwo kenyo.
42019005	Munyo Yesu otundo kanyago oŋiyo malo to luwo gine; owacho ni, “Zakayo, lori, kwakere rupiri aripo bedo i ot perin konon.”
42019006	Go oloro mayot to jolo Yesu gi kisangala.
42019007	To ji jochako kiŋunyaŋunya munyo joneno gima timere. Jowacho ni, “Jame okidho wendo ri jagimarach.”
42019008	To Zakayo oay ochungo to wacho ri Ruoth ni, “Jadwoŋ, akidho miyo jochandi adech ma lim paran, odoko ka nitye nyatoro ma atyeko diyo kwoŋe gipere akidho dwoko ri go ma kalo meno diŋwen.”
42019009	Aka Yesu owacho ri go ni, “Konon both otyeko bino i ot me, paka jame bende obedo nyakwar Ibrayimu;
42019010	kole Wuodi Dhano obino dwaro gi botho jomorwenyo.”
42019011	Munyo fuodi jowinjo wach no, Yesu omedo luwo ri jo i agecha rupiri go oido oriko Yerusalem, aka ji oido joparo ni Ker pa Were kidho tundo piyo no won.
42019012	Ri ameno Yesu owacho ni, “Chango obedo jadwoŋ moro mokidho i piny mabor ni woloki go kere aka nyaka wodwoki pecho.
42019013	Ma fuodi go koay, olwoŋo jotich pere apar bothe to miyo dhano jye kwoŋ jo siringi gana achielechiele, to wacho ni, ‘Tiyi win gine wonywoli magowa nyuka anodwoki.’
42019014	To paka anywola ma piny no oido jodak ŋato, jodhiro jomikwenda pajo kidho wacho ni, ‘Wakimiti jalo wobedi kere mawan.’
42019015	“Jadwoŋ no oloki go kere to ay dwoko. Piyo piyo olwoŋo jotich pere m'omiyo pesa bino bonge ka mito ŋeyo magowa ma jolimo.
42019016	Jatich marapena obino to wacho ni, ‘Jadwoŋ, alimo gana apar kwoŋ gana achiel m'imiyan.’
42019017	Go owacho ni, ‘Itimo maber, ijatich maber! Paka inyutho genirok i gimathin, onyo abino kethin kuro tindi apar.’
42019018	Jatich mararyo obino to wacho ni, ‘Jadwoŋ, alimo magowa ma siringi gana abich kwoŋ pesa m'imiyan.’
42019019	Go owacho ri ŋat me ni, ‘Ibino kuro tindi abich.’
42019020	Gikenyo jatich machowe obino to wacho ni, ‘Jadwoŋ, siringi gana achiel perin ee; akano mopanere i kitambala.
42019021	Ato onwaŋo alworin, rupiri in idhano ma jamahembi. Ikwanyo gima iŋati ikiketho, aka ikecho gima iŋati ikichwoyo.’
42019022	Jalo owacho ri ŋato ni, ‘Ijatich marach, abino thumo rin banja chungo kwoŋ wach perin won! Kere iŋeyo nike abedo jamahembi; ni akwanyo gima akiketho, aka akecho gima akichwoyo;
42019023	to raŋo ma ikiketho pesa paran i kakan, di ka adwoko d'anwaŋo omedere?’
42019024	Gikenyo go owacho ri joma onwaŋo jochungo kenyo ni, ‘Kwanyi win woko pesa no kwoŋe aka wimiyi jatich manitye gi gana apar cha!’
42019025	To jowacho ri go ni, ‘Jadwoŋ kole go ni gi siringi gana apar.’
42019026	To go odwoko ni, ‘Awacho ri win, moro jye ma nitye gi gimoro ibino medo go; to ŋata ongoye gine, kada nyaka mathin ma go ni gine ibino kwanyo kwoŋe.
42019027	Aka jokwor paran ma jokweran bedo kere pajo no keli win ka wineki jo ruwaŋan!’ ”
42019028	Munyo Yesu otyeko wacho gime, otelo kadho ri jo Yerusalem.
42019029	Munyo go oriko Bethfage gi Bethaniya, dho got Olivet, odhiro jofuonjirok aryo yu wiye
42019030	munyo wacho ni, “Kidhi win loka ma yu wiy win; ka widonjo loka no wibino nwaŋo nyathi punda motwey ma fuodi dhano kobedo wiye, wigonyi to wikelo ka.
42019031	Ka dhano openjo win ni, ‘Wigonyo punda no raŋo?’ Wiwachi ri go ni, ‘Ruoth ama yenyo.’ ”
42019032	Jokadho to jonwaŋo gimoro jye paka Yesu owacho ri jo.
42019033	Munyo jogonyo nyathi punda no, wegi mere jopenjo jo ni, “Wigonyo punda no raŋo?”
42019034	Jodwoko ni, “Ruoth ama yenyo”;
42019035	to jotero nyathi punda no ri Yesu. Gikenyo jobolo nangin pajo wi kayina no to joketho Yesu i wiye.
42019036	Munyo Yesu kadho, jopedho nengin pajo i royo malomalo.
42019037	Aka munyo Yesu oriko Yerusalem dho kama royo lor'iye yu Got ma Olivet, jofuonjirok pere mathoth jochako fuoyo Were gi pako go gi dwondi gin mamalo ru gikipiny madongo ma jotyeko neno.
42019038	Jowacho ni, “Silwany wobedi ri Kere ma bino i nyingi Ruoth! Syem wobedi i polo, aka dwoŋ wobedi ri Were mani malo swa!”
42019039	Gikenyo Jofarisayo mogo i dyer lwak ji jowacho ri Yesu ni, “Jafuonji, wachi ri jofuonjirok perin jowoliŋi!”
42019040	Yesu odwoko ni, “Ka joliŋ, awacho ri win, telin ama jobino koko.”
42019041	Yesu otundo chiegin gi tindi aka munyo oneno tindi no, oywako
42019042	munyo wacho ni, “Bedi kada konon won iŋey gima d'okelo rin syem! To gino opanere ri waŋin.
42019043	Kole ndelo bino tundo ma jokwor perin jobino kuny'iye bur wugo thokin to jochiegin iye jye.
42019044	Jobino reyin woko kichutho gi ji ma nitye i chiel perin; ongoye tele kada achiel ma jowey i wiy nyawote, rupiri ikinyalo ŋeyo ndir ma Were owend'iye rin.”
42019045	Yesu odonjo i Ot pa Were to chako ryemo woko jomiten
42019046	munyo wacho ri jo ni, “Ondik ni, ‘Ot paran ibino lwoŋo ni Ot makwayo.’ Ama onyo wiloko ŋungu mapondo pa jokwo ayin.”
42019047	Yesu ofuonjo i Ot pa Were kis ndelo. Jotel pa jochwayi ri Were wi alitar, jofuonji ma Chik, kodi jotel pa ji oido joyenyo neko go,
42019048	to jokonwaŋo yo ma timo ameno, rupiri ji jye oido jochiko ithi gin winjo go gi maro madit.
42020001	Ndelo moro munyo Yesu oido nitye i Ot pa Were fuonjo ji aka luwo kwoŋ Wach Maber, jotel pa jochwayi ri Were wi alitar kodi jofuonji ma Chik kanyachiel gi jotel pa ji jobino,
42020002	to jopenjo go ni, “Wachi ri wan, men aŋo m'ini gine ma timo gikipiny me, kosa ŋa m'omiyin men ma timo gikipiny me?”
42020003	Yesu odwoko jo ni, “Weyi abende apenji win penji moro. Wachi ran win,
42020004	men pa Yohana ma miyo ji batisimo owok bongi Were kosa bongi dhano?”
42020005	Gikenyo wegi jochako pyem kendigin ni, “Wawachi nedi? Ka wanowachi ni owok bongi Were, go bino wacho ni, ‘To raŋo ma wikiyeyo Yohana?’
42020006	Odoko ka wanowachi ni, ‘Owok bongi dhano,’ ji gi bee jobino goyo wan gi telin, rupiri joŋeyo ni Yohana oido jatuchi wach Were.”
42020007	Ri ameno jowacho ni, “Wakuya kama men no owok'iye.”
42020008	Aka Yesu owacho ri jo ni, “Amomiyo abende akowachi ri win kama anwaŋ'iye men ma atimo gine gikipiny me.”
42020009	Gikenyo Yesu oluwo ri ji i agecha ama: “Dhano moro opidho ndelo vini to ketho i chingi jokur, to kadho wiloka ma hongo mabor.
42020010	Munyo ndir otundo ma fuono vini, ooro ŋecha pere bongi jokur nike jowolimi ri go gimonyak megi. To jokur jogoyo ŋecha no ayino to joryemo go to dok gi chinge nono.
42020011	To go odoko ooro ŋecha man, ma bende jokur jogoyo, jotimo go kichar, to joryemo go to dok gi chinge nono.
42020012	To go odoko ooro ŋecha maradek; ma jokur joketho kwoŋe poyo bende, to jobolo go woko koro.
42020013	Gikenyo won ndelo vini owacho ni, ‘Anotim aŋo? Abino oro wuodan won mamaro; adyeri jobino miyo go dwoŋ!’
42020014	To munyo jokur joneno go, jowacho wegi kendigin ni, ‘Me won a musika pa won ndelo. Weyi waneki aka ndelo vini wodoŋi mawan!’
42020015	Gikenyo jobolo go woko ma ndelo vini to joneko go. “Onyo wiparo ni aŋo ma won ndelo vini otimi ri jokur me?
42020016	Go bino dwoko to neko woko jono, to ketho ndelo vini i chingi jokur man.” Munyo ji jowinjo gime jowacho ni, “Gino wokiri wobedi ameno kada mathin!”
42020017	Yesu oneno jo to penjo ni, “Aŋo ma ndiiko nyutho ka wacho ni, ‘Kole tele won ma jogeto jochayo ni bu kony ama olokere tele ma thyelo kindi ot?’
42020018	Moro jye m'opodhi wi tele no bino ŋinyere woko; aka ka tele no opodhi kwoŋ moro, bino dhiŋo go woko.”
42020019	Jofuonji ma Chik kodi jotel pa jochwayi ri Were wi alitar jotemo mako Yesu i hongo no won, rupiri joŋeyo nike oido luwo iyagecha kwoŋ jo; to jolworo ji.
42020020	Ri ameno jodwaro hongo ma ripere, to jodhiro jopendo mogo ri Yesu, ma jorendere pa ji mabeyo, ŋey jowomaki wach mokom m'owachi, nyaka jowoosa go bongi joradhum kodi Gavana.
42020021	Jopendo me jopenjo Yesu ni, “Jafuonji, waŋeyo nike gima iwacho kodi gima ifuonjo otire, kendo ikidew kwoŋ dwoŋ pa dhano moro jye, to ifuonjo adyeri kwoŋ gima Were mito ri dhano timo.
42020022	Onyo wachi ri wan, Chik mawan yeyo wan goyo misolo ri Kaisar kosa be?”
42020023	To Yesu oneno apondi pajo, to wacho ri jo ni,
42020024	“Nyuthan win jege pesa moro. Chal pa ŋa kodi nyingi ŋa ma nitye kwoŋe?”
42020025	Jodwoko ni, “Apa Kaisar.” Aka Yesu odwoko ni, “Ere ka ameno, miyi win Kaisar gipa Kaisar, aka wimiyi Were bende gipa Were.”
42020026	Jokonyalo mako go i gimoro m'owacho i dyer ji kenyo, to joliŋ munyo jodhyer ayin ru dwok pere no.
42020027	Josadukayo mogo, joma wacho ni chierino pa jomotho ongoye, jochore bongi Yesu to jobolo ri go penji ni,
42020028	“Jafuonji, Musa chango ondiko ri wan ni ka omin nyatoro otho ma bu nyathi aka chiege fuodi nitye, jalo ripo lunjo chi lyendi omin no wolimi ri go gine nyithindho.
42020029	Onyo chango obedo wutimere abiryo: okayo pajo onywomo dhako, to tho ma bu nyithindho.
42020030	Gikenyo omin mararyo bende olunjo dhako no,
42020031	gi maradek; aka wutimere abiryo no jye jobedo gi dheno, to jotho ma jokoweyo nyithindho.
42020032	Rumachien to dhako no bende tho.
42020033	Onyo i ndelo ma jomotho jochierin'iye, dheno obedi apaŋa? Ato wutimere abiryo no jye jobedo gine!”
42020034	Yesu odwoko ni, “Chwo gi mon ma ndir me jonywomere,
42020035	to ji mibino yeyo jo donjo i kwo ma ndir mabino ka ji jochierino, jokonywomere.
42020036	Ato kareno jokinyal tho kendo, rupiri jochalo jomalaika. Aka jobedo nyithindho pa Were, rupiri otyek chierino jo kwoŋ jomotho.
42020037	Kole kir Musa bende onyutho ni jomotho ibino chierino jo i wach m'owacho kwoŋ dudi mawaŋ munyo luwo kwoŋ Ruoth ni go obedo Were pa Ibrayimu, Were pa Isaka, gi Were pa Yakobo.
42020038	Dwoŋ mere nike go obedo Were pa jomakwo, ma kiweno apa jomotho, ato jojye jokwo i go.”
42020039	Gikenyo jofuonji ma Chik mogo joluwo malo ni, “Jafuonji, meno dwok maber!”
42020040	Ato odoko jokotemo penjo Yesu penji moro kendo.
42020041	To Yesu owacho ri jo ni, “Nyalere nedi wacho ni Kristo obedo nyakwar Daudi?
42020042	Kole Daudi won owacho i kitawo ma Zabul ni, ‘Ruoth owacho ri Ruoth paran ni, Bedi yu chingan marachuch,
42020043	chuka anoloki jokwor perin kor kasik ma nyono gi tyendin.’
42020044	Kole Daudi olwoŋo go ni, ‘Ruoth.’ To go nyalo nedi kendo bedo nyakwar Daudi?”
42020045	Munyo kweth ji jye jochiko ithi gin winjo go, Yesu owacho ri jofuonjirok pere ni,
42020046	“Kure win kwoŋ jofuonji ma Chik, ma jomito nyumo kamoro jye gi ruk maboyo, aka joyenyo ni womothi jo i katale ma miten gi lworo; joyero kabedo ma malo i kalamo pa Joyudaya gi kabedo maloyo bero i kalima;
42020047	jodiyo mon tho to jomayo jo gikipiny ma pechin pajo aka jorendere gi kwayo maboyo. Jobino limo girachula madwoŋ loyo!”
42021001	Yesu otiŋo waŋe malo to neno munyo ji jobolo mich pajo i kakan ma Ot pa Were.
42021002	Aka oneno chi tho moro ma jachandi tektek bende bol'iye dome aryo.
42021003	Gikenyo owacho ni, “Adyeri awacho ri win, chi tho ma jachandi me obolo mich maloyo apa joman jye.
42021004	Ato joman jokelo mich mawok kwoŋ ŋaŋo pajo ma jokano; to go, kada jachandi ri go, omiyo gimoro jye ma d'okwo gine.”
42021005	Joman kwoŋ jo oido joluwo kwoŋ Ot pa Were, paka neno maŋon gi telin mere kodi mich michwayo ri Were mani iye. Yesu owacho ni,
42021006	“Kwoŋ gima wineno me jye, hongo bino tundo mongoye tele kada achiel ka mibino weyo wi nyawote ma kokedhi woko.”
42021007	Gikenyo jopenjo Yesu ni, “Jafuonji, gime bino timere keraŋo? Kendo aŋo m'onyuthi ni ndir otundo ri gino ma timirok?”
42021008	Yesu owacho ni, “Kure win moro wokiri wowondi win; kwoŋbedo ji mathoth jolebino i nyingan ka jowacho ni, ‘An a go!’ kendo ni, ‘Ndir ago otundo!’ Wikiri wiluwi jo.
42021009	Lworo wokiri womaki win ka wiwinjo ji luwo kwoŋ lweny kodi gwenyirok pa ji kwoŋ adhum; gikipiny ma pameno ripo kutho timirok, to meno kinyuthi ni giki piny bino mayot.”
42021010	Go omedo wacho ni, “Piny achiel bino lwenyo gi man, ker achiel gi man; yengirok pa piny madongo bino bedo, kech kodi tho bino bedo kis kamoro jye;
42021011	gikipiny ma bwoko ji tektek kodi ranyuth madongo mawok i polo bino timere.
42021012	“Ma fuodi gikipiny me jye kotimere, ibino mako win to ichando win; ibino tero win i kalamo pa Joyudaya kodi i jera; ibino tero win i waŋ kerin kodi jodhum ru nyingan.
42021013	Me bino bedo hongo mewin ma tito Wach Maber ri jono.
42021014	Kethi win paro me i chuny win, ni wikiri wikwakere rango radwok mewin wegi.
42021015	Kole abino miyo win wach kodi ryeko ma ongoye jakwor mewin ma bino chiro kosa kwero gima wiwacho.
42021016	Kir jonywol mewin, wutimin win, wade mewin, gi merin mewin jye jobino kwedo win; jobino neko jomegi kwoŋ win.
42021017	Dhano jye bino mon kodi win ru wach paran.
42021018	To ongoye kada yewiy win achiel ma bino rwenyo.
42021019	Chir win matek, kole me apaka wibino botho kwo mewin.
42021020	“Ka wineno lwak jolweny jothoko Yerusalem, gikenyo wibino ŋeyo nike ilereyo woko go mayot.
42021021	Gikenyo joma nitye i Yudeya joworingi wi gote; joma nitye i tindi no jowoeye woko, aka joma nitye woko ma tindi kiri jowodonji i tindi.
42021022	Kole me obedo, ndelo ma girachula mamiyo gimoro jye ma Ndiiko Maleŋ oluwo kwoŋe wotimere.
42021023	Kidamba madwoŋ bino bedo ri mon majoyach kodi megi nyithindho maŋich i hongo no! Litho madwoŋ swa bino bedo i piny me, aka Were bino kigaga tektek gi ji me.
42021024	Ibino neko jo g'abor, titero jo paka ŋechin i piny moro jye, aka Jopath jobino wotho wi Yerusalem chuka ndir madhum pajo orum kichutho.”
42021025	“Ranyuth bino bedo i waŋchieŋ, i dwe, i michalin i piny, aka piny jye jobino rem mongoye geno, munyo jolworo kitula gi derino ma mor pa wakawaka.
42021026	Ji jobino bwok to chuny gin tho gi lworo munyo jokuro gima bino i piny gipi: rupiri men mani polo bino yengere.
42021027	Gikenyo nyaka ji jobino neno Wuodi Dhano munyo loro wi pondeponde gi men kodi dwoŋ moasere.
42021028	Ka gikipiny me chako timirok, chungi win, witiŋi waŋ win malo rupiri both mewin ochore chiegin.”
42021029	Gikenyo Yesu oluwo i agecha ni, “Poyi win makuyu kodi yen man jye.
42021030	Ka wineno boke mere ochako loth, wiŋeyo ni chieŋ chiegin lyel.
42021031	Amomiyo bende ka wineno gikipiny me timere, ŋeyi wini ni Ker pa Were chiegin bino.
42021032	“Adyeri awacho ri win, luse ji ma ndir me jok'otho jorum ma fuodi gikipiny me jye kotimere.
42021033	Polo gi piny bino rumo woko to wach paran kibino rumo.
42021034	“To gwokere win, chuny win wokiri wopoŋi awanya ma piny gi mero gi rembo ma kwo me, rupiri ndelo no nyalo choro win pa bwoo mochiiki gine win.
42021035	Kole Ndelo no bino tundo ri ji jye mani piny gipi pa apormalo.
42021036	Kendo kure win aka wikway noknok nike wibedi gi men ma chiro gikipiny ma bino timere me jye to wichungo i nyimi Wuodi Dhano.”
42021037	Yesu ochowo ndelo mogo munyo fuonjo i Ot pa Were, to i dyer wor go oido omaro wok woko to bedo wi Got Olivet.
42021038	Aka odikini maŋich, ji jye oido jokidho bonge i Ot pa Were winjo fuonji pere.
42022001	Gikenyo kalima ma mugat ma bu thow, milwoŋo ni ma Kadho, oido ochore chiegin.
42022002	Jotel pa jochwayi ri Were wi alitar kodi jofuonji ma Chik onwaŋo jotemo rango royo ma neko Yesu, to oido jolworo ji.
42022003	Gikenyo Sitan odonjo i Yuda, milwoŋo ni Iskaryot, monwaŋo obedo achiel kwoŋ jofuonjirok apar g'aryo.
42022004	Ameno Yuda okadho to luwo kodi jotel pa jochwayi ri Were wi alitar kodi jotel pa joserikale ma Ot pa Were kwoŋ yo ma go d'onyalo ketho gine Yesu i chingi jo.
42022005	Josangala to joyeyo miyo go pesa.
42022006	Yuda oyeyo to chako rango hongo maber ma ketho Yesu i chingi jo ma ji madit jongoye chiegin.
42022007	Ndelo ma chamo mugat ma bu thow, minek'iye roombo mawote ma nyaka ay michowere gine i kalima ma Kadho otundo.
42022008	Ri ameno Yesu ooro Petro gi Yohana gi wach me: “Kidhi wiyiki chiemo mawan mothyeno ma kalima ma Kadho wacham.”
42022009	Jopenjo ni, “Iyenyo wayiki yu kune?”
42022010	Go odwoko ni, “Panen win, ka wityeko donjo i tindi, ŋat moro motiŋo daki pi bino romo gi win. Wiluwi go kir i ot ma go odonj'iye.
42022011	Aka wiwachi ri won ot no ni, ‘Jafuonji penjin ni nikune ot wendo ma an kodi jofuonjirok paran wanocham'iye kalima ma Kadho?’
42022012	Go bino nyutho win ot malach mani malo, kuma winoyik'iye gimoro jye.”
42022013	Jokidho aka jonwaŋo gimoro jye paka Yesu owacho ri jo, to joyiko chiemo mothyeno ma kalima ma Kadho kenyo.
42022014	Munyo hongo otundo, Yesu obedo dhower gi jomoor pere.
42022015	Aka owacho ri jo ni, “Onwaŋo awanya chamo gi win chiemo ma kalima ma Kadho me ma fuodi akichandere.
42022016	Ato awacho ri win, akodoko acham chiemo kendo chuka gikipiny otimere paka ripere i Ker pa Were.”
42022017	Gikenyo okwanyo kikopo, oketho Were walwa, to wacho ni, “Joli win gime wimadhi gima n'iye wijojye,
42022018	rupiri awacho ri win, wok gunyoni akibino madho vini kendo chuka Ker pa Were obin.”
42022019	Gikenyo okwanyo mugat, oketho Were walwa, oturo, to miyo jo jowochami, munyo wacho ni, [“Me delkwoŋan momiy win. Timi win ameno noknok ma poyan.”]
42022020	I yo achiel no bende, omiyo jo kikopo, munyo chiemo mothyeno orumo, ka wacho ni, “Kikopo me obedo chikirok manyien moridhi gi remo paran ma bino oy ri win.
42022021	To neni win, ŋata chamo ran sereko nitye dhower ka kodan!
42022022	Kole Wuodi Dhano bino tho paka Were oyiko; to kidamba madwoŋ bino bedo ri ŋata osita go!”
42022023	To jochako penjirok wegi kendigin ni ŋa kwoŋ jo ma d'otimo gino.
42022024	Pyem owok i dyer jofuonjirok ni ŋa kwoŋ jo ama woter paka ni gi dwoŋ loyo wadi.
42022025	Yesu owacho ri jo ni, “Kerin ma piny ka jodhumo ji pajo gi mbaka, aka joma jodhum joyenyo ni wokeri jo ni jokony pa ji.
42022026	To me k'apaka nitye gi win; kuchiel, ŋata loyo dwoŋ i dyer win ripo lokere pa ŋatathin loyo, aka jatel ripo bedo paka jatich ri wadi.
42022027	Kere ŋa maloyo dwoŋ; ŋata bedo piny chiemo, kosa ŋata poko chiemo? Ki ŋata bedo piny be? To kole an abedo i dyer win paka jatich mewin.
42022028	Wityeko bedo kodan i hongo ma teko paran jye,
42022029	to paka Baba omiyan Ker, abende abino timo ri win ameno.
42022030	Wibino chiemo gi oro giramadha dhower paran i Ker paran, to wibedo wi kombere ma Ker munyo withumo banjin ri nonin apar g'aryo ma Israel.”
42022031	“Simon, Simon, panen! Sitan oridho ri Were ni yenyo win, ŋey woyeki win pa nyingi kal.
42022032	To atyeko kwayo ri win, nike yeyo mewin wokiri worumi woko. Aka ka ityeko gik bongan, imiyi wutimerin men.”
42022033	Petro odwoko ni, “Ruoth, ayeyere kidho i twech kendo kada tho kodin!”
42022034	Yesu odwoko go ni, “Awacho rin, Petro, wuodi gweno kukoki konon, chuka munyo ichowo kwedirok kwoŋan didek ni ikuya an.”
42022035	Gikenyo Yesu owacho ri jo ni, “Munyo adhiro win woko i ndir cha ma wikitiŋo mugowa pesa, mugowa moro jye kosa war, wichandoye gimoro?” Jodwoko ni: “Ongoye gima wachando.”
42022036	Yesu omedo wacho ni, “To pama ŋata nitye gi mugowa pesa kosa mugowa moro wokwanyi; aka ŋata ongoye g'abor wotana kot pere wonyiewi gine.
42022037	Kole awacho ri win gime: ndiiko ma wacho ni, ‘Okwan go kwoŋ jomarecho,’ bino timere kwoŋan; ato gimondik kwoŋan onyo kidho timirok.”
42022038	Jofuonjirok jowacho ni, “Panen, Ruoth, abor aryo ee!” Go odwoko ni, “Meno romo.”
42022039	Yesu oay okadho wi Got olivet, paka yado oido omaro timo, aka jofuonjirok joluwo go korago.
42022040	Munyo go otundo kenyo, owacho ri jo ni, “Kwayi win aka ŋey wikodonji i karatem.”
42022041	Aka oeye bongi jo to chore kama romo boro ma lowo abola, to guro chonge piny to kwayo.
42022042	Owacho ni, “Baba, ka imito, kwanyi woko agwata me kwoŋan. Kada ameno, wokiri wobedi paka aŋata amito, to gima imito ama wotimere.”
42022043	[Gikenyo malaika owok i polo, omenyere ri go, to miyo go men.
42022044	Gi arama chuny madwoŋ, go omedo kwayo gi geregere; i hongo no kwok pere onwaŋo chalo remo ma thon piny.]
42022045	Munyo oay i kwayo pere, ogik bongi jofuonjirok pere to nwaŋo jonindo, rupiri oido jonyochere gi rem.
42022046	Aka owacho ri jo ni, “Raŋo winindo? Ayi win wikwayi aka nyaka wikodonji i karatem.”
42022047	Munyo Yesu fuodi luwo, muma ji otundo; Yuda, achiel kwoŋ jofuonjirok apar g'aryo, otelo jo, aka obino bongi Yesu to podho i kore to chwiyo lembe.
42022048	To Yesu owacho ni, “Yuda, ichamo sereko ri Wuodi Dhano gi rendirok ni ichwiyo lembe?”
42022049	Munyo jofuonjirok monwaŋo jonitye gi Yesu joneno gima onwaŋo kidho timirok, jowacho ni, “Ruoth, watoŋi jo g'abor mawan?”
42022050	Aka ŋatachiel kwoŋ jo otoŋo ŋecha pa jadwoŋ pa jochwayi ri Were wi alitar to chodo woko ithe marachuch.
42022051	To Yesu odwoko ni, “Gime wokiri womedere!” Aka ogeyo ithi jalo to chango.
42022052	Gikenyo Yesu owacho ri jotel pa jochwayi ri Were wi alitar kodi jokur ma Ot pa Were kodi jotel pa ji monwaŋo jobino kenyo mako go ni, “Wibino ran g'abor g'abirin p'igeni abedo jakwo?
42022053	Munyo abedo gi win ndelo jye i Ot pa Were, wikitemo makan, to me onyo a hongo mewin kodi apa jameni ma mudho ma timo ameno.”
42022054	Gikenyo jomako Yesu to jotero go i ot pa jadwoŋ pa jochwayi ri Were wi alitar; aka Petro oluwo jo giborbor.
42022055	Onwaŋo omok mach moro i dyedipo kenyo, to Petro bende mako oyo mach no gi joma onwaŋo jooyo.
42022056	Munyo achiel kwoŋ jotich manyir oneno go obedo piny dho mach, oŋiyo go swa to wacho ni, “Ŋatin oido bende ni bonge!”
42022057	To Petro kwedere ni, “Dhako me, akuya ran go!”
42022058	Hongo machiek okadho to ŋat man neno Petro to wacho ni, “In achiel kwoŋ jonago!” To Petro odwoko ni, “Ojame, ki an!”
42022059	Aka munyo sawa achiel okadho, jal moro omedo wacho g'amen ni, “Ongoye kiganagana ni ŋat me bende oido nitye bothe, rupiri go bende Jagalileya!”
42022060	To Petro odwoko ni, “Ojame, akuya gima iluwo kwoŋe!” Gikenyo won, munyo fuodi go luwo, wuodi gweno okoko.
42022061	Ruoth owire oŋiyo Petro, aka Petro opoyo wach pa Ruoth, paka owacho ni, “Ma fuodi wuodi gweno kukoko konon, ibino kwedere kwoŋan didek.”
42022062	Gikenyo Petro owok to ywak malith.
42022063	Ji monwaŋo jokuro Yesu joyeto go to jochwado go.
42022064	Joboyo waŋe gi nanga aka jopenjo go ni, “Ŋat'ogoyin ŋa? Tuchi ri wan!”
42022065	Aka jowacho gikipiny man madit mayeto go.
42022066	Munyo piny oyawere, kitipa pa jotel pa Joyudaya kodi jotel pa jochwayi ri Were wi alitar kodi jofuonji ma Chik joromo kanyachiel, titero Yesu i kapido pajo.
42022067	Ana jo ni, “Wachi ri wan, in a Kristo?” Go odwoko jo ni, “Ka awacho ri win, wikoyeyi;
42022068	aka ka apenjo win penji, wikodwokan.
42022069	To wok pama kadho yu waŋe, Wuodi Dhano bino bedo yu rachuch pa Were Majameni jye.”
42022070	Jojye jopenjo ni, “Kere in i Wuodi Were?” Go odwoko jo ni, “Kole eno wiwacho.”
42022071	Jowacho ni, “Odoko wayenyo wach mene kendo maridho gime! Kole ee wawegi watyeko winjo wach mowok i dhoke won!”
42023001	Kweth ji gi bee joay to jotero Yesu ruwaŋ Pilato
42023002	kama jochako kel'iye kwoŋe wach ni, “Wanwaŋo jalin komo ji, munyo wacho ri ji ni kiri jowogoyi misolo ri Kaisar aka ŋoyo ni go Kristo mobedo kere.”
42023003	Pilato openjo go ni, “In Kere pa Joyudaya?” Yesu odwoko ni, “Eno iwacho.”
42023004	Gikenyo Pilato owacho ri jotel pa jochwayi ri Were wi alitar kodi muma ji no ni, “Akinwaŋi gima miyan athumi banja loyo ŋatin.”
42023005	To nyaka jomedo wacho gi men ni, “Go gi fuonji pere kelo ri ji gwenyirok kwoŋ adhum! Go ochako i Galileya, okidho Yudeya gi bee, aka pama onyo obino ka.”
42023006	Munyo Pilato owinjo gino, openjo ni, “Yesu obedo Jagalileya?”
42023007	Aka munyo go owinjo ni Yesu wok iyadech ma Herode dhum'iye, odhiro go bongi Herode won, ma i hongo no oido bende nitye Yerusalem.
42023008	Herode osangala swa munyo oneno Yesu, rupiri oido otyeko winjo kwoŋe, aka oido otyeko kiwanya neno go hongo malach; oido geno neno Yesu ka timo giraura mogo.
42023009	Amomiyo Herode openjo Yesu kweth penji, to Yesu kodwoko kada wach achiel.
42023010	Jotel pa jochwayi ri Were wi alitar kodi jofuonji ma Chik jochungo kenyo munyo jokelo wach madongo swa kwoŋ Yesu.
42023011	Herode kodi joserikale pere jokelo ginyiero kwoŋ Yesu to jotimo ri go gichay. Rumachien joruko ri go nanga maŋon to jodwoko go bongi Pilato.
42023012	I ndelo no won ama Herode kodi Pilato jomak'iye mere; rupiri yado onwaŋo jodakere.
42023013	Pilato olwoŋo jotel pa jochwayi ri Were wi alitar kodi jodhum pa ji kodi ji jye kanyachiel,
42023014	to wacho ri jo ni, “Wikelo ŋatin bongan ka wiwacho ni go komo ji. Onyo atyeko kikaŋasa wach mokel kwoŋe jye ruwaŋ win, to akinwaŋi ni banja loyo go i gikipiny marecho ma wikelo kwoŋe no jye.
42023015	Kada Herode bende konwaŋo kwoŋe banja moro, amomiyo odwoko go bongi wan. Ongoye gima ŋatin otimo ma miyi neki go.
42023016	Amomiyo amito nike wochwadi go, to aweyo go kadho.”
42023017	[I kis hongo ma kalima ma Kadho Pilato yado omaro gonyo ri jo jatwech achiel.]
42023018	Gikenyo ji jye jokoko ni, “Neki go! Gonyi ri wan Baraba ayin!”
42023019	(Baraba me onwaŋo otwey ru gwenyirok kwoŋ adhum mobedo i tindi, kodi ru neko ji).
42023020	Pilato oido mito gonyo Yesu, amomiyo odoko oluwo gi jo;
42023021	to jodwoko gi koko ni, “Guri go, guri go kwoŋ musalaba!”
42023022	Pilato owacho ri jo madidek ni, “To racho aŋo won ma go otimo? Kole akinen racho mogo ma go otimo ma di miyi neki go. Amomiyo alechwado go t'agonyo go.”
42023023	To ji oido jo ni g'arom kodi koko moasere ni woguri go kwoŋ musalaba. Kenyo to dwondi jo umo woko paro man jye.
42023024	Ri ameno Pilato otimo ri jo paka oido joyenyo.
42023025	Ogonyo ri jo ŋata jomito, ŋata onwaŋo otwey ru gwenyirok kodi neko ji, to miyo jo Yesu ni jowotimi gine gima jomito.
42023026	Jokadho gi Yesu, aka munyo fuodi jowotho, joromo gi dhano ma nyinge Simon ma wok Sireno monwaŋo bino i tindi. Jomako go, to jochuko go gi tiŋo musalaba yu ŋey Yesu.
42023027	Kweth ji moasere joluwo Yesu; kwoŋ jo oido nitye mon mogo monwaŋo joywako go, aka jowinjo malith swa.
42023028	Yesu owire oniyo jo to wacho ni, “Mon ma Yerusalem! Wikiri wiywakan, to wiwegi ywakere win kodi nyithindho mewin.
42023029	Kole ndelo odyedere bino ma ji jobino wach'iye ni, ‘Josilwany a mon ma jokonywol, ma jokolimo nyithindho, ma jokomiyo nyithindho dhoth!’
42023030	Meno a hongo ma ji bino wach'iye ri gote ni, ‘Podhi win kwoŋ wan,’ gi ri tendere ni, ‘Ryewere win kwoŋ wan’.
42023031	Rupiri ka gikipiny ma kite no itimo munyo yen fuodi numu, aŋo mobedi ka yen othwo?”
42023032	Jotero jomogo jaryo moido jobedo jokwo ni woneki jo kanyachiel gi Yesu.
42023033	Munyo jotundo kuma ilwoŋo ni, “Kahanga wich”, joguro Yesu kwoŋ musalaba, kodi jokwo aryo no, achiel yu rachuch man yu racham pere.
42023034	Yesu owacho ni, “Baba, chwaki jo rupiri jokuya gima jotimo.” To jogoyo kwir ma poko ruk pere.
42023035	Ji oido jochungo kenyo joŋiyo jo, kareno jodhum pa Joyudaya jonyiero aka joŋalo go ni, “Obotho joman; ere weyi won wobothere, ka go a Kristo ma Were oyero adyeri!”
42023036	Joserikale bende jonyiero go; jobino bonge to jochwayo ri go pigi gimoro ma kech ni womadhi,
42023037	to joŋalo go ni, “Ere iwon bothere, k'inen ibedo Kere pa Joyudaya adyeri.”
42023038	Wach me bende ondik yu wiye: “Me Kere pa Joyudaya.”
42023039	Achiel kwoŋ jokwo molyero kenyo oŋalo go ni, “Kosa in iki Kristo? Ere iwon bothere aka ibothi wan bende!”
42023040	To nyawote obwoko go munyo wacho ni, “Ikilwori Were? Kole ibende ilimo girachula paka apere.
42023041	Aka girachula mawan obedo ru ndir, rupiri walimo gima ripo gi recho ma watimo; to go kotimo recho moro kada achiel.”
42023042	To wacho ri Yesu ni, “Yesu, poyan chieŋ midwok'iye gi men ma Ker perin!”
42023043	Yesu owacho ri go ni, “Adyeri awacho rin, konon ibino bedo kodan i kabedo ma yu polo.”
42023044	Dho kapa sawa auchiel, waŋchieŋ oumere to mudho chulo piny gipi kir i sawa abuŋwen;
42023045	aka nanga molyer i Ot pa Were oyech to pokere aryo.
42023046	Yesu okoko gi derino madwoŋ ni, “Baba! Aketho chunyan i chingin!” Munyo otyeko wacho ameno to nyaka tho.
42023047	Jadwoŋ pa joserikale monwaŋo ni kenyo oneno gimotimere, opako Were, munyo wacho ni, “Adyeri jal me oido dhano maber!”
42023048	Munyo ji moido jochokere kenyo neno gima obedi joneno gimotimere, jojye jodok pecho munyo jogoyo pal chuny jo gi rem.
42023049	Ji jye moido joŋeyo Yesu, kanyachiel gi mon ma joluwo go wok Galileya, jochungo gi bor neno gikipiny me.
42023050	Onwaŋo nitye dhano ma nyinge Yozefu, ma wok i tindi pa Joyudaya ma Arimatheya. Go oido achiel kwoŋ jopido kendo dhano maber
42023051	moido koyeyere gi tim kodi atoŋa pa jonicha marach, aka oido go kuro bino ma Ker pa Were. Kada go oido jakweth pa jonek no, go koyeyere gi paro kodi tim pajo.
42023052	Go okidho bongi Pilato to kwayo delkwoŋ Yesu.
42023053	Gikenyo ogamo del no to boyo gi suka matar, to ketho i kalyel mogwor i tele, ma fuodi oido koyik'iye dhano moro jye.
42023054	Ndelo no onwaŋo obedo ma yikirok aka Sabato oido chiegin chakirok.
42023055	Mon ma joluwo Yesu wok Galileya jokidho gi Yozefu to joneno kalyel gi paka oketh'iye delkwoŋ Yesu.
42023056	Gikenyo jodok pecho to joyiko gikipiny kodi mo maŋwe kur ri delkwoŋe. I Sabato joywomere paka Chik wacho.
42024001	Odikini maŋich i ndelo ma chako tich, mon no jokidho i kalyel munyo jotiŋo gikipiny maŋwe kur ma joyiko no.
42024002	Jonwaŋo tele moido oum gine dhok kalyel oŋil woko,
42024003	to jodonj'iye; to jokonwaŋo delkwoŋ Yesu.
42024004	Munyo fuodi jochungo kenyo gi dhyer kwoŋ gimotimere, gikenyo no won chwo aryo ma jorukere i nengin ma minyin jochungo kabuti jo.
42024005	Mon no joryewere piny, munyo lworo omako jo, aka chwo no jowacho ri jo ni, “Raŋo ma wirango ŋata kwo kwoŋ jomotho?
42024006	Go ongoye ka; otyeko chierino. Poyi win gima go owacho ri win munyo fuodi nitye gi win i Galileya ni
42024007	ibino ketho Wuodi Dhano i chingi ji marecho, jowoguri go kwoŋ musalaba to ichierino go i ndelo maradek.”
42024008	Mon no jopoyo wach pere no,
42024009	jodwoko wok i kalyel, to jowacho gikipiny me jye ri jofuonjirok apar g'achiel kodi joman jye.
42024010	Mon no oido obedo Marya ma wok Magdala, Yoana kodi Marya min Yakobo; jono, kodi mon man ma jobedo bothi jo, jotero wach me ri jomoor.
42024011	To jomoor joparo ni gima mon no jowacho oido sisiri, to jokwero yeyo wach no.
42024012	Petro oay oringo yu kalyel; oluŋere to neno nengin ma kalyel kende mongoye gimoro man. Gikenyo go odok pecho munyo dhyer kwoŋ gimotimere.
42024013	I ndelo no won, jaryo kwoŋ jo oido jokidho yu loka milwoŋo ni Emaus, chiegin mairo abiryo wok Yerusalem,
42024014	aka onwaŋo joluwo kwoŋ gikipiny jye motimere.
42024015	Munyo fuodi joluwo aka jopyemo, Yesu won gipi ochore chiegin to wotho gi jo.
42024016	Joneno go, to jokonyalo ŋeyo go.
42024017	Yesu openjo jo ni, “Wilyesa malomalo kwoŋ aŋo me?” To jochungo ma joliŋ aliŋa munyo jo ni gi rem madit.
42024018	Gikenyo ŋatachiel kwoŋ jo, ma nyinge Klewopa, openjo go ni, “Iŋati ibedo wendo i Yerusalem ka m'ikuya gimotyeko timirok i ndelo manok me?”
42024019	Go to penjo jo ni, “Gikipiny aŋo?” Jodwoko ni, “Gima otimere kwoŋ Yesu Janazareth. Ŋat me oido jatuchi wach Were, aka Were kodi ji jye jotero go paka ŋata ni gi men i wach kodi i tim.
42024020	To jotel mawan mapa jochwayi ri Were wi alitar kodi ruodhe, jotero go ni wothumi ri go banja ma tho, to joguro go kwoŋ musalaba.
42024021	Aka onwaŋo wageno nike go ama bino botho Israel! Medo kwoŋ meno jye, konon ndelo maradek chuka gino timere.
42024022	Aka mon mogo ma kweth mawan jomiyo wan dhyer madwoŋ. Nende jokidho i kalyel odikini worwor,
42024023	to jokonwaŋo delkwoŋe. Jodwoko munyo jowacho ni jomalaika moro jomenyere ri jo ma jowacho nike go kwo.
42024024	Jowoti wan megi bende jokidho i kalyel aka jonwaŋo ni obedo adyeri paka mon no jowacho ri jo won, to jokoneno ri gin go won.”
42024025	Gikenyo Yesu owacho ri jo ni, “A ji mamiŋ, aka wibol i yeyo g'ichuny win gimoro jye ma jotuchi wach Were jowacho!
42024026	Wiparo ni onwaŋo kiripere ni Kristo wokutho wochandere i yo no aka nyaka wodonji i dwoŋ pere?”
42024027	Yesu otito ri jo gima Ndiiko Maleŋ oluwo kwoŋe chako kwoŋ kitawin pa Musa tundo i ndiiko pa jotuchi wach Were jye.
42024028	Gikenyo munyo jotundo chiegin gi loka monwaŋo jokidh'iye, Yesu otimo pa ŋata fuodi medere gi woth pere;
42024029	to jojuko go munyo jowacho ni, “Rwayi gi wan; kole piny oyutho aka onyo lokere machol.” Ri ameno Yesu odonjo to bedo gi jo.
42024030	Munyo obedo dhower gi jo, okwanyo mugat to miyo silwany; gikenyo to turo mugat no to miyo jo.
42024031	Gikenyo waŋ jo oyawere to nyaka joŋeyo go; to go leny woko i waŋ jo ni many.
42024032	To wegi jochako penjirok ni, “Onwaŋo kichal pa chuny wan waŋ munyo go luwo gi wan i royo aka tito ri wan Ndiiko Maleŋ?”
42024033	Joay mayot to jogik Yerusalem, kama jonwaŋ'iye jofuonjirok apar g'achiel jochokere kanyachiel kodi joman
42024034	aka onwaŋo jowacho ni, “Ruoth bende ochierino won, aka Simon otyeko neno go!”
42024035	Gikenyo jaryo no bende jotito ri jo gimotimere i royo, kodi paka joniaŋ kwoŋ Ruoth munyo oturo mugat.
42024036	Munyo fuodi jowacho ri jo gime, jopoyo ka Ruoth won gipi ochungo i dyer jo to wacho ri jo ni, “Syem wobedi gi win.”
42024037	Lworo opoŋ kwoŋ jo gi bwok, rupiri oido joparo nike onwaŋo joneno tipo dhano moro.
42024038	To go owacho ri jo ni, “Raŋo ma wibwok aka kiganagana bino i paro mewin?
42024039	Neni win chingan kodi tyendan kole me an won. Mulan win, aka wibino neno, kole yamo ongoye gi riŋo gi chokin, paka wineno ani gine.”
42024040	Owacho gime to nyutho jo chinge gi tyende.
42024041	Munyo fuodi jokonyalo yeyo ru kisangala kodi dhyer moido oasere ri jo; go openjo jo ni, “Winitye gi girachama moro ka?”
42024042	Jomiyo go rech motedi,
42024043	ma go ojolo to chamo ruwaŋ jo.
42024044	Gikenyo owacho ri jo ni, “Me gikipiny ma yado amaro wacho ri win munyo fuodi anitye gi win, ni gimoro jye mondik kwoŋan i Chik pa Musa, i ndiiko pa jotuchi wach Were, kodi i Zabul onwaŋo ripo timirok.”
42024045	Aka oyawo paro pajo ma niaŋ kwoŋ Ndiiko Maleŋ,
42024046	to wacho ri jo ni, “Me a gimondik ni Kristo ripo kutho chandirok tichierino go kwoŋ jomotho i chieŋ maradek,
42024047	aka mikwenda ma ŋuto kodi ma chwako gimarecho wotiti ri nonin jye, chako Yerusalem.
42024048	Wibedo jokony i gikipiny me.
42024049	Aka abino dhiro ri win gima Baba ochiko; to wiripo kuro i tindi chuka men mawok i polo olori ri win.”
42024050	Gikenyo okwanyo jo to tero jo yu Bethaniya kama go oryey'iye chinge to miyo jo silwany.
42024051	Munyo go miyo jo silwany, oeye bongi jo titero go i polo.
42024052	Jolamo Yesu to jogik Yerusalem ma kisangala opoŋ i chuny jo.
42024053	To jochowo hongo pajo jye i Ot pa Were munyo jopako Were.
43001001	I chakirok, wach oido nitye; go oido nitye gi Were, aka wach no oido obedo Were won.
43001002	Wok i chakirok go oido nitye gi Were.
43001003	Gi go Were ochweyo gimoro jye ma nitye, ongoye gima nitye ma go ama kochweyo.
43001004	Gimoro jye ma nitye olimo kwo i go aka kwo no oido a lero pa ji.
43001005	Lero no lyel i mudho aka mudho kinyal niaŋ kwoŋe.
43001006	Dhano moro obino, ma Were ooro, nyinge Yohana.
43001007	Go obino paka jamikwenda ma luwo ri lero no, ŋey dhano jye woyeyi ru wach pere.
43001008	Go ama oido ki lero no, to jamikwenda ma luwo ri lero ayin.
43001009	Lero maradyeri ma miyo ji jye lero, won ama onwaŋo lebino i piny.
43001010	Go obedo i piny, ma chakirok mere owok bonge, to piny koŋeyo go.
43001011	Go obino i piny pere won, to ji pere jokojolo go.
43001012	To ji jye ma jojolo go ma joyeyo i nyinge, omiyo jo men ma lokirok nyithindho pa Were.
43001013	Nywolirok pa jono kobedo ma remo pa dhano, kosa ru mito pa ji, to ru mito pa Were won.
43001014	Wach olokere Dhano, aka obedo gi wan, to waneno dwoŋ pere paka Wuodi Were achiel kende, mowok bongi Were Bawan, mopoŋ gi ŋono kodi adyeri.
43001015	Yohana obedo paka jamikwenda pere mokoko ka wacho ni, “Me a ŋata atyeko luwo kwoŋe ni, ‘Ŋata luwan chien loyan swa gi dwoŋ, rupiri go otelo bedo ran.’ ”
43001016	Adyeri, wajojye watyeko nwaŋo ŋono wi ŋono kwoŋ ŋaŋo pere.
43001017	Kole Chik obino gi i chingi Musa, to ŋono kodi adyeri obino ri wan ka luwo bongi Yesu Kristo.
43001018	Ongoye moro motyeko neno Were, kwanyo woko Wuode won morikere ruŋeti Bamere ama onyutho wan go.
43001019	Me a gima Yohana owacho munyo Joyudaya ma Yerusalem jooro jochwayi ri Were wi alitar kanyachiel gi Jolevi penjo go ni, “To in iŋa?”
43001020	Yohana kokwero dwoko, to owacho kamaler ni, “Aŋata akibedo Kristo.”
43001021	To jopenjo go ni, “To in iŋa won? In Eliya?” Go odwoko ni, “A ki go.” Jopenjo go kendo ni, “Ibedo jatuchi wach Were?” Ana go ni, “Be!”
43001022	Gikenyo jowacho ni, “Ere wachi ri wan ŋat'ibedo to. Waripo dwoko wach ri joma jooro wan. Iwacho aŋo ma mako kwoŋin iwon.”
43001023	Ana Yohana ni, “Abedo, ‘Dwondi ŋata koko i thim ni, Tiri win royo pa Ruoth wowoth'iye!’ ” (Me a gima jatuchi wach Were, Isaya owacho.)
43001024	Jofarisayo ama jodhiro jomikwenda no.
43001025	Jopenjo Yohana ni, “Ka in iki Kristo kosa Eliya kosa jatuchi wach Were, to raŋo m'imiyo batisimo?”
43001026	Yohana odwoko ni, “An amiyo batisimo kodi pi; to idyer win ka ochungo ŋata wikuya.
43001027	Go luwan chien, aka akiripi kada gonyo thol war pere.”
43001028	Gikipiny me jye otimere i Bethaniya loka ma jwom Yordan kama go oido miy'iye ji batisimo.
43001029	Yawere mere Yohana oneno Yesu munyo bino bonge to wacho ni, “Neni Nyathi rombo pa Were ma kwanyo woko gimarach ma piny!
43001030	Me a ŋata oido aluwo kwoŋe munyo awacho ni, ‘Moro luwan chien, aka loyan gi dwoŋ rupiri go ama otelo bedo ran.’
43001031	An won oido akiŋeyo go, to abino timo tich ma miyo ji batisimo gi pi ŋey go wonenere kamaler ri Joisrael.”
43001032	Me a mikwenda ma Yohana omiyo, “Aneno Chuny Maleŋ oloro wok i polo to pye kwoŋe.
43001033	An oido akiŋeyo go, to Were mooran miyo ji batisimo gi pi ama owacho ran ni, ‘Ŋat'inonen Chuny Maleŋ loro piny to pye kwoŋe, meno a ŋata ripo miyo ji batisimo gi Chuny Maleŋ.’
43001034	Aka atyeko neno gi tito ri ji nike ŋat me won a Wuodi Were.”
43001035	Yawere mere Yohana onwaŋo ochungo kenyo kodi jofuonjirok pere aryo;
43001036	aka munyo oneno Yesu wotho, owacho ni, “Neni Nyathi rombo pa Were!”
43001037	Jofuonjirok aryo no jowinjo munyo go wacho ameno to joluwo Yesu.
43001038	Yesu owire to neno jono munyo joluwo go, to penjo jo ni, “Wiyenyo aŋo?” Jodwoko ni, “Rabi, ibedo kune?” (Rabi, nyaka ni jafuonji).
43001039	Go odwoko ni, “Biye neni win.” Gikenyo jokidho gine to joneno kama go bed'iye, to jochowo ndelo no bonge (ato onwaŋo obedo kapa sawa apar mothyeno).
43001040	Achiel kwoŋ ji aryo ma jowinjo gima Yohana owacho, to joluwo Yesu, obedo Andereya, omin Simon Petro.
43001041	Gikenyo Andereya onwaŋo Simon, omin go, to wacho ri go ni, “Wanwaŋo Mesiya.” (Wach me dwoŋ mere ni Kristo).
43001042	Gikenyo go okelo Simon bongi Yesu. Yesu oneno go to wacho ni, “Kere ilwoŋin ni Simon, wuodi pa Yona? Pama nyingin bino bedo Kefas.” (Kefas me rom gi Petro, aka dwoŋ mere ni, “Tele.”)
43001043	Yawere mere Yesu oyiko paro ma kidho Galileya, to nwaŋo Filipo to wacho ri go ni, “Luwan!”
43001044	(Filipo onwaŋo wok Bethsaida, tindi ma Andereya kodi Petro bende onwaŋo jowok'iye.)
43001045	Gikenyo Filipo onwaŋo Nathanayel to wacho ri go ni, “Watyeko nwaŋo ŋata Musa ondiko kwoŋe i kitawo ma Chik, kodi ŋata jotuchi wach Were jondiko kwoŋe. Go obedo Yesu, wuodi Yozefu ma Nazareth.”
43001046	To Nathanayel openjo ni, “Bende nitye gimaber ma nyalo wok Nazareth?” Filipo odwoko ni, “Ere biye neni.”
43001047	Munyo Yesu oneno Nathanayel, oluwo kwoŋe ni, “Me Jaisrael maradyeri; ongoye komo moro kwoŋe!”
43001048	Nathanayel openjo go ni, “Iŋeyan nedi?” Ana Yesu, “Anenin munyo ibedo i tyendi makuyu, ma fuodi Filipo kobino lwoŋin.”
43001049	Nathanayel odwoko ni, “Jafuonji, ibedo Wuodi Were! In a Kere pa Joisrael!”
43001050	Yesu owacho ni, “Iyeyo nyaka rupiri awacho rin nike anenin munyo ibedo i tyendi makuyu? Ibino neno gikipiny madongo maloyo me!”
43001051	Aka Yesu owacho ri go ni, “Adyeri awacho rin, ibino neno munyo polo oyawere kareno jomalaika pa Were joidho malo aka joloro piny wi Wuodi Dhano.”
43002001	I ndelo maradek kalima ma nywomirok obedo i tindi ma Kana i Galileya. Min Yesu oido ni kenyo
43002002	aka Yesu kodi jofuonjirok pere bende oido olwoŋ jo i kalima no.
43002003	Munyo vini jye orumo, min Yesu owacho ri go ni, “Kole vini orumo ri jo.”
43002004	Yesu odwoko ni, “Dhakodwoŋ, iraŋo ithuyan gi wach me? Kole ndir paran fuodi kotundo.”
43002005	Gikenyo min Yesu owacho ri joma poko chiemo gi giramadha ni, “Timi win gimoro jye ma go owachi ri win.”
43002006	Joyudaya jonitye gi kite ma logo, ri ameno kenyo oido nitye degi auchiel ma telin, aka kis achiel onwaŋo dwoŋ ma romo ayigin aŋwen kosa auchiel.
43002007	Yesu owacho ri jotich ni, “Ere poŋi win pi i degi no.” Jopoŋo degi no gi pi kir malo ni sit,
43002008	to wacho ri jo ni, “Onyo twomi win pi moro witer ri jadwoŋ ma telo kalima.” Jono jotero ri go pi no,
43002009	to go bilo, aka onwaŋo oido otyeko lokere vini. Go koŋeyo kama vini no owok'iye to jotich ma jotwomo pi ama joŋeyo. Gikenyo go olwoŋo won kalima,
43002010	to wacho ri go ni, “Kole dhano jye kutho pen poko vini maber tektek mere, aka ka wendo jotyeko medho moromo aka nyaka poko vini ma ndir jye. To in ikano vini maber tektek mere tundo pama!”
43002011	Yesu otimo giraura marapena me i Kana i Galileya; kenyo go onyuth'iye dwoŋ pere, aka jofuonjirok pere joyeyo go.
43002012	Munyo gino orumo, Yesu kodi yokimere, gi wutimin kodi jofuonjirok pere jokidho Kapernaum, to jobedo kenyo ndelo manok.
43002013	Munyo ndir oido orikere ma poyo ndelo ma Kadho, Yesu okidho Yerusalem.
43002014	Go onwaŋo ji jotana gikipiny i Ot pa Were paka: dhok, roombo, kodi akurin; aka joma wilo pesa oido jobedo dho meza pajo.
43002015	Gikenyo go omino adasa to ryemo woko lee jye i Ot pa Were, gi roombo kanyachiel gi dhok; aka oywoyo woko pesa to ŋilo woko mezin pa jowili pesa;
43002016	Ooro joma tana akurin ni, “Kwanyi wi woko akurin no ka! Wikiri wiloki Ot pa Baba katale!”
43002017	Gikenyo jofuonjirok pere jopoyo gima ondik ni, “Maro Ot perin, a Were, waŋo chunyan pa mach.”
43002018	Rumachien Joyudaya jodwoko bonge gi penji ni, “Giraura aŋo m'inyalo timo ma nyutho wan nike initye gi men matimo gime?”
43002019	Yesu odwoko ni, “Kedhi win woko Ot pa Were me aka i hongo ma ndelo adek abino gero kendo?”
43002020	Jopenjo go ni, “Ot pa Were me motero wan oro pyero aŋwen g'achiel gipi gero, ama iwacho ni ibino gero i ndelo adek won kende?”
43002021	To Ot pa Were ma Yesu oluwo kwoŋe oido obedo delkwoŋe ayino.
43002022	Amomiyo munyo go ochierino kwoŋ jomotho, jofuonjirok pere jopoyo nike go oido wacho gino ayin; gikenyo to joyeyo gima ondik kodi wach ma Yesu owacho.
43002023	Munyo go fuodi ni Yerusalem i kalima ma Kadho, ji madit joyeyo nyingi go munyo joneno ranyuth m'otimo.
43002024	To Yesu konyuthere kamaler ri jo kwoŋbedo go oido oŋeyo dhano jye.
43002025	Oido ongoye kony nyatoro wacho ri go gimoro kwoŋ jo rupiri go won oido oŋeyo gima ni chuny jo.
43003001	Nitye nyatoro ma nyinge Nikodemo, jatel pa Joyudaya, mobedo Jafarisayo.
43003002	Ŋato obino bongi Yesu Wor achiel to wacho ri go ni, “Jafuonji, waŋeyo paka ibedo jafuonji ma Were ama ooro. Ongoye ŋata nyalo timo giraura m'itimo kwanyo woko ka Were ni gine.”
43003003	Yesu odwoko ni, “Adyeri awacho rin, ongoye ŋata nyalo neno Ker pa Were kwanyo woko ka onywole madiryo.”
43003004	Nikodemo openjo ni, “Nyalere nedi ŋata otyeko dwoŋ nywolirok kendo? Kole go kinyal donjo i iyi min kendo ŋey wonywol go madiryo!”
43003005	Ana Yesu, “Adyeri awacho rin, ongoye ŋata nyalo donjo i Ker pa Were kwanyo woko ka olimo nywolirok ma pi kodi ma Chuny.
43003006	Gima del onywolo bedo madel, aka gima Chuny onywolo bende bedo machuny.
43003007	Ikiri ibedi gi dhyer ni awacho rin ni, ‘Iripo nywolirok madiryo!’
43003008	Kole koyo kudho yu thenge m'omito jye; wiwinjo derino mere, to wikiŋey kama owok'iye kosa kama chom'iye.” Meno bende apaka ŋata onywolere machuny chalo.
43003009	To Nikodemo omedo openjo ni, “Gime nyalere nedi?”
43003010	Yesu odwoko ni, “In i jafuonji madwoŋ ma Israel gipi, ama ikuya gime?
43003011	Adyeri awacho rin, waluwo gima waŋeyo, aka wawacho gima watyeko neno to ongoye moro kwoŋ win ma yeyo jolo mikwenda mawan.
43003012	K'inen wikiyey ka awacho ri win gikipiny ma piny ka; onyo winonyal nedi yeyo ka awacho ri win gikipiny ma polo?
43003013	Aka ongoye moro motyeko kidho i polo kwanyo woko Wuodi Dhano mobino i piny wok i polo.
43003014	“Aka paka Musa oŋawo thwol ma nyweny wi yath moro i thim, apaka bende ibino ŋawo Wuodi Dhano malo.
43003015	Ameno nyaka dhano jye ma yeyo go bino bedo gi kwo makirum.
43003016	Kole Were omaro piny tektek to miyo Wuode achiel g'achiel, ni nyatoro jye ma yeyo go wokiri wotho to wobedi gi kwo makirum.
43003017	Ato Were kooro Wuode i piny ka nike wothumi ri piny banja, to ni piny wonyali limo both kwoŋ go ayino.
43003018	Ongoye moro jye ma yeyo Wuodi Were m'ibino thumo ri go banja, to moro jye ma kiyey ama otyek thumo ri go banja ni oloyo go chon kwoŋ bedo koketho yeyo i nyingi Wuodi Were achiel kende.
43003019	Me apaka thumo banja bedo: lero obino i piny to ji jomaro mudho ayino kapa lero, rupiri jotimo gikipiny marecho.
43003020	Aka moro jye ma timo gikipiny marecho meno odak lero aka kibin kama di lero, rupiri kimiti ni tim pere marecho wonyuthere kamaler.
43003021	To ŋata timo gimotire bino kama di lero, ŋey lero wonyuthi nike go otimo tich pere munyo winjo Were.”
43003022	Rumachien Yesu kodi jofuonjirok pere jokidho i adech ma Yudeya to chowo kenyo hongo moro gi jo munyo miyo ji batisimo.
43003023	Yohana oido bende miyo ji batisimo i Ayenon, chiegin gi Salim, rupiri pi oido nitye kenyo kweth. Ji oido jokidho bonge hongo jye womiyi jo batisimo.
43003024	(Gime otimere ma Yohana oido fuodi kotwey.)
43003025	Jofuonjirok pa Yohana megi jochako pyem kodi Jayudaya moro kwoŋ lonyirok ma nyadin.
43003026	Gikenyo jobino bongi Yohana to jowacho ri go ni, “Jafuonji, dhano moido nitye kodin loka mecha ma Yordan miluwo kwoŋe, pama miyo ji batisimo aka dhano jye onyo kidho bonge!”
43003027	Yohana odwoko ni, “Ongoye dhano ma nyalo bedo gi gimoro kwanyo woko ka Were amomiyo go.
43003028	Wiwegi wibedo jokony paran ni awacho ni aŋata akibedo Kristo, to ooran telo ri go ayin.
43003029	“Jamweha ama migole manyako bedo apere; jakony pa jamweha chungo ruŋete to chiko ithe wowinji gima timere, aka go sangala swa ka owinjo dwondi jamweha. Meno bende apaka kisangala paran onyo oromo.
43003030	Go ripo medo ŋeyirok kareno ŋeyirok paran mojere woko.”
43003031	Ŋata wok malo i polo ama loyo ji jye; ŋata wok i piny ka meno dhano ma piny ka, aka luwo kwoŋ gikipiny ma piny ka. To Ŋata wok i polo loyo ji jye.
43003032	Go luwo kwoŋ gima go otyeko neno gi winjo, to ongoye ŋata jolo mikwenda pere.
43003033	To ŋata otyeko jolo mikwenda pere otyeko niaŋo ji gi ranen nike Were obedo jaradyeri.
43003034	Ŋata Were ooro, luwo wach pa Were, rupiri Were miyo go Chuny Maleŋ mopoŋ ma kobuyo.
43003035	Were Baba omaro Wuode aka oketho gimoro jye i chingi go.
43003036	Ŋata yeyo Wuode nitye gi kwo makirum; ŋata kiwinji Wuode kolimi kwo, to keme pa Were ama bino tundo ri go.
43004001	Munyo Yesu oniaŋ nike Jofarisayo jotyeko winjo ni go onyo ywayo ji bonge aka miyo ji madit batisimo loyo Yohana,
43004002	(Iyadyeri, Yesu komiyo nyatoro batisimo, to jofuonjirok pere ama oido jotimo ameno.)
43004003	Go oeye Yudeya to gik yu Galileya;
43004004	Aka go onwaŋo ripo luwo gi Samarya.
43004005	Go obino i tindi ma Samarya milwoŋo ni Sika, moido chiegin gi ndelo ma Yakobo chango omiyo Yozefu, wuode.
43004006	Waŋ pi pa Yakobo oido ni kenyo, aka Yesu munyo ool gi woth, obedo piny dho waŋ pi no oido obedo odyechieŋ kapa sawa auchiel.
43004007	Dhasamarya moro obino kulo, to Yesu wacho ri go ni, “Miyan ye pi amadhi.”
43004008	(Jofuonjirok pere onwaŋo fuodi jokidho i tindi nyiewo chiemo.)
43004009	Dhasamarya no odwoko ni, “Kole in i Jayudaya aka an a Jasamarya; inyalo nedi kwayan pi amadha?” (Ato Joyudaya oido jokitiyere gi Josamarya kosa jokiori atewe pa Josamarya kendo jokimadhi pi gi agwetin ma Josamarya jomadhiye pi.)
43004010	Yesu odwoko ni, “Bedi iŋey mich pa Were kodi ŋata kwayin pi amadha, d'ikwayo go aka d'omiyin pi makwo.”
43004011	Dhako no owacho ni, “Jadwoŋ kole ingoye kodi gitwomo pi aka waŋ pi luth. Inonwaŋ kune pi makwo m'iwacho no?
43004012	Iparo ni idwoŋ loyo kwari wan Yakobo momiyo wan waŋ pi me; aka go kodi wote, kodi mwendi pere jomadho pi me?”
43004013	Ana Yesu ni, “Moro jye ma madho pi me bino winjo riyo kendo;
43004014	to ŋata omadhi pi ma abino miyo go odoko kibino winjo riyo kendo. Aka pi ma anomiy go bino lokere i go waŋ pi mamol to miyo go kwo makirum.”
43004015	Ana dheno ni, “Jadwoŋ, miyan pi no aka ŋeyi akir adoko awinji riyo kosa adwoki ka kendo kulo.”
43004016	Yesu owacho ri go ni, “Kidhi ilwoŋ chworin idwoki gine ka”
43004017	Dheno odwoko ni, “Angoye gi chworan.” Ana Yesu ni, “Itire wacho ni ingoye gi chworin,
43004018	rupiri ityeko nywomirok gi chwo abich, aka ŋata pama ibedo gine no bende kobedo chworin. Iwacho giradyeri.”
43004019	Dhako no owacho ni, “Jadwoŋ, onyo aniaŋ ni kere i jatuchi wach Were.
43004020	Kole kwarere mawan yado jolamo Were wi got me, to win wi Joyudaya wiwacho ni Yerusalem a kuma waripo lam'iye Were.”
43004021	Yesu odwoko go ni, “Dhako me, yeyi gima awacho rin; hongo bino tundo ma ji jokolam Baba wi got me kosa kada i Yerusalem.
43004022	Win Josamarya wilamo gima wikuya; to wan Joyudaya waŋeyo gima walamo, kwoŋbedo both wok bongi Joyudaya.
43004023	To hongo bino, aka ee otyeko kir tundo, ma joma lamo Baba i yo motire, jobino lamo go i Chuny kodi iyadyeri, rupiri Baba yenyo joma lamo go ameno.
43004024	Were obedo Chuny aka joma lama go joripo lamo go i chuny kodi iyadyeri.”
43004025	Dhako no owacho ri go ni, “Aŋeyo ni Mesiya (milwoŋo ni Kristo), lebino, aka ka obino lewacho ri wan kis gimoro.”
43004026	Yesu odwoko go ni, “An won a go, an maluwo kodin me.”
43004027	I hongo no won to jofuonjirok pa Yesu jodwoko, to jodhyer swa munyo jonwaŋo go luwo kodi dhako. To ongoye kwoŋ jo ŋata openjo go kada ni, “Imito aŋo?” kosa ni, “Raŋo m'iluwo gi dheno?”
43004028	Gikenyo dhako no oweyo dakipi pere, ogik i tindi, to wacho ri ji ma kenyo ni,
43004029	“Biye neni win dhano mowacho ran gimoro jye matyeko timo, kosa go a Kristo?”
43004030	Gikenyo ji joay i tindi to jokidho bongi Yesu.
43004031	I hongo no jofuonjirok oido jokwayo Yesu nike, “Jafuonji, chiemiye!”
43004032	To odwoko jo ni, “Anitye gi chiemo achama ma wikuya.”
43004033	Gikenyo jofuonjirok pere wegi jochako penjirok kendigin ni, “Yagi, kosa moro nende okelo ri go chiemo?”
43004034	Yesu owacho ri jo ni, “Chiemo paran obedo timo gima ŋata ooran yenyo gi chowo tich pere.
43004035	“Wingoye gi agecha ma wimaro luwo ni, ‘Odoŋ dwe aŋwen to kecho tundo?’ Awacho ri win, kaŋasa win ndelin maber: gim'ochwoy pama otyeko chiek aka otundo akecha.
43004036	Ŋata kecho limo kemba, aka ameno go choko gimonyak ri kwo makirum, ŋey jachwoyo kodi jakecho jye jowosangala kanyachiel.
43004037	Kole agecha me ripo ni, ‘Ŋatachiel chwoyo aka ŋat man kecho.’
43004038	Adhiro win kecho gima wikichwoyo; joman ama jonekere gi tich mere, aka onyo widonjo limo bero ma wok i kwok pajo.”
43004039	Josamarya mathoth ma tindi no joyeyo Yesu rupiri dhako no owacho ri jo ni, “Go owacho ran gimoro jye matyeko timo.”
43004040	Gikenyo Josamarya jobino bonge to jokwayo go nike wobedi gi jo, to Yesu bedo kenyo ndelo aryo.
43004041	Ji mathoth man joyeyo go ru fuonji pere,
43004042	aka jowacho ri dhako no ni, “Pama onyo wayeyo go, ki ru kwoŋbedo gima iwacho, to rupiri wawegi watyeko winjo go, aka onyo waŋeyo adyeri ni go a Jaboth pa piny.”
43004043	Munyo ndelo aryo no orumo, Yesu oeye kenyo to kidho Galileya,
43004044	kada nende go won onwaŋo otyeko wacho ni, “Jatuchi wach Were kimiy go dwoŋ i piny pere won.”
43004045	To munyo go otundo Galileya, ji jojolo go, rupiri jo wegi ndir cha jokidho Yerusalem i ndelo madwoŋ ma kalima ma Kadho to joneno gimoro jye ma go otimo i kalima no.
43004046	Gikenyo Yesu ogik i Kana ma Galileya, kama go ndir cha olok'iye pi vini. Kenyo onwaŋo nitye jadwoŋ moro ma wuode oido two yu Kapernaum.
43004047	Munyo jalo owinjo ni Yesu obino Galileya wok Yudeya, okidho bonge to kwayo go nike wokidhi Kapernaum wobothi ri go wuode monwaŋo chiegin tho.
43004048	Yesu owacho ri go ni, “Ato ka wikineno ranyuth madongo wikoyey!”
43004049	Jadwoŋ ma Jaroma no odwoko ni, “Jadwoŋ, bowe wakadhi ka fuodi nyathi paran kotho.”
43004050	Yesu owacho ri go ni, “Kadhi, wuodin bino kwo!” Jalo oyeyo gima Yesu owacho ri go to kadho.
43004051	Munyo fuodi ni royo kadho, jotich pere joromo gine to jowacho ri go ni wuode kwo.
43004052	Go openjo jo ni two oweyo go keraŋo, to jowacho ni, “Nyoro odyechieŋ kapa sawa abiryo ama two no owey'iye go.”
43004053	Gikenyo bamere opoyo ni i hongo no won ama Yesu owach'iye ri go ni, “Wuodin bino kwo.” Ri ameno go kodi pecho pere gipi joyeyo.
43004054	Me obedo giraura mararyo ma Yesu otimo munyo otyeko wok Yudeya okidho Galileya.
43005001	Rumachien, kalima pa Joyudaya ma nyadin obedo to Yesu kidho Yerusalem.
43005002	I Yerusalem, dho waŋkach milwoŋo ni Ma Rombo, ma i Dhoyudaya ilwoŋo ni Bethzatha, nitye dago moro mani gi kadonjo abich.
43005003	Aka kidhur ji matwo oido jonitye dho kadonjo no jye. Joma waŋ gin otho, jomoŋol, kodi jomatwo nyaŋinya. [Jono onwaŋo jokuro pi woichere;
43005004	rupiri dichiel dichiel malaika pa Ruoth oido bin loro piny i dago no to icho pi. Aka jatwo m'open donjo i dago no ka otyek icho pi, ama two pere ma nger jye both woko.]
43005005	Kenyo onwaŋo nitye nyatoro monwaŋo otyeko two oro pyeradek g'aboro.
43005006	Munyo Yesu oneno go opyele piny kenyo, to ŋeyo nike ŋato oido otyeko two hongo malach; ameno openjo go ni, “Imito bedo maber?”
43005007	Jatwo no odwoko ni, “Jadwoŋ, angoye gi moro ma nyalo kethan i dago ka pi oichere; ka nyaka ni atem donjo i pi, ŋat man ama telo donjo ran.”
43005008	Yesu owacho ri go ni, “Ayi malo, kwanyi par perin, iwothi.”
43005009	Piyo piyo no, ŋato obedo maber, okwanyo par pere, to wotho kadho. Ndelo no oido obedo Sabato pa Joyudaya,
43005010	amomiyo jowacho ri ŋata owok both no ni, “Kole konon Sabato, aka Chik kiyeyin tiŋo par perin.”
43005011	Go odwoko ni, “Ŋata obothan owacho ni, Tiŋi par perin iwothi.”
43005012	Aka jopenjo go ni, “Manago ŋa no m'owacho rin ni itiŋ par perin iwothi?”
43005013	To jalo koŋeyo ŋatago, rupiri Yesu oido otyeko rwenyo i dyer ji mathoth moido jonitye kenyo.
43005014	Rumachien, Yesu onwaŋo go i Ot pa Were to wacho ri go ni, “Neni, pama onyo ityeko bedo maber! Onyo ikiri idoko igiki i timo recho, ka kameno giman nyalo timin marach maloyo meno.”
43005015	Gikenyo ŋato okadho to wacho ri Joyudaya ni Yesu ama obotho go.
43005016	Ru wach me, Joyudaya jochako lweny gi Yesu, rupiri omaro timo gima pameno i Sabato.
43005017	To Yesu odwoko jo ni, “Kole Baba tiyo noknok, aka abende onyo atiyo.”
43005018	Wach me omiyo Joyudaya jomedo ridho paro ma neko go; rupiri go oido koturo nyaka chik ma Sabato kende, to oido wacho bende ni Were meno Bamere won, aka ameno go won kethere i kabedo marom g'apa Were.
43005019	Gikenyo Yesu odwoko ni, “Adyeri awacho ri win, Wuodi Were kitim gimoro gi men pere won; to go timo gima oneno Bamere timo. Gima Bamere timo ama Wuode bende timo.
43005020	Kole Were Baba omaro Wuode aka nyutho go gimoro jye ma go won timo. Go bino nyutho Wuode kir gikipiny maloyo me, aka wibino uro
43005021	rupiri paka Bamere chierino jomotho aka miyo jo kwo, apaka Wuode bende miyo joma go oyenyo kwo.
43005022	Baba won kithumi banja ri nyatoro, to omiyo Wuode men jye ma thumo banja
43005023	aka ŋey dhano jye wowori Wuodi Were paka joworo Bamere. Ŋata kiwor Wuodi Were meno bende kiwor Bamere mooro go.
43005024	“Adyeri awacho ri win, nyatoro jye ma winjo wach paran, to yeyo ŋata ooran, nitye gi kwo makirum. Aka kothumi ri go banja rupiri go otyeko wok i tho odonjo i kwo.
43005025	Adyeri awacho ri win, ndir bino tundo aka otyeko kir tundo ma jomotho jobino winj'iye dwondi Wuodi Were, aka dhano jye ma winjo dwonde bino kwo.
43005026	Ato paka Baba ni gi kwo kwoŋe, apaka otyeko miyo Wuode bende bedo gi kwo kwoŋe.
43005027	Aka go otyeko miyo Wuode men ma thumo banja, rupiri go obedo Wuodi Dhano.
43005028	Wikiri widhyeri kwoŋ gime; kole ndir bino ma jomotho jye ma jonitye i kalyel jobino winj'iye dwonde,
43005029	aka jobino wok kenyo: joma timo gimabeyo jobino chierino to jokwo, aka joma timo recho ibino chierino jo to ithumo banja loyo jo.
43005030	“Akinyal timo gimoro awon kendan; athumo banja paka Were wacho ran, amomiyo thumo banja paran otire, rupiri akitem timo gima awon amito, to gima ŋata ooran ama mito.
43005031	Bedi awon aluwo gima mako kwoŋan, d'onyo wach paran kibedi motire;
43005032	to nitye ŋat man ma chungo aka luwo kaparan, aka aŋeyo nike gima go wacho kwoŋan otire.
43005033	“Wioro jomikwenda bongi Yohana aka kole go otyeko luwo ma ridho adyeri no.
43005034	Kobedo nike athenere kwoŋ wach pa dhano, to awacho ama aka ŋey wilimi both ayin.
43005035	Yohana oido obedo paka tala malyel ka miyo lero, aka wiyeyo kir kisangala i lero pere nyaka hongo machiek.
43005036	To wach ma an awodh'iye kony dwoŋ maloyo kir ma Yohana omiyo: ato tich ma an atimo obedo ma Baba ama omiyan timo, aka tich no nyutho kamaler ni Baba ama ooran.
43005037	Aka Baba mooran, bende otyeko luwo kwoŋan. Fuodi wikiwinjo dwonde, odoko fuodi wikineno chal pere,
43005038	aka wingoye gi wach pere i win; rupiri wikiyeyo ŋata go ooro.
43005039	Wifuonjere Ndiiko Maleŋ rupiri wiparo ni wibino nwaŋ'iye kwo makirum; aka kole Ndiiko no ama luwo kwoŋan!
43005040	To jye fuodi wikiyey bino bongan limo kwo.
43005041	“Akiyeny pak pa ji,
43005042	to aŋeyo win maber, nike wingoye kodi mar pa Were i chuny win.
43005043	Ee abino i men pa Baba to wikijolan; to ka moro obin gi men pere won, ama wibino jolo.
43005044	Onyo winyalo yeyo nedi ka wimito pak mawok bongi wiwegi, aka wikitem limo pak mawok bongi Were won.
43005045	Wikiri wipar nike abino kiosa win bongi Baba. Musa ma wigeno kwoŋe no won ama bino kelo kwoŋ win wach.
43005046	Bedi wiyeyo Musa, d'onyo wiyeyan bende, rupiri go ondiko gima mako kwoŋan.
43005047	To ka wikiyey gima go ondiko, winonyal nedi yeyo gima awacho?”
43006001	Rumachien, Yesu ogik to chiewere i wakawaka ma Galileya (kosa ma Tiberya).
43006002	Lwak ji madwoŋ oluwo go, rupiri oido joneno ranyuth m'otimo kwoŋ botho jotwo.
43006003	Yesu oidho tendere, to bedo piny gi jofuonjirok pere.
43006004	Ndelo pa Joyudaya madwoŋ ma kalima ma Kadho, onwaŋo orikere.
43006005	Munyo Yesu oŋiyo kor gi korin to neno ni muma ji madwoŋ onwaŋo bino bonge, openjo Filipo ni, “Wanyalo nyiewo kune chiemo ma nyalo pidho ji me jye?”
43006006	(Openjo ama nyaka ma temo Filipo, rupiri go won oido otyeko ŋeyo gima go kidho timo.)
43006007	Filipo odwoko ni, “Kada pesa ma romo misara ma dwe auchiel jye kinyal nyiewo mugat ma romo dhano jye biloye kada abila won.”
43006008	Jafuonjirok pere man, Andereya, omin Simon Petro owacho ni,
43006009	“Jayach moro ee ka mani gi mugat abich ma bel kodi rech aryo. To me bende di kony aŋo ri kweth ji me jye?”
43006010	Yesu owacho ri jo ni, “Wachi ri ji jowobedi piny.” (Lum oido omore kenyo.) Ameno ji jye jobedo piny. Oido chwo romo chiegin gana abich.
43006011	Gikenyo Yesu okwanyo mugat, oketho Were walwa, to poko ji monwaŋo jobedo piny. Apaka bende otimo gi rech, aka ji jye jolimo paka joyenyo.
43006012	Munyo ji jye joyeŋ, go owacho ri jofuonjirok pere ni, “Choki win ŋinjeŋinje modoŋ; wakiri wawey gimoro wonyiekere kada mathin.”
43006013	Gikenyo jochoko gimoro jye, to jopoŋo aditin apar g'aryo ma mugat ma bel ma jomochiemo joweyo odoŋ.
43006014	Munyo ji joneno giraura ma Yesu otimo, jowacho ni, “Adyeri me obedo jatuchi wach Were moido ripere bino i piny!”
43006015	Munyo Yesu oŋeyo nike oido jomito bino loko go kere gi mbaka, go oeye kenyo to kidho pondo wi got kakende.
43006016	Munyo piny oyutho, jofuonjirok pere joloro yu wakawaka to
43006017	jodonjo i yee, to jochiewere jogik yu Kapernaum. Piny oyutho kir ma fuodi Yesu kodwoko bongi jo.
43006018	I hongo no asur madwoŋ oido kudho aka miyo pi ule marach.
43006019	Jofuonjirok oido jotyeko chiewirok ma romo mairo adek kosa aŋwen to joneno Yesu munyo wotho wi pi kareno bino chiegin gi yee; to lworo mako jo.
43006020	To Yesu owacho ri jo ni, “Wikiri wilwori, kole me an.”
43006021	Gikenyo to jorwako go i yee gi kisangala, to piyo piyo no jotundo kamothwo kama onwaŋo jokidh'iye.
43006022	Yawere mere muma ji monwaŋo odoŋ loka wakawaka ma kocha joniaŋ nike yee achiel kende amonwaŋo odoŋ kenyo. Aka oido bende joŋeyo nike Yesu kodonjo i ye kodi jofuonjirok pere, to jokadho kendigin.
43006023	Onyo yee mogo mowok Tiberya, jotundo thengi pi chiegin kodi kuma muma ji chieŋino jocham'iye mugat, munyo Ruoth otyeko miyo silwany.
43006024	Munyo muma ji no joneno ni Yesu ongoye kenyo kodi jofuonjirok pere, jodonjo i yee no to jokidho yu Kapernaum rango go.
43006025	Munyo ji jonwaŋo Yesu yu loka, jowacho ri go ni, “Jafuonji, ibino ka i hongo mene?”
43006026	Yesu odwoko ni, “Adyeri awacho ri win, wirangan rupiri chieŋino wichamo mugat wiyeŋ wijojye, to ma kiweno ni wineno ranyuth ma giraura.
43006027	Wikiri witiy ri chiemo ma nyiekere piyo; to tiyi win ri chiemo ma yindira to kelo kwo makirum. Me a chiemo ma Wuodi Dhano bino miyo win, rupiri Were Baba won otyeko ketho kwoŋ go ranyuth ma ridho wach no.”
43006028	Gikenyo jopenjo go ni, “Watimi aŋo ŋey watim tich pa Were?”
43006029	Yesu odwoko ni, “Me a tich ma Were mito ni witim: Yeyi win ŋata go ooro.”
43006030	Jodwoko ni, “Ranyuth aŋo ma giraura ma inotimi aka nyaka wanyal neno to wayeyin? Aŋo m'ilatimo ye won?
43006031	Kwarere mawan chango jochamo mana i thim paka ndiiko wacho ni, ‘Omiyo jo mugat mawok i polo achama.’ ”
43006032	Yesu owacho ri jo ni, “Adyeri awacho ri win, Musa ama komiyo win mugat mawok i polo. To Baba won ama miyo win mugat maradyeri mawok i polo.
43006033	Rupiri mugat ma Were miyo obedo ŋata loro piny wok i polo aka miyo piny kwo.”
43006034	Gikenyo jokwayo go ni, “Jadwoŋ, onyo miyi wan mugat no wok konon.”
43006035	Yesu owacho ri jo ni, “Abedo mugat ma kelo kwo. Ŋata bino bongan kibino winjo kech, aka ŋata yeyan kibino winjo riyo.
43006036	“Aka atyeko kir wacho ri win ni wityeko nenan, to jye fuodi wikiyeyan.
43006037	Moro jye ma Baba miyan bino bino bongan. Akoryem woko nyatoro jye m'obin bongan.
43006038	Kole abino i piny wok i polo timo gima ŋata ooran yenyo, ma kiweno gima awon ayenyo.
43006039	Me a gima ŋata ooran yenyo ni atim: nike ji jye ma go omiyan kiri joworwenyi kada achiel, to nike achierino jo i kwo i ndelo ma rumachien.
43006040	Ato me obedo mito pa Baba, nike nyatoro jye moneni Wuode to yeyo go wobedi gi kwo makirum; aka abino chierino go i ndelo ma rumachien.”
43006041	Joyudaya jochako kiŋunyaŋunya kwoŋ go rupiri owacho ni, “Abedo mugat ma wok i polo.”
43006042	Gikenyo jowacho ni, “Me won ki Yesu wuodi pa Yozefu, aka waŋeyo kir bamere gi min? To raŋo ma go pama kethere wacho ni oloro piny wok i polo?”
43006043	Yesu odwoko ni, “Weyi win kiŋunyaŋunya wiwegi kendiwin.
43006044	Ongoye ŋata nyalo bino bongan kwanyo woko ka Baba mooran oywayo go bongan; aka abino chierino go i ndelo ma rumachien.
43006045	Kole ondik i kitawo pa jotuchi wach Were ni, ‘Were bino fuonjo ji jye.’ Moro jye ma winjo Baba aka fuonjere bonge bino bongan.
43006046	Me kinyuthi ni nitye moro motyeko neno Baba, kwanyo woko ŋata owok bongi Were kende ama otyeko neno go.
43006047	“Adyeri awacho ri win, ŋata yeyo jye nitye gi kwo makirum.
43006048	Abedo mugat ma kelo kwo.
43006049	Kole kwarere mewin jochamo mana i thim, to jotho.
43006050	To ee mugat ma wok i polo ma ka nyatoro ochamo kibino tho.
43006051	Abedo mugat ma kelo kwo mobino i piny wok i polo. Ŋata ochamo mugat me bino kwo chil gi chil. Aka mugat ma abino miyo win meno a delkwoŋan, ma abino miyo aka nyaka piny wolimi kwo.”
43006052	Gime oero pyem ri Joyudaya wegi kendigin. Jopenjo ni, “Ŋatin nyalo nedi miyo wan delkwoŋe ni wacham?”
43006053	Yesu owacho ri jo ni, “Adyeri awacho ri win ni ka wikichamo delkwoŋ Wuodi Dhano to wimadho remo pere wikobedi gi kwo i win.
43006054	Ŋata chamo delkwoŋan aka madho remo paran nitye gi kwo makirum, aka abino chierino go i ndelo ma rumachien.
43006055	Kole delkwoŋan meno chiemo adyeri aka remo paran bende giramadha adyer.
43006056	Ŋata chamo delkwoŋan aka madho remo paran bedo i an aka abedo i go.
43006057	Baba makwo ooran, aka akwo kwoŋbedo go. Meno bende apaka ŋata chaman bino limo kwo wok kwoŋan.
43006058	Amomiyo me obedo mugat mobino wok i polo; kichale kodi mugat ma kwarere win jochamo to jotho. Ŋata chamo mugat me bino kwo chil gi chil.”
43006059	Yesu owacho gime munyo fuonjo i kalamo pa Joyudaya ma Kapernaum.
43006060	Jofuonjirok pere mathoth jowinjo gime to jowacho ni, “Kole Fuonji me tek swa. Onyo ŋata nyalo yeyo?”
43006061	Munyo, Yesu oŋeyo ni jofuonjirok pere oido joŋunyaŋunya kwoŋ gime, openjo jo ni, “Gime ŋedho chuny wini?
43006062	To kosa bedi winen Wuodi Dhano munyo gik malo kama yado go nity'iye chon!
43006063	Chuny pa Were ama miyo go kwo; delkwoŋe won bu kony. Wach ma atyeko wacho obedo chuny kodi kwo.
43006064	Ama jye nyaka joman kwoŋ win jokiyey.” (Ato Yesu oido oŋeyo wok i chakirok joma jokoyeyo kwoŋ go kodi ŋata d'ochamo ri go sereko.)
43006065	Aka omedo wacho ni, “Me amomiyo awacho ri win nike ongoye ŋata nyalo bino bongan kwanyo woko ka Baba ama omiyo go onyalo timo ameno.”
43006066	Wok i hongo me, jomathoth moido joluwo go jowire to joweyo ameno luwo go.
43006067	Ameno Yesu openjo japar g'aryo ni, “To win, wibende wimito weyani?”
43006068	Simon Petro odwoko go ni, “Ruoth, onyo wanokidhi ri wan bongi ŋa man? Kole iŋati inityeye gi wach ma kwo makirum.
43006069	Aka onyo wayeyo odoko waŋeyo nike in iŋati Maleŋ mowok bongi Were.”
43006070	Yesu odwoko ni, “Akiyero win apar g'aryo? To ŋatachiel kwoŋ win obedo jwogi!”
43006071	Go oido luwo kwoŋ Yuda, wuodi pa Simon Iskaryot. Rupiri Yuda, kada onwaŋo obedo achiel kwoŋ japar g'aryo, go ama oido kidho chamo ri Yesu sereko.
43007001	Rumachien, Yesu owotho yu Galileya; ato komito kidho Yudeya, rupiri Joyudaya oido jomito neko go.
43007002	Ndelo ma kalima pa Joyudaya milwoŋo ni ma Wema pa Were onwaŋo orikere chiegin.
43007003	Ri ameno wutimin Yesu jowacho ri go ni, “Eye ka ikidhi Yudeya, aka nyaka jofuonjirok perin jobino neno tich m'itimo.
43007004	Ongoye ŋata pano tich ma go timo ka mito nike woŋeyere maber. Paka itimo gikipiny me, onyo weyi piny gipi woŋeyi.”
43007005	(Kada wutimin go bende oido jokoyeyo go).
43007006	Yesu odwoko jo ni, “Ndir paran motire fuodi kotundo. To ri win hongo jye ripo.
43007007	Ji ma piny kinyal dak win, to jodakan, rupiri amena wacho ri jo nike tim pajo recho.
43007008	Wiwegi kidhi win i kalima no, akibino kidh'iye, rupiri hongo paran motire fuodi kotundo.”
43007009	Owacho ri jo ameno to bedo i Galileya.
43007010	Munyo wutimin jotyeko kadho i kalima, Yesu bende okidho nyaliŋliŋ.
43007011	Joyudaya onwaŋo jorango go i kalima no. Jopenjo ni, “Nikune jalago?”
43007012	Mwoŋo madit obedo kwoŋ go i dyer kweth ji. Jomegi jowacho ni, “Kole go dhano maber.” Joman ni, “Be, go komo wiy ji.”
43007013	To ongoye ŋata oluwo kwoŋe kamaler rupiri oido jolworo Joyudaya.
43007014	Kalima oido ni dyere kamapek to Yesu kidho i Ot pa Were to chako fuonjo.
43007015	Joyudaya jobedo gi dhyer madwoŋ, ka jowacho ni, “Ŋatin oŋeyo gikipiny kweth ama nedi mato go kofuonjere kada?”
43007016	Yesu odwoko ni, “Gima afuonjo kobedo aparan won, to wok bongi Ŋatooran.
43007017	Ŋata yeyo timo gima Were yenyo bino ŋeyo ka gima afuonjo wok bongi Were kosa ka aluwo gi men paran won.
43007018	Kole ŋata luwo gi men pere won temo miyirok dwoŋ. To ŋata mito dwoŋ ri ŋatooro go meno otire, aka ongoye gi twodo i go.
43007019	Musa omiyo win Chik, Kameno? To kole ongoye kada ŋatachiel kwoŋ win ma mako Chik no. Raŋo ma wiyenyo nekan?”
43007020	To ji jodwoko ni, “Ini gi jwogi kwoŋin! Ŋata yenyo nekin ŋa?”
43007021	Yesu odwoko ni, “Atimo gimoro nyaka achiel won to wijojye widhyer.
43007022	Musa ooro win thumirok (kobedo Musa to kwarere pajo ama jochako), to kole withumo dhano kir i Sabato.
43007023	Onyo ka nyathi ma jayach ithumo i Sabato ma kitur Chik pa Musa, raŋo ma wimako nge kodan ni rupiri abotho dhano to bedo maber i Sabato?
43007024	Wikiri witer wach moro chungo kwoŋ nyaka gima nenere gi woko, to kutho wiripo niaŋ tyendi wach motire.”
43007025	Wok i hongo no ji mogo ma Yerusalem jowacho ni, “Me k'aŋata joradhum joyenyo neko?
43007026	Neni! Kole go ee luwo i dyer ji, aka ongoye kir ŋata luwo kwoŋe. Kosa jotel joŋeyo nike go a Kristo?
43007027	Kole waŋeyo kama jame wok'iye, mato ka Kristo obin, ongoye ŋata leŋeyo kama go wok'iye.”
43007028	Munyo Yesu fuodi medere fuonjo i Ot pa Were, owacho gi dwonde ma malo ni, “Wiparo ni wiŋeyan, aka wiŋeyo kir kama awok'iye? To kole akibino ka gi men paran won. Aka ŋata ooran obedo jaradyeri. Wikuya go,
43007029	to an aŋeyo go, rupiri awok bonge aka go ama ooran.”
43007030	Gikenyo jotemo mako go, to ongoye ŋata oketho chinge kwoŋe, rupiri ndir pere oido fuodi kotundo.
43007031	To kada ameno ji mathoth i dyer kitipa no joyeyo go, aka jopenjere ni, “Ka Kristo obin, otim tich madongo loyo ma jalin otyeko timo?”
43007032	Munyo Jofarisayo jowinjo ji madit jomwoŋo gikipiny me kwoŋe, jo kodi jotel pa jochwayi ri Were wi alitar jooro joserikale ma Ot pa Were mako Yesu.
43007033	Yesu owacho ni, “Abino bedo gi win hongo machiek, to agik bongi ŋata ooran.
43007034	Wibino rangan to wikonwaŋan; aka kama akidh'iye wikinyal tundo.”
43007035	Joyudaya jopenjere wegi kendigin ni, “Jame chiegin kidho kune kama wakinyal nwaŋ'iye go? Kosa go lekidho yu tindin ma Yunani kama ji mawan man jonityeye?
43007036	Go wacho ni wibino rangan to wikibino nwaŋan, kendo ni, ‘Wikinyal tundo kama akidh'iye.’ Gime dwoŋ mere aŋo?”
43007037	Ndelo machowe ma kalima ama obedo ndelo moloyo dwoŋ. I ndelo no, Yesu ochungo to luwo gi dwonde ma malo ni, “Ka nitye moro jye ma riyo neko wobin bongan womadhi pi,
43007038	paka ondik ni, ‘Moro jye ma yeyan, pi mamol ma kelo kwo makirum bino mol wok i chunye.’ ” (
43007039	Yesu owacho ama kwoŋ Chuny Maleŋ ma joma joyeyo go oido jolelimo rumachien. I hongo no Chuny Maleŋ oido fuodi komiy ji, rupiri Yesu oido fuodi kotiŋ malo i dwoŋ.)
43007040	Ji megi kwoŋ jono jowinjo go munyo wacho gime aka jowacho ni, “Ŋat me obedo jatuchi wach Were adyeri!”
43007041	Joman jowacho ni, “Jame won a Kristo.” To joman jowacho ni, “Kristo nyalo wok nedi i Galileya.
43007042	Kondik ni Kristo bino bedo nyakwar Daudi, aka ibino nywolo go i Bethlehem, tindi pa Daudi?”
43007043	Gikenyo tyakirok obedo i dyer jo kwoŋ wach maŋeyo go.
43007044	Joman oido jomito mako go, to ongoye ŋata oketho chinge kwoŋe.
43007045	Joserikale jogik bongi jotel pa jochwayi ri Were wi alitar kodi Jofarisayo, ma jopenjo jo ni, “Raŋo ma wikikelo go? ”
43007046	Joserikale jowacho ni, “Ongoye ŋata fuodi oluwo paka jame luwo!”
43007047	Jofarisayo j openjo ni, “Nyutho ni go onyo otyeko miŋo win bende, kameno be?
43007048	Nitye megi kwoŋ jotel mawan kosa Jafarisayo moro ma bende jotyeko yeyo go?
43007049	To lwak ji me, paka jokuya Chik pa Musa onyo kole Were okwoŋo jo!”
43007050	Achiel kwoŋ Jofarisayo no mobedo Nikodemo ma oido otyeko kidho neno Yesu chon, openjo jowote ni,
43007051	“Kere ti Chik mawan yeyo wan thumo banja loyo dhano ma fuodi wakiwinjo wach pere to waniaŋ gima go otimo?”
43007052	Jodwoko ni, “Kere ibende iwok yu Galileya? Fuonjereye Ndiiko Maleŋ, aka inoniaŋi ni jatuchi wach Were ongoye ma wok Galileya!”
43007053	[Gikenyo dhano jye odok pecho pere.
43008001	To Yesu okidho wi got ma Olivet ayin.
43008002	Yawere mere odikini, aka go ogik i Ot pa Were. Muma ji gi bee ochokere othoko go, to go bedo piny to chako fuonjo jo.
43008003	Gikenyo jofuonji ma Chik kodi Jofarisayo jokelo dhako momak munyo timo chot, to joketho go wochungi ruwaŋ ji jye.
43008004	Aka jowacho ri Yesu ni, “Jafuonji, dhako me owok nwaŋo munyo timo chot won.
43008005	Kole i Chik mawan Musa owodho or ni dhako ma pameno ripere wogoyi gi telin wotho. Onyo pama, iwacho aŋo?”
43008006	Jowacho ama ma chiiko go, ŋey jowokethi kwoŋe banja. To Yesu oluŋere piny to ndiiko i lowo gi lwete.
43008007	Munyo jochungo kenyo aka oido fuodi jomedere gi penji pajo, Yesu oay malo to wacho ri jo ni, “Ere nyatoro jye kwoŋ win ma fuodi kotimo gimarach wopen bolo tele kwoŋe.”
43008008	Gikenyo go oluŋere piny kendo to ndiiko i lowo.
43008009	Munyo jowinjo gino jojye jochako kwalok, achielechiele, chako kwoŋ jomadongo. Joweyo Yesu kenyo kende, gi dhako no munyo ochungo kenyo.
43008010	Go otiŋo waŋe malo to wacho ri dheno ni, “Dhakodwoŋ, nikune jo? Ongoye ŋata thumo rin banja be?”
43008011	Go odwoko ni, “Ongoye, jadwoŋ.” Yesu odwoko ni, “Onyo abende akothum rin banja. Onyo kadhi rin, to ikiri idoki itim gimarach.”]
43008012	Yesu odoko oluwo gi jo ni, “Abedo lero ma piny; ŋata luwan bino bedo gi lero ma kelo kwo aka kowothi i mudho.”
43008013	Jofarisayo jowacho ri go ni, “Kole onyo eno iluwo yu thenge perin iwon; kere gima iwacho onyo kobedo adyeri.”
43008014	Yesu odwoko ni, “Be, kada awon aluwi yu thenge paran jye fuodi gim'awacho otire, rupiri aŋeyo kama awok'iye kodi kama akidh'iye.
43008015	Withumo ri ji banja gi ryeko ma nyadhano; to an akithumi ri nyatoro banja.
43008016	To kada bedi athum banja ri nyatoro, jye di thumo paran obedo maradyeri, rupiri akinitye kendan i gime; Baba mooran ni kodan.
43008017	Ondik i Chik mewin ni ka jokony aryo joyeyere i wach moro, gima jowacho bedo adyeri.
43008018	Aridho adyeri ma mako kwoŋan won, aka Baba mooran bende ridho adyeri ma mako kwoŋan.”
43008019	Jopenjo go ni, “Benin ni kune?” Yesu odwoko ni, “Wikuya an kosa Baba. Bedi wiŋeyan di wiŋeyo kir Baba bende.”
43008020	Yesu owacho gime jye munyo fuonjo i Ot pa Were, dho tyelo kama ikan'iye lim. Aka ongoye ŋata omako go rupiri ndir pere oido fuodi kotundo.
43008021	Yesu owacho ri jo kendo ni, “Abino kadho ran; aka wibino rangan, to wiletho i gimarecho mewin. Kama akidh'iye wikinyal tundo.”
43008022	To Joyudaya jowacho ni, “Ka go wacho ni wakinyal kidho kama go kidh'iye, dwoŋ mere nike go ledere wotho?”
43008023	Yesu odwoko ni, “Win wichakere i piny, to an awok malo. Win ji ma piny ka, to an a ki dhano ma piny ka.
43008024	Amomiyo awacho ri win nike wibino tho i gimarecho mewin. Aka wibino tho i gimarecho mewin rupiri wikiyey nike, ‘An a Go ma atucho ri win.’ ”
43008025	Gikenyo jopenjo ni, “In a ŋa”? Ana Yesu ni, “Gima atyeko wacho ri win wok chon.
43008026	Gikipiny dit ma aripo wacho ri win odoko wach thoth ma aripo kelo kwoŋ win. To ŋata ooran, obedo jaradyeri, aka awacho ri piny gima awinjo wok bonge.”
43008027	Jokonyalo niaŋ nike go oido luwo ri jo kwoŋ Bamere.
43008028	Gikenyo Yesu owacho ri jo ni, “Ka wityeko ŋawo malo Wuodi Dhano nyaka wibino ŋeyo ni, ‘Ana Go,’ aka wibino ŋeyo nike akitimi gimoro gi wi tungan, to awacho gima Baba ama ofuonjan.
43008029	Aka ŋata ooran ni kodan, koweyan kendan, rupiri ndir jye atimo gima sangala go.”
43008030	Jomathoth ma jowinjo Yesu munyo wacho gikipiny me joyeyo go.
43008031	Gikenyo Yesu owacho ri Joyudaya ma joyeyo go ni, “Ka wiwinjo fuonji paran to wichwir'iye meno wijofuonjirok paran adyeri;
43008032	wibino ŋeyo adyeri, aka adyeri no bino miyo wibedo i syem.”
43008033	Jodwoko ni, “Kole wabedo nyikway Ibrayimu, kendo fuodi wakibedo ŋechin pa nyatoro, odoko iwacho nedi ni ibino loko wan joma ni syem?”
43008034	Yesu owacho ri jo ni, “Adyeri awacho ri win, moro jye ma timo gimarach meno ŋecha pa gimarach.
43008035	Ndir jye ŋecha kibedi japecho; to nyathi anywola ama ndir jye bedo japecho.
43008036	Ka Wuodi Were omiyo win syem, wibino bedo joma ni syem adyeri.
43008037	Aŋeyo nike wibedo nyikway Ibrayimu. To kada ameno jye fuodi wirango nekan, rupiri wikiyey jolo fuonji paran.
43008038	Aluwo kwoŋ gima Baba onyuthan, to win witimo gima bawin owacho ri win.”
43008039	Gikenyo jodwoko go ni, “Bawan obedo Ibrayimu.” Yesu odwoko ni, “Bedi adyeri winyithindho pa Ibrayimu, di witimo gima chango go otimo.
43008040	To an ma awacho ri win adyeri ma awinjo bongi Were, ama jye fuodi wimito nekan. Kole Ibrayimu kotimo gima chal ameno!
43008041	Adyeri witimo gima bawin otimo.” Jodwoko ni, “Wakibedo nyithindho ma dudi. Wanitye gi Bawan achiel kende, Were won gipi.”
43008042	Yesu owacho ri jo ni, “Bedi Were a Bawin adyeri, di wimaran, rupiri awok bongi Were aka onyo ani ka. Akibino gi wi tungan, to go ama ooran.
43008043	To raŋo ma wikiniaŋ gima awacho? Obedo rupiri wikimiti winjo fuonji paran.
43008044	Wibedo nyithindho pa bawin, jwogi, aka wimito timo gima bawin no yenyo. Wok chon go oido janek. Fuodi go kobedo yu thenge maradyer, rupiri adyeri ongoye i go. Ka go twodo meno go timo gikula pere won, rupiri go jatwodo aka go a baa jotwodo jye.
43008045	To rupiri awacho ri win giradyeri amomiyo wikiyeyan.
43008046	Ŋa kwoŋ win ma nyalo nyutho ni atimo gimarach? To k'inen awacho giradyeri raŋo ma wikiyeyan?
43008047	Ŋata wok bongi Were winjo wach pa Were. Gima omiyo wikiyey winjo wach paran, obedo rupiri wikibedo apa Were.”
43008048	Joyudaya jopenjo Yesu ni, “Kere wakinuŋo munyo wawacho nike in i Jasamarya aka jwogi ni kwoŋin?”
43008049	Yesu odwoko ni, “Angoye gi jwogi moro jye, aworo Baba, to win wikiworan.
43008050	Akirangi dwoŋ paran awon, to nitye Ŋata rango aka ama bino bedo jathumi banja.
43008051	Adyeri awacho ri win, ni ŋata winjo fuonji paran kibino tho.”
43008052	Joyudaya jowacho ri go ni, “Pama onyo nyaka waŋeyo odocho nike initye gi jwogi. Ibrayimu kodi jotuchi wach Were jotho, aka odoko iwacho ni, ŋata winjo fuonji perin kibino tho.
43008053	Onyo iwacho nike idwoŋ loyo Ibrayimu Bawan motyeko tho. Aka jotuchi wach Were bende jotho. Iparo nike in i ŋa?”
43008054	Yesu odwoko ni, “Bedi awon amiyere dwoŋ, dwoŋ paran donyo ongoye gimoro. Ŋata miyan dwoŋ manago Baba -- aka a ŋata wilwoŋo ni Were mewin.
43008055	Fuodi wikiŋeyo kir go, to an aŋeyo go aka awinjo wach pere. Bedi awachi ni akuya go, d'abedo jatwodo paka win. To aŋeyo go aka awinjo wach pere.
43008056	Bawin Ibrayimu osangala nike oido leneno ndelo paran; oneno aka osangala.”
43008057	Joyudaya jowacho ri go ni. “K'inen fuodi ikirom kada oro pyero abich, ama iwacho ni ityeko neno Ibrayimu?”
43008058	Yesu odwoko ni, “Adyeri awacho ri win, ma fuodi konywol Ibrayimu oido anitye.”
43008059	Ru meno jodimo telin ma goyo gine go to go opondo to eye i Ot pa Were.
43009001	Munyo Yesu wotho, oneno ŋat moro ma chango onywol ma waŋe otho.
43009002	Jofuonjirok pere jopenjo go ni, “Jafuonji, ŋata otimo gimarach momiyo ŋat me onywol ma waŋe otho? Gimarach pere woni, kosa apa jonywol pere?”
43009003	Yesu odwoko ni, “Tho waŋ pere kimaki kwoŋ gimarach pere kosa apa jonywol pere. Go waŋe otho nike nyaka tich pa Were wonenere ka tiyo i go.
43009004	Ka fuodi piny ler waripo timo tich pa ŋata ooran, mudho bino, ma ongoye dhano monyal tich.
43009005	Ka fuodi anitye i piny aŋata abedo lero ma piny.”
43009006	Munyo otyeko wacho ameno, Yesu oŋulo law piny to dwanyo lowo mathin gi law no to mwono waŋ ŋato gi chwodho no,
43009007	aka owacho ri go ni, “Kidhi ilwoki waŋin i Jwom Silowam.” Gikenyo ŋato okidho lwoko waŋe, to dwoko ma waŋe neno.
43009008	Joger pere kodi ji moido jotyeko neno go munyo kwayere, jopenjo ni, “Me won k'aŋata yado bedo piny aka kwayere?”
43009009	Jomegi jowacho ni, “Me go won,” to joman jowacho ni, “Be, ki go, chale gine ayino.” Gikenyo ŋato won owacho ni, “An won a ŋatago.”
43009010	Jopenjo go ni, “To waŋin oyawere nedi won?”
43009011	Go odwoko ni, “Jal milwoŋo ni Yesu odwanyo chwodho moro, omwono gine waŋan, to wacho ran ni, ‘Kidhi i jwom Silowam ilwoki waŋin.’ Gikenyo akidho, to tekin atyeko lwoko waŋan to anyalo neno.”
43009012	Jopenjo go ni, “Go ni kune?” Go odwoko ni, “Akuya ran.”
43009013	Gikenyo jotero ŋata yado waŋe oido otho me bongi Jofarisayo.
43009014	Ndelo ma Yesu odwany'iye chwodho aka oyawo waŋ ŋato oido obedo Sabato.
43009015	Amomiyo Jofarisayo odoko jopenjo ŋata waŋe yado otho no paka ochako neno. Go owacho ri jo ni, “Go oketho chwodho moro i waŋan, to alwoko waŋan aka onyo aneno.”
43009016	Jofarisayo mogo jowacho ni, “Ŋata otimo gino kinyal wok bongi Were, rupiri go kikur chik ma Sabato.” To joman jowacho ni, “Ŋata jarecho d'onyalo nedi timo tich madwoŋ ameno?” To tyakirok bedo i dyer jo.
43009017	Gikenyo Jofarisayo odoko jopenjo ŋato ni, “Iwacho nike go oyawo waŋin, to iwon iwacho aŋo kwoŋ go?”
43009018	Ana go ni, “Go jatuchi wach Were.” Gikenyo Joyudaya jokomito yeyo nike go oido waŋe otho aka onyo pama neno, chuka jolwoŋo jonywol pere
43009019	to jopenjo jo ni, “Me wuodi win? Wiwacho nike go onywol ma waŋe otho? Ka ameno, raŋo ma go pama neno?”
43009020	Jonywol pere jodwoko ni, “Waŋeyo nike go wuodi wan, aka go onywolere ma waŋe otho.
43009021	To wakuya paka go ochako neno, kosa ŋata oyawo waŋe. Penji win go won; kole go otegino, aka won nyalo luwo kwoŋe.”
43009022	Jonywol pere jowacho ama kwoŋe rupiri oido jolworo Joyudaya; ato Joyudaya oido jotyeko ridho ni moro jye m'otucho ni Yesu obedo Kristo ibino ryemo go woko i kalamo pa Joyudaya.
43009023	Amomiyo jonywol pere jowacho ni, “Kole go otegino; penji win go won!”
43009024	Gikenyo jodoko jolwoŋo ŋat monywol ma waŋe otho no mararyo to jowacho ri go ni, “Miyi Were dwoŋ. Waŋeyo nike jalo jagimarach.”
43009025	Ŋato odwoko ni, “Akuya kosa go jagimarach kosa be, to gima aŋeyo kende a ni oido waŋan otho to pama onyo aneno.”
43009026	Jomedo penjo go ni, “Go otimo rin aŋo won? Oyawo waŋin nedi?”
43009027	Go odwoko ni, “Atyeko wacho ri win, to wikwero winjo. Aŋo man ma wimito winjo kendo? Kono miti wibende wimito bedo jofuonjirok pere!”
43009028	Gikenyo jokwoŋo go to jowacho ni, “Ibedo jafuonjirok pa jalo; wan wabedo ri wan jofuonjirok pa Musa.
43009029	Waŋeyo ni Were oluwo gi Musa; to jalo, wakuya kiri kama go wok'iye!”
43009030	Ŋato odwoko ni, “Iraŋo? Meno obedo gidhyer swa! Wikuya kama go wok'iye, mato go oyawo kir waŋan!
43009031	Waŋeyo nike Were kiwinji jomarecho; go winjo joma jomiyo go dwoŋ aka jotimo gima go mito.
43009032	Wok i chakirok pa piny fuodi kowinji ni nyatoro oyawo waŋ dhano monywol ma waŋe otho.
43009033	Kole bedi ŋat me kowok bongi Were, di konyalo timo gimoro.”
43009034	Jodwoko go ni, “In m'idongo gi recho wok i nywolirok perin bende onyo ifuonjo wan aŋo?” To joryemo go woko i kalamo pa Joyudaya.
43009035	Yesu owinjo ni joryemo go woko, to munyo onwaŋo go, openjo go ni, “Iyeyo Wuodi Dhano?”
43009036	Ŋato odwoko ni, “A ŋa no jadwoŋ, ŋey ayey go?”
43009037	Yesu owacho ri go ni, “Ityeko neno go, aka go won ama luwo kodin pama me.”
43009038	Ŋato owacho ni, “Ruoth, ayeyo,” to lamo Yesu.
43009039	Yesu owacho ni, “Abino i piny ka thumo banja, ŋey joma waŋ gin otho jowoneen, aka jomaneno jowolokere joma waŋ gin otho.”
43009040	Jofarisayo megi, monwaŋo jonitye bonge kenyo, jowinjo go wacho ameno to jopenjo go ni, “Onyo nyutho ni wabende waŋ wan otho?”
43009041	Yesu odwoko ni, “Bedi waŋ win otho d'onyo wingoye gi recho; to paka wiwacho ni winyalo neno, dwoŋ mere kere fuodi winitye i recho.”
43010001	“Adyeri awacho ri win, ŋata kidonji i dyer sidwol roombo gi dhoot, to idho gi yu thenge man, meno go jakwo kendo jamahembi.
43010002	Ŋata donjo gi dhoot meno a jakwath roombo.
43010003	Jakuri dhoot yawo ri go, roombo jowinjo dwonde aka go lwoŋo roombo pere gi nyingi gin aka wodho jo woko.
43010004	Ka otyeko wodho jo woko, telo jo, to joluwo go, rupiri joŋeyo dwonde.
43010005	Jokibino luwo ŋat man, jobino ŋwech jowoeye bongi ŋato ayino, rupiri jokuya dwonde.”
43010006	Yesu owacho ri jo agecha me, to jokoniaŋ gima go owacho no.
43010007	Yesu odoko owacho ni, “Adyeri awacho ri win, Aŋata abedo dhoot pa roombo.
43010008	Joman jye ma jotelo yu wiyan jobedo jokwo kendo jomahembi; to roombo kowinjo jo.
43010009	Aŋata abedo dhoot. Moro jye madonjo gi bongan bino both; go bino donjo to wok, to nwaŋo lum moloth.
43010010	Jakwo bino nyaka kwalo, neko kodi nyieko woko. An abino nike jowolimi kwo, aka kwo ma gi bee.
43010011	“Aŋata abedo jakwath maber. Jakwath maber yeyo tho ri roombo pere.
43010012	Jatich achula kibedi won roombo, ka oneno arara bino, weyo jo to ringo, to arara kwanyo roombo to kedho jo woko.
43010013	Go ringo rupiri go jatich achula, aka kidew kwoŋ roombo.
43010014	An a jakwath maber. Aŋeyo roombo paran,
43010015	aka bende joŋeyan paka Baba oŋeyan, aka abende aŋeyo go, aka ayeyo tho ri roombo.
43010016	Ani gi roombo man ma jongoye i sidwol me. Aripo kelo jo bende; jobino winjo dwondan, aka jobino lokere sidwol achiel kodi jakwath achiel.
43010017	“Baba omaran rupiri ayeyo bolo woko kwo paran, rumachien to adoko anwaŋo kendo.
43010018	Ongoye ŋata kwanyo kwoŋan kwo me. Awon arwenyo woko gi mito paran. Anitye gi men ma rwenyo go woko, kendo anitye gi men ma dwoko go. Me gima Baba ooran timo.”
43010019	Tyakirok odoko obedo i dyer Joyudaya ru wach me.
43010020	Jomathoth kwoŋ jo jowacho ni, “Go nitye gi jwogi! Neko omako! Wiwinjo luwo pere raŋo?”
43010021	To joman jowacho ni, “Ŋata ni gi jwogi kinyal luwo ama! Jwogi bende di nyal botho joma waŋ gin otho?”
43010022	I hongo no ndir otundo ma kalima ma lonyirok i waŋ Were, mobedo i Ot pa Were i Yerusalem; i ndir no pe oido oŋicho piny.
43010023	Yesu oido wotho i kalikondi pa Solomon i Ot pa Were, to
43010024	Joyudaya jochokere jothoko go kenyo to jowacho ri go ni, “Ileweyo wan i kiganagana kir keraŋo? Wachi ri wan kamaler ka in a Kristo.”
43010025	Yesu odwoko ni, “Atyeko wacho ri win, to wikimiti yeyo. Tich ma atimo i nyingi Baba ama luwo ran;
43010026	to wikibino yeyo rupiri wingoye i roombo paran.
43010027	Roombo paran winjo dwondan; aŋeyo jo, aka joluwan.
43010028	Amiyo jo kwo makirum, aka jokibino tho; ongoye moro ma bino mayan jo.
43010029	Baba momiyan jo dwoŋ loyo ji jye, aka ongoye nyatoro ma nyalo kwanyo jo woko i chingi Baba.
43010030	Aka wan kodi Baba wabedo achiel.”
43010031	Gikenyo Joyudaya odoko jokwanyo telin ma goyo gine go.
43010032	Yesu owacho ri jo ni, “Atyeko timo tich mabeyo madit mowok bongi Baba; onyo mene kwoŋ jo ma wimito goyan'iye gi telin?”
43010033	Joyudaya jodwoko ni, “Wakimiti goyin ru tich mabeyo mitimo, to ru luwo gima kotire kwoŋ Were, rupiri in idhano aka ikethere lwoŋirok ni ibedo Were!”
43010034	Yesu odwoko ni, “Kere kondik i Chik mewin wegi nike Were owacho ni, ‘Wibedo werin?’
43010035	Ka Were olwoŋo jomokel rijo wach pere ni werin (aka gima ondik kiturere),
43010036	onyo winowachi ri ŋata Were ooro i piny ni go luwo gima kotire kwoŋ Were ni rupiri awacho ni abedo Wuodi Were?
43010037	Ere onyo wikiri wiyey k'inen akitim tich pa Baba.
43010038	To k'inen atimo gikipiny ago, kada nende wikiyeyan, yeyi win kada nyaka tich no aka winoŋey kichutho ni Baba nitye i an aka anitye i go.”
43010039	Gikenyo odoko jotemo mako Yesu to budho jo.
43010040	Yesu odoko ogik ochiewere i Yordan to por loka yu kama yado Yohana batis'iye ji to bedo kenyo.
43010041	Ji madit jobino bonge aka jowacho ni, “Yohana kotimo giraura moro, to gima go owacho kwoŋ jame jye obedo adyeri.”
43010042	Aka ji kweth joyeyo go kenyo.
43011001	Dhano milwoŋo ni Lazaro, ma Bethaniya oido two. Me obedo tindi ma Marya kodi Maritha, nyamin go, oido jobed'iye.
43011002	(Marya me ama ndir moro oolo mo maŋwe kur i tyendi Ruoth to yweyo gi yewiye; aka ama Lazaro, omin go, oido two.)
43011003	Nyimere no jodhiro wach ri Yesu ni, “Ruoth, mere perin m'imaro two.”
43011004	Munyo Yesu owinjo, owacho ni, “Two pa Lazaro kilechowere gi tho; gime otimere ma nyutho dwoŋ pa Were, aka nyaka Wuodi Were wolim'iye dwoŋ.”
43011005	Yesu oido omaro Maritha gi nyamin, kodi Lazaro.
43011006	To kada munyo go owinjo wach ni Lazaro two, omedo bedo kama oido ni iye ndelo aryo man.
43011007	Gikenyo nyaka go owacho ri jofuonjirok pere ni, “Weyi wagiki win Yudeya kendo.”
43011008	Jofuonjirok jodwoko ni, “Jafuonji kole nyaka okadho hongo machiek won chuka Joyudaya jomiti goyin gi telin, ama odoko onyo iyiko gik yu korago?”
43011009	Yesu owacho ni, “Ndelo nitye gi sawa apar g'aryo, kameno? Ka dhano wotho odyechieŋ, kichier, rupiri go neno lero.
43011010	To ka go owotho wor, chier, rupiri lero ongoye.”
43011011	Yesu omedo wacho ni, “Mere mawan Lazaro nindo, to abino kidho chiewo go.”
43011012	Jofuonjirok jowacho ni, “Ruoth, ka go nindo bino bedo maber.”
43011013	To wach pa Yesu dwoŋ mere oido ni Lazaro otyeko tho, to joparo nike go wacho nindo ma ndir jye.
43011014	Gikenyo Yesu owacho ri jo kamaler ni, “Lazaro otyeko tho;
43011015	to ri bero mewin asangala nike onwaŋo angoye yu koro aka ŋey wiyey. Ere weyi wakidhi win bothe.”
43011016	Thoma (milwoŋo ni Rut) owacho ri jofuonjirok wadi ni, “Weyi wajojye wakidhi watho kanyachiel gine!”
43011017	Munyo Yesu otundo, onwaŋo ni Lazaro oido otyeko bedo ndelo aŋwen i bur.
43011018	Bethaniya onwaŋo kitundi mairo aryo wok Yerusalem
43011019	aka Joyudaya mathoth onwaŋo jobino limo Maritha kodi Marya gi kweyo chuny jo i teko pajo ma tho pa omin jo.
43011020	Munyo Maritha owinjo ni Yesu bino, owok woko romo gine; to Marya odoŋ pecho.
43011021	Maritha owacho ri Yesu ni, “Ruoth bedi chieŋino ibedi ka, di omin an kotho.”
43011022	To aŋeyo ni kada pama Were bino miyin gimoro jye mikwayo go.
43011023	Yesu owacho ri go ni, “Omin in lechierino.”
43011024	Go odwoko ni, “Aŋeyo ni go bino chierino i ndelo ma rumachien.”
43011025	Yesu owacho ri go ni, “Anaŋata chierino kodi kwo; ŋata yeyan bino kwo, kada go otho;
43011026	aka ŋata kwo aka yeyan kibino tho. Iyeyo gime?”
43011027	Go odwoko ni, “Ey, Ruoth! Ayeyo nike in i Kristo, Wuodi Were, moido genere ni lebino i piny ka.”
43011028	Munyo Maritha otyeko wacho gime, ogik pecho lwoŋo Marya nyamin go nyaliŋliŋ. Owacho ri go ni, “Jafuonji obino aka lwoŋin.”
43011029	Munyo Marya owinjo gime, oay malo to redo kidho romo gine. (
43011030	Yesu oido fuodi kotundo loka no, to oido nitye kama Maritha orom'iye gine.)
43011031	Joyudaya monwaŋo jonitye i ot gi Marya moido jokweyo chuny go i teko pere munyo joneno go oay malo to rure woko, joluwo go. Joparo nike oido go kidho dho kalyel ywak.
43011032	Munyo Marya otundo kama Yesu ni iye to neno go, opodho piny dho tyende, to wacho ni, “Ruoth, bedi chieŋino ini ka di omin an kotho!”
43011033	Munyo Yesu oneno go ywak, aka Joyudaya ma jobino gine bende joywak, geregere omako go, aka owinjo malith swa i chunye.
43011034	Openjo jo ni, “Wiyiko go kune?” Jodwoko ni, “Ruoth biye neni.”
43011035	Yesu oywak.
43011036	Gikenyo Joyudaya jowacho ni, “Neni paka onwaŋo omaro go!”
43011037	To jomegi kwoŋ jo jowacho ni, “Ŋata obotho kir waŋ dhano moido otho iraŋo ma di go kogeŋo tho pa jame?”
43011038	Geregere odoko omako Yesu to kidho dho kalyel, monwaŋo obedo ŋungu mochul dhoke gi tele.
43011039	Yesu omiyo jo or ni, “Kwanyi win woko tele!” Maritha nyamin jatho, odwoko ni, “Ruoth, kole pama onyo go ŋwe marach; chuka yiki go onyo me ndelo maraŋwen!”
43011040	Yesu owacho ri go ni, “Akiwacho rin nike ibino neno dwoŋ pa Were ka iyeyo?”
43011041	Gikenyo oŋilo woko tele. Yesu oŋiyo malo to wacho ni, “Baba, afuoyin ni i winjan.
43011042	Aŋeyo ni ndir jye iwinjan, to awacho ama ma bero pa ji mani ka, ŋey jowoyeyi ni iŋat'ioran.”
43011043	Munyo otyeko wacho gime, okoko gi dwonde ma malo ni, “Lazaro, woki!”
43011044	Ŋatotho no owok motwey chinge gi tyende gi nengin, kareno nanga man oboy gine waŋe. Yesu owacho ri jo ni, “Gonyi win go, aka wiwey wowothi.”
43011045	Joyudaya mathoth ma oido jobino limo Marya joneno gima Yesu otimo, to joyeyo go.
43011046	To joman kwoŋ jo jogik bongi Jofarisayo to jowacho ri jo gima Yesu otimo.
43011047	Ameno Jofarisayo kodi jotel pa jochwayi ri Were wi alitar joromo kodi jopido to jowacho ni, “Watim win aŋo? Neni paka jame onyo timo giraura madit!
43011048	Ka wayeyo go omedere gi tich me, ji jye jobino yeyo go, aka Ruodhe ma Roma jobino ay to joŋinyo woko Ot pa Were gi ryemo wako nono mawan gipi!”
43011049	Ŋatachiel kwoŋ jo ma nyinge Kaifas, moido a jadwoŋ pa jochwayi ri Were wi alitar i oro no owacho ni, “Wikuya gimoro kada achiel!
43011050	Wikiniaŋ ni ber ri win ka ŋatachiel otho ri ji jye, loyo nono gipi reyirok woko?”
43011051	Iyadyeri, go kowacho gime i paro pere won; kwanyo woko paka go oido jadwoŋ pa jochwayi ri Were wi alitar i oro no, go otucho mikwenda mawok bongi Were nike Yesu chiegin tho ri Joyudaya jye.
43011052	Aka ki ri Joyudaya kende, to ma choko kanyachiel nyithindho pa Were ma jokele iye jye.
43011053	Amomiyo wok i ndelo no kadho malo jotimo chan ma neko Yesu.
43011054	Ri ameno Yesu kowotho kamaler kendo i Yudeya, to oeye to kidho kamoro machiegin gi thim, i tindi milwoŋo ni Efuraim. Kenyo ama go obed'iye gi jofuonjirok pere.
43011055	Kalima pa Joyudaya ma Kadho, oido ni chiegin, aka ji mathoth jowok thenge gi thenge jokidho Yerusalem, timo kula ma lonyo delkwoŋ gin ma fuodi kalima no kotundo.
43011056	Jo oido jorango Yesu, aka munyo jochokere i Ot pa Were, wegi jopenjere ni, “Wiparo nedi? Kosa go kobin i kalima?”
43011057	Jotel pa jochwayi ri Were wi alitar kodi Jofarisayo oido jotyeko wodho or ni ka moro nitye moneno kama Yesu ni iye ripo dhiro wach, ŋey jowomaki go.
43012001	Munyo fuodi odoŋ ndelo auchiel aka ndelo ma kalima ma Kadho wotundi, Yesu okidho Bethaniya, kama Lazaro, ma Yesu ochierino kwoŋ jomotho bed'iye.
43012002	Joyiko rigo kenyo chiemo mothyeno aka Maritha oido a japoki chiemo kareno Lazaro obedo gi Yesu dhower.
43012003	Gikenyo Marya okwanyo chupa mo maŋwe kur swa ma romo adech kilo gipi, ma nyingi yath moro aka mawelo, to olo i tyendi Yesu, to yweyo gi yewiye. Kur pa mo no mamit otweyo ot gipi.
43012004	Achiel kwoŋ jofuonjirok pa Yesu, Yuda Iskaryot, ŋata oido lechamo ri go sereko, okwero ni,
43012005	“Iraŋo kotana mo maŋwe kur me siringi miya adek to ipoko jochandi pesa no?”
43012006	Go owacho ama ki ru kwoŋbedo go paro kwoŋ jochandi, to rupiri go oido jakwo. Go oido a jamigowa pesa aka onwaŋo dichieŋ konyere gi pesa me.
43012007	To Yesu wacho ni, “Weyi dheno! Oyik ni go wokani mo me chuka ndelo ma yikirok paran.
43012008	Ndir jye wibino bedo gi jochandi, to an akibino bedo gi win ndir jye.”
43012009	Muma ji madwoŋ jowinjo ni Yesu oido nitye Bethaniya to jokidho kenyo; ki ru wach pa Yesu kende, to ru mito neno Lazaro bende, ma Yesu ochierino kwoŋ jomotho.
43012010	Ameno jotel pa jochwayi ri Were wi alitar jochano neko Lazaro bende;
43012011	rupiri ru gimotimere kwoŋe, Joyudaya mathoth joweyo jotel pajo to joyeyo Yesu.
43012012	Yawere mere muma ji madwoŋ monwaŋo obino i kalima ma Kadho, jowinjo ni Yesu oido bino Yerusalem.
43012013	Ri ameno jokwanyo jangi thith to jokidho romo gine munyo jokoko ni, “Ozana! Silwany pa Were wobedi ri ŋato ma bino i nyingi Ruoth! Silwany pa Were wobedi ri Kere ma Israel!”
43012014	Yesu onwaŋo nyathi punda to bedo wiye, paka Ndiiko Maleŋ wacho ni,
43012015	“Tindi ma Zayun, ikiri ibedi gi lworo, kole Kere perin bino bongin, mobedo wi nyathi punda.”
43012016	Jofuonjirok pere jokoniaŋ kwoŋ gime i hongo no, to munyo Yesu otyek tiŋo malo i dwoŋ nyaka jopoyo nike ndiko owacho gime, aka ni d'otim kwoŋe gime.
43012017	Muma ji ma ndelago jobedo bongi Yesu i hongo ma go olwoŋ'iye Lazaro wok i kalyel aka ochierino go kwoŋ jomotho, jomedo nyayo wach no.
43012018	Ji kweth jokidho romo gine rupiri jowinjo nike go otimo giraura no.
43012019	Gikenyo Jofarisayo wegi jowacho kendigin ni, “Wineno, wakinyal gimoro be! Neni win paka piny gipi onyo luwo go”
43012020	Joyunani mogo bende oido jobedo megi kwoŋ joma jokidho Yerusalem lamo Were i ndir ma kalima no.
43012021	Jobino bongi Filipo, moido wok Bethsaida i Galileya, to jokwayo ni, “Jadwoŋ, wamito neno Yesu.”
43012022	Filipo okidho to wacho ri Andereya, aka jaryo no jokidho to jowacho ri Yesu.
43012023	Yesu odwoko jo ni, “Pama onyo hongo otundo ma miyo Wuodi Dhano dwoŋ.
43012024	Adyeri awacho ri win, ka nyingi kal moro k'opidhi i lowo to tho, go doŋ adoŋa achiel mangil. To k'otho, nyaka nywolo nyingi kal momore.
43012025	Ŋata won omaro kwo pere, bino rwenyo woko kwo; to ŋata kwero kwo pere i piny ka ama bino kuro ri kwo makirum.
43012026	Nyatoro jye ma tiyo ran ripo luwan, aka jatich paran bino bedo kama an'iye. Aka Baba bino miyo nyatoro jye ma tiyo ran dwoŋ.
43012027	“Pama chunyan raman; to anowachi nedi? Ni, ‘Baba, bothan kwoŋ hongo me?’ To be, me a gima omiyan atundo i hongo ma chandirok me.
43012028	Baba, miyi nyingin dwoŋ.” Gikenyo dwondi jo moro oluwo wok i polo ni, “Atyeko miyo nyingan dwoŋ, kendo abino medo timo ameno.”
43012029	Muma ji moido ochungo kenyo owinjo dwondi jo no to jowacho ni manago lithkoth, aka joman jowacho ni, “Chalo malaika oluwo gine!”
43012030	To Yesu owacho ri jo ni, “Kobedo ri an amomiyo dwondi jo me oluwo, to ri win.
43012031	Ndir otundo ma thumo banja ri piny me; kendo jadhum ma piny me onyo ibino ryemo woko.
43012032	K'otyek tiŋan malo wok piny abino ywayo ji jye bongan.” (
43012033	Ameno, go onyutho kiti tho ma go oido kidho chandirok.)
43012034	Muma ji odwoko ni, “Kole Chik mawan wacho ni Kristo bino kwo chil gi chil. To idoko iwacho ni Wuodi Dhano iripo tiŋo malo nedi? Wuodi Dhano no a ŋa?”
43012035	Yesu odwoko ni, “Lero no fuodi nitye gi win hongo moro ye. Wothi win ka fuodi lero no nitye gi win, ka mudho fuodi koumo win; kole ŋata wotho i mudho kiŋey kuma go chom'iye.
43012036	Yeyi win lero no ka fuodi wini gine, ŋey wibedi nyithidho ma lero.” Rumachien munyo Yesu otyeko wacho gime okidho pondo ri jo.
43012037	Kada Yesu oido otyeko timo ranyuth madongo me i waŋ jo, jye fuodi jokoyeyo go.
43012038	Gime otimere ama ŋey gima jatuchi wach Were, Isaya, owacho wotundi i kare ni, “Ruoth, ŋa moyeyo mikwenda ma wakelo? Were onyutho ŋa men pere?”
43012039	Ri ameno jokonyalo yeyo paka Isaya odoko owacho kaman ni,
43012040	“Were ochulo waŋ jo to umo paro pajo, nike waŋ jo wokiri woneen, paro pajo wokiri woniaŋi gimoro, ŋey jowokiri jowonyali gik bongan, ni aboth jo.”
43012041	Isaya owacho ama rupiri oneno dwoŋ pa Ŋato, aka oluwo kwoŋe.
43012042	Kada ameno, jotel pa Joyudaya mathoth bende joyeyo Yesu; to paka onwaŋo jolworo Jofarisayo, jokowacho gino nyatirtir ni aka ŋey wokiri woryem jo woko i kalamo pa Joyudaya.
43012043	Ato oido jomaro fuoy pa ji loyo fuoy pa Were.
43012044	Gikenyo Yesu oluwo gi dwonde mamalo ni, “Nyatoro jye ma yeyan kiyeyan kende to yeyo ŋata ooran bende.
43012045	Ŋata nenan meno neno ŋata ooran bende.
43012046	Abino i piny ka paka lero ŋey nyatoro jye ma yeyan, wokiri wodoŋi i mudho.
43012047	To ka moro winjo mikwenda paran aka kimaki, akithum ri go banja, Ato akibino thumo banja ri piny, to botho piny ayino.
43012048	Nitye ŋata bino thumo banja ri nyatoro jye ma kweran aka kijol fuonji paran; wach m'atyeko luwo ama bino bedo jathumi ri go banja i ndelo ma rumachien,
43012049	rupiri akiluwo gi men paran won, to Baba am'ooran gima aripo wacho kodi luwo.
43012050	Aka aŋeyo nike or pere kelo kwo makirum. Amomiyo gima awacho jye, awacho paka Baba ooran wacho.”
43013001	Ma fuodi ndelo ma kalima ma Kadho, kotundo, Yesu oniaŋ nike hongo pere otundo ma eye i piny wokidhi bongi Bamere. Paka ndir jye go oido omaro jopere i piny ka, omaro jo kir i gike.
43013002	Yesu kodi jofuonjirok pere oido jonitye dhower othyeno. Aka jwogi oido otyeko ketho paro machamo ri Yesu sereko i chuny Yuda wuodi pa Simon Iskaryot.
43013003	Yesu oŋeyo ni Bamere otyeko ketho gimoro jye i chinge; go oŋeyo nike owok bongi Were aka onyo go kidho gik bongi Were.
43013004	Ri ameno Yesu oay dhower, olunyo nanga pere ma woko, to tweyo taulo i pyere.
43013005	Gikenyo okonjo pi mogo i besen, to chako lwoko tyendi jofuonjirok pere, to yweyo gi taulo mapyere.
43013006	Munyo otundo bongi Simon Petro, Simon openjo go ni, “Ruoth, onyo ikidho lwoko tyendan?”
43013007	To Yesu odwoko ni, “Pama fuodi ikuya gima atimo, to ibino ŋeyo rumachien.”
43013008	Ana Petro, “Ikibino lwoko tyendan kada mathin.” Yesu odwoko ni, “Ka akilwoko tyendin meno kere ikinitye kanyachiel kodan.”
43013009	Simon Petro odwoko ni, “Ruoth onyo ikiri ilwoki nyaka tyendan kende, to lwoki ran kir chingan gi wiyan bende!”
43013010	Yesu owacho ni, “Moro jye motyeko lwok meno otyeko lony kwoŋe gipi aka kiyeny lwok kendo, mitere wolwoki tyende won kende. Wijojye wilony, kwanyo woko ŋatachiel.”
43013011	(Yesu onwaŋo otyeko ŋeyo ŋata kidho chamo ri go sereko, amomiyo owacho ni, “Wijojye wilony, kwanyo woko ŋatachiel.”)
43013012	Munyo go otyeko lwoko tyendi jo, oruko nanga pere mawoko to gik i kabedo pere dhower. Go openjo ni, “Wiŋeyo dwoŋ gima awok timo ri win?
43013013	Wilwoŋan ni Jafuonji kodi Ruoth, aka witire, rupiri meno an adyeri.
43013014	Onyo paka an mabedo Ruoth mewin odoko Jafuonji mewin, awok lwoko tyendi win, wibende wiripo lwoko tyendi jowoti win.
43013015	Amiyo win ranen, ŋey wibende witim gima awok timo ri win.
43013016	Adyeri awacho ri win, ongoye ŋecha maloyo ruoth pere gi dwoŋ, kendo ongoye jamikwenda madwoŋ loyo ŋata ooro go.
43013017	Paka pama onyo wiŋeyo gikipiny me, ka witimo ameno wibino limo silwany!
43013018	“Akiluw kwoŋ wijojye; aŋeyo joma ayero. To Ndiiko Maleŋ ripo timere mawacho ni, ‘Ŋata ochiemo kodan owire ran marach.’
43013019	Awacho ri win gime pama ma fuodi kotimere, aka ka otimere wibino yeyo ni, ‘An a go’.
43013020	Adyeri awacho ri win, moro jye ma jolo nyatoro ma aoro, meno bende jolan aka ŋata jolan, meno bende jolo ŋata ooran.”
43013021	Munyo Yesu otyeko wacho gime, ochako winjo rem i chunye to luwo kamaler ni, “Adyeri awacho ri win, ŋatachiel kwoŋ win kidho chamo ran sereko.”
43013022	Jofuonjirok joŋiyere waŋ, munyo jodhyer swa kwoŋ ŋata go oido wacho.
43013023	Achiel kwoŋ jofuonjirok ma Yesu omaro, onwaŋo bende obedo kabuti Yesu.
43013024	Simon Petro ogwelo ŋato aka owacho ni, “Penji go ŋata go luwo kwoŋe.”
43013025	Gikenyo jafuonjirok no ochore chiegin to thenere kwoŋ Yesu to penjo ni, “Manago ŋa, Ruoth?”
43013026	Yesu odwoko ni, “Ŋata abino pilo mugat i achiero t'amiyo go meno a ŋatago.” Gikenyo go okwanyo mugat, opilo, to miyo Yuda, wuodi pa Simon Iskaryot.
43013027	Tekin Yuda jolo mugat no, Sitan odonjo kwoŋe. Yesu owacho ri go ni, “Kwaki timo gima iyiko timo!”
43013028	Ongoye dhano kwoŋ joma oido jonitye dhower no moniaŋ gimomiyo Yesu owacho ri go ameno.
43013029	Paka Yuda ama oido jamigowa, jofuonjirok megi joparo ni Yesu owacho ri go ni wokidhi wonyiewi gima jomito ma kalima, kosa ni womiyi jochandi gimoro.
43013030	Tekin Yuda jolo mugat no, owok woko mayot; aka piny oido otyeko yutho.
43013031	Munyo Yuda otyeko kadho, Yesu owacho ni, “Pama Wuodi Dhano onyo otyeko limo dwoŋ, aka Were bende onyo otyeko limo dwoŋ i go.
43013032	K'inen Were onyo otyeko limo dwoŋ i go, meno Were won gipi ama bino miyo Wuode dwoŋ, aka bino timo ameno mayot.
43013033	Nyithindho paran, fuodi abino bedoye gi win hongo machiek. Wibino rangan, aka bende awacho ri win gima atyeko wacho ri Joyudaya ni, ‘Wikinyal tundo kama akidh'iye.’
43013034	Amiyo win or manyien ni, marere win. Paka atyeko maro win apaka bende wiripo marere.
43013035	Ka kis dhano omaro nyawote, meno aka ji jye jobino ŋeyo nike wijofuonjirok paran.”
43013036	Simon Petro openjo ni, “Ruoth, ikidho kune?” Ana Yesu, “Wikinyal luwan kama akidh'iye gi pama; to rumachien aka wibino luwan.”
43013037	Petro openjo ni, “Ruoth, raŋo ma akinyal luwin pama? An ayikere kir tho rin!”
43013038	Yesu odwoko ni, “Iyikere adyeri tho ran? Adyeri awacho rin, ka fuodi wuodi gweno kokoko, ibino kwedirok kwoŋan didek.”
43014001	Yesu owacho ri jo ni, “Wikiri wirembi kosa wiguti. Yeyi win Were, aka yeyan win bende.
43014002	Kisikin omore i ot pa Baba, aka akidho yiko ri win kabedo. D'akiwacho ri win ama bedi kobedo adyeri.
43014003	Aka ka atyeko kidho yiko ri win kabedo, abino dwoko t'aomo win, ŋey wibedi kodan kama ani iye.
43014004	Wiŋeyo kama akidh'iye kodi royo mere.”
43014005	Thoma owacho ri go ni, “Ruoth, wakuya kama ikidh'iye: wanyalo ŋeyo nedi royo ma tundo korago?”
43014006	Yesu odwoko ni, “An aŋata royo, aŋata adyeri, kodi kwo; ongoye ŋata bino bongi Baba, ka koluwo bongan.”
43014007	Owacho ri jo ni, “Ka wiŋeyan, meno bende wiŋeyo Baba; aka wok konon onyo wiŋeyo go, aka wityeko neno go.”
43014008	Filipo owacho ri go ni, “Ruoth, nyuthi wan Were Bawan, meno won kende leromo wan.”
43014009	Yesu odwoko ni, “Atyeko bedo gi win hongo malach ama jye, to fuodi ikuya an, Filipo? Moro jye motyeko nenan meno otyeko neno Baba. To raŋo ma wiwacho ni, ‘Nyuthi wan Were Bawan?’
43014010	Wikiyey, ni anitye i Baba aka Baba ni i An? Wach ma atyeko wacho ri win, kiwoki bongan an won. Baba ma bedo i an, ama timo tich pere.
43014011	Yeyi win nike anitye i Baba, aka Baba nitye i an. Ka kameno yeyi win kada ru tich pere won.
43014012	Adyeri awacho ri win, moro jye ma yeyan bino timo tich ma an atimo, ey, bino timo kir ma loyo me, rupiri akidho bongi Baba.
43014013	Aka abino timo gimoro jye ma winokway i nyingan; ameno aka ŋey dwoŋ pa Baba wonyuthere i Wuode.
43014014	Ka wikwayo gimoro jye i nyingan abino timo.
43014015	“Ka wimaran, wibino mako or paran.
43014016	Aka abino kwayo Baba to miyo win Jakony man ma wobedi gi win ndir jye,
43014017	meno Chuny maradyeri ma piny kinyal jolo, rupiri kinyal neno go kosa ŋeyo go. To wiŋeyo go, rupiri go nitye gi win aka bino bedo i win.
43014018	“Akibino weyo win paka nyithindho kiich; abino dwoko bongi win.
43014019	I hongo machiek piny kibino nenan kendo, to wibino nenan; aka paka akwo, wibende wibino kwo.
43014020	Ka ndelo no otundo, wibino ŋeyo nike anitye i Baba, aka winitye i an, paka anitye i win.
43014021	“Moro jye ma jolo or paran aka mako, meno a ŋata omaran. Baba bino maro ŋata omaran; aka abende abino maro go to anyuthere ri go.”
43014022	Yuda (ki Yuda Iskaryot) owacho ni, “Ruoth, onyal bedo nedi nike ibino nyuthere ri wan to ki ri piny?”
43014023	Yesu odwoko ni, “Nyatoro jye momaran bino winjo mikwenda paran. Baba bino maro go aka wabino bino bino bonge to wabedo bonge.
43014024	Nyatoro jye ma komaran kiwinji wach paran. Aka mikwenda ma wityeko winjo k'aparan, to wok bongi Baba m'ooran.
43014025	“Atyeko wacho ri win gime jye ma fuodi anitye gi win.
43014026	To Jamiy ryeko, Chuny Maleŋ ma Baba bino dhiro i nyingan, bino fuonjo win gimoro jye aka bino poyo win gimoro jye matyeko wacho ri win.
43014027	“Syem ama onyo aweyo ri win; amiyo win syem paran; aka akimiy win paka piny miyo. Wikiri wirembi i chuny win; odoko wikiri wibedi gi lworo.
43014028	Kole wiwinjo munyo awacho ri win ni, ‘Abino weyo win, to abino dwoko bongi win.’ Bedi wimaran, di wisangala ni akidho bongi Baba, rupiri go loyan gi dwoŋ.
43014029	Ato eno atyeko wacho ri win pama, ma fuodi kotimere, aka ka otimere wibino yeyo.
43014030	Onyo akibino medo luwo kodi win mathoth, rupiri jadhum ma piny me bino. Go ongoye gi men kwoŋan,
43014031	to piny jye ripo ŋeyo nike amaro Baba; amomiyo atimo gimoro jye ma go ooran. Ere ayi win waeye ka.”
43015001	“Aŋata abedo yath vini maradyeri, aka Baba a won ndelo mere.
43015002	Go turo woko jangi yath moro jye i an ma kinyak, aka sewila to yiko jangi yath jye ma nyak ŋey womedi nyak madit.
43015003	Pama onyo wityeko lony gi wach ma atyeko luwo ri win.
43015004	Doŋi win i an, aka abende abino doŋ i win; rupiri jangi yath kinyal nyak ka komakere gi yath mere. Wibende wikinyal nyak ka wikidoŋ i an.
43015005	“Aŋata abedo yath vini maradyeri, aka win wibedo jangi yath no. Ŋata doŋ i an, aka abende adoŋ i go, bino nyak madit; ato wikinyal timo gimoro jye ma bu an.
43015006	Nyatoro jye ma kidoŋi i an chalo jangi yath mibolo woko to thwo woko; jangi yen ma chalo ameno, ichoko kanyachiel to ibolo jo i mach, to jowaŋ woko.
43015007	Ka widoŋ i an, to wach paran doŋ i win, winyalo kwayo gimoro jye ma wiyenyo to ibino miyo win.
43015008	Me apaka Baba bino limo dwoŋ: Ka wiwodho gimanyak madit ma nyutho ni wibedo jofuonjirok paran.
43015009	Amaro win paka Baba omaran; bedi win i mar paran.
43015010	Ka wimako or paran, wibino doŋ i mar paran, paka abende amako or pa Baba aka anitye i mar pere.”
43015011	“Atyeko wacho ri win gime ŋey kisangala paran wobedi i win, aka kisangala mewin wobedi mopoŋ.
43015012	Me a gima aooro win timo: marere win, paka amaro win.
43015013	Ongoye mar ma dhano nyalo bedo gine loyo meno ma go nyalo miyo kwo pere ri merin pere.
43015014	Wibedo merin paran, ka witimo gima aoro win.
43015015	Akilwoŋ win ni jotich kendo rupiri jatich kiŋey gima ruoth pere timo. Kuchiel alwoŋo win ni merin, rupiri atyeko wacho ri win gimoro jye ma awinjo bongi Baba.
43015016	Wiŋati wikiyeran, to aŋata ayero win aka adimo win ni wikidhi winyak gima yindira. Meno aka nyaka Baba bino miyo win gimoro jye ma winokway go i nyingan.
43015017	Amomiyo, me a gima aoro win timo: marere win”.
43015018	“Ka piny dak win, poyi win nike otelo dakan.
43015019	Bedi wibedi ji pa piny, di piny omaro win paka ji pere. To ayero win wok i piny me, aka wikibedo apere; amomiyo piny dak win.
43015020	Poyi win gima atyeko wacho ri win, ‘Ŋecha ongoye ma loyo ruoth pere gi dwoŋ.’ Ka jolwenyo kodan, jobino lwenyo gi win bende.
43015021	To jobino timo ri win gime jye rupiri wibedo ji paran; aka jokuya ŋata ooran.
43015022	Bedi akibino to aluwo gi jo di jongoye gi racho; to pama onyo jongoye gi kagoŋirok kwoŋ gimarecho pajo.
43015023	Moro jye ma dakan meno dak Baba bende.
43015024	Bedi fuodi akitimo idyer jo tich moido fuodi ongoye ŋata otimo, di jongoye gi racho; to pama onyo jotyeko neno gima atimo aka jodak wan gi Baba.
43015025	Gime obedo ameno, aka ŋey gima ondik i Chik pajo wotundi i kare ni, ‘Jodakan nono.’
43015026	“Ka Jamiyi ryeko, mobedo Chuny maradyeri ma anodhir ri win, ma loro wok bongi Baba obin, go bino luwo kwoŋan.
43015027	Aka win bende, wibino pido ran, rupiri wityeko bedo kodan wok i chakirok.
43016001	“Awacho ri win gime aka wikiri wiyengere i yeyo mewin.
43016002	Jobino ryemo win woko i kalamo pa Joyudaya, aka ndir bino tundo ma moro jye maneko win bino paro nike ka timo ameno meno tiyo ri Were.
43016003	Jobino timo gikipiny me ri win rupiri jokuya Baba kosa an.
43016004	To awacho ri win gime, ni ka ndir mere otundi, wibino poyo nike atyeko luwo ri win kwoŋe.” “Akutho akiwacho ri win gime rupiri oido fuodi anitye gi win.
43016005	Pama onyo akidho bongi ŋata ooran, to ongoye kwoŋ win kada ŋata penjan ni, ‘Ikidho yu kune?’
43016006	Ato paka onyo atucho ri win gime, rembo onyo opoŋ i chuny win.
43016007	To adyeri awacho ri win: Bedo gimaber ri win ka akadho, rupiri ka akikadho, Jamiyi ryeko kilebino bongi win. To ka atyeko kadho, nyaka abino dhiro ri win go.
43016008	Aka ka go obino, go bino miyo piny ramirok kwoŋ gimarecho, kodi tiro, kodi thumo banja;
43016009	kwoŋ gimarecho, rupiri jokoyeyan;
43016010	kwoŋ tiro, rupiri akidho bongi Baba aka odoko wikonenan;
43016011	kwoŋ thumo banja, rupiri jadhum ma piny ka otyek thumo ri go banja.
43016012	“Anitye kodi gikipiny man awacha ri win, to gunyoni fuodi wikinyal chiro.
43016013	To ka Chuny maradyeri obin, go bino nyutho win adyeri jye. Ato go kibino luwo gi i wiye won, to bino wacho ri win gima go owinjo, odoko go bino nyutho win kwoŋ gima lebino rumachien.
43016014	Go bino miyan dwoŋ, rupiri go bino wacho ri win gimoro jye m'okwanyo bongan.
43016015	Gimoro jye ma Baba ni gine meno aparan; amomiyo atyeko wacho ri win nike go bino wacho ri win gimoro jye ma go okwanyo bongan.
43016016	“I hongo machiek wikibino nenan; to i hongo machiek wibino nenan kendo.”
43016017	Megi kwoŋ jofuonjirok pere jopenjere wegi kendigin ni, “Gime dwoŋ mere aŋo? Go wacho ri wan ni, ‘I hongo machiek wikibino nenan, to i hongo machiek wibino nenan kendo.’ Odoko ni, ‘Rupiri akidho bongi Baba.’ ”
43016018	Jomedere gi penjo ni, “Hongo machiek me, dwoŋ mere aŋo? Fuodi wakiniaŋ gima go luwo kwoŋe?”
43016019	Yesu oŋeyo nike jomito penjo go, ri ameno owacho ri jo ni, “Onyo wiwegi wipenjere kwoŋ gima awok wacho ni, ‘I hongo machiek wikibino nenan, to i hongo machiek wibino nenan kendo?’
43016020	Adyeri awacho ri win, wibino ywak to wirem, kareno piny sangala. Wibino winjo malith, to winjo malith mewin no bino lokere kisangala.
43016021	I hongo ma nywol, dhako winjo litho, rupiri hongo pere ma chandirok otundo, to ka otyeko nywolo nyathi pere go wiye wil gi litho cha, rupiri go onyo sangala nike nyathi otyeko nywolere i piny.
43016022	Meno apaka bende nitye gi win: pama onyo wiwinjo litho, to abino neno win kendo, aka chuny win bino poŋ gi kisangala, kiti kisangala ma moro kinyal mayo win.
43016023	“Ka ndelo no otundo wikibino kwayan gimoro. Adyeri awacho ri win, Baba bino miyo win gimoro jye ma winokway i nyingan.
43016024	Gunyoni fuodi wikikwayo gimoro i nyingan, kwayi win aka wibino limo, ŋey kisangala mewin wobedi mopoŋ.”
43016025	“Awacho ri win gikipiny me g'agechin, to ndir bino tundo ma akibino oro agechin kendo, to abino luwo ri win nyatirtir kwoŋ Baba.
43016026	Ka ndir no otundo, wibino kwayo go i nyingan; aka akiwachi ni abino kwayo go gimoro ri win,
43016027	rupiri Baba won omaro win rupiri wimaran aka wiyeyo nike awok bongi Were.
43016028	Awok bongi Baba to abino i piny, aka onyo aeye i piny agik kendo bongi Baba.”
43016029	Gikenyo jofuonjirok pere jowacho ri go ni, “Nyaka onyo iluwo nyatirtir, ma kiweno i agechin.
43016030	Nyaka onyo waŋeyo ni iŋeyo gimoro jye; ikiyeny moro wopenjin kendo. Me miyo wayeyo nike adyeri iwok bongi Were.”
43016031	Yesu odwoko jo ni, “Onyo nyaka wiyeyo?
43016032	Ndir bino tundo, aka otyeko kiri tundo ma wijojye wibino kedher'iye to dhano jye dok pecho pere, aka wibino weyan kendan. To akinitye kendan, rupiri Baba nitye kodan.
43016033	Atyeko wacho ri win gime ŋey wibedi i syem i riwirok kodan. Piny bino miyo wichandere. To bedi win miseni! Atyeko loyo chandirok ma piny!”
43017001	Munyo Yesu otyeko wacho gime, oŋiyo polo to wacho ni, “Baba, hongo otundo. Miyi Wuodin dwoŋ, aka ŋey Wuodin womiyin dwoŋ.
43017002	Kole imiyo go men kwoŋ ji jye, ŋey go womiyi joma imiyo go jye kwo makirum.
43017003	Aka me a kwo makirum: nike ji jowoŋeyin, Were achiel maradyeri, kendo jowoŋeyi Yesu Kristo m'ioro.
43017004	Atyeko nyutho dwoŋ perin i piny; achowo timo tich m'imiyan timo.
43017005	Onyo pama, Baba, miyan dwoŋ i waŋin, dwoŋ moido ani gine kodin ma fuodi kochwey piny.
43017006	“Atyeko miyo nyingin ŋeyirok i waŋ ji m'imiyan wok i piny. Jo oido jobedo ji perin, to imiyan jo aka jotyeko mako wach perin.
43017007	Pama onyo joŋeyo ni gimoro jye m'imiyan wok bongin,
43017008	rupiri amiyo jo mikwenda m'imiyan, aka jojolo; joŋeyo adyeri ni awok bongin, aka joyeyo nike iŋat'ioran.
43017009	“Akwayo ri jo. Akikwayi ri piny, to ri ji m'imiyan, rupiri jobedo aperin.
43017010	Gimoro jye ma ani gine meno aperin, odoko gimoro jye m'ini gine meno aparan, aka atyeko limo dwoŋ kwoŋ jo.
43017011	Akibino doŋ i piny ka, to jo fuodi jonitye i piny ka, to an onyo abino bongin. Baba Maleŋ, kuri jo maber gi men ma nyingin m'imiyan, ŋey nyaka jowobedi achiel paka wan kodin wabedo achiel.
43017012	I hongo monwaŋo ani gi jo, akuro jo maber gi men ma nyingin m'imiyan. Agwoko jo, aka kwoŋ jo ongoye ŋata orwenyo, kwanyo woko ŋat ma amien oido oripo podho rigo ŋey gima ndiiko wacho wotimere.
43017013	Onyo pama abino bongin, aka awacho gikipiny me i piny, ŋey jowolimi kisangala paran to poŋ i chuny jo.
43017014	Amiyo jo mikwenda perin aka piny odak jo, rupiri jokobedo ji pa piny paka an bende akibedo dhano pa piny.
43017015	Akikway ni ikwany jo woko i piny, to nike ikur jo maber kwoŋ men ŋatarach piny, jo bende jokobedo ji pa piny.
43017016	Paka akabedo dhano pa piny, jo bende jokobedo ji pa piny.
43017017	Lonyi chuny jo i adyeri, rupiri wach perin obedo adyeri.
43017018	Onyo aoro jo i piny paka chango ibende ioran i piny.
43017019	Aka ri bero pajo onyo amiyere rin ŋey jo bende jowonyali miyirok ri iyadyeri.
43017020	“Akikwayi ri jome kendijo, to ri joma bende joyeyan ru mikwenda pa jome.
43017021	Akwayo nike jojye jowonyali bedo achiel, Baba, paka initye i an aka anitye i in. Jo bende jowobedi i wan, ŋey piny woyeyi nike iŋati ioran.
43017022	Amiyo jo dwoŋ m'imiyan, ŋey jowobedi achiel paka wan kodin wabedo achiel;
43017023	abedi i jo aka ibedi i an, ŋey jowobedi achiel kichutho, aka nyaka piny woŋeyi nike ioran aka imaro jo paka imaran.
43017024	“Baba, ityeko miyan jo, aka ayenyo jowobedi kodan kama ani iye, jowonyali neno dwoŋ paran m'imiyan; kole imaran kir ma fuodi kochwey piny.
43017025	Baba Motire, piny kuya in, to aŋeyin aka jome joŋeyo nike iŋati ioran.
43017026	Atyeko miyo jo ŋeyin aka abino medo timo ameno, ŋey mar perin ma initye gine ran wobedi i jo, aka awon bende abedi i jo.”
43018001	Munyo Yesu ochowo kwayo me, oay kodi jofuonjirok pere to jokalo jwom Kiduron. Kenyo oido nitye ndelo moro, to Yesu kodi jofuonjirok pere jodonj'iye.
43018002	Yuda, jachami sereko, oido bende oŋeyo kenyo, rupiri ndir madit Yesu onwaŋo otyeko bedo kenyo kodi jofuonjirok pere.
43018003	Ameno Yuda okidho kenyo kodi kitipa pa joserikale kodi jokur mogo ma Ot pa Were ma jotel pa jochwayi ri Were wi alitar kodi Jofarisayo jooro. Jotiŋo mach odingili, talin, gi gilweny.
43018004	Yesu oido oŋeyo gimoro jye monwaŋo kidho timirok kwoŋe. Ri ameno ochore bongi jo to penjo jo ni, “Wirango ŋa?”
43018005	Jodwoko ni, “Yesu Janazareth.” Go odwoko ni, “A an me.” Yuda jachami sereko, onwaŋo ochungo gi jo.
43018006	Munyo Yesu owacho ri jo ni, “A an me”, jogik gi yuŋey gin to jooy piny ngulungulu.
43018007	Yesu odoko openjo jo ni, “Wirango ŋa won.” Jowacho ni, “Yesu Janazareth.”
43018008	Yesu owacho ri jo ni, “Atyeko wacho ri win ni a an me. Ere ka wirangan, weyi win jome jowokadhi.”
43018009	Gime otimere ama ŋey gima ndir no go owacho wotundi i kare ni, “Ongoye kada achiel morwenyo kwoŋ jojye m'imiyan.”
43018010	Simon Petro oido nitye g'abor; oyuyo to toŋo ŋecha pa jadwoŋ pa jochwayi ri Were wi alitar, to chodo woko ithe marachuch. Nyingi ŋecha no oido Malko.
43018011	Yesu owacho ri Petro ni, “Dwoki abor i ode! Onyo akiramadhi agwata ma chandirok ma Baba omiyani?”
43018012	Lwak joserikale kodi jotel pajo kodi Joyudaya ma jokur jomako Yesu, jotweyo go,
43018013	to jotero go pa Anas moido obedo baa chipa Kaifas, moido jadwoŋ pa jochwayi ri Were wi alitar i oro no.
43018014	Kaifas me ama ndir cha omiyo Joyudaya ryeko nike oido ber loyo ka ŋatachiel otho ri ji jye.
43018015	Petro kodi jafuonjirok man joluwo Yesu. Paka jafuonjirok man no oido oŋeyere maber gi jadwoŋ pa jochwayi ri Were wi alitar no, go bende odonjo gi Yesu i dyedipo pa jadwoŋ no.
43018016	Petro odoŋ woko to chungo chiegin gi dhoot. Jafuonjirok man, moido oŋeyere maber gi jadwoŋ no, ogik oluwo gi nyako moido kuro dhoot, to rwako Petro.
43018017	Nyako moido kuro dhoot owacho ri Petro ni, “In won me k'achiel kwoŋ jofuonjirok pa ŋato?” Petro odwoko ni, “Be, akibedo.”
43018018	Piny onwaŋo ŋich, ri ameno jotich kodi jokur jomoko mach aka onwaŋo jochungo jothoko mach no jooyo. Petro bende okidho to chungo gi jo ka oyo mach.
43018019	Jadwoŋ pa jochwayi ri Were wi alitar no openjo Yesu kwoŋ jofuonjirok pere kodi fuonji pere.
43018020	Yesu odwoko ni, “Ndir jye aluwo kamaler ri piny, aka afuonjo i kalamo pa Joyudaya kodi i Ot pa Were, kama Joyudaya jye jochokere iye, aka ongoye gima fuodi awacho nyaliŋliŋ.
43018021	To raŋo ma wipenjan ameno? Penji win ji ma jotyeko winjan. Kole joŋeyo gima atyeko wacho ri jo.”
43018022	Munyo Yesu owacho ama, achiel kwoŋ jokur ogoyo lembe g'adhoŋ aka owacho ni, “Inyalo nedi luwo ameno gi jadwoŋ pa jochwayi ri Were wi alitar?”
43018023	Yesu odwoko ni, “Ka awacho gimoro marach, nyuthi ginago kamaler. To ka gima awacho otire, raŋo igoyan?”
43018024	Gikenyo Anas odhiro go, ma fuodi otwey chinge, pa Kaifas, jadwoŋ pa jochwayi ri Were wi alitar.
43018025	Petro oido fuodi ochungo kenyo oyo mach. Gikenyo jowote jopenjo go ni, “Ibende ikibedo achiel kwoŋ jofuonjirok pa ŋato?” To Petro kwedere ni, “Be, akibedo achiel kwoŋ jo.”
43018026	Achiel kwoŋ ŋecha pa jadwoŋ pa jochwayi ri Were wi alitar, wat pa ŋata Petro oido ochodo woko ithe cha, oluwo malo ni, “Akinenin bonge i ndelo kacha?”
43018027	Petro odoko okwedere to wacho ni, “Be”, piyo piyo no to wuodi gweno koko.
43018028	Jokwanyo Yesu i ot pa Kaifas to jotero go i chiel pa gavana. Piny onwaŋo obedo odikini worwor. Joyudaya jokodonjo i chiel rupiri oido joyenyo jowokure ma jokobedo makoch i kite ma chik, ŋey jowochami kalima ma Kadho.
43018029	Amomiyo Pilato owok woko romo gi jo to wacho ni, “Banja aŋo ma wi osa jame?”
43018030	Jodwoko ni, “Di wakikelo go bongin bedi go kotimo racho moro.”
43018031	Pilato owacho ni, “Wiwegi kwanyi win go aka winen banja pere i kite ma chik mewin.” Joyudaya jodwoko ni, “Koyey wan neko dhano.”
43018032	(Me onyutho adyeri gima Yesu onwaŋo otyeko wacho munyo go nyutho kiti tho ma go le tho.)
43018033	Pilato ogik i chiel to lwoŋo Yesu to penjo go ni, “In i Kere pa Joyudaya?”
43018034	Yesu odwoko ni, “Penji me wok bongin i won, kosa joman ama jowacho rin kwoŋan?”
43018035	Pilato odwoko ni, “Iparo nike a Jayudaya? Kole ji perin wegi kodi jotel pa jochwayi ri Were wi alitar ama jokelin bongan. Itimo aŋo?”
43018036	Yesu owacho ni, “Ker paran kobedo ma piny ka; bedi ker paran bedi ma piny ka, di jomaluwan jolwenyo ma geŋan ma d'akipodho i chingi Joyudaya. To, ker paran ki ma piny ka!”
43018037	Gikenyo Pilato openjo go ni, “Kere in i kere?” Yesu odwoko ni, “Eno iwacho ni an kere. Onywolan ri gino aka abino i piny ka luwo ri adyeri. Nyatoro jye ma tiyere g'adyeri winjo dwodan.”
43018038	Pilato openjo ni, “Aka adyeri meno aŋo?” Gikenyo Pilato ogik woko bongi Joyudaya to wacho ri jo ni, “Akinen banja moro kwoŋ go.
43018039	To paka winitye gi chik mewin, ndir jye agonyo ri win jatwech moro i hongo ma kalima ma Kadho, wimito agony ri win Kere pa Joyudaya?”
43018040	Jodwoko go gi koko ni, “Be, ki go! Wamito Baraba!” (Baraba oido jakwo mojokojo.)
43019001	Gikenyo Pilato otero Yesu to oro jo chwado go.
43019002	Joserikale jodolo thach okudho to joketho i wiye pa junga; joruko ri go kanzo ma rangi ariŋo.
43019003	Aka jobino bonge to jowacho ni, “Yindira Kere pa Joyudaya!” To jogoyo lembe adhoŋ.
43019004	Pilato odoko ogik to wacho ri muma ji no ni, “Neni win ee awodho go bongi win, ma miyo win ŋeyo nike akinyalo nwaŋo gima miyan thumo ri go banja.”
43019005	Gikenyo owodho Yesu woko munyo oruko junga ma thach okudho kodi kanzo ma rangi ariŋo. Pilato owacho ri jo ni, “Neni win! Me a jal ago!”
43019006	Munyo jotel pa jochwayi ri Were wi alitar kodi ji pajo joneno go, jokoko ni, “Guri go kwoŋ musalaba! Guri go kwoŋ musalaba!” Pilato owacho ri jo ni, “Ere kwanyi wi go wiwegi wiguri go kwoŋ musalaba. Akinen gima d'imiyan athum ri go banja.”
43019007	Joyudaya jodwoko ni, “Wanitye gi chik ma wacho ni, go ripo tho, rupiri go owacho ni go Wuodi Were.”
43019008	Munyo Pilato owinjo ameno, lworo omedo mako go.
43019009	Go ogik i chiel to wacho ri Yesu ni, “Iwok kune?” To Yesu kodwoko go.
43019010	Pilato owacho ri go ni, “Ikoluwi kodani? Ikuya ni anitye gi men ma gonyin, kosa ma gurin kwoŋ musalaba?”
43019011	Yesu odwoko ni, “Initye gi men kwoŋan nyaka rupiri Were am'omiyin. Amomiyo ŋata okelan i chingin ama ni gi racho madwoŋ mere.”
43019012	Munyo Pilato owinjo ameno omedo bedo g'awanya ma gonyo go. To Joyudaya jokoko ni, “K'igonyo jal me meno ikimere kodi Kaisar! Nyatoro jye ma wacho nike go kere meno jakwor pa Kaisar!”
43019013	Munyo Pilato owinjo wach me, otero Yesu woko to bedo piny i kom ma thumo banja kama ilwoŋo ni, “Kalikondi ma Tele.” (I Dhoyudaya bedo “Gabatha.”)
43019014	Oido chiegin sawa auchiel modyechieŋ i ndelo ma yikirok ri kalima ma Kadho. Pilato owacho ri Joyudaya ni, “Kere mewin ee!”
43019015	Jokoko ni, “Neki go! Guri go kwoŋ musalaba!” Pilato openjo jo ni, “Wimitan aguri Kere mewin kwoŋ musalaba?” Jotel pa jochwayi ri Were wi alitar jodwoko ni, “Kere ma wanitye gine meno a Kaisar kende!”
43019016	Gikenyo Pilato oketho Yesu i chingi jo ni woguri kwoŋ musalaba. Gikenyo Yesu obedo i chingi jokur.
43019017	Go owok woko munyo otiŋo musalaba pere, to tundo i kabedo milwoŋo ni “Kahanga wich”. (I Dhoyudaya ni “Golgotha.”)
43019018	Joguro go kenyo kwoŋ musalaba; joguro ji aryo man bende kwoŋ musalaba, ŋatachiel yu rachuch ŋat man yu racham pere kareno Yesu obedo dyere.
43019019	Pilato ondiko wach to oro jo ketho wi musalaba ni, “YESU MA NAZARETH, KERE PA JOYUDAYA.”
43019020	Joyudaya mathoth josoma gino, rupiri kama ogur'iye Yesu kwoŋ musalaba oido chiegin gi tindi. Wach no oido ondik i Dhoyudaya, Dholatin, kodi Dhoyunani.
43019021	Jotel pa jochwayi ri Were wi alitar pa Joyudaya jodaŋin ri Pilato ni, “Ikiri indiki ni, ‘Kere pa Joyudaya,’ to ndiki ni, ‘Jal me owacho nike, An a Kere pa Joyudaya.’ ”
43019022	Pilato odwoko ni, “Gima atyeko ndiko meno atyeko ndiko.”
43019023	Munyo joserikale jotyeko guro Yesu kwoŋ musalaba, jokwanyo nengin pere, to jopoko adech aŋwen, kis jaserikale otero adech achiel. Jokwanyo kanzo bende mokwoy ma nanga achiel, mongoye kama oriw gine.
43019024	To Joserikale jowacho ni, “Wakiri wayechi me; ere weyi wagoy kwir wanen ŋata oteri.” Gime otimere ma miyo gimondik wotundi i kare ni, “Wegi jopokere nengin paran Jogoyo kwir ri kanzo paran.” Aka joserikale jotimo ameno won.
43019025	Joma oido jochungo chiegin gi musalaba pa Yesu obedo yokimere, nyamin yokimere, Marya chipa Kulopa, kodi Marya ma wok Magdala.
43019026	Munyo Yesu oneno yokimere kodi jafuonjirok ma go omaro jochungo kenyo, owacho ri yokimere ni, “Dhakodwoŋ, wuodin eno.”
43019027	To wacho ri jafuonjirok no ni, “Yokin eno.” Aka wok i hongo no jafuonjirok no otero dheno pecho pere.
43019028	Yesu oŋeyo ni gimoro jye orumo, to ma miyo gimondik wotundi owacho ni, “Riyo nekan.”
43019029	Agwata oido ni kenyo mopoŋ vini mawach; jorwako changwe i vini no, joketho i jangi yath, to jochwayo ri go i dhoke.
43019030	Yesu obilo vini to wacho ni “Orumo!” Gikenyo okulo wiye to weyo chunye chot.
43019031	Gikenyo Joyudaya jokwayo Pilato nike wotur tyendi jom'oneki tikwanyo jo kwoŋ musalaba, rupiri meno oido ndelo ma yikirok ri Sabato, aka jokomito ni delkwoŋ jono wobedi kwoŋ musalaba i ndelo ma Sabato, rupiri Sabato obedo ndelo madwoŋ.
43019032	Amomiyo joserikale jokidho to joturo tyendi ŋat marapena kodi apa ŋat man monwaŋo onek jo kanyachiel gi Yesu.
43019033	To munyo jotundo bongi Yesu to joneno nike go otyeko tho, jokoturo tyende.
43019034	Achiel kwoŋ joserikale oroko ŋeti Yesu gi toŋ, to piyo piyo remo gi pi wok.
43019035	Ŋata oneno gime munyo timere oluwo kwoŋe. Wach pere otire, kendo go oŋeyo ni luwo giradyeri aka ŋey wibende wiyey.
43019036	Gime otim nike randik wotundi i kare ni, “Ongoye choko pere kada achiel ma bino tur.”
43019037	Aka randik man wacho ni, “Ji jobino ŋiyo ŋata jochwowo.”
43019038	Rumachien, Yozefu, ma Arimatheya, okwayo Pilato ni go wokwanyi delkwoŋ Yesu. (Yozefu oido jafuonjirok pa Yesu ma nyaliŋliŋ, rupiri go oido lworo Joyudaya.) Pilato owacho ri go ni go nyalo kwanyo delkwoŋ Yesu; gikenyo Yozefu okidho to kwanyo delkwoŋ Yesu.
43019039	Nikodemo bende, ma ndir moro okidho neno Yesu wor, obino, kareno otiŋo gima ŋwe kur chiegin kilo pyeradek, moruw kodi pigi yen man.
43019040	Jaryo me jokwanyo delkwoŋ Yesu to jotweyo i sukin matar gi mo maŋwe kur me i kite ma yikirok pa Joyudaya.
43019041	Kama ogur'iye Yesu kwoŋ musalaba oido nitye ndelo ma di kalyel moido fuodi koyik'iye nyatoro.
43019042	Paka ndelo oido obedo ma telo Sabato pa Joyudaya, aka kalyel onwaŋo ni chiegin, joyiko Yesu kenyo.
43020001	I Sabiti odikini worwor, ma fuodi piny riprip, Marya ma wok Magdala okidho kalyel to neno ni oŋil woko tele ma dhok kalyel.
43020002	Go oringo to kidho bongi Simon Petro kodi jafuonjirok man ma Yesu omaro, to wacho ri jo ni, “Jokwanyo woko Ruoth i kalyel aka wakuya kama oketh'iye go!”
43020003	Gikenyo Petro gi jafuonjirok man no joay to jokidho i kalyel.
43020004	Jaryo no oido joringo, to jafuonjirok man no odwire oyombo Petro to telo tundo i kalyel.
43020005	Go oluŋere to neno sukin ama odoŋ, to kodonjo iye.
43020006	Simon Petro oluwo go chien to donjo i kalyel, to neno sukin no kenyo,
43020007	kodi nanga monwaŋo otwey gine wiy Yesu m'odole gichien kakende.
43020008	Gikenyo, jafuonjirok, motelo tundo i kalyel bende odonjo to neno to yeyo.
43020009	(Jono fuodi oido jokoniaŋ odocho kwoŋ randik ma wacho ni go ripo chierino).
43020010	Gikenyo jofuonjirok no jodok pecho pajo.
43020011	Marya ochungo munyo ywak dho thengi kalyel;
43020012	gikenyo go oneno jomalaika aryo kenyo, i nengin matar, ma jobedo piny kama onwaŋo oketh'iye delkwoŋ Yesu, achiel yu wiye man yu tyende.
43020013	Jopenjo go ni, “Dhakodwoŋ, iywak aŋo?” Go odwoko ni, “Jokwanyo Ruoth paran, aka akuya kama joketh'iye go!”
43020014	Munyo go otyeko wacho ameno, go owire to neno Yesu ochungo kenyo; to koŋeyo ni manago Yesu.
43020015	Yesu openjo go ni, “Dhakodwoŋ, raŋo iywak. Irango ŋa?” Paka dheno oparo ni meno won ndelo, owacho ri go ni, “K'iŋati ikwanyo go, jadwoŋ, wachi ran kama iketh'iye go akidhi aom go.”
43020016	Yesu owacho ri go ni, “Marya!” Go owire yu bonge to wacho gi Dhoyudaya ni, “Raboni!” (Dwoŋ mere ni Jafuonji.)
43020017	Yesu owacho ri go ni, “Ikiri imakan rupiri fuodi akigik both Baba. To kidhi bongi wutimera iwachi ri jo ni akidho malo bongi Baba ma Bawin, Were paran ma Were mewin.”
43020018	Gikenyo Marya ma wok Magdala owacho ri jofuonjirok pere nike, “Atyeko neno Ruoth,” to lyesa ri jo gima Yesu owacho ri go jye.
43020019	Munyo piny oumere i ndelo ma Sabiti no, jofuonjirok oido jochokere kanyachiel kareno jochiego thigin, rupiri oido jolworo Joyudaya. Gikenyo Yesu obino to chungo i dyer jo to wacho ni, “Syem wobedi kodi win.”
43020020	Munyo go otyeko wacho ameno, onyutho jo chinge gi ŋete. Jofuonjirok kisangala opoŋ i chuny jo munyo joneno Ruoth.
43020021	Gikenyo Yesu odoko owacho ri jo ni, “Syem wobedi kodi win. Paka Baba ooran abende aoro win.”
43020022	Go owacho gime to kudho jo gi luya to wacho ni, “Limi win Chuny Maleŋ.
43020023	Gimarecho pa ji ma winochwaki ri jo, ibino chwako ri jo; to gimarecho pa ji ma wikochwaki ri jo bende kochwaki ri jo.”
43020024	Achiel kwoŋ jofuonjirok, Thoma (milwoŋo ni Rut) onwaŋo ongoye bongi jo munyo Yesu obino.
43020025	To jofuonjirok wadi jowach ri go ni, “Watyeko neno Ruoth!” Thoma owacho ri jo ni, “Ka akineno waŋpoyo ma musumal oweyo i chinge, t'arwako lwetan kama musumal odonj'iye i ŋete, akoyey.”
43020026	Munyo ndelo abiryo okadho, jofuonjirok oido jonitye kanyachiel kendo, aka Thoma oido ni gi jo. Thigin jye oido ochiegi, to Yesu obino to chungo i dyer jo to wacho ri jo ni, “Syem wobedi gi win.”
43020027	Gikenyo go owacho ri Thoma ni, “Rwaki lwetin ka, aka neni chingan; odoko keli chingin irwaki i ŋetan bende. Ikiri ibedi gi kiganagana, to bedi gi yeyo ayin!”
43020028	Thoma odwoko ni, “Ruoth paran kendo Were paran!”
43020029	Yesu owacho ri go ni, “Onyo iyeyo rupiri ityeko nenan? Josilwany a joma yeyo kada ma fuodi jokonenan!”
43020030	Yesu otimo ranyuth man kweth i waŋ jofuonjirok pere ma korwaki i kitawo me.
43020031	To me ondik ni aka ŋey wiyey ni Yesu a Kristo, Wuodi Were, aka i yeyo gime winyal limo kwo makirum!
43021001	Rumachien, Yesu onyuthere kendo ri jofuonjirok pere dho wakawaka ma Tiberya. Me apaka go otimo.
43021002	Simon Petro, Thoma (milwoŋo ni Rut), Nathanayel (ma wok Kana i Galileya) woti Zebedayo kodi jofuonjirok pa Yesu man jaryo jye oido jo ni kanyachiel.
43021003	Simon Petro owacho ri jo ni, “Akidho kitoga.” Jowacho ni, “Wabino kidho kodin.” Ameno jodonjo i yee, to wor no gipi jokomako gimoro.
43021004	Munyo chieŋ gulo, Yesu ochungo dho thengi pi, to jofuonjirok jokoŋeyo ni manago Yesu.
43021005	Gikenyo go owacho ri jo ni, “Yach me, wityeko makoye gimoro?” Jodwoko ni, “Ongoye gimoro.”
43021006	Go owacho ri jo ni, “Boli win bwoo mewin yu thengi yee marachuch aka wibino mako gimoro.” Gikenyo jobolo bwoo pajo, to jokonyalo wodho ru thotho pa rech.
43021007	Jafuonjirok ma Yesu omaro owacho ni, “manago Ruoth!” Munyo Simon Petro owinjo ni manago Ruoth, otweyere gi nanga pere mawoko (rupiri oido olunyo woko nengin pere), to por i pi.
43021008	Jofuonjirok modoŋ jobino dho geŋin gi yee to joywayo bwoo ma rech opoŋ'iye, rupiri onwaŋo jokini bor gi geŋin kamothwo, to oido romo chiegin mita miya achiel kende.
43021009	Munyo jotundo wi geŋin joneno chuk mach mokur kenyo gi rech i wiye kodi mugat.
43021010	Gikenyo Yesu owacho ri jofuonjirok pere ni, “Keli win rech mogo ma wityeko mako.”
43021011	Simon Petro odonjo i yee to kelo bwoo wi geŋin, mopoŋ'iye rech madongo miya adek gi pyero abich g'adek; to kada oido rech dit ameno, jye bwoo koyech.
43021012	Yesu owacho ri jo ni, “Biye chiemi win.” Ongoye kada ŋatachiel kwoŋ jofuonjirok mobedo gi miseni ma penjo go ni, “In i ŋa?” rupiri oido joŋeyo ni manago Ruoth.
43021013	Gikenyo Yesu okidho, okwanyo mugat no, to miyo jo, to timo ameno bende gi rech.
43021014	Me oido hongo maradek ma Yesu onyuther'iye ri jofuonjirok pere munyo otyeko chierino kwoŋ jomotho.
43021015	Munyo jotyeko chiemo, Yesu openjo Simon Petro ni, “Simon, wuodi Yohana, imaran loyo jome?” Go odwoko ni, “Ey Ruoth, iŋeyo nike amarin.” Yesu owacho ri go ni, “Pidhi nyithindhi roombo paran.”
43021016	Madiryo Yesu odoko openjo go ni, “Simon wuodi Yohana, imarani?” Go odwoko ni, “Ey Ruoth, iŋeyo paka amarin.” Yesu owacho ri go ni, “Kwayi roombo paran.”
43021017	Madidek Yesu odoko omedo penjo go ni, “Simon wuodi Yohana, imarani?” Gikenyo Petro chunye oramo, rupiri Yesu openjo go madidek ni, “Imarani?” Ameno odwoko go ni, “Ruoth, kole iŋeyo gimoro jye, iŋeyo paka amarin.” Yesu owacho ri go ni, “Pidhi roombo paran.
43021018	Adyeri awacho rin, munyo fuodi ithin onwaŋo iwon irukere t'ikidho kama iyenyo jye; to ka iti ibino ryeyo chingin ŋat man ama worukin to terin kama d'ikimito kidh'iye.”
43021019	(Ameno Yesu owacho ama ma nyutho paka Petro d'otho ma miyo Were dwoŋ.) Gikenyo Yesu owacho ri go ni, “Luwan.”
43021020	Petro owire to neno jafuonjirok man luwo jo ma Yesu omaro, ma ndir cha othenere bongi Yesu dhower to penjo ni, “Ruoth, ŋata kidho chamo rin sereko?”
43021021	Munyo Petro oneno go, owacho ri Yesu ni, “Ruoth, to ŋatin?”
43021022	Yesu odwoko go ni, “Ka amito ni ŋato wokwo chuka anodwoki, meno mako kwoŋini? Luwan ayino!”
43021023	Gikenyo wach onyay i dyer jofuonjirok pa Yesu nike jafuonjirok no k'otho. To Yesu kowacho nike go k'otho; go owacho nike, “Ka amito ni go wokwo chuka anodwoki, meno mako kwoŋini?”
43021024	Go a jafuonjirok ma luwo kwoŋ gikipiny me, aka ama ondiko gikipiny me; aka waŋeyo nike gima go ondiko obedo adyeri.
43021025	Onyo, nitye gikipiny man kweth ma Yesu otimo. Bedi ndik jye achielechiele, aparo nike piny gipi di konyalo tiŋo kitawin mere.
44001001	Thyofilo, i kitawo marapena ma andiko, aluwo kwoŋ gimoro jye ma Yesu otimo kendo ofuonjo,
44001002	chuka ndelo ma oter'iye go i polo. Aka gi men pa Chuny Maleŋ, omiyo jomoor pere ma go oyero or.
44001003	Go onyutho jo i yo madit paka go onyo kwo, munyo otyeko chandirok to tho; aka i hongo ma ndelo pyero aŋwen gi pi obedo munyo menyere ri jo aka luwo ri jo kwoŋ Ker pa Were;
44001004	aka go omiyo jo or munyo nitye dhower gi jo ni, “Wikiri wieye Yerusalem; to kuri win gikenyo mich ma Were Baba ochiko ma wityeko winjo.
44001005	Ato batisimo pa Yohana obedo gi pi, to wibino limo batisimo gi Chuny Maleŋ ma fuodi ndelo kokadho mathoth.”
44001006	Aka joma oido jobino kenyo jopenjo go ni; “Ruoth, imito dwoko dhum i chingi Israel pama?”
44001007	Yesu owacho ri jo ni, kobedo tich mewin ŋeyo ndir kodi hongo ma Baba won oyiko gi men pere;
44001008	to wibino nwaŋo men ka Chuny Maleŋ otyeko loro kwoŋ win; aka wibino bedo jokony maridho wach paran i Yerusalem kodi i Yudeya gipi, i Samarya, kodi i witum jye ma piny.
44001009	Munyo otyeko wacho ameno, joneno paka otiŋ go titero malo, chuka pondeponde oumo go ma jokinen.
44001010	Aka munyo fuodi joyaro waŋ gin malo munyo joneno paka go kadho, piyo piyo ji aryo ma joruko nengin matar jochungo kabuti jo.
44001011	Jowacho ni, “Win ji ma Galileya, raŋo ma wichungo wiŋiyo polo? Kole Yesu me, ma okwany bongi win titero i polo, bino dwoko i piny ka i kite no won, paka wiwok neno go munyo kadho i polo.”
44001012	Gikenyo jomoor jogik Yerusalem munyo jowok wi got Olivet, ma romo chiegin adech mairo wok i tindi.
44001013	Jodonjo Yerusalem aka joidho malo i ot monwaŋo jobed'iye; Petro, Yohana, Yakobo kodi Andereya, Filipo gi Thoma, Batholomayo kodi Mathayo, Yakobo wuodi pa Alfayo, Simon ma jalwenyi ri piny pere, kodi Yuda wuodi pa Yakobo.
44001014	Jojye jochokere kanyachiel i bwora to jokwayo adhik, kanyachiel gi mon, kodi Marya min Yesu, kodi wutimin Yesu.
44001015	Munyo ndelo okadho manok, romo pa jomoyeyo obedo (ma romo ji chiegin miya achiel), to Petro chungo to luwo.
44001016	Owacho ni, “Wutimera, ndiiko oido ripo wotundi i kare kwoŋ gima Chuny Maleŋ, munyo luwo gi dhoki Daudi, owacho chon kwoŋ Yuda motelo ji munyo jobino mako Yesu.
44001017	Yuda oido jakweth mawan, rupiri oido oyer go bende i tich mawan.”
44001018	(Pesa ma Yuda olimo i tim pere marach no onyiewo gine ndelo, kama go ogore'iye piny to tho; aka okedhere to gir iye dhure piny.
44001019	Ji jye ma jobedo Yerusalem jowinjo gino, aka i dhudhok pajo wegi jolwoŋo ndelo no ni Akeldama, dwoŋ mere ni, “ Ndelo ma Remo.”)
44001020	“Kole ondik i Zabul ni, ‘Weyi ot pere wodoŋi nono, aka moro wokiri wobed'iye.’ Kendo ni, ‘Weyi ŋat man woter kabedo pere.’
44001021	“Amomiyo achiel kwoŋ chwo ma jowotho gi wan i hongo no jye munyo Ruoth Yesu oido fuodi ni gi wan noknok,
44001022	wok i ndir ma batisimo pa Yohana tundo chieŋ mokwany'iye go bongi wan titero go malo, ama ripo bedo jakony moneno gi wan chierino pere.”
44001023	Gikenyo to joketho ji aryo ruwaŋ jo: Yozefu milwoŋo ni Barsaba, mochwok nyinge ni Yusto, kodi Mathiyas.
44001024	Aka jokwayo Were munyo jowacho ni, “Ruoth, iŋeyo chuny dhano jye, nyuthi wan achiel kwoŋ jaryo me, ŋata iyero
44001025	ni woteri tich paka achiel kwoŋ jomoor, i kabedo ma Yuda oweyo to kidho kapere.”
44001026	To jobolo ri jo kwir, to Mathiyas loyo; to iketho go i kitipa pa jomoor apar g'achiel.
44002001	Munyo ndelo ma Pentekost otundo, jomoyeyo jochokere kanyachiel i ot.
44002002	Gikenyo derino owok i polo mochalo koyo makudho, to poŋo ot gipi monwaŋo jo ni iye.
44002003	Aka joneno gima chalo lew mach motyakere; dhano jye lew mach no ogeyo.
44002004	Chuny Maleŋ opoŋ kwoŋ jo to jochako luwo dhudhok mopokere, paka Chuny Maleŋ omiyo jo luwo.
44002005	I Yerusalem onwaŋo nitye Joyudaya ma jomara Were ma jowok i thenge jye ma piny.
44002006	Munyo jowinjo derino no, kweth ji jochokere kanyachiel; jojye jouro, rupiri kis dhano owinjo joluwo dhudhok pere won.
44002007	I dhyer kodi i uro jopenjo ni, “Ji ma joluwo ni jye ki Jogalileya?
44002008	To nedi ma kis dhano jye kwoŋ wan winjo joluwo dhudhok mawan won?
44002009	Jomegi kwoŋ wan jowok Pathya, Medya kodi Elam; Mesopotamya, Yudeya kodi Kapadosya; Ponto kodi Asya,
44002010	Furigiya gi Panfilya, Misir kodi adech ma Libya chiegin gi Sireno; jomegi kwoŋ wan jowok Roma;
44002011	Joyudaya kodi jokafiri ma jowire i din pa Joyudaya, jomegi kwoŋ wan jowok Kurete kodi Arabya -- ama wajojye wawinjo joluwo dhudhok mawan kwoŋ gikipiny madongo ma Were otimo.”
44002012	I dhyer madwoŋ gi uro, jomena penjirok wegi kendigin ni, “Gime dwoŋ mere aŋo?”
44002013	To joman jonyiero jomoyeyo, munyo jowacho ni, “Ji me jomer ayin!”
44002014	Petro ochungo gi jomoor apar g'achiel to luwo ri kweth ji gi derino madwoŋ ni, “Ji ma Yudeya jowotan gi wijojye ma wibedo Yerusalem, chiki win ithi win awachi ri win thenethene ma gime.
44002015	Jome jokomer gi vini paka wiparo; pama nyaka sawa adek won modikini.
44002016	Kuchiel, me a gima jatuchi wach Were Yower chango oluwo kwoŋe ni,
44002017	‘Were wacho ni, me a gima bino timere i ndelo ma chowe: Abino konjo Chuny paran kwoŋ ji jye; woti win gi nyigi win jobino tucho wach Were, nyithindho mewin ma yach ma soye jobino limo menyirok, aka jomoti i dyer win jobino leko lek.
44002018	Ey, kwoŋ jegin paran, chwo gi mon, kodi ŋechin abino konjo Chuny paran i ndelo no, aka jobino tucho wach paran.
44002019	Abino timo giraura i hongo malo kodi ranyuth momore i piny, remo kodi mach kodi yiro motweyere bino bedo;
44002020	Waŋchieŋ bino lokere machol aka dwe bino bokere pa remo, ma fuodi ndelo pa Ruoth madwoŋ moasere kotundo.’
44002021	Aka bino bedo ni nyatoro jye molwoŋ nyingi Ruoth bino both.
44002022	“Win Joisrael, chiki win ithi win wiwinji gime: Yesu Janazareth onwaŋo obedo dhano ma Were oyero ni wotimi giraura, kodi gidhyer kodi ranyuth momore i dyer win; aka wiwegi wiŋeyo gime, rupiri otimere bongi win won ka.
44002023	Were, i mito pere gi ryeko pere, onwaŋo otyeko yiko chon nike bino ketho Yesu me i chingi win; amomiyo wineko go munyo wiketho ji marecho to joguro go kwoŋ musalaba.
44002024	To Were ochierino go kwoŋ jomotho; okwanyo go woko i litho ma tho, rupiri onwaŋo kinyalere nike tho wotweyi go.
44002025	Kole Daudi chango oluwo kwoŋe ni, ‘Aneno Ruoth i waŋan hongo jye, rupiri go nitye yu rachuch paran ŋeyi akir ayengere.
44002026	Amomiyo chunyan osangala, aka kisangala opoŋ i wach paran. Aka delkwoŋan bende bino bedo gi geno madwoŋ.
44002027	Rupiri ikibino weyo chunyan i piny pa jomotho. Odoko ikibino weyo Maleŋ perin wotopi woko.
44002028	Ityeko nyuthan royo ma kwo, aka bedo perin kabutan bino poŋo kisangala i chunyan.’
44002029	“Wutimera, weyi awach ri win kamaler kwoŋ kwari wan Daudi, m'otho tiyiko, aka kalyel pere fuodi ni gi wan kir konon me.
44002030	Go oido obedo jatuchi wach Were, aka oŋeyo chikirok ma Were otimo gine: Were okwoŋere nike bino ketho nyakwar Daudi achiel wolunji kom madhum pere.
44002031	Daudi oneno gima Were oido kidho timo, amomiyo oluwo kwoŋ chierino pa Kristo munyo wacho ni, ‘Koweyi go i piny pa jomotho, aka delkwoŋe kotopi.’
44002032	“Were ochierino Yesu me kwoŋ jomotho; aka wajojye wabedo jokony i wach me.
44002033	Otyek tiŋo go malo yu rachuch pa Were aka onyo walimo bonge Chuny Maleŋ paka Bamere ochiko; aka gim'onyo pama wineno aka odoko wiwinjo me, obedo mich pere ma go okonjo kwoŋ wan.
44002034	Kole Daudi won kokidho malo i polo, to owacho ni, ‘Ruoth owacho ri Ruoth paran ni, Bedi yu rachuch paran
44002035	chuka anoloki jokwor perin paka kasik m'ijeng'iye tyendin.’
44002036	“Amomiyo ji ma Israel, joripo ŋeyo adyeri ni manago Yesu, ma wiguro kwoŋ musalaba, ama Were oloko Ruoth kodi Kristo!”
44002037	Munyo jowinjo gime, chuny jo oramo jo swa, to jopenjo Petro kodi jomoor man ni, “Wutimin wan wanotimi aŋo?”
44002038	Petro odwoko jo ni, “Ŋuti win gimarecho mewin, wilim batisimo i nyingi Yesu Kristo, wochwaki gimarecho mewin, aka wibino limo mich ma Chuny Maleŋ.
44002039	Kole chikirok me obedo ri win kodi nyithindho mewin kodi ji jye ma jonitye bor, ji jye ma Were lwoŋo bonge.”
44002040	Petro oluwo ri jo aka oruma jo gi wach man madit munyo medo jo miseni ni, “Bothi win kwoŋ ndir ma pama mopoŋ gi recho me!”
44002041	Ameno ji mathoth majoyeyo mikwenda pere jolimo batisimo; ji ma romo gana adek jomedere i kweth pajo i ndelo no.
44002042	Aka jochwire kwoŋ fuonji pa jomoor munyo jobedo i kweth achiel, i chiemo kodi i kwayo.
44002043	Lworo opoŋ i chuny kis dhano, aka jamoor jotimo giraura kodi ranyuth madit.
44002044	Jomoyeyo jye jobedo kanyachiel aka jotimo gimoro jye kanyachiel.
44002045	Aka jotana gikipiny kodi lim pajo, to jopoko gima owok'iye i dyer gin paka kis dhano oyenyo.
44002046	Bin kis ndelo jokidho romo kanyachiel i Ot pa Were, odoko jochiemo kanyachiel i udi pajo gi kisangala kodi chuny jo maber,
44002047	munyo jopako Were aka ji jye oido jofuoyo jo. Ameno Ruoth omedo welo pajo gi jomaboth kis ndelo.
44003001	Ndelo moro Petro kodi Yohana oido jokidho i Ot pa Were sawa abuŋwen mothyeno, i hongo ma kwayo.
44003002	Kenyo, dho “Waŋkach Maŋon,” paka oido ilwoŋo, oido nitye dhano moŋol wok i nywolirok pere. Ndir jye bin itiŋo atiŋa ŋato aka ikelo go dho waŋkach me kwayo pesa bongi joma donjo i Ot pa Were.
44003003	Munyo go oneno Petro kodi Yohana jodonjo, okwayo jo ni jowomiyiye go gimoro.
44003004	Joŋiyo go nyatirtir to Petro wacho ni, “Ŋiyi wan!”
44003005	Gikenyo go oŋiyo jo, munyo geno limo gimoro bongi jo.
44003006	Aka Petro owacho ri go ni, “Angoye gi zawabu kosa feza, to abino miyin gima ani gine. I nyingi Yesu Kristo ma Nazareth, aorin ni wothi!”
44003007	Gikenyo Petro omako chinge marachuch to konyo go to ay malo. Piyo piyo no olenge tyendi jalo kodi odondo jye jobedo mochwiny;
44003008	go opor malo, ochungo gi tyende to chako kisedela gi woth. Gikenyo go odonjo i Ot pa Were gi jo, munyo wotho aka por malo gi pako Were.
44003009	Kweth ji jye joneno go munyo wotho aka pako Were.
44003010	Aka munyo joŋeyo ni meno jakwach ma yado bedo dho “Waŋkach Maŋon” ma Ot pa Were, jouro swa aka jobedo gi dhyer kwoŋ gimotimere ri go.
44003011	Munyo fuodi jalo ochwire kwoŋ Petro gi Yohana, ji jye jodhyer aka joringo bongi jo “I Kalikondi pa Solomon,” paka oido ilwoŋo.
44003012	Munyo Petro oneno gime, owacho ri jo ni, “Ji ma Israel: raŋo ma wiuro gime, kosa raŋo ma wichomo waŋ win kwoŋ wan? Wiparo nike gi men mawan won, kosa ni rupiri waŋeyo lamo Were maber amomiyo ŋatin wotho?
44003013	Kole Were pa Ibrayimu, Isaka, kodi Yakobo, Were pa kwarere mawan, ama omiyo Yesu Jatich pere dwoŋ. Wibolo go i chingi jodhum aka wikwedo go ruwaŋ Pilato, kada munyo Pilato onwaŋo otyeko ridho gonyo go.
44003014	Kole go oido leŋ aka ber, to wikwero go, kuchiel wikwayo Pilato ni wogonyi ri win janek ayino.
44003015	Wineko Won kwo, to Were chierino go kwoŋ jomotho; aka wabedo jokony ma joneno gime.
44003016	Kole nyingi Yesu kodi yeyo kwoŋ nyinge ama omiyo jal ma wiŋeyo me kilama ama i waŋ wijojye.
44003017	“Onyo pama, wutimera, aŋeyo nike gima win kodi jotel mewin witimo ri Yesu obedo gima witimo ma wikuya.
44003018	Me a gima Were chango owacho gi i dhoki jotuchi wach pere ni Kristo ripo chandere; aka amomiyo gino otimere adyeri i royo me.
44003019	Amomiyo, ŋuti win recho mewin wigiki bongi Were, ŋey gimarecho mewin woreyi woko, aka ŋey hongo ma kelo loth manyien wok bongi Ruoth wobin ri win,
44003020	aka go wodhiri ri win Kristo, ma go otyeko yero ri win, mobedo Yesu.
44003021	Go ripo doŋ i polo nyuka ndir otundi ma Were odwok'iye gikipiny jye i kare, paka Were owacho gi i dhoki jotuchi wach pere ma chango chon.
44003022	Kole Musa chango owacho ni, ‘Ruoth Were mewin bino dhiro ri win jatuchi wach Were ma bino wok kwoŋ ji mewin won paka odhiran bongi win ama. Wiripo chiko ithi win wiwinji gimoro jye ma go owachi ri win.
44003023	Nyatoro jye ma kowinji wach pere, ibino kwanyo go woko kwoŋ ji pa Were to ireyo go woko.’
44003024	To jotuchi wach Were jye wok kwoŋ Samwir kodi jomoluwo ŋeye jojye ma jobedo gi mikwenda, bende joluwo kwoŋ ndelo agono.
44003025	Aka wibedo jolunji gima jotuchi wach Were chango joluwo kwoŋe i chikirok ma Were otimo gi kwarere mewin, munyo owacho ri Ibrayimu ni, ‘Abino miyo ji jye ma piny silwany wok kwoŋ kodhi perin.’
44003026	Amomiyo Were oyero aka okutho open dhiro jatich pere bongi win won, womiyi win silwany munyo wiro wijojye ni wieye woko i yo mewin marecho.”
44004001	Munyo Petro gi Yohana oido fuodi joluwo ri ji, jochwayi ri Were wi alitar, jotel pa jokur ma Ot pa Were, kodi Josadukayo jobino to joay kwoŋ jo.
44004002	Nge oido omako jo ni rupiri jomoor aryo no oido jofuonjo ji nike otyek chierino Yesu kwoŋ jomotho, ma nyutho nike jomotho jobino chierino.
44004003	Ameno jomako jo to jobolo jo i od twech chuka yawere mere, paka piny oido otyeko yutho.
44004004	To ji mathoth ma jowinjo mikwenda no joyeyo ri gin, aka welo pa chwo omedere otundo chiegin gana abich.
44004005	Yawere mere jodhum kodi jotel pa Joyudaya, kodi jofuonji ma Chik jochokere Yerusalem,
44004006	kodi Anas, jadwoŋ pa jochwayi ri Were wi alitar, kodi Kaifas, kodi Yohana, kodi Alekizanda, kodi ji jye moido jokweth ma nono pa jotel pa jochwayi ri Were wi alitar.
44004007	Jomiyo jomoor no chungo i dyer jo aka jopenjo jo ni, “Witimo gime nedi?”
44004008	Gikenyo munyo Chuny Maleŋ opoŋ kwoŋ Petro, odwoko ni, “Jodhum kodi jotel pa ji,
44004009	k'inen konon wipenjo wan kwoŋ bero motim ri ŋatoŋol kodi paka obedo maber,
44004010	ber wijojye wiŋeyi, aka ji jye ma Israel jowoŋeyi, nike ŋat me chungo ruwaŋ win m'olama adyeri ru men pa Yesu Kristo Janazareth ma wiguro kwoŋ musalaba aka Were ochierino go kwoŋ jomotho.
44004011	Yesu won a ŋata ndiiko luwo kwoŋe ni, ‘Kole tele won ma jogeto jochayo ni bu kony ama olokere tele ma thyelo kindi ot.’
44004012	“Aka both kinwaŋere bongi ŋat man, rupiri ongoye nyingi nyatoro man jye i piny gipi, ma Were omiyo ji, ma waripo nwaŋ'iye both.”
44004013	Jokweth ma pido jodhyer munyo joneno miseni pa Petro gi Yohana, gi ŋeyo nike me ji mogo ma jokofuonjere kada. Gikenyo joniaŋ nike jome yado jobedo bongi Yesu.
44004014	To onwaŋo ongoye gimoro ma di jonyal wacho, rupiri joneno jal moboth no ochungo kenyo gi Petro gi Yohana.
44004015	Amomiyo jowacho ri Petro gin ni jowoeye i kapido, to jochako kikaŋasa wach wegi kendigin.
44004016	Jopenjere ni, “Wanotimi aŋo gi jome? Dhano jye ma Yerusalem oŋeyo nike jome jotyeko timo giraura madwoŋ me, aka wakinyal kwero.
44004017	To ma geŋo wach me medo nyay i dyer ji, weyi wawachi ri jo nike kiri jowomedi luwo kendo ri nyatoro jye i nyingi ŋato.”
44004018	Gikenyo jolwoŋo jo dwoko aka jochiko jo teltel ni kiri jowofuonji i nyingi Yesu.
44004019	To Petro gi Yohana jodwoko ni, “Wiwegi thum win gimotire atima i waŋ Were, winjo win, kosa winjo Were;
44004020	rupiri wakinyal weyo luwo kwoŋ gima wawegi watyeko neno gi winjo.”
44004021	Jopido jomedo bwoko jo gi men swa, to joweyo jo jokadho. Jokoneno yo ma di jomiyo gine jaryo no girachula, rupiri ji jye oido jopako Were kwoŋ gimotimere.
44004022	Aka ŋata giraura ma both otimere kwoŋe no oido kalo oro pyero aŋwen.
44004023	Tekin ityeko weyo jo, Petro gi Yohana jogik i kweth pajo to jowacho ri jowot gin gima jotel pa jochwayi ri Were wi alitar kodi jotel pa ji jowacho.
44004024	Munyo jowinjo gime, jo jye joriwere kanyachiel i kwayo Were ni, “Ruoth ma Jachwech ma polo gi piny, kodi wakawaka kodi gima ni iye jye!
44004025	Chango iluwo i Chuny Maleŋ gi dhoki kwari wan Daudi, jatich perin, ni, ‘Raŋo ma Jopath jo ni gi keme?
44004026	Kerere ma piny joyikere aka jodhumbe joromo kanyachiel, kwinyo Ruoth kodi Kristo (mowir gi mo) pere!’
44004027	Kole adyeri Herode kodi Pontyo Pilato joromo kanyachiel i tindi me gi Jopath kodi ji ma Israel ma chano timo gimarecho ri Yesu, Jatich perin Maleŋ, m'iwiro gi mo.
44004028	Jochokere ma timo gimoro jye ma in, gi men perin kodi mito perin, oido ityeko yiko ni d'otimere.
44004029	Aka pama, Ruoth, neni paka jobwoko wan, amomiyo miyi jotich perin men ma tito mikwenda perin gi miseni.
44004030	Ryeyi chingin ma botho ji, itimi ranyuth ma giraura kodi gidhyer i nyingi jatich perin maleŋ, Yesu.”
44004031	Munyo jotyeko kwayo, kama onwaŋo jo ni iye oyengere. Chuny Maleŋ opoŋ kwoŋ jo to jochako luwo wach pa Were gi miseni.
44004032	Kitipa pa jomoyeyo obedo achiel i paro kodi i chuny gin. Ongoye ŋata owacho ni lim pere obedo maraora pere kende, to obedo apa ji jye.
44004033	Jomoor jothyelo wach ma chierino pa Ruoth Yesu gi men moasere, aka jojye jonwaŋo silwany madwoŋ.
44004034	Ongoye moro i kitipa pajo moido chando gimoro, rupiri jomonwaŋo jonitye gi lowo kosa udi jotana to jokelo pesa mere
44004035	to joketho i chingi jomoor. Meno ama bin ipoko dhano jye mani kitipa monwaŋo chando gimoro.
44004036	Gikenyo Yozefu, Jalevi m'onywol Sipuro, ma jomoor jolwoŋo ni Barunaba (dwoŋ mere ni, “Ŋata kweyo chuny ji”),
44004037	otana lowo pere, to kelo pesa mere to miyo jomoor.
44005001	To onwaŋo nitye nyatoro milwoŋo ni Ananiya, gi chiege ma nyinge Safira, ma jotana lowo pajo mogo.
44005002	To go okano pesa moro ma konyirok, aka chiege oŋeyo gime, to modoŋ ama go otero ri jomoor.
44005003	Petro owacho ri go ni, “Ananiya, raŋo miyeyo Sitan odonjo i chunyin to miyin itwodo ri Chuny Maleŋ to ikano adech ma pesa m'ilimo i lowo perin?
44005004	Ma fuodi ikitana lowo no, onwaŋo kobedo aperin? Aka munyo ityeko kitana, pesa mere oido kobedo aperin? To raŋo ma iridho i chunyin nike itim gima pameno? Ikiwondo ji to iwondo Were won!”
44005005	Tekin Ananiya winjo gime, ogore piny to tho, aka dhano jye mowinjo gime, lworo opoŋ kwoŋe.
44005006	Yach mogo jodonjo, jotweyo go gi suka to jotero go to joyiko go.
44005007	Munyo hongo okadho ma romo sawa adek, chiege bende odonjo ma koŋeyo gima oido nende otimere.
44005008	Petro openjo go ni, “Wachi ran, me oido a gima in gi chworin wilimo gipi i gimewin?” Go odwoko ni, “Ey, meno won a welo mere.”
44005009	Gikenyo Petro owacho ri go ni, “Raŋo ma in kodi chworin wiyiko paro ma temo Chuny Maleŋ? Neni! Joma jowok yiko chworin eno jokonjere dhoot, aka jobino tiŋin jowoterin woko bende!”
44005010	Gikenyo won to dheno podho piny dho katyendi Petro to tho. Yach cha jodwoko, aka munyo jonwaŋo go otho, jotiŋo go bende to jokidho yiko go kabuti chwore.
44005011	Kitipa pa jomoyeyo gi bee gi joman ma jowinjo gino lworo madwoŋ opoŋ kwoŋ jo.
44005012	Jomoor jotimo ranyuth ma giraura madit i dyer ji. Jomoyeyo bin joromo i kalikondi pa Solomon.
44005013	Ongoye ŋat moro man ma kobedo jakweth pajo motemo riwirok gi jo, kada ji oido jomiyo jo dwoŋ.
44005014	Kada ameno welo pa chwo kodi mon ma jomedo yeyo Ruoth oidho malo mayot.
44005015	Ranyuth momore kodi giraura otim i waŋ ji gi chingi Jomoor ma kiri jotwo bin itero jo i royo mokakere ma tindi to jobedo kenyo i kanindo kodi i par pajo munyo jogeno ni kada nyaka tipo pa Petro wogeyi jomegi kwoŋ jo ka go kadho kenyo.
44005016	Ji bende jowok i tindi mothoko Yerusalem to jochokere kenyo munyo jokelo jotwo kodi joma chuny mochido chando jo, aka joboth jojye.
44005017	Gikenyo jadwoŋ pa jochwayi ri Were wi alitar kodi wadi jye, ma kweth pa Josadukayo, jobedo gi nyieko madwoŋ ri jomoor.
44005018	Jomako jomoor to joketho jo i od twech mani kenyo.
44005019	To i wor no, malaika pa Ruoth oyawo waŋkach ma od twech, to wodho woko jomoor, to wacho ri jo ni,
44005020	“Kidhi win wichungi i Ot pa Were, aka wiwachi ri ji jye kwoŋ kwo manyien me.”
44005021	Munyo ŋamba oyweyo, jomoor jodonjo i Ot pa Were to jochako fuonji paka owachi ri jo. Munyo jadwoŋ pa jochwayi ri Were wi alitar kodi wadi jotundo, jolwoŋo jotel pa Joyudaya kanyachiel bedo i romo mopoŋ i kapido. Gikenyo odhiro wach i od twech nike wokel jomoor bongi jo.
44005022	To munyo joserikale jotundo, jokonwaŋo jomoor; gikenyo jogik to jodwoko wach ri jopido ni,
44005023	“Munyo watundo i od twech wanwaŋo ochiegi aka jokur jye oido jochungo kenyo; to munyo wayawo wakinwaŋo moro kada achiel iye.”
44005024	Munyo jaserikale ma telo jokur ma Ot pa Were kodi jotel pa jochwayi ri Were wi alitar jowinjo gime, jodhyer swa, kareno joparo kwoŋ gima obedi ru wach no.
44005025	Gikenyo dhano moro odonjo to wacho ri jo ni, “Neni win ji ma wirwako i od twech ichade jochungo i Ot pa Were jofuonjo ji.”
44005026	Gikenyo jaserikale okadho gi ji pere to dwoko gi jomoor. Jokooro meni, rupiri jolworo ni ji jonyalo goyo jo gi telin.
44005027	Jorwako jomoor i ot to jomiyo jo chungo ruwaŋ kitipa pa jopido, to jadwoŋ pa jochwayi ri Were wi alitar osa jo ka wacho ni,
44005028	“Nyoro wachiko win ni wiŋuti ru meno, wikiri widoki wifuonji i nyingi ŋato, to kole onyo wipoŋo Yerusalem gi bee gi fuonji mewin, aka wimito ridho ni tho pa jame obedo gimarach mawan.”
44005029	Petro gi jomoor man jodwoko ni, “Waripo winjo or pa Were ma kiweno apa ji.
44005030	Were pa bachere wan ama ochierino Yesu ma wiguro kwoŋ yath to wineko.
44005031	Were ochierino go aka oketho go yu rachuch pere paka Jadhum kodi Jaboth, womiyi Israel hongo ma ŋuto gi limo chwak ma gimarecho pajo.
44005032	Kendo wan wabedo jokony i gikipiny me--wan wajukony kanyachiel kodi Chuny Maleŋ mich pa Were ri jomawinjo or pere.”
44005033	Munyo jokweth ma pido jowinjo gime jolimo nge mathoth to joridho nike woneki jomoor.
44005034	To ŋatachiel kwoŋ jo milwoŋo ni Gamaliel ma Jafarisayo, odoko jafuonji ma Chik ma jomiyo dwoŋ swa, ochungo i pido, to oro jo wodho woko jomoor, ma hongo ma thin,
44005035	to wacho ri jopido ni, “Joisrael, gwokere win kwoŋ gima wiyenyo timo ri jome.
44005036	I hongo mokadho Thyodas okethere munyo ŋoyo ni go ŋat moro madwoŋ; ji ma romo miya aŋwen joluwo go. To kole oneki go, to jomoido joluwo go jokedhere woko, to kitula pere reyere woko.
44005037	Rumachien, Yuda ma Jagalileya bende owok kamaler i hongo ma kwano ji; go oywayo ji megi bonge to kole oneki go bende, to jomoido joluwo go jokedhere woko.
44005038	Amomiyo i wach pa jome, wikiri witimi gimoro kwoŋ jo. Weyi win jo, rupiri ka atoŋa kodi tim pajo obedo yiko pa dhano, meno won bino rumo woko,
44005039	to ka wok bongi Were wikibino nyalo geŋo jome. Winyalo poyo ni wilwenyo gi Were won.” Jopido jowinjo ryeko ma Gamaliel omiyo jo.
44005040	Jolwoŋo jomoor no i ot, to jomiyo or ni wochwadi jo, aka jopiro jo ni kiri jowomedi luwo i nyingi Yesu, nyaka to jogonyo jo.
44005041	Jomoor joeye i kapido gi kisangala madwoŋ ni Were oparo kwoŋ jo ni joripo limo achanda ma kite no i nyingi Yesu.
44005042	Aka piny moyawere jye jomedere gi fuonjo ji Wach Maber ma Kwoŋ Yesu Kristo, i Ot pa Were kodi i pechin pa ji.
44006001	I hongo me munyo welo pa jofuonjirok medere dito, Joyudaya ma joluwo Dhoyunani joero kiŋunyaŋunya kodi Joyudaya ma jooro Dhoyudaya. Joyudaya ma joluwo Dhoyunani jowacho ni mon tho pajo kipar kwoŋ jo odocho i pok ma kis ndelo.
44006002	Amomiyo Jomoor apar g'aryo jolwoŋo kweth pa jofuonjirok gipi kanyachiel to jowacho ni, “Kiripi ka waweyo tich ma fuonjo Wach pa Were to wayindin gi tich ma poko chiemo ayin.
44006003	Amomiyo, wutimin wan, yeri win chwo abiryo i dyer win ma wiŋeyo ni jopoŋ gi Chuny Maleŋ kodi ryeko, aka wabino ketho jo i tich me.
44006004	Aka wawegi wabino liŋ i tich ma kwayo kodi fuonji.”
44006005	Kweth ji gi bee josangala gi wach pa jomoor, to joyero Stefano, jal mopoŋ gi yeyo kodi Chuny Maleŋ; kodi Filipo, kodi Purokoro, kodi Nikanor, kodi Timon, kodi Parmena kodi Nikolayo, Japath modonjo i dini pa Joyudaya wok Antyok.
44006006	Jokelo jono ruwaŋ jomoor, to jokwayo ri jo, to joketho chingi gin kwoŋ jo.
44006007	Gikenyo Wach pa Were omedere nyay. Welo pa jofuonjirok ma Yerusalem omedo idho malo mapiyo, aka jochwayi ri Were wi alitar mathoth jojolo to yeyo.
44006008	Stefano, dhano ma Were oŋaŋo gi silwany aka oasere gi men, otimo gikipiny madongo ma kelo dhyer kanyachiel gi giraura i dyer ji.
44006009	To ji megi, moido jobedo jokweth ma kalamo pa jomogony (paka onwaŋo ilwoŋo jo), kodi jokalamo ma Sireno kodi ma Alekizandurya, jopyemo gine. Jono gi Joyudaya man ma jowok Silisya kodi Asya jochako pyem gi Stefano.
44006010	To Chuny Maleŋ omiyo Stefano ryeko ma munyo luwo jokonyalo chiro go.
44006011	Amomiyo jonyiewo ji mogo ma jowacho ni, “Wawinjo go luwo gima kotire kwoŋ Musa kodi Were!”
44006012	Ameno jonyalo kisigila ji kodi jotel pa ji kodi jofuonji ma Chik. Jobino bongi Stefano, jomako go, to jotero go i kapido.
44006013	Gikenyo jokelo ji mogo ma jotwodo kwoŋ Stefano, ka jowacho ni, “Jame ndir jye luwo aluwa marach kwoŋ Ot maleŋ mapa Were mawan kodi kwoŋ Chik pa Musa.
44006014	Aka wawinjo munyo go wacho nike Yesu ma Nazareth me bino ŋinyo woko Ot pa Were to wiro woko kula jye ma wanwaŋo bongi Musa!”
44006015	Ji jye ma jobedo i kapido jochomo waŋ gin kwoŋ Stefano aka joneno ni waŋe ochale kodi waŋ malaika.
44007001	Jadwoŋ pa jochwayi ri Were wi alitar openjo Stefano ni, “Wach no obedo adyeri?”
44007002	Aka Stefano odwoko ni, “Wutimera gi bachere nan! Winjan win! Were mani gi dwoŋ omenyere ri kwari wan Ibrayimu munyo go fuodi nitye yu Mesopotamya, ma fuodi go kokidho bedo Haran,
44007003	aka Were owacho ri go ni, ‘Weyi jothuwin kodi piny mewin ikidhi i piny ma anonyuthin.’
44007004	Gikenyo go oeye i piny ma Kalideya to kidho bedo Haran. Aka rumachien munyo baa Ibrayimu otho, Were okwanyo go woko kenyo to kelo go i piny me, ma pama wibed'iye.
44007005	I hongo no Were k'omiyo Ibrayimu kada adech moro paka apere won, kada nyaka lowo ma romo par tyendi dhano; to Were ochiko ni bino miyo go piny no, aka rumachien d'obedo apere kodi apa nyikwaye, kada go onwaŋo fuodi ongoye gi nyathi.
44007006	Me a gima Were owacho ri go: ‘Nyikwayin jobin bedo i piny ma wiloka, kama jobino bed'iye ŋechin aka ibino kuro jo marach hongo ma romo oro miya aŋwen.’
44007007	Were owacho ni, ‘Abino thumo banja loyo nono ma jobino tich ri jo no, aka rumachien nyikwayin jobino wok i piny no to jodwoko laman ka.’
44007008	Gikenyo Were omiyo Ibrayimu chikirok ma thumirok paka ranyuth mere. Amomiyo Ibrayimu othumo Isaka munyo ndelo aboro otundo, aka Isaka obedo baa Yakobo, aka Yakobo obedo baa nono apar g'aryo.
44007009	“Kwarere ma nonin no jotimo nyieko gi omin gin Yozefu, to jotana go gi Jomisir paka ŋecha. To Were obedo gi Yozefu,
44007010	to wodho go maber i teko pere jye. Munyo Yozefu otundo ruwaŋ Farawo, kere pa Jomisir, Were omiyo go kite maber swa kodi ryeko momiyo go oywayo chuny Farawo. Farawo oloko Yozefu jadhum (gavana) ma piny kodi ma ot pere.
44007011	Gikenyo kech opodho i Misir gipi kodi i Kanan, mokelo chandirok madwoŋ. Kwarere mawan jokonyalo limo chiemo moro jye.
44007012	Amomiyo munyo Yakobo owinjo ni girachama nitye Misir, odhiro kwarere mawan koro kutho kidho lyewo marapena.
44007013	I wendo pajo mararyo, Yozefu onyuthere ri wutimin aka Farawo oniaŋ ni jono jobedo wutimin Yozefu.
44007014	Amomiyo Yozefu odhiro mikwenda ri Yakobo bamere, munyo wacho ri go kodi pecho gipi ni jowokidhi Misir. Welo pajo oido romo ji pyero abiryo g'abich.
44007015	Gikenyo Yakobo okidho Misir, kama go kodi kwarere mawan jotho iye.
44007016	Delkwoŋ jo oter Sekem, kama oyik'iye jo i kalyel ma Ibrayimu chango onyiewo kwoŋ nono pa Hamor gi pesa moro.
44007017	“Munyo ndir ochore chiegin ri Were ma ketho chikirok pere kodi Ibrayimu i tim, welo pa ji mawan i Misir oido oidho malo swa.
44007018	Rumachien kere man, ma koŋeyo wach pa Yozefu ochako dhum i Misir.
44007019	Go obuto ri ji mawan to lokere mager ri kwarere mawan, munyo romo jo jwango nyithindho pajo maŋich nike jowotho.
44007020	I ndir no ama onywol'iye Musa, nyathi maŋon swa ruwaŋ Were. Okur go pecho pa bamere hongo ma dwe adek.
44007021	Aka munyo owodhi go pecho pajo, nyar Farawo odimo go to pidho paka nyathi pere won.
44007022	Ofuonji go ryeko jye mapa Jomisir to lokere ŋata tek swa i wach kodi i tim.
44007023	“Munyo Musa oromo oro pyero aŋwen, oridho paro ma limo Joisrael wadi.
44007024	Oneno achiel kwoŋ jo munyo Jamisir moro timo ri go marach; gikenyo oredo konyo Joisrael no to chulo kwor kwoŋ Jamisir gi neko woko go.
44007025	(Go oparo nike ji pere wegi jobino ŋeyo ni Were oido oro go ma konyo jo, to kere jokoniaŋ).
44007026	Yawere mere Musa onwaŋo Joisrael aryo jogore, to temo theko jo ka wacho ni, ‘Jume, kole wibedo wutimere. Raŋo ma widhaw matek ama?’
44007027	To ŋata oido timo nyawote marach odhiro Musa gichien, to penjo ni, ‘Ŋata okethin ruoth ma thumo ri wan banja?
44007028	Imito nekan bende, paka nyoro ineko Jamisir?’
44007029	Munyo Musa owinjo gime oringo to eye Misir to chako bedo i piny Midyan kama olim'iye wote aryo.
44007030	“Munyo oro pyero aŋwen okadho, malaika omenyere ri Musa i mach mogaŋere monwaŋo lyel i kasugu dudi moro chiegin gi got Sinai.
44007031	Musa ouro swa gima go oneno, to dhire chiegin gi kasugu dudi no woneni maber. Gikenyo go owinjo dwondi Ruoth munyo wacho ni,
44007032	‘An Were pa kwarere nin, Were pa Ibrayimu kodi Isaka kodi Yakobo.’ Musa okirin gi lworo aka kotimo miseni ma ŋiyo.
44007033	To Ruoth wacho ri go ni, ‘Lunyi woko war ma tyendin, rupiri kama ichung'iye me kabedo maleŋ.
44007034	Adyeri atyeko neno chandirok pa ji paran i piny Misir, kendo atyeko winjo paka joywak malith, aka onyo aloro bino botho jo. Onyo biye, aleorin i Misir.’
44007035	“Me a Musa ma jono jokwero ka jopenjo go ni, ‘Ŋata okethin ruoth ma thumo ri wan banja?’ Kole go won a ŋata Were ooro paka ruoth kodi jaboth pajo gi men pa malaika momenyere ri go i kasugu dudi ma onwaŋo lyel mach.
44007036	Go ama otelo ji i royo wok Misir, munyo timo gikipiny ma miyo ji dhyer kanyachiel kodi giraura i Misir kodi i Wakawaka Mobokere, kodi i thim i hongo ma oro pyero aŋwen.
44007037	Me a Musa mowacho ri Joisrael ni, ‘Were bino kelo ri win jatuchi wach Were bende paka an, ma bino wok kwoŋ ji mewin won.’
44007038	Me a ŋata chango obedo i dyer Joisrael ma jochokere i thim kanyachiel kodi kwarere wan kodi malaika moluwo gine wi got Sinai; aka go olimo mikwenda ma kwo mapa Were m'okelo ri wan.
44007039	“To kwarere wan jokwero winjo go; jodhiro go gichien aka joparo kir kwoŋ gik yu Misir.
44007040	Amomiyo jowacho ri Aron ni, ‘Timi ri wan werin ma jobino telo wan. Wakuya gima otimo Musa no momiyo owodho wan i piny Misir.’
44007041	Gikenyo jochweyo gimoro ma chalo nyathi dhiaŋ to jochako lamo gino, to jotimo kalima ma miyo gino dwoŋ.
44007042	Gikenyo Were owiro ŋeye ri jo to miyo jochako lamo michalin ma polo, paka ondik i kitawo pa jotuchi wach Were ni, ‘Ji ma Israel! Manago i ndir cha wineko ran lee paka rachow i hongo ma oro pyero aŋwen i thim?
44007043	Kole wema pa were Molek ama witiŋo kodi chal ma michala pa were Refam, chal ma wichweyo ni wilam. Amomiyo abino ryemo win woko kalo kir Babilon.’
44007044	“Kwarere mawan oido jonitye gi wema pa Were i dyer thim. Oger paka Were ooro Musa timo, i chal ma Were onyutho Musa.
44007045	Rumachien, kwarere mawan ma jojolo wema wok bongi bachere pajo jotiŋo munyo jowotho kodi Yoswa to jotero i piny pa nonin ma Were oryemo woko ri jo. Aka wema no obedo kenyo kir i ndir pa Daudi
44007046	monwaŋo silwany pa Were, aka okwayo Were ni woyeyi go wogeri ot ri Were pa Yakobo.
44007047	To Solomon ama ogero ot no ri go.
44007048	“To Were Madwoŋ Maloyo kibedi ri gin i ot ma ji ama jogero; paka jatuchi wach oketho i Ndiiko ni,
44007049	‘Polo meno kom paran madhum, apaka Ruoth wacho, aka piny meno kom paran ma ajeng'iye tyendan. Kiti ot aŋo ma d'igero ran? Kosa ka ywomirok paran obedi aŋo?
44007050	Kosa chingan ama kochweyo gikipiny ni jye?’
44007051	“Wiyi win tek swa! Dwoŋ thumirok ongoye i chuny win kodi i ithi win. Wichale kodi kwarere mewin; wibende noknok wipyemo gi Chuny Maleŋ!
44007052	Nitye jatuchi wach Were kada achiel ma kwarere mewin jokolwenyo gine? Joneko kir jomikwenda pa Were, ma chango chon jotucho bino pa Ŋatotire, ma wityeko kir chamo ri go sereko to wineko go.
44007053	Win ma wijolo Chik pa Were ma malaikin jokelo ri win, ama wikwero winjo Chik no!”
44007054	Munyo jokweth ma pido jowinjo wach no, keme omako jo to chako mwodo laki gin.
44007055	To Sitefano, paka opoŋ gi Chuny Maleŋ, oŋiyo polo to neno dwoŋ pa Were kodi Yesu munyo ochungo yu rachuch pa Were.
44007056	Aka owacho ni: “Neni! Eno aneno polo oyawere aka Wuodi Dhano ochungo yu rachuch pa Were!”
44007057	Chungo kwoŋ wach me jomochokere kenyo jowoy aka jochulo ithi gin; gikenyo jojye jomwomere kwoŋe,
44007058	jowodho go woko ma tindi aka jogoyo go gi telin. Jomobedo i wach no joketho ruk pajo dho tyendi jayach milwoŋo ni Saulo.
44007059	Munyo jogoyo go, Sitefano owacho i kwayo ni, “Ruoth Yesu, joli chunyan.”
44007060	Gikenyo oguro chonge piny to koko malo ni, “Ruoth, ikiri ikethi kwoŋ jo gimarach me;” aka gi wach me opodho to kwe.
44008001	Aka Saulo oyeyere gi nek me. Gi i ndelo no won, kitipa pa jomoyeyo ma Yerusalem ochako nwaŋo achanda malith. Jomoyeyo jye, kwanyo woko jomoor, jotyakere i adeche ma Yudeya kodi Samarya parom.
44008002	Chwo mogo ma jomiyere ri Were joyiko Sitefano munyo joywako go gi geregere madwoŋ.
44008003	To Saulo otemo reyo woko kitipa pa jomoyeyo munyo wotho i kis dhoot pa jomoyeyo ka choko jo, chwo gi mon, aka bolo jo i twech.
44008004	Jomoyeyo ma okedhi jo jokidho iye jye munyo jofuonjo Wach pa Were.
44008005	Filipo okidho i tindi ma Samarya to fuonjo ji kwoŋ Kristo.
44008006	Kweth ji jochiko ithi jo gi chuny jo achiel munyo jowinjo fuonji pa Filipo gi giraura ma go otimo.
44008007	Chuny mochido jowok kwoŋ ji madit gi derino madwoŋ; ji mathoth ma jotwo nyaŋinya, kodi jomoŋol bende jobedo maber.
44008008	Aka kisangala madwoŋ obedo Samarya gipi.
44008009	I tindi no oido nitye nyatoro milwoŋo ni Simon, ma yado miyo Josamarya dhyer gi thyeth pere. Go oido wacho nike go ŋatadwoŋ swa,
44008010	aka dhano jye i tindi, i kitipa ji ma nger jye ochiko ithe maber winjo go. Jowacho ni, “Jame a men pa Were milwoŋo ni, ‘Ma Siragama’ ”
44008011	Go oido otyeko miyo ji dhyer gi thyeth pere hongo malach swa momiyo bin jochiko ithi gin winjo go.
44008012	To munyo joyeyo fuonji pa Filipo kwoŋ Wach Maber ma Ker pa Were kodi nyingi Yesu Kristo, jolimo batisimo, chwo gi mon.
44008013	Simon jye bende oyeyo, aka munyo otyeko limo batisimo, obedo chiegin gi Filipo to dhyer swa munyo oneno ranyuth madongo kodi giraura monwaŋo itimo.
44008014	Munyo jomoor ma Yerusalem jowinjo nike ji ma Samarya jotyeko jolo wach pa Were, jodhiro Petro gi Yohana ri jo.
44008015	Munyo jotundo, jokwayo ri jomoyeyo nike jowolimi Chuny Maleŋ.
44008016	Ato Chuny Maleŋ onwaŋo fuodi koloro ri kada ŋatachiel kwoŋ jo; onwaŋo jotyeko limo batisimo kende i nyingi Ruoth Yesu.
44008017	Gikenyo Petro gi Yohana joketho chingi gin kwoŋ jo, to jolimo Chuny Maleŋ.
44008018	Munyo Simon oneno nike Chuny Maleŋ loro ri ji ka jomoor joketho chingi gin kwoŋ jo, ochwayo pesa ri Petro kodi Yohana
44008019	ka wacho ni, “Miyan win bende men me, aka wangi ka aketho chingan kwoŋ moro go bino limo Chuny Maleŋ.”
44008020	To Petro odwoko ni, “Kadhi itho koro gi pesa perin, rupiri oido iparo ni inyalo nyiewo mich pa Were gi pesa!
44008021	Ingoye gi kabedo i tich mawan me, rupiri chunyin kotire i waŋ Were.
44008022	Amomiyo ŋuti kwoŋ tim perin marach me, aka ikway Ruoth nike wochwakin kwoŋ paro marach me,
44008023	rupiri aneno ni duro opoŋ i chunyin, aka gimarach otweyin.”
44008024	Simon owacho ri Petro kodi Yohana ni, “Mondo kwayi win ran Ruoth, ŋey wongoye kada gimoro achiel ma wiluwo kwoŋe me ma wotiman.”
44008025	Munyo jotyeko niaŋo ji mikwenda pa Ruoth, Petro gi Yohana jogik Yerusalem. Jofuonjo Wach Maber malomalo i adeche momore i Samarya.
44008026	Malaika pa Ruoth oluwo gi Filipo ni, “Yikere ilekidho i royo ma yu Tyendi piny ma wok i Yerusalem aka laro yu Gaza.”
44008027	Me obedo royo ma thim. Gikenyo Filipo oyikere to kadho. I hongo no jatich ma Ethopya onwaŋo dok yu pecho. Ŋat me oido obedo jaserikale madwoŋ ma kuro dero ŋaŋo pa kere madhako ma Ethopya milwoŋo ni Kandase. Go oido owok Yerusalem lamo Were,
44008028	aka onwaŋo dok gi chawula pere munyo soma kitawo pa jatuchi wach Isaya malomalo.
44008029	Chuny Maleŋ owacho ri Filipo ni, “Kidhi iromi kodi chawula no.”
44008030	Filipo oringo bonge to winjo munyo go soma kitawo pa Isaya; gikenyo openjo go ni, “Iŋeyo dwoŋ gima isoma no?”
44008031	Ana Jaserikale, “Anyalo nedi ŋeyo dwoŋ mere ma nyatoro kotito ran?” Go olwoŋo Filipo ni woidhi chawula wobed'iye gine.
44008032	Adech ma randik moido go soma a me: “Paka rombo mitero thumo, kosa nyathi rombo milyelo yer mere, go koŋamo dhoke ni luwo.
44008033	I achanda pere odiy go piny i banja. Ŋa ma nyalo tito kwoŋ luse pere? Kole orey woko kwo pere i piny ka mapiyo.”
44008034	Jaserikale owacho ri Filipo ni, “Wachi ran, jatuchi wach me luwo kwoŋ ŋa me? Kwoŋ go won, kosa ŋat man?”
44008035	Gikenyo Filipo ochako tito ri go kwoŋ adech ma randik me; otito ri go Wach Maber mapa Yesu.
44008036	Munyo fuodi jowotho i royo, jotundo kama di pi, to jaserikale wacho ni, “Kole pi moro ee. Aŋo ma geŋan limo batisimo?”
44008037	[Filipo owacho ri go ni, “I nyalo limo batisimo ka iyeyo gi chunyin jye.” Ana go, “Ayeyo ni Yesu Kristo obedo Wuodi Were.”]
44008038	Jaserikale ooro jatich pere juko chawula; gikenyo jaryo no, Filipo kodi jaserikale jokidho i pi, to Filipo miyo go batisimo.
44008039	Munyo jowok i pi, Chuny Maleŋ pa Ruoth okwanyo Filipo. Joserikale odoko koneno go, to medere gi woth pere, munyo kisangala opoŋ i chunye.
44008040	Filipo opoyo munyo go nitye i Azoto; to wotho i tindi parom munyo fuonjo Wach Maber, chuka otundo Kaisareya.
44009001	Saulo oido fuodi medere i hongo no gi ywoyo wach ma bwoko gi neko jofuonjirok pa Ruoth. Okidho bongi jadwoŋ pa jochwayi ri Were wi alitar,
44009002	to kwayo balwa ma dhiro go i kalamo pa Joyudaya i Damasiko, ni ka onwaŋo joma luwo royo pa Ruoth kenyo, wonyali mako jo, chwo gi mon, to dwoko jo Yerusalem.
44009003	Munyo go fuodi oido ni royo kidho Damasiko, ma fuodi kotundo i tindi, lero owok i polo to umo go ni fungu.
44009004	Go ogore piny to winjo dwondi jo ma wacho ri go ni, “Saulo Saulo! Raŋo milwenyo kodan”?
44009005	Go openjo ni, “In i ŋa, Ruoth?” Dwondi jo no odwoko ni, “An Yesu m'ilwenyo gine.
44009006	To ayi malo ikidhi i tindi, kama ibino wacho rin iye gima inotimi”
44009007	I hongo no ji monwaŋo jowotho gi Saulo oido jochungo, mongoye wach ma jowacho; jowinjo dwondi jo no to jokoneno nyatoro.
44009008	Saulo oay malo kama onwaŋo opodh'iye to yawo waŋe, to konyalo neno gimoro. Gikenyo jomako chinge to jotero go Damasiko.
44009009	I hongo ma ndelo adek go konyalo neno gimoro, aka i hongo no go konyalo chiemo kosa madho gimoro.
44009010	Onwaŋo nitye i Damasiko jafuonjirok moro milwoŋo ni Ananiya. Ŋato olimo lek ma Ruoth owach'iye ri go ni, “Ananiya!” Odwoko ni, “Anika, Ruoth.”
44009011	Ruoth owacho ri go ni “Yikere ikidhi i Royo milwoŋo ni Nyatirtir, aka ipenji dhano ma wok Tarso milwoŋo ni Saulo i ot pa Yuda. Go nitye i kwayo pama won me.
44009012	Aka, i lek, go oneno dhano milwoŋo ni Ananiya munyo donjo to ketho chinge kwoŋe ŋey go wochaki neno kendo.”
44009013	Ananiya odwoko ni, “Ruoth, kole ji mathoth jotyeko luwo ran kwoŋ gikipiny marecho ma ŋato otyeko timo ri ji perin maleŋ ma Yerusalem.
44009014	Aka go obino Damasiko gi men ma jotel pa jochwayi ri Were wi alitar jomiyo go ma mako nyatoro jye ma yeyo i nyingin.”
44009015	Ruoth owacho ri go ni, “Kidhi, rupiri atyeko yero go wotiyi ran, ma miyo nyingan ŋeyirok bongi Jopath kodi kerin, kodi nyithindho pa Israel.
44009016	Aka abino nyutho go paka go ripo chandirok ran.”
44009017	Gikenyo Ananiya okidho, odonjo i ot to ketho chinge kwoŋ Saulo ka wacho ni, “Omera Saulo, Ruoth Yesu momenyere rin i royo munyo ibino ka, ooran nike inyali neno kendo ipoŋ gi Chuny Maleŋ.”
44009018	Piyo piyo gimoro ma chalo magambala ohale wok i waŋe to podho, to go chako neno kendo. Gikenyo go oay malo to imiyo go batisimo,
44009019	aka munyo otyeko chiemo, men pere odwoko. Saulo obedo ndelo manok gi jofuonjirok i Damasiko.
44009020	Go okidho nyatirtir i kalamo pa Joyudaya momore aka ochako fuonjo kwoŋ Yesu ka wacho ni, “Yesu obedo Wuodi Were.”
44009021	Ji jye ma jowinjo go jodhyer swa, aka wegi jopenjere ni, “Me k'aŋata oneko ji Yerusalem ma jotucho nyingi Yesu? Aka miti go onyo ameno kobino ka kodi atoŋa ma mako ji ma jotucho nyingi Yesu gi tweyo jo tero jo bongi jotel pa jochwayi ri Were wi alitar?”
44009022	To fuonji pa Saulo omedere bedo gi men loyo, aka tito pere ni Yesu obedo Kristo obedo mochwiny swa ma Joyudaya moido jonitye Damasiko jokonyalo dwoko go.
44009023	Munyo ndelo mathoth okadho, Joyudaya jochokere to joyiko paro ma neko Saulo;
44009024	to owachi ri go gima oido joyiko timo. Jonago jokuro go i waŋkach ma tindi Wor g'odyechieŋ ni jowoneki go.
44009025	To gi wor no, jomaluwo Saulo jokwanyo go to jowodho go gi i hoŋ ma kor ot i adita molyer gi thol.
44009026	Saulo okidho Yerusalem to temo makirok kodi jofuonjirok to jokonyalo yeyo nike go pama onyo bende olokere jafuonjirok, to jojye jolworo go ayino.
44009027	Gikenyo Barunaba obino okwanyo go to tero go bongi jomoor to tito ri jo paka Saulo ndir cha oneno Ruoth i royo to Ruoth luwo gine. Go bende owacho ri jo paka Saulo ofuonjo gi miseni i nyingi Yesu i tindi ma Damasiko.
44009028	Gikenyo Saulo obedo gi jo to wotho Yerusalem parom, munyo fuonjo gi miseni i nyingi Ruoth.
44009029	Go bende oluwo aka opyemo kodi Joyudaya ma joluwo Dhoyunani, to jotemo neko go.
44009030	Muny jomoyeyo joŋeyo gino, jotero Saulo yu Kaisareya to jodhiro go Tarso.
44009031	Gikenyo kitipa pa jomoyeyo i Yudeya gipi kodi Galileya kodi Samarya obedo gi hola ma syem. Jokonyere aka jodongo i welo ru kony pa Chuny Maleŋ, munyo jowotho i kwo ma lworo Were.
44009032	Paka Petro oido wotho i kabedo momore, ndelo moro go okidho lyewo ji ma jobedo Lida.
44009033	Kenyo go oromo gi dhano milwoŋo ni Ayineya, monwaŋo two nyaŋinya aka konyalo ay i kanindo oro aboro.
44009034	Petro owacho ri go ni, “Ayineya, Yesu Kristo bothin. Ayi malo iyiki kanindo perin.” Ayineya oay mayot.
44009035	Ji ma jobedo Lida kodi Saron joneno go, to jowire bongi Ruoth.
44009036	I Yopa onwaŋo nitye dhako moyeyo milwoŋo ni Tabisa, (Nyinge i Dhoyunani obedo Dokas, dwoŋ mere ni amudhe), moido oro hongo pere jye ma timo bero gi konyo jochandi.
44009037	I hongo no two omako go to tho. Olwok delkwoŋe to ipyelo i ot ma malo.
44009038	Paka Yopa oido kibor gi Lida, munyo jofuonjirok ma Yopa jowinjo ni Petro nitye Lida, jooro ji aryo bonge gi mikwenda me, “Mondo redi ibin.”
44009039	Gikenyo Petro oyikere to kidho bongi jo. Munyo go otundo, oter go i ot ma malo. Mon tho jye jothoko go munyo joywak aka jonyutho go satere gi kotere ma Dokas otimo munyo fodi kwo.
44009040	Petro oryemo jojye woko, aka oguro chonge to kwayo; aka owire kama di jatho to lwoŋo ni, “Tabisa, ayi malo!”
44009041	Petro otundo bonge to konyo go gi ay malo. Gikenyo Petro olwoŋo jomoyeyo kodi mon tho, to chwayo go makwo ri jo.
44009042	Wach me onyay i Yopa gipi, aka ji mathoth joyeyo Ruoth.
44009043	Petro obedo Yopa ndelo moromo kodi jajwayi pyendere milwoŋo ni Simon.
44010001	Onwaŋo nitye dhano i Kaisareya milwoŋo ni Kornelyo, jaserikale madwoŋ i lwak jolweny ma Roma milwoŋo ni kitipa pa Joitalya.
44010002	Go oido obedo jadin matek gi ot pere gi bee aka jolworo Were. Go oido miyo kony madit ri jochandi, aka onwaŋo kwayo Were noknok.
44010003	Dho kapa sawa abuŋwen odyechieŋ moro, go oneno chal momenyere ri go, monen'iye malaika pa Were munyo donjo to lwoŋo go ni, “Kornelyo!”
44010004	Go omoro waŋe kwoŋ malaika gi lworo aka owacho ni, “Aŋo jadwoŋ?” Ana malaika: “Were ojolo kwayo perin gi tich perin ma konyo ji, aka onyo opoyin.
44010005	Onyo ori jomogo i Yopa jowolwoŋi Simon ma nyinge man Petro.
44010006	Go obedo wendo pa Simon ma jajwayi pyendere ma bedo dho thengi wakawaka.”
44010007	Gikenyo malaika monwaŋo luwo gine okadho, aka Kornelyo olwoŋo jotich ma ot pere jaryo kodi jaserikale, ma bende jadin matek monwaŋo obedo achiel kwoŋ jokur pere.
44010008	Owacho ri jo gima otimere jye to oro jo Yopa.
44010009	Yawere mere kapa sawa auchiel modyechieŋ, munyo jonitye i woth pajo aka onwaŋo joriko Yopa, Petro oidho wi ot kwayo.
44010010	Gikenyo go ochako winjo kech to mito girachama; aka munyo fuodi itedo chiemo, ochako nur to neno chal momenyere ri go.
44010011	Oneno polo oyawere aka gimoro oloro mochalo suka malach m'ochar piny gi sonda mere aŋwen pa kidho umo piny.
44010012	I suka no onwaŋo nitye lee ma piny ma kite jye, gikipiny mamol gi kor gin piny kodi winyin ma malo.
44010013	Dwondi jo moro owacho ri go ni; “Ayi malo, Petro, ineki ichami!”
44010014	To Petro owacho ni, “Kameno, Ruoth! Fuodi yado akichamo gimoro jye mitero paka gima kichar, kosa ma kolony.”
44010015	Dwondi jo no odoko oluwo gine ni, “Gima Were otyeko lonyo, ikiri ilwoŋo ni gima kichar.”
44010016	Gime otimere didek to idwoko gino i polo.
44010017	Munyo Petro fuodi uro dwoŋ chal ma go oneno no, ji ma Kornelyo ooro rango kama ot pa Simon nitye iye jotundo kenyo to jochungo dho waŋkach.
44010018	Jolwoŋo gi dwondi jo ma malo to jopenjo ni, “Nitye wendo moro ka ma nyinge Simon Petro?”
44010019	Petro oido fuodi temo niaŋ i dwoŋ chal ma go oneno no to Chuny Maleŋ wacho ri go ni, “Kole nitye ji adek ka ma jorangin.
44010020	Amomiyo yikere ilor, aka ikiri imindaminda ma ikikadho gi jo, rupiri aŋata aoro jo.”
44010021	Gikenyo Petro oloro to wacho ri jo ni, “Ani a ŋata wirango. Wibino raŋo?”
44010022	Jowacho ni, “Jaserikale madwoŋ milwoŋo ni Kornelyo ama ooro wan. Go obedo ŋataber ma lamo Were aka Joyudaya joworo go swa. Achiel kwoŋ jomalaika pa Were owacho ri go nike wolwoŋin i ot pere, wonyali winjo gima inowachi.”
44010023	Petro orwako jono i ot to jonindo kenyo. Yawere mere go oyikere to kadho gi jo; aka jowote mogo ma jowok Yopa bende jokadho gine.
44010024	Yawere mere jotundo Kaisareya kama Kornelyo oido kur'iye go, kanyachiel gi wade pere gi merin pere ma go olwoŋo.
44010025	Munyo Petro nyaka donjo i ot, Kornelyo oromo gine, to podho dho tyende gi bwonirok.
44010026	Petro owacho ri go woay malo. Owacho ni, “Chungi, kole abende adhano adhana.”
44010027	Petro omedere gi luwo kodi Kornelyo munyo donjo i ot, kama onwaŋ'iye ji mathoth ma jochokere.
44010028	Owacho ri jo ni, “Wiwegi wiŋeyo maber nike din pa Jayudaya kiyey go riwirok kodi Jopath. To Were otyeko nyuthan ni akir ater dhano moro jye paka jakichar kosa ni kolony.
44010029	Amomiyo munyo ioro ji lwoŋan abino mongoye pyem. Onyo wach ran gima omiyo ilwoŋan.”
44010030	Kornelyo owacho ni, “Ndelo aŋwen mokadho onwaŋo akwayo i ot paran sawa abuŋwen modyechieŋ. Piyo piyo dhano morukere i ruk ma minyin ochungo ruwaŋan.
44010031	Owacho ni, ‘Kornelyo! Were owinjo kwayo perin, aka opoyo tich perin ma konyo ji.
44010032	Ori dhano moro Yopa wolwoŋi jal milwon ni Simon Petro ma obedo wendo pecho pa Simon jajwayi pyendere, ma bedo dho thengi wakawaka!’
44010033	Amomiyo aoro ji lwoŋin mayot, aka itimo maber bino. Pama onyo wajojye wani ka i nyim Were, wakuro winjo gimoro jye ma Ruoth oorin wacho.”
44010034	Petro ochako luwo ni, “Onyo pama aneno adyeri ni Were tero dhano jye marom.
44010035	Nyatoro jye ma lworo go aka timo gimotire, go jolo mongoye tito nono pere.
44010036	Wiŋeyo fuonji ma go odhiro ri ji ma Israel, ma tito Wach Maber ma kelo syem i Yesu Kristo, mobedo Ruoth pa ji jye.
44010037	Wiŋeyo gimadwoŋ motimere i Yudeya parom, chako Galileya, chako kwoŋ batisimo ma Yohana ofuonjo:
44010038	paka Were okonjo kwoŋ Yesu ma Nazareth Chuny Maleŋ kodi men; paka go okidho kamoro jye munyo timo bero gi botho jomatwo jye monwaŋo jonitye i achanda pa jwogi, rupiri Were oido ni gi go.
44010039	Wabedo jokony ma joŋeyo gimoro jye ma go otimo i piny Yudeya kodi i Yerusalem. Joneko go munyo joguro go kwoŋ musalaba.
44010040	To Were ochierino go kwoŋ jomotho i ndelo maradek, to miyo go menyere ri ji.
44010041	Ji jye jokoneno go, to wan ayino ma wabedo jokony ma Were otyeko yero. Wachiemo odoko waoro giramadha kanyachiel gine munyo Were otyeko chierino go kwoŋ jomotho.
44010042	Aka go ooro wan fuonjo ji Wach Maber, gi nyutho jo kamaler nike go a ŋata Were oketho thumo banja pa jomakwo gi jomotho.
44010043	Jotuchi wach Were jye joluwo kwoŋe, munyo jowacho ni nyatoro jye moyeyi go ibino chwako gimarecho pere gi men ma nyingi go.”
44010044	Munyo Petro fuodi luwo, Chuny Maleŋ oloro kwoŋ jojye monwaŋo jochiko ithi jo jowinjo fuonji.
44010045	Joyudaya ma joyeyo ma jobino wok Jopa gi Petro jodhyer ni Were okonjo mich pere ma Chuny Maleŋ kwoŋ Jopath bende.
44010046	Ato jowinjo munyo joluwo i dhudhok manyien ma nyakare ka jopako dwoŋ pa Were. Aka Petro owacho ni,
44010047	“Nitye ŋata nyalo geŋo jome limo batisimo ma pi mato bende jotyeko limo Chuny Maleŋ paka wan?”
44010048	Gikenyo go ooro jo ni jowolimi batisimo i nyingi Yesu Kristo. Rumachien jokwayo Petro gin ni jowobediye gi jo ndelo ma romo.
44011001	Jomoor kodi wadi jo ma Yudeya pa rom jowinjo ni Jopath bende jojolo wach pa Were.
44011002	Munyo Petro okidho Yerusalem, ji monwaŋo joyenyo ni Jopath bende jowothumere jogesa ni,
44011003	“Iraŋo wikidho bongi Jopath ma jokuthumere to wichiemo kir gi jo!”
44011004	Gikenyo Petro otito ri jo thenethene ma gima otimere woki i chakirok mere ama:
44011005	“An onwaŋo anitye ikwayo i tindi ma Yopa, to aneno gimoro munyo loro piny wok i polo mochalo suka mapando micharo piny kareno omaki thenge aŋwen jye to tundo bongan.
44011006	Akaŋasa iye maber to aneno lee ma nyatyende aŋwen, kodi ogwange, kodi gikipiny ma mol gi kor gin kodi winyin ma malo.
44011007	Aka awinjo dwondi jo moro mowacho ran ni, ‘Petro, ayi malo, neki jo ichami!’
44011008	To awacho ni, ‘Kameno Ruoth! Ongoye chiemo makichar kosa ma kolony motyeko donjo i dhokan.’
44011009	Dwondi jo mowok i polo no oluwo kendo ni, ‘Gima Were otyeko lonyo, ikiri ilwoŋo ni gimakichar.’
44011010	Gime otimere didek, aka rumachien oywayi to idwoko i polo.
44011011	I hongo no won ama ji mogo adek m'oor bongan wok Kaisareya jotundo i ot monwaŋo abed'iye.
44011012	Chuny Maleŋ owacho ran ni akidhi gi jono mongoye yero. Joma joyeyo auchiel me bende jowotho kodan kir i Kaisareya, to wajojye wadonjo i ot pa Kornelyo.
44011013	Go owacho ri wan paka oneno malaika moro ochungo i ot pere to wacho ri go ni, ‘Ori dhano Yopa wolwoŋi Simon ma nyinge Petro.
44011014	Go bino kelo ri win wach ma bino miyin kodi joodin jye limo both.’
44011015	Aka munyo achako luwo, Chuny Maleŋ oloro ri jo paka chango oloro ri wan i kachako.
44011016	Gikenyo apoyo gima Ruoth ndir cha owacho ni, ‘Yohana omiyo win batisimo gi pi to wibino limo batisimo gi Chuny Maleŋ.’
44011017	Onyo k'inen Were omiyo Jopath no bende mich achiel ma go omiyo wan munyo wayeyo Ruoth Yesu Kristo, onyo an aŋa, ma d'atem juko Were!”
44011018	Munyo jowinjo gime, joliŋ pyem, to jopako Were munyo jowacho ni, “Kere Were otyeko miyo Jopath bende hongo ma ŋuto gi bedo gi kwo.”
44011019	Jomoyeyo jokedhere ru lweny mobedo munyo oneki Sitefano. Jomegi jokidho kir yu Fonisya kodi Sipuro kodi Antyok munyo jotito mikwenda ri Joyudaya kende.
44011020	Aka jomoyeyo megi, ji ma jowok Sipuro kodi Sireno jokidho Antyok to jotito ri Joyunani mikwenda no bende, munyo jofuonjo jo Wach Maber kwoŋ Ruoth Yesu.
44011021	Chingi Ruoth onwaŋo ni gi jo, aka ji mathoth joyeyo to jowire bongi Ruoth.
44011022	Wach me otundo i kitipa pa jomoyeyo ma Yerusalem to jooro Barunaba yu Antyok.
44011023	Munyo go otundo to neno ŋono pa Were moido ni kenyo, osangala to kwayo jojye ni jowobedi gi genirok kodi adyeri i waŋ Ruoth gi ridho madwoŋ;
44011024	ata Barunaba onwaŋo obedo dhano maber, mopoŋ gi Chuny Maleŋ kodi yeyo. Aka ji mathoth swa jomedere i kitipa ji pa Ruoth.
44011025	Gikenyo Barunaba okidho Tarso rango Saulo.
44011026	Munyo onwaŋo go, okelo go Antyok. I hongo ma romo oro gipi jaryo me joromo gi kitipa pa jomoyeyo, to jofuonjo ji madit swa. I Antyok me ama open lwoŋ'iye jofuonjirok ni Jokristo.
44011027	I kare no ama jotuchi wach Were megi jobin'iye Antyok wok Yerusalem.
44011028	Achiel kwoŋ jo, ma nyinge Agabo, ochungo malo gi men pa Chuny Maleŋ, to luwo kwoŋ kech madwoŋ ma bino bedo to swana piny gipi. (Kech no obino i adhum pa Klaudyo.)
44011029	Jofuonjirok joridho ni kis dhano kwoŋ jo ripo dhiro kony ri wadi jo ma Yudeya paka go nyalo.
44011030	Jotimo ameno, to jodhiro pesa ri jotel ma kitipa pa jomoyeyo munyo luwo gi i chingi Barunaba gi Saulo.
44012001	I hongo no Herode mobedo kere ochako lweny gi jomegi ma kitipa pa jomoyeyo.
44012002	Go owodho or to ineko Yakobo, omin Yohana, g'abor.
44012003	Munyo oneno ni gino osangala Joyudaya, go omedere oro ji mako Petro bende. (Gime otimere i ndir ma kalima ma Mugat ma Bu Thow.)
44012004	Munyo otyek mako ri go Petro, oketho go i od twech, to ketho go i chingi bwora aŋwen ma joserikale aŋwen aŋwen, kuro go. Herode oido oyiko wodho go kenyo wowinji banja pere ka kalima ma Kadho orumo.
44012005	Ameno Petro obedo i od twech; to ji ma kitipa pa jomoyeyo onwaŋo jokwayo Were ri go gi geregere madit.
44012006	Wor no won ma Herode onwaŋo kidho wodh'iye go ri ji, Petro onwaŋo nindo i dyer jokur aryo kareno otwey go g'atege aryo, aka jokur megi oido jonitye kir dho waŋkach ma od twech.
44012007	Piyo piyo malaika pa Ruoth omenyere, to lero meny i od twech. Malaika no ogwelo buti Petro, oyengo go to chiewo go aka owacho ni, “Kwakere! Ayi malo!” Gikenyo won to atege ma chinge budhere woko.
44012008	To malaika wacho ri go ni, “Rukere irwaki war perin.” Petro otimo ameno, to malaika wacho ni, “Ere ruki kabut perin iluwan.”
44012009	Petro oluwo go to jowok i od twech to go koŋeyo kada ni gima malaika no onwaŋo timo obedo adyeri; oparo nike kono manago menyirok moro ama go onyo neno.
44012010	Jokalo jokur marapena gi mararyo, to jotundo i waŋkach ma nyweny ma royo ma kidho yu tindi. Waŋkach no won oyawere kende ri jo, to jowok woko i royo. Piyo piyo to malaika no weyo Petro kenyo kende.
44012011	Gikenyo Petro nyaka oniaŋ kwoŋ gima owok timirok ri go, to wacho ni, “Nyaka onyo aŋeyo ni gime obedo adyeri! Ruoth ooro malaika pere wobothan kwoŋ men pa Herode kodi kwoŋ gikipiny jye ma Joyudaya oido jochano timo ran.”
44012012	Munyo otyeko niaŋ ameno, okidho pecho pa Marya min Yohana ma nyinge man Marko. Ji mathoth onwaŋo jochokere kenyo jokwayo.
44012013	Petro ogudo thigo ma woko to jatich ma nyako milwoŋo ni Roda bino.
44012014	To munyo go oniaŋ ni obedo dwondi Petro, ogik i ot gi ŋwech ma koyawo thigo ru kisangala madit, to wacho ri jo paka Petro ochungo woko i waŋkach.
44012015	Jowacho ri go ni, “Neko omakin!” Aka munyo go omedo wacho nike obedo adyeri, jodwoko ni, “Kono meno malaika pere ayin.”
44012016	I hongo no Petro omedo gudo thigo. Rumachien joyawo thigo aka munyo joneno go jodhyer swa.
44012017	Go onyutho jo gi chinge ni jowoliŋi, aka otito ri jo paka Ruoth owodho go i od twech. Owacho ni, “Wachi win ri Yakobo kodi jomoyeyo jye.” Gikenyo oweyo jo to kadho kaman.
44012018	Yawere mere odikini, ruwirok madwoŋ obedo i dyer jokur ma od twech ri gima otimo Petro.
44012019	Munyo Herode owodho or ma rango go, to jokonyalo nwaŋo go, oyenyo ni wopenji jokur to wodho or ni woneki jo. Rumachien Herode oay wok i Yudeya to kidho wochowi hongo moro yu Kaisareya.
44012020	Herode onwaŋo yado ni gi dhaw moro kodi ji ma Tire kodi Sidon; ameno jokidho bonge i muma neno go. Jono kutho jotelo mako mere gi Blasto, jal moido kuro chiel pa kere. Gikenyo nyaka jokidho bongi Herode to jokwayo go syem, rupiri piny pajo onwaŋo limo chiemo ma wok i piny pa kere no.
44012021	I ndelo moyik, Herode orwako ruk pere madhum, to bedo wi kom pere madhum, to chako luwo gi jo.
44012022	Gikenyo ji jokoko ni, “Me ki dwondi dhano ama luwo, to were moro ayin!”
44012023	Piyo piyo malaika pa Ruoth ogoyo Herode matek, rupiri go komiyo Were dwoŋ. Aka kudin ochamo go to tho.
44012024	To wach pa Were omedo nyay gi dongo.
44012025	Munyo Barunaba gi Saulo jochowo timo tich pajo, jogik yu Yerusalem kodi Yohana gi Marko.
44013001	I kitipa pa jomoyeyo ma Antyok, oido nitye jotuchi wach Were mogo kodi jofuonji: Barunaba, Simeyo (milwoŋo ni Ma chol), Lusyo (ma wok Sireno), Manaen (modongo pa gavana Herode), kodi Saulo.
44013002	Ndelo moro munyo jolamo Ruoth aka joriyo kech, Chuny Maleŋ owacho ri jo ni, “Kethi ran win gichien Barunaba kodi Saulo, jowotimi tich ma alwoŋ'iye jo.”
44013003	Munyo jotyeko riyo kech kodi kwayo, joketho chingi gin kwoŋ jo to jodhiro jo kadho tich.
44013004	Munyo Chuny Maleŋ otyeko oro Barunaba gi Saulo, jokidho yu Selusya aka jochiewere wok kenyo to jokidho i kigoda ma Sipuro.
44013005	Munyo jotundo Salamis, jofuonjo wach pa Were I kalamo pa Joyudaya. Yohana Marko oido konyo jo i tich.
44013006	Jojye jochiewere yu loka i kigoda ma Pafo, kama jorom'iye gi jathyeth moro ma nyinge Bar Yesu, Jayudaya mobedo jatuchi wach matwodo.
44013007	Go oido tiyo ri gavana ma kigoda no, Serigio Paulo, monwaŋo obedo ŋataryek swa. Gavana no olwoŋo Barunaba kodi Saulo bonge rupiri oido mito winjo Wach pa Were.
44013008	To Elima jathyeth (meno a dwoŋ nyinge) opyemo gi jo ka temo ywayo woko gavana i yeyo.
44013009	Gikenyo Chuny Maleŋ opoŋ kwoŋ Saulo, ma bende oŋeyere ni Paulo, to ŋiyo waŋ jathyeth no tirtir
44013010	to wacho ni, “In wuodi pa jwogi, m'ibedo jakwor gi gimoro jye motire, aka imore kodi thenethene marecho ma twodo, kere ikileweyo wiro adyeri pa Ruoth i twodo?
44013011	Chingi Ruoth eno bino podho kwoŋin pama; waŋin bino tho, aka ikonen lero pa waŋchieŋ chowo hongo moro.” Piyo piyo no Elima owinjo munyo tor machol umo waŋe, to chako woth ariwa ariwa munyo temo nwaŋo dhano m'omaki chinge to telo go royo.
44013012	Gavana oyeyo munyo oneno gimotimere no; aka odhyer swa kwoŋ fuonji pa Ruoth.
44013013	Gikenyo Paulo kodi wadi jochiewere wok Pafo to jokidho yu Paga i adech ma Panfilya kama Yohana Marko owey'iye jo to gik yu Yerusalem.
44013014	Jomedere gi woth wok Paga to jokidho Antyok ma Pisidya; aka i ndelo ma Sabato jodonjo i kalamo pa Joyudaya to jobedo piny.
44013015	Munyo kisoma mowok i Chik pa Musa kodi i ndiiko pa jotuchi wach Were orumo, jotel ma kalamo pa Joyudaya jodhiro ri jo mikwenda ni, “Wutimin wan, luwi win ye gi ji ka winitye gi wach ma medo gine jo men.”
44013016	Paulo ochungo, to miyo jo ranyuth gi chinge to chako luwo ni, “Joisrael jowotan, kodi Jopath jye ma jolamo Were, winji win!
44013017	Were pa ji ma Israel oyero kwarere mawan, to miyo nono pajo bedo madwoŋ i ndir ma jobed'iye i piny Misir. Were owodho jo wok Misir gi men pere moasere,
44013018	aka i hongo ma oro pyero aŋwen ofamba gi jo i dyer thim.
44013019	Go oreyo woko nonin abiryo i piny ma Kanan to loko ji pere wegi piny no chowo
44013020	hongo ma oro chiegin miya aŋwen gi pyero abich. Rumachien omiyo jo jothumi banjin, chuka tundo ndir pa Samwir jatuchi wach Were.
44013021	Aka munyo jokwayo kere, Were omiyo jo Saulo, wuodi pa Kis, janono pa Benjamin, bedo kere pajo ma oro pyero aŋwen.
44013022	Munyo Were otyeko kwanyo go woko, oloko Daudi kere pajo. Me a gima Were oluwo kwoŋe: ‘Anwaŋo ni Daudi wuodi pa Yese, obedo kiti dhano ma amito, ŋata bino timo gimoro jye ma ayenyo ni wotimi.’
44013023	Yesu, achiel kwoŋ nyikway Daudi, a ŋata Were oloko Jaboth pa ji ma Israel paka chango ochiko.
44013024	Ma fuodi Yesu kobino, Yohana ofuonjo ji jye ma Israel nike jowoŋuti gimarecho pajo womiy jo batisimo.
44013025	Aka munyo Yohana oido chiegin chowo tich pere, openjo ji ni, ‘Wiparo nike an a ŋa? Akibedo ŋata wikuro. To neni win, go luwan chien, aka akiripi kada lunyo war ma tyende.’
44013026	“Wutimera, nyikway Ibrayimu, kodi Jopath jye ma ka ma jolamo Were: fuonji ma mako kwoŋ both me otyek dhiro ri wan!
44013027	Kole ji ma Yerusalem kodi jotel pajo jokoŋeyo nike go a Jaboth, aka jokoniaŋ kada wach pa jotuchi wach Were misoma i kis Sabato. Kada ameno wach pa jotuchi wach Were otundo i kare munyo jothumo ri Yesu banja ma tho.
44013028	Aka kada jokonwaŋo atoŋa ma thumo ri go banja ma tho, jye fuodi jokwayo Pilato nike woneki go.
44013029	Aka munyo jotyeko timo gimoro jye ma Ndiiko Maleŋ luwo kwoŋe, jogamo go kwoŋ musalaba to joketho go i kalyel.
44013030	To Were ochierino go kwoŋ jomotho,
44013031	aka i ndelo madit onyuthere ri joma yado jowotho gine woki i Galileya tundo Yerusalem. Jono ama onyo pama jobedo jokony i wach pere i waŋ ji ma Israel.
44013032	Aka onyo bende wakelo ri win Wach Maber no.
44013033	Gima Were ochiko kwarere mawan nike d'otimo, pama go otyeko timo ri wan ma wabedo nyikway jo, munyo ochierino Yesu paka ondik i Zabul mararyo ni, ‘In Wuodan, konon alokere Benin.’
44013034	Aka me a gima Were owacho kwoŋ chierino pere kwoŋ jomotho ma odoko kogiki i topo: ‘Abino miyin silwany maleŋ ma bu kiganagana ma chango achiko Daudi.’
44013035	Aka adyeri go owacho kaman ni, ‘Ikoyey jatich perin wotopi.’
44013036	Kole Daudi oketho atoŋa pa Were i tim i ndir pere; rumachien go otho to iyiko chiegin gi kwarere pere, aka otho to top woko.
44013037	To ŋata Were ochierino kwoŋ jomotho konyalo top woko.
44013038	Ri ameno wutimere, wijojye wiripo ŋeyo adyeri nike fuonji kwoŋ chwako gimarecho ma ifuonjo win wok bongi Yesu;
44013039	Aka nyatoro jye ma yeyo i go igonyo go woko kwoŋ gimarach ma Chik pa Musa onwaŋo kinyal gonyo win kwoŋe.
44013040	Amomiyo gwokere win, ŋey gima jotuchi wach Were jowacho wokiri wotimere ri win ni:
44013041	‘Neni win, wijochay! Dhyeri win witho; rupiri aletimo tich mogo i ndir mewin won, to wikoyey tich no kada moro otem tito ri win!’ ”
44013042	Munyo Paulo kodi Barunaba oido jokidho wok i kalamo pa Joyudaya, okway jo ni jowogiki kendo i Sabato ma luwo aka jowomedi wacho ri jo kwoŋ gikipiny me.
44013043	Munyo ji jotyeko eye i romo, Joyudaya mathoth kodi Jopath ma jowire i din pa Joyudaya joluwo Paulo gi Barunaba. Jomoor joluwo gi jo aka jomedo jo miseni nike jowomedere i ŋono pa Were.
44013044	I Sabato ma luwo, chiegin kis dhano obino wok i tindi winjo wach pa Were.
44013045	Munyo Joyudaya joneno kweth ji, nyieko omako jo; jopyemo gi gima Paulo oido wacho aka joyeto kir go.
44013046	To Paulo kodi Barunaba jomedo luwo pajo gi miseni ni, “Oido yenyere ni wach pa Were wopen tito ri win ayino. To paka wikijol, aka wikiter i kwo mewin paka joma ripere limo kwo makirum, waleweyo win to wakidho bongi Jopath.
44013047	Kole meno a or ma Ruoth omiyo wan munyo owacho ni, ‘Aketho win paka lero pa Jopath, ni winyali kelo both ri piny gipi.’ ”
44013048	Munyo Jopath jowinjo gime josangala aka jopako fuonji pa Ruoth. Aka joma oido oyer ri kwo makirum jolokere jomoyeyo.
44013049	Wach pa Were onyay iye jye i adech no.
44013050	To Joyudaya josigila jotel pa ji i tindi kodi mon pa Jopath ma kitipa ma malo ma onwaŋo jolamo Were. Gikenyo jochako lweny gi Paulo kodi Barunaba to joryemo jo woko i adech no.
44013051	Jomoor joteŋo lowo ma par tyendi gin munyo jokwoŋo jo to jokadho yu Ikoniam.
44013052	Jofuonjirok ma Antyok jopoŋ gi kisangala i chuny jo kanyachiel gi Chuny Maleŋ.
44014001	Gima pameno bende otimere Ikoniam: Paulo kodi Barunaba jodonjo i kalamo pa Joyudaya to joluwo wach momiyo Joyudaya kodi Joyunani mathoth joyeyo.
44014002	To Joyudaya ma jokonyalo yeyo josigila Jopath to joruwo paro pajo jowoeye kwoŋ jomoyeyo no.
44014003	Jomoor jobedo kenyo hongo malach. Joluwo gi miseni kwoŋ Ruoth, moridho ni fuonji pajo kwoŋ ŋono pere oido obedo adyeri munyo miyo jo men ma timo ranyuth kodi gidhyer.
44014004	To kitipa pa ji i tindi otyakere: jomegi jodok yu thenge pa Joyudaya, joman yu thenge pa jomoor.
44014005	Gikenyo Jopath kodi Joyudaya, kanyachiel gi jodhum pajo, joyiko lweny kodi jomoor gi goyo jo gi telin.
44014006	Munyo jomoor jolimo ŋeyo i wach no, joringo yu Listura kodi Derube, tindin ma Likonia, kodi i adech mothoko jo.
44014007	Kenyo ama jofuonjiye Wach Maber no.
44014008	Onwaŋo nitye nyatoro i Listura ma tyende jye oŋol; go oido oŋol wok i nywolirok pere aka konyalo woth.
44014009	Go onwaŋo obedo piny ochiko ithe winjo wach pa Paulo. Gikenyo Paulo oneno go tirtir aka munyo oneno nike ŋato ni gi yeyo aka nyalo limo both,
44014010	owacho ri go gi dwonde madwoŋ ni, “Ayi malo i chungi m'itire!” Ŋato oay malo arwat to chako thokirok gi woth.
44014011	Munyo muma ji oneno gima Paulo otimo, jochako koko i dhudhok Likonia pajo ni, “Werin jolokere ji aka joloro bongi wan!”
44014012	Jomiyo Barunaba nyinge ni Zeus, aka Paulo ni Hemes, rupiri go ama oluwo.
44014013	Gikenyo jachowirok i migam pa were Zeus, ma migam pere oido nitye dho tindi, okelo thwondhe mogo kodi thiwi ajwoka i waŋkach munyo go kanyachiel kodi ji ma tindi no onwaŋo jomito timo chowirok ri jomoor.
44014014	Munyo Paulo gi Barunaba jowinjo gima onwaŋo jokidho timo, joyecho nengin pajo to joringo i dyer muma ji munyo jokoko ni,
44014015	“Jume, raŋo ma witimo gime? Wabende wabedo ji paka win! Wanitye ka i atoŋa ma tito ri win Wach Maber, kwanyo win woko kwoŋ gikipiny me mongoye kony bongi Were Makwo, mochweyo polo gi piny, nam kodi gikipiny jye mani iye.
44014016	I ndir mokadho go oweyo nonin jye luwo yo pajo wegi;
44014017	to kada ameno go kodoŋ nono mongoye gima nyutho ni go nitye, rupiri go onyuthere ndir jye i gikipiny mabeyo ma go timo: go miyo win koth wok i polo kodi chiemo mipidho i hongo motire; go miyo win chiemo aka poŋo kisangala i chuny win.”
44014018	To kada joluwo kweth wach me, jye jomoor jokonyalo i yoto juko jono chowirok ri jo.
44014019	Joyudaya mogo jowok yu Antyok ma Pisidya kodi Yu Ikoniam; aka munyo jochowo ywayo ji yu thenge pajo, jogoyo Paulo gi telin, joywayo go, to jowodho go woko ma tindi munyo joparo nike go otyeko tho.
44014020	To munyo jomoyeyo jochokere jothoko go, oay malo to gik i tindi. Yawere mere go kodi Barunaba jokadho yu Derube.
44014021	Paulo kodi Barunaba jofuonjo Wach Maber i Derube to jolimo jofuonjirok mathoth. Gikenyo jogik Listura, kodi Ikoniam, kodi Antyok ma Pisidya.
44014022	Jomedo jomoyeyo meni to jomedo jo miseni nike jowochwire i yeyo. Jofuonjo ni, “Waripo donjo i Ker pa Were munyo waluwo i teko madit.”
44014023	Munyo jotyeko ketho jotel i kis kitipa pa jomayeyo gi kwayo kodi riyo kech, joketho jo i chingi Ruoth ma oido joketho geno pajo kwoŋe.
44014024	Munyo jochowo woth i adech ma Pisidya, jokidho yu Panfilya.
44014025	Jofuonjo i Paga to joloro Atalya.
44014026	Aka wok kenyo jochiewere to jogik Antyok, kama ndir cha oketh'iye jo gichien ri Were i kur ma ŋono pere kwoŋ tich ma oido jochowo me.
44014027	Munyo jotundo Antyok, jochoko ji ma kitipa pa jomoyeyo kanyachiel to jowacho ri jo gimoro jye ma Were otimo gi jo; kendo paka onyo oyawo royo ri Jopath ma yeyo.
44014028	Jotyeko kenyo hongo malach gi jomoyeyo.
44015001	Nitye jomogo ma jowok Yudeya to jobino Antyok to jochako fuonjo jomoyeyo ni, “Wikinyal limo both kwanyo woko ka withumere paka Chik pa Musa wacho.”
44015002	Paulo kodi Barunaba jobedo gi pyem mager tektek gi jo kwoŋ gime; gikenyo oridhi ni Paulo kodi Barunaba kodi joman ma Antyok jowokidhi Yerusalem jowoneni jomoor kodi jotel ma kitipin kwoŋ wach me.
44015003	Paka kitipa pa jomoyeyo ooro jo, joluwo yu Fonisya kodi Samarya to jowacho ri jo paka Jopath bende jowire bongi Were; wach me okelo kisangala madwoŋ ri jomoyeyo jye.
44015004	Munyo jotundo Yerusalem, kitipa pa jomoyeyo kodi jomoor kodi jotel ma kitipin jye jojolo jo maber, to jowacho ri jo gimoro jye ma Were otimo ri jo.
44015005	To jomoyeyo megi moido jonitye i kweth pa Jofarisayo jochungo to jowacho ni, “Mitere wothum Jopath aka wowachi ri jo mako Chik pa Musa.”
44015006	Gikenyo jomoor kodi jotel ma kitipin, joromo kanyachiel paro kwoŋ wach me.
44015007	Rumachien munyo pyem okadho kamabor, Petro ochungo to wacho ni, “Wutimera, wiŋeyo nike yu chien koro Were oyeran i dyer win fuonjo Jopath Wach Maber, nike jowonyali winjo jowoyeyi.
44015008	Aka Were, moŋeyo chuny ji, onyutho paka ojolo Jopath munyo bende omiyo jo Chuny Maleŋ, paka otimo gi wan.
44015009	Go kopoko wan gi jo; aka ochwako gimarecho pajo chungo kwoŋ yeyo pajo.
44015010	Amomiyo, raŋo ma wimito temo Were mawan munyo wiyimo ri jomoyeyo okol i goki jo ma kada kwarere wan kosa wawegi wakinyal tiŋo?
44015011	Be! Kole wayeyo ni wabino limo both kwoŋ ŋono pa Ruoth Yesu, paka jo bende.”
44015012	Gikenyo jomochokere jye joliŋ to jowinjo Barunaba kodi Paulo munyo jonuŋanuŋa ri ji giraura jye kodi gikipiny ma kelo dhyer ma Were otimo i dyer Jopath.
44015013	Munyo jochowo luwo, Yakobo oluwo malo ni, “Winjan win, wutimera!
44015014	Simon owok tito ri wan paka Were okutho onyutho paka dewo kwoŋ Jopath munyo kwanyo i dyer jo ji ma jowobedi apere won.
44015015	Kole wach pa jotuchi wach Were makere swa gi me. Paka ndiiko wacho ni,
44015016	‘Rumachien abino dwoko, apaka Ruoth wacho, aka abino gero kendo ot pa Daudi mopodho. Abino gero kamonyiekere jye kendo.
44015017	Aka ŋey ji man jye jobino rango Ruoth, jo kodi ji ma nonin jye milwoŋo gi nyingan.
44015018	Ruoth, momiyo gime oŋeyere wok chon ama owacho ameno.’
44015019	“Amomiyo aparo ni wakiripi chando Jopath ma jowire bongi Were;
44015020	kuchiel waripo ndiko balwa ma chiero jo lamo chal ma kichar kosa timo kidakana kosa chamo gimodey kosa remo moro jye kosa chiemo moro jye ma kolony ayin.
44015021	Kole Chik pa Musa otyek kisoma hongo malach i kalamo pa Joyudaya momore i Sabato jye, aka wach pere ifuonjo i tindi jye.”
44015022	Gikenyo jomoor kodi jotel ma kitipin pa jomoyeyo, kanyachiel gi kitipa pa jomoyeyo gipi joridho yero ji mogo i kitipa gi dhiro jo Antyok kodi Paulo gi Barunaba. Joyero Yuda milwoŋo ni Barsaba kodi Sila, ji aryo ma jomoyeyo jomiyo dwoŋ swa.
44015023	Jodhiro jono gi balwa me: “Wan jomoyeyo jowot win, ma joman jomoor aka joman jotel ma kitipin pa jomoyeyo, wadhiro moth ri jomoyeyo ma Jopath ma Antyok kodi Sirya kodi Silisya.
44015024	Watyeko winjo paka ji megi i kitipa mawan jobino koro to jokwinyo win gi luwo pajo mato wakifuonjo jo ni jowotimi ameno.
44015025	Amomiyo watyeko romo kanyachiel aka wajojye wayeyere yero jomikwenda mogo to wadhiro jo ri win. Jobino kanyachiel gi merin mawan Barunaba gi Paulo,
44015026	chwo ma jojala kwo pajo i tich ri Ruoth Yesu Kristo.
44015027	Amomiyo wadhiro ri win Yuda kodi Sila, ma wegi jobino wacho ri win gikipiny ma wandiko ri win.
44015028	Ato oneno ri Chuny Maleŋ kodi wan ni ber wakiri waturi win gi byeto kwanyo woko or me kende:
44015029	Wikiri wichami gima ochow gine jwogi; wikiri wichami remo; wikiri wichami lee modey; aka kure win kwoŋ kite ma kidakana. Wibino timo maber ka wikure kwoŋ gikipiny me. Kutho win.”
44015030	Jooro jomikwenda no to jokidho Antyok, kama jochok'iye kitipa pa jomoyeyo jye to jomiyo jo balwa no.
44015031	Munyo ji josoma balwa no, kisangala opoŋ i chuny jo ru mikwenda madwoko men.
44015032	Yuda kodi Sila, monwaŋo bende jotuchi wach Were, joluwo ma hongo malach kodi jomoyeyo no munyo jomedo jo men kendo jodwoko chuny jo.
44015033	Munyo jochowo hongo moro kenyo, jomoyeyo josewila jo gi syem, to jogik bongi jomoor.
44015034	[To Sila oridho paro ma doŋ kenyo.]
44015035	Paulo kodi Barunaba jochowo hongo moro i Antyok kanyachiel gi joman mathoth munyo jofuonjo wach pa Ruoth.
44015036	Rumachien Paulo owacho ri Barunaba ni, “Weyi wagiki walyewi wutimegi wan i tindi jye ma watyeko fuonj'iye Wach pa Were, aka wanen paka jonitye.”
44015037	Barunaba onwaŋo yenyo ni jowokadhi gi Yohana Marko bende,
44015038	to Paulo oparo ni jokiripi kadho gine, rupiri ndir cha go kobedo gi jo kir i giki tich pajo, to owire to weyo jo i Panfilya.
44015039	Jobedo gi pyem matek wegi kendigin, to jopokere. Gikenyo Barunaba okwanyo Marko to jochiewere jochomo yu Sipuro,
44015040	to Paulo oyero Sila to jokadho kareno jomoyeyo joketho go i kur ma ŋono pa Were.
44015041	Go oluwo yu Sirya kodi Sisilya, munyo jomedo kitipa pa jomoyeyo men.
44016001	Paulo ochomo yu Derube gi Listura. Jafuonjirok moro ma nyinge Timotheyo oido ni kenyo; go oido obedo wuodi pa dhakodwoŋ moro ma Jayudaya moyeyo, to bamere oido obedo Jayunani.
44016002	Jomoyeyo jye ma Listura kodi Ikoniam onwaŋo joluwo maber kwoŋ Timotheyo.
44016003	Paulo oyenyo kidho gi Timotheyo, ameno to kutho thumo go. Go otimo ameno rupiri Joyudaya makenyo jye oido joŋeyo ni baa Timotheyo obedo Jayunani.
44016004	Munyo jowotho i tindi momore, jomiyo jomoyeyo ma kamoro jye chik ma jomoor kodi jotel ma kitipin pa jomoyeyo ma Yerusalem joridho, aka jowacho ri jo mako chik me.
44016005	Ameno kitipa pa jomoyeyo omedi meni i yeyo aka odongo i welo ji kis piny moyawere jye.
44016006	Jono jowotho i adech ma Furigiya kodi Galasya: Chuny Maleŋ koyeyo jo fuonjo mikwenda i adech ma Asya.
44016007	Munyo jotundo yu loka mothenere gi Misya, jotemo kidho i adech ma Bithiniya, to Chuny Maleŋ pa Yesu koyeyo jo.
44016008	Ri ameno jowotho i Misya to joloro yu Trowa.
44016009	Paulo olimo menyirok wor no ma go onen'iye dhano ma Masedonia munyo ochungo aka kwayo go ni, “Biye yu Masedonia korin ikonyi wan!”
44016010	Tekin Paulo limo menyirok no, wayikere kidho Masedonia, rupiri oido waridho ni Were otyeko lwoŋo wan fuonjo Wach Maber ri ji kenyo.
44016011	Waweyo Trowa gi yee to wachiewere wakidho yu Samotura, aka yawere mere watundo Neyapoli.
44016012	Wok kenyo wadonjo Filipya, tindi ma i adech ma Masedonia; kenyo bende obedo kama Joroma jodhumo. Wachowo ndelo mogo i tindi no.
44016013	I ndelo ma Sabato wawok i tindi to wakidho i thengi jwom, kama waparo nike kakwayo pa joyudaya ni iye. Wabedo piny to waluwo gi mon moido jochokere kenyo.
44016014	Ŋatachiel kwoŋ jo mowinjo wan oido ilwoŋo ni Lidya, ma Thyatira, monwaŋo jamiten ma nengin ma rangi ariŋo. Go oido obedo dhako ma lamo Were, aka Ruoth oyawo paro pere ma winjo wach ma Paulo oido wacho.
44016015	Go kodi ji ma ot pere jolimo batisimo. Gikenyo go olwoŋo wan ni, “Biye win wibedi i ot paran, ka winiaŋ adyeri ni ayeyo Ruoth.” Aka go onyalo dwoŋo wan to wakidho.
44016016	Ndelo moro munyo oido wakidho i kakwayo, waromo kodi ŋecha moro manyako monwaŋo nitye gi chuny mochido moro ma miyo go thyedho ri ji gima bino i kwo pajo ma yuwaŋe. Go oido kelo pesa kweth ri jopere munyo tucho ri ji silwany pajo.
44016017	Go oluwo Paulo gi wan munyo koko ni, “Jome jotich pa Were Madwoŋ Maloyo! Jotito ri win royo ma both!”
44016018	Go otimo ameno ndelo mathoth, nyuka Paulo nge omako swa to wire to wacho ri jwok no ni, “I nyingi Yesu Kristo aorin, woki kwoŋ nyako me!” Jwok no owok kwoŋe i hongo no won.
44016019	Munyo wegi nyako no joneno ni yo pajo ma limo pesa onyo onyiekere woko, jomako Paulo gi Sila to joywayo jo to jotero jo bongi jodhum i katale.
44016020	Jokelo jo bongi joserikale ma Joroma to jowacho ni, “Jome joyudaya, aka jokelo ruwirok i tindi mawan ka.
44016021	Jofuonjo kite ma turo chik mawan; wan Wajoroma aka wakinyal mako kite no!”
44016022	Muma ji bende odonjo i kwinyo no, aka jothumi banjin joyecho nengin pa Paulo kodi Sila, to jowodho or ni wochwadi jo.
44016023	Munyo otyek chwado jo maloŋo, obol jo i twech, aka oor jakur chiego od twech matek.
44016024	Munyo jotyeko limo or me, jakuri od twech obolo jo i kisika ma iye to tweyo tyendi jo i kindi kasike madongo.
44016025	Dho kapa sawa auchiel ma wor, Paulo kodi Sila oido jokwayo aka jowero wer ma pako Were, aka jotwech oido jochiko ithi gin jowinjo jo.
44016026	Piyo piyo yengirok pa piny otimere, moyengo od twech kir i tyende. Gikenyo thigin jye joyawere arwat, to atege pa jotwech jye gonyere woko.
44016027	Jakuri jotwech ochiew, aka munyo oneno thigin ma od twech ni thwolo, oparo nike jomotwey jye onyo jokwale; gikenyo oyuyo abor pere aka oido won kidho nekirok.
44016028	To Paulo okoko gi derino ni, “Ikiri itim racho kwoŋin, wajojye fuodi wanitye ka.”
44016029	Jakur okwayo mach, omwomere i ot, to gore piny gi kirin dho katyendi Paulo gi Sila.
44016030	Gikenyo otero jo woko to penjo jo ni, “Jodongo, aripo timo aŋo ŋey alim both?”
44016031	Jowacho ni, “Yeyi Yesu Kristo, aka ibino limo both, in kodi ot perin gipi.”
44016032	Aka jofuonjo go wach pa Ruoth kodi joman jye ma ot pere.
44016033	I hongo ma wor no won, jakuri od twech otero jo lwoko adholin pajo; aka go kodi joot pere jye jolimo batisimo mayot.
44016034	Go otero Paulo kodi Sila i ot pere to miyo jo chiemo moro achama. Go kodi joot pere jye kisangala opoŋ i chuny jo ru yeyo Were.
44016035	Yawere mere odikini, jodhum ma Joroma jodhiro or ri joserikale ni, “Gonyi win jono jowokadhi.”
44016036	Gikenyo jakuri od twech owacho ri Paulo ni, “Jothumi banjin jodhiro or ni wogony win. Onyo winyalo kadho, kadhi win gi syem.”
44016037	To Paulo owacho ri joserikale ni, “Kole konwaŋ racho moro kwoŋ wan, aka otyek chwado wan i dyer ji mato wabedo Joroma! Odoko jobolo wan i twech; aka onyo pama jomito gonyo wan nyaliŋliŋ? Bee! Weyi wegi jowobin jowogony wan.”
44016038	Joserikale madongo jodhiro wach no ri jodhum ma Joroma; aka munyo jowinjo ni Paulo kodi Sila jobedo Joroma, lworo omako jo.
44016039	Ri ameno jokidho to jokwayo chwak bongi jo; gikenyo jowodho jo woko to jokwayo jo ni jowoeye i tindi.
44016040	Paulo gi Sila joweyo od twech to jokidho pecho pa Lidya. Kenyo jorom'iye kodi jomoyeyo, joluwo wach mamedo jo men, to jokadho.
44017001	Joluwo yu Anfipoli kodi Apolonia, to jobino Thesalonika, kama onwaŋo kalamo pa Joyudaya nitye iye.
44017002	Paka Paulo yado oido omaro timo, okidho i kalamo pa Joyudaya. Aka opyemo gi ji gi wach ma Ndiiko Maleŋ chowo hongo ma Sabato adek gipi,
44017003	munyo tito aka nyutho i wach ni Kristo oido ripo chandere aka ŋey wochierino go kwoŋ jomotho. Paulo owacho ni, “Yesu me obedo Kristo.”
44017004	Jomegi kwoŋ jo joniaŋ to joriwere gi Paulo kodi Sila; kitipa pa Joyunani mathoth ma jolamo Were, kodi mon mathoth ma joŋeyere bende jotimo ameno.
44017005	To Joyudaya nyieko omako jo to jochoko jomarecho mogo i ngudin mokakere ma tindi to jotimo bwora moro. Gikenyo jokelo woy madwoŋ i tindi gipi, to jomwonjo pecho pa Yason, munyo jorango Paulo kodi Sila wowodhi jo ri ji.
44017006	To munyo jokonwaŋo jo, joyware gi Yason kodi jomoyeyo mogo kir bongi judhum ma tindi kareno jokoko ni, “Jome jokelo ruwirok kis kamoro! Aka onyo bende jobino i tindi mawan ka, aka
44017007	Yason ama kano jo i ot pere. Jojye joturo chik pa Kaisar, ka jowacho ni odoko nitye kere man, ma nyinge Yesu.”
44017008	Gi wach me jokelo ri lwak ji kodi jodhum ma tindi woy madwoŋ.
44017009	Jodhum jomiyo Yason kodi joman tweyo pesa momit to iweyo jokadho.
44017010	Tekin piny lokere machol, jomoyeyo jodhiro Paulo gi Sila yu Bereya. Munyo jotundo koro, jokidho i kalamo pa Joyudaya.
44017011	Joyudaya ma kenyo oido joneno bor loyo ma Thesalonika. Jochiko ithi gin winjo fuonji gi maro madwoŋ, aka ndelo jye bin jofuonjere Ndiiko Maleŋ jowoneni ka gima Paulo ofuonjo jo oido obedo adyeri.
44017012	Mathoth kwoŋ jo joyeyo, aka mon kweth ma malo kodi chwo ma Joyunani bende joyeyo.
44017013	To munyo Joyudaya ma Thesalonika jowinjo ni Paulo fuonjo wach pa Were i Bereya bende, jobino kenyo to jochako nywowo j.
44017014	Piyo piyo jomoyeyo jodhiro Paulo i thengi jwom to Sila kodi Timotheyo jodoŋ Bereya.
44017015	Joma jokwaŋo Paulo jotero go kir yu Athen aka ŋey jogik Bereya gi wach pa Paulo ni Sila kodi Timotheyo jowokidhi bonge mayot.
44017016	Munyo Paulo oido kuro Sila kodi Timotheyo i Athen, chunye oramo swa munyo oneno ni tindi opoŋ gi gikipiny ma ji jochweyo ma jolamo.
44017017	Ri ameno go opyemo i kalamo pa Joyudaya kodi Joyudaya gi Jopath ma jolamo Were, kodi ji ma jobino ndelo jye i katale madwoŋ.
44017018	Joepikuryan kodi Jostoik mogo ma jopyem i wach bende jopyemo gine. Megi jowacho ni, “Jal mamiŋ me onyo bende kwot ni wacho aŋo?” Joman jowacho ni, “Chale pa go luwo kwoŋ werin mogo mawok loka man.” Jowacho ama rupiri Paulo onwaŋo luwo kwoŋ Yesu kodi chierino pere.
44017019	Ameno jokwanyo Paulo to jotero go i ot romo milwoŋo ni Arewopago, to jowacho ni, “Wamito ŋeyo fuonji manyien me ma iluwo kwoŋe.
44017020	Gikipiny me ma wawinjo iluwo kwoŋe wendo ri wan swa, aka wamito ŋeyo dwoŋ mere.”
44017021	(Ato ji ma Athen kodi jowiloka ma kenyo oido jomaro oro hongo pajo jye i luwo gi winjo gikipiny manyien motimere.)
44017022	Paulo ochungo i waŋ jomochokere i Arewopago no to wacho ni, “Ji ma Athen! Aneno ni i yo jye wimaro din tektek,
44017023	rupiri munyo awotho i tindi mewin t'aneno kama wilamer'iye taneno alitar mondik kwoŋe ni, ‘Ri Were ma koŋeyere.’ Onyo gima wilamo, kada wikuya no, ama ee atito ri win kwoŋe.
44017024	Were mochweyo piny kodi gima ni iye gi bee, obedo Ruoth ma polo kodi piny, aka kibedi i udi ma ji ama jogero.
44017025	Odoko go kiyeny kony moro bongi dhano igani go keŋ gimoro ma dhano ama nyalo miyo go, rupiri go won ama miyo ji jye kwo, luya kodi gimoro jye.
44017026	Wok kwoŋ dhano achiel go ochweyo nonin jye, to miyo jo bedo i piny gipi. Go won ama chango ochano ndir kodi kew ma kabedo ma ji di jobed'iye.
44017027	Otimo ameno ni jowonyali rango go, ni ipoyo di jonwaŋo go munyo jomudamuda jorango go. To iyadyeri won, Were kinitye bor gi nyatoro jye kwoŋ wan;
44017028	kole ‘I go wanwaŋo kwo aka wawotho kendo walama;’ paka jondiiko mewin mogo joluwo ni, ‘Adyeri wabedo nyithindho pere.’
44017029	Onyo paka wabedo nyithindho pa Were, wakiri wapar ni Were chale kodi zawabu, kosa feza, kosa tele ma dhano ama won othedho gi ryeko kodi ndijo pere.
44017030	I ndir ma fuodi ji oido jokuy'iye Were, go kokwano recho pajo, to pama go onyo oro ji jye i piny jye ŋuto gimarecho pajo,
44017031	rupiri go otyeko yiko ndelo ma go bino thum'iye banja ri piny gipi i tiro, aka ŋata go oyero ama bino thumo. Go otyeko ridho wach no ri dhano jye munyo chierino ŋato kwoŋ jomotho.”
44017032	Munyo jowinjo Paulo luwo kwoŋ chierino pa jomotho, megi kwoŋ jo jonyiero ayin, to joman jowacho ni, “Wamito iluwi kwoŋ gime kendo.”
44017033	Gikenyo Paulo oeye i kachokirok no.
44017034	Jomogo joluwo go to jolokere jomoyeyo; kwoŋ jo oido obedo Dyonisyo, achiel kwoŋ jokweth ma Arewopago, dhako milwoŋo ni Damari, kodi joman.
44018001	Rumachien, Paulo oeye Athen to kidho yu Korintho.
44018002	Kenyo go orom'iye kodi Jayudaya milwoŋo ni Akwila ma nywolere Ponto monwaŋo nyaka jowok Italya kodi chiege Prisila, rupiri Kaisar milwoŋo ni Klaudyo oido owodho chik ni Joyudaya jye jowoeye Roma. Paulo okidho neno jo
44018003	aka obedo gi jo to tiyo gi jo, rupiri bin go oido limo chiemo pere i timo wema, paka jono oido bende jotimo.
44018004	Go opyemo i kalamo pa Joyudaya i ndelo ma Sabato jye, munyo temo miyo Joyudaya kodi Joyunani jye niaŋ i gima go wacho.
44018005	Munyo Sila kodi Timotheyo jotundo kenyo wok Masedonia, Paulo ooro hongo pere jye ma fuonjo mikwenda, munyo tito ri Joyudaya ni Yesu obedo Kristo.
44018006	Munyo jopyemo gine to joluwo wach marecho kwoŋ go, Paulo oteŋo woko fukefuke ma nengin pere ka wacho ri jo ni, “Ka wirwenyo, remo mewin wodoŋi i wiy wiwegi! Kobedo wach paran. Wok pama kadho yuwaŋe abino kidho bongi Jopath ayino.”
44018007	Gikenyo oweyo jo to kidho bedo i ot pa Japath milwoŋo ni Tito Yusto, monwaŋo lamo Were; ot pere oido chiegin gi kalamo pa Joyudaya no.
44018008	Krispo, jatel ma kalamo pa Joyudaya, oyeyo Ruoth, go kodi ot pere gipi; aka joman mathoth i Korintho jowinjo fuonji pere, joyeyo, to jolimo batisimo.
44018009	Wor achiel Paulo olimo lek, ma Ruoth owach'iye ri go ni, “Ikiri ibedi gi lworo, to medere gi luwo aka ikiri iliŋi,
44018010	rupiri ani kodin, aka ongoye ŋata bino nyalo timo rin racho, rupiri ani gi ji mathoth i tindi me.”
44018011	Ameno Paulo obedo kenyo oro achiel g'adech, munyo fuonjo ji wach pa Were.
44018012	Munyo Galyo olok gavana pa Joyunani ma i adech ma Akaya, Joyudaya jochokere kanyachiel, jomako Paulo, to jotero go i waŋ jothumi banjin i kapido.
44018013	Jowacho ni, “Jal me temo dwoŋo ji jowolami Were i yo ma turo chik!”
44018014	Paulo onwaŋo kidho luwo to Galyo wacho ri Joyudaya ni, “Bedi me obedo wach ma kotire kosa tim ma turo chik motim, d'adiyo chunyan to awinjo win Joyudaya,
44018015	to paka me obedo pyem kwoŋ wach kodi nyingi ji kodi chik mewin, wiwegi wiripo chowo teko no. Akibino ran bedo jathumi banja i gikipiny ma pameno!”
44018016	Ameno go oryemo jo woko i kapido.
44018017	Gikenyo jono jye jorodho Sostheno, jatel ma kalamo pa Joyudaya, to jogoyo go i nyim jopido. To meno jye Galyo kodewo kwoŋe kada ma thin.
44018018	Paulo obedo Korintho kodi jomoyeyo ndelo mathoth, to weyo jo to jochiewere gi Prisila kodi Akwila yu Sirya. I Kenkereya go olyelo wiye, rupiri obedo gi kwoŋirok ma nyadin pa Joyudaya.
44018019	Jotundo Efeso to Paulo weyo Prisila kodi Akwila kenyo. Go odonjo i kalamo pa Joyudaya to pyemo gi Joyudaya kenyo.
44018020	Kenyo jokwayo go ni wobedi gi jo hongo malach, to go koyeyo.
44018021	Kuchiel, owacho ri jo munyo kadho ni, “Ka obedi chan pa Were, abino dwoko bongi win.” Gikenyo ochiewere to eye Efeso.
44018022	Munyo go otundo Kaisareya, okidho to motho kitipa pa jomoyeyo, aka ŋey okadho yu Antyok.
44018023	Munyo go ochowo hongo mogo kenyo to kadho i adeche ma Galasya kodi Furigiya munyo medo jomoyeyo men.
44018024	Jayudaya moro ma nyinge Apolo, monywol Alekizandurya, obino Efeso. Go oido jaluwo maber swa aka oido oŋeyo Ndiiko Maleŋ bende maber.
44018025	Go oido otyek fuonjo go Yo pa Ruoth, aka gi chunye jye oluwo aka ofuonjo fuonji motire kwoŋ Yesu. To go oido oŋeyo batisimo pa Yohana won kende.
44018026	Go ochako luwo gi miseni i kalamo pa Joyudaya; to munyo Prisila kodi Akwila jowinjo go, jotero go pecho to jomedo tito ri go maber kwoŋ royo pa Were.
44018027	Munyo Apolo oridho paro ma kidho Akaya, jomoyeyo ma Efeso jomedo go men, to jondiko ri jomoyeyo ma yu korago ni jowojoli go kenyo. Munyo go otundo koro, obedo gi kony madwoŋ swa ri jono ma gi ŋono pa Were oido jolokere jomoyeyo.
44018028	Ato gi pyem pere matek oturo woko pyem pa Joyudaya i dyer ji kamaler munyo nyutho jo i Ndiiko Maleŋ ni Yesu obedo Kristo.
44019001	Munyo Apolo nitye Korintho, Paulo owotho i adech ma Yumalo to tundo Efeso. Kenyo go onwaŋ'iye jofuonjirok mogo
44019002	to penjo jo ni, “Wilimo Chuny Maleŋ munyo wiyeyo?” Jodwoko go ni, “Oido fuodi wakiwinjo kada ni Chuny Maleŋ bende nitye.”
44019003	Openjo jo bende ni, “K'inen ameno, wilimo batisimo mene?” Jodwoko ni, “Batisimo pa Yohana.”
44019004	Paulo owacho ni, “Batisimo ma Yohana omiyo ji obedo ma ŋuto gimarecho; to owacho ri ji ni joripo yeyo ŋata oido luwo go chien, aka meno a Yesu.”
44019005	Munyo jowinjo ameno, jolimo batisimo i nyingi Ruoth Yesu.
44019006	Paulo oketho chinge kwoŋ jo, to Chuny Maleŋ loro ri jo to joluwo dhudhok mopokere to jotucho mikwenda ma wok bongi Were.
44019007	Oido jojye jobedo ji apar g'aryo.
44019008	Paulo okidho i kalamo pa Joyudaya, to chowo hongo ma dwe adek munyo luwo kodi ji gi miseni, aka pyemo gi jo munyo temo niaŋo jo kwoŋ Ker pa Were.
44019009	To munyo jomegi kwoŋ jo jobedo gi wichtek to jokwero yeyo, aka joluwo gikipiny marecho kwoŋ Royo pa Ruoth ruwaŋ kitipa pa ji, Paulo oweyo jo to kadho gi jofuonjirok; aka ndelo jye jobedo gi pyem i ot romo ma Tirano.
44019010	Gime obedo ameno chowo hongo ma oro aryo, momiyo ji jye ma jobedo i adech ma Asya, Joyudaya kodi Joyunani, jowinjo Wach pa Ruoth.
44019011	Were onwaŋo timo gikipiny ma kelo dhyer gi i chingi Paulo,
44019012	ma kir kitambilin pere kodi nengin pere mawoko oido itero ri jotwo, aka two pajo ware woko aka chuny mochido wok kwoŋ ji.
44019013	Joyudaya mogo ma jothoko piny aka joryemo chuny mochido bende jotemo oro nyingi Yesu kwoŋ joma jo ni gi chuny mochido. Jowacho ri chuny marach moro ni, “Aorin i nyingi Yesu ma Paulo fuonjo.”
44019014	Wuoti jadwoŋ pa jochwayi ri Were wi alitar ma Jayudaya milwoŋo ni Sikeva jabiryo onwaŋo jotimo ameno.
44019015	To chuny mochido owacho ri jo ni, “Aŋeyo Yesu aka aŋeyo gimatho kwoŋ Paulo; to win, wijokune?”
44019016	Ŋata oido nitye gi chuny mochido no orodho jo to loyo jo gi men. Jojye jowok i ot pere gi ŋwech kinyoro g'adholin kwoŋ jo.
44019017	Joyudaya jye kodi Jopath ma jobedo Efeso jowinjo gime; lworo opoŋ kwoŋ jojye, aka omiy nyingi Yesu dwoŋ moasere.
44019018	Ji mathoth monwaŋo nyaka joyeyo bende jobino munyo jopusere recho aka jothango kamaler ajwoka moido jotimo.
44019019	Mathoth kwoŋ jomoido jothyedho jokelo kitawin pajo kanyachiel to jowaŋo ruwaŋ ji jye. Jokwano welo kitawin to jye bedo pesa ma romo jegejege feza gana piero abich.
44019020	Aka Wach pa Ruoth omedo nyay gi dongo i men tektek.
44019021	Munyo gikipiny me otyeko timire, Paulo oyiko paro ma luwo yu Masedonia gi Akaya aka wokidhi Yerusalem. Go owacho ni, “Ka atyeko kidho koro, aripo neno Roma bende.”
44019022	Gikenyo go ooro Timotheyo kodi Erasto, jokony pere aryo, yu Masedonia, to won chowo hongo moro i adech ma Asya.
44019023	Hongo no ama ruwirok madwoŋ obed'iye i Efeso ma mako kwoŋ Royo pa Ruoth.
44019024	Jatheth ma thedho feza moro milwoŋo ni Demeturyo, ma thedho chal ma udi mathindho gi feza ri were Artemi, oido konyo jomiten swa i nywolo ri jo ŋaŋo madit gi tich pere no.
44019025	Gikenyo go olwoŋo jojye kanyachiel, kodi joman ma tich pajo chale g'apere, to wacho ri jo ni, “Jume, kole wiŋeyo ni ŋaŋo mawan wok i tich me.
44019026	To wiwegi wityeko winjo gi neno gima jal milwoŋo ni Paulo me timo. Go otyeko wiro ji mathoth ka kodi i Efeso kodi chiegin i adech ma Asya gipi ka wacho ni werin mothedhi gi chingi jo kobedo were.
44019027	Aka ameno wach onyo rach rupiri tich mawan bino limo nyinge marach. Ki meno kende, racho bende nitye mogam pa were madhako Artemi bino ngoye kony, aka dwoŋ pere bino reyere woko mato were madhako me ilamo i Asya parom kodi i piny jye!”
44019028	Munyo jono jowinjo wach me, jolokere mager to jochako koko ni, “Artemi ma Efeso dwoŋ moasere!”
44019029	Woy no olak i tindi gipi. Jono jomwomere i ot minen'iye tuko to jomako Gayo kodi Aristaruko, Jomasedonia aryo monwaŋo jowotho gi Paulo.
44019030	Paulo won oido mito kidho luwo gi muma ji, to jomoyeyo jokoyeyo ri go.
44019031	Jodhum mogo moido merin pere, bende jodhiro ri go wach munyo jokwayo go ni wokiri wotemi kidho i ot minen'iye tuko no.
44019032	I hongo no i romo obedo woy kende kende; ji megi oido jokoko gimoro achiel, joman bende jokoko giman, aka jomegi jokoŋeyo kir gima okelo jo kanyachiel.
44019033	Joman joparo ni Alekizanda ama oero wach no, rupiri Joyudaya joketho go paka jatel. Gikenyo Alekizanda otimo ranyuth gi chinge to temo luwo ma yiko nyinge i dyer ji.
44019034	To munyo joniaŋ nike go Jayudaya, jojye jochako koko kiromo gimoro achiel chowo hongo ma sawa aryo gipi ni, “Artemi ma Efeso dwoŋ moasere!”
44019035	Rumachien jadwoŋ ma tindi onyalo miyo lwak ji kudirok munyo owacho ni, “Ji ma Efeso! Kole dhano jye oŋeyo ni tindi ma Efeso ama kuro migam pa were Artemi moasere no, kodi tele maleŋ mopodho wok i polo.
44019036	Ongoye ŋata nyalo kwero gime. Amomiyo, wiripo kudere ma kiweno timo gikipiny pa joneko.
44019037	Wikelo ji me ka kada onwaŋo jokikedhi ot pa were kosa jowachi gikipiny marecho kwoŋ were madhako.
44019038	Ka Demeturyo kodi jotich pere jonitye gi wach ma jokelo kwoŋ nyatoro, nitye ndelo mochan ma pido aka ruodhe bende jonitye; jonyalo kelo wach pajo to joosere wegi kenyo.
44019039	To ka nitye gimoro man ma wimito, ibino chowo wach no i romo paji paka chik wacho.
44019040	Aka giramen nyalo miyo iketho kwoŋ wan wach ma gwenyirok gi woy konon me. Kole ongoye gima di miyi win woy madwoŋ ama, aka di wakinyalo nyutho atoŋa mere.”
44019041	Munyo go otyeko wacho ameno, ochiego woko romo.
44020001	Munyo woy no orumo, Paulo olwoŋo jomoyeyo kanyachiel, aka munyo otyeko medo jo men to sewila jo. Gikenyo go oweyo jo to kidho yu Masedonia.
44020002	Munyo go otyeko woth i adech no gi medo jo men gi wach kweth, okidho Yunani
44020003	kama go obed'iye hongo ma dwe adek. Go oido yikere kidho Sirya to limo ŋeyo nike Joyudaya oido jochamo ri go sereko; gikenyo go oridho paro ma gik gi yu Masedonia.
44020004	Sopate, wuodi pa Piro ma Bereya, okidho gine; Aristaruko jokodi Sekundo ma Thesalonika, kodi Gayo ma Derube, kodi Timotheyo, kodi Tichiko gi Trofimo ma jowok Asya bende jowotho gine.
44020005	Jono jotelo aka jokuro wan i Trowa.
44020006	Wachiewere wok Filipya rumachien munyo kalima ma Mugat ma Bu Thow orumo, aka i ndelo marabich aka wariwere gi jo i Trowa, kama wabed'iye sabiti achiel.
44020007	I ndelo marapena (i sabiti) odikini, munyo wabedo kanyachiel chiemo gi merin, Paulo oluwo gi ji luwo mabor kir i dyer wor, rupiri go oido yenyo kadho yawere mere.
44020008	Talin oido omore i ot mamalo kama oido warom'iye.
44020009	Jayach moro ma nyinge Yutiko onwaŋo obedo wi dirisa; to paka Paulo omedere luwo, Yutiko nindo onuro chuka nindo okadho gine to podho piny wok wi gorofa ma malo maradek. Jotiŋo go malo to jonwaŋo ni otyeko tho.
44020010	To Paulo oloro piny to luŋere kwoŋe to ketho kore kwoŋe to wacho ni, “Wikiri wilwor, go fuodi kwo!”
44020011	Gikenyo go ogik i ot mamalo, oturo mugat, to chamo. Munyo Paulo otyeko luwo gi jo hongo malach nyuka chieŋ ogulo, to okadho.
44020012	Jono jokadho gi jayach no ma kwo, to chuny jo dwoko maber.
44020013	Wamedere gi woth tundo i yee to wachiewere wachomo yu Aso, kama onwaŋo wakidho rwak'iye Paulo i yee. Go owacho ri wan timo ameno, rupiri oido kidho kenyo atyendi.
44020014	Munyo go oromo gi wan i Aso, warwako go i yee to wakidho yu Mitilene.
44020015	Wachiewere wok kenyo to watundo yu Kiyo yawere mere. Rumachien ma ndelo achiel, watundo Samo, aka yawere mere aka watundo Mileto.
44020016	Paulo oido oyenyo chiewirok kalo Efeso, ŋey nyaka wokiri wonyieki hongo i adech ma Asya. Go onwaŋo kwakere ka mito tundo Yerusalem i ndelo ma Pentekost ka nyalere.
44020017	Paulo odhiro wach Efeso wok Mileto munyo kwayo jotel ma kitipa pa jomoyeyo bino romo gine.
44020018	Munyo jobino, go owacho ri jo ni, “Wiwegi Wiŋeyo kite ma abed'iye gi win i hongo jye, wok i ndelo marapena ma tund'iye i adech ma Asya.
44020019	Gi bwonirok kodi pigi waŋan, atimo tich paran paka jatich pa Ruoth, i ndir ma teko obed'iye ran ru sereko pa Joyudaya.
44020020	Wiŋeyo nike akimuŋo win gimoro ma d'okonyo win munyo afuonjo win i dyer ji kamaler kodi i pechin mewin.
44020021	Afuonjo Joyudaya kodi Jopath parom nike jowoŋuti gimarecho pajo jowogiki bongi Were, to joyeyo Ruoth Yesu Kristo.
44020022	Aka gunyoni, gi wach pa Chuny Maleŋ akidho Yerusalem, ma akuya gima bino timan koro.
44020023	Kwanyo woko gima aŋeyo ame: i tindi jye Chuny Maleŋ otyeko nyuthan kichutho nike twech kodi teko ama kuran.
44020024	To akiter kwo paran pa gimadwoŋ, kosa pa gima di welo tekin achowo tich ma Ruoth Yesu ooran ma tito ri ji Wach Maber kwoŋ ŋono pa Were.
44020025	“Atyeko woth i dyer win jojye, munyo afuonjo Ker pa Were, to pama aŋeyo ni kwoŋ win ongoye ŋata odoko bino nenan kendo.
44020026	Amomiyo konon atucho ri win kamaler ni ka moro kwoŋ win orweny meno kiwach paran,
44020027	rupiri akimuŋo win atoŋa pa Were gipi.
44020028	Kure win wiwegi kodi sidwol roombo jye, ma Chuny Maleŋ oketho i chingi win, ni wibedi jotel mere, ma konyo kitipa pa jomoyeyo pa Were, ma go oloko apere gi remo pa Wuode won.
44020029	Kole aŋeyo ni ka atyeko eye, arara mager bino donjo bongi win, aka jokowori sidwol roombo.
44020030	Aka ndir bino tundo ma jomogo i dyer win won jobino ay gi twodo ma ywayo jomoyeyo bongi jo.
44020031	Amomiyo kure win, aka poyi win ni, odyechieŋ gi wor akikeŋ fuonjo dhano jye kwoŋ win gi geregere chowo hongo ma romo oro adek.
44020032	“To pama onyo aketho win i chingi Were kodi i wach ma ŋono pere ma nyalo dongo win to miyo win silwany ma go okano ri ji pere jye.
44020033	Fuodi akiwanya feza kosa zawabu pa nyatoro kosa ruk.
44020034	Wiwegi wiŋeyo ni atiyo gi chingan me aka alimo gimoro jye ma an kodi jowotan onwaŋo wayenyo aora.
44020035	Atyeko nyutho win i gikipiny jye nike timo tich gi men miyo wanyalo konyo jomanyap munyo wapoyo wach pa Ruoth Yesu m'owacho ni, ‘Silwany nitye madwoŋ ri ŋata poko gimoro loyo ŋata limo.’ ”
44020036	Munyo Paulo ochowo luwo, ogoyo chonge piny to kwayo gi jojye
44020037	Gikenyo jojye joywak gi geregere munyo jopodho i kore aka jochwiyo lembe.
44020038	Jorem swa ru wach pere ni odoko jokoneni go kendo. Rumachien to jokwaŋo go dho yee.
44021001	Munyo watyeko kisewila jo to wachiewere waeye, wabino nyatirtir i loka Kos, to yawere mere watundo Rod, aka wok kenyo wadonjo Patara.
44021002	Munyo wanwaŋo kenyo yee moido kidho Fonisya, waidho to wachiewere.
44021003	Munyo watundo kama wanyalo neni'iye Sipuro, wachiewere yu racham to wachomo yu Sirya. Waloro Tire kama ye oido kidho wodh'iye gikipiny m'otiŋo.
44021004	Wanwaŋo jomoyeyo mogo kenyo to wabedo gi jo sabiti achiel. Gi men pa Chuny Maleŋ jowacho ri Paulo nike wokiri wokidhi Yerusalem.
44021005	To munyo hongo mawan orumo, waweyo jo to wakadho i woth mawan. Jojye gi mon pajo gi nyithindho, jokwaŋo wan kalo tindi. Wajojye wagoyo chongi wan piny dho thengi pi to wakwayo.
44021006	Gikenyo kis dhano osewila nyawote, to waidho yee kareno jo jodok.
44021007	Munyo watyeko chiewirok mawan wok Tire, watundo Potolemayi, kama wamoth'iye jomoyeyo to wabed'iye gi jo ma ndelo achiel.
44021008	Yawere mere waeye to wakidho Kaisareya. Kenyo wakidho i ot pa Filipo jatiti Wach Maber, to wabedo bonge.
44021009	Go oido nitye gi nyithindho ma nyir aŋwen ma fuodi jokonywomere moido jotucho mikwenda ma wok bongi Were.
44021010	Munyo watyeko bedo kenyo ndelo mogo, jatuchi wach ma nyinge Agabo otundo kenyo wok Yudeya.
44021011	Go obino bongi wan to kwanyo del pa Paulo to won tweyo gine tyende gi chinge, to wacho ni, “Me a gima Chuny Maleŋ wacho, ‘Joyudaya jobino tweyo won del me ama i Yerusalem to jobolo go i chingi Jopath.’ ”
44021012	Munyo wawinjo ameno wan kodi ji ma kenyo wakwayo Paulo ni wokiri wokidhi Yerusalem.
44021013	To go odwoko ni, “Witimo aŋo, wiywak aka wikelo ran rembo i chunyan? Kole ayikere ki nyaka ri twech kende to kir ri tho jye i Yerusalem i nyingi Ruoth Yesu.”
44021014	Wakinyalo turo go i gime amomiyo chuny wan bende oeye to wawacho ni, “Weyi mito pa Ruoth wotimere.”
44021015	Munyo watyeko bedoye kenyo hongo moro, wayikere to waay to wakadho Yerusalem.
44021016	Jofuonjirok megi ma Kaisareya bende jowotho gi wan, to jotero wan i ot pa jal monwaŋo wakidho bedo pere milwoŋo ni Minason mawok Sipuro, moido obedo achiel kwon jofuonjirok ma jopen yeyo.
44021017	Munyo watundo Yerusalem jomoyeyo jojolo wan gi kisangala madit swa.
44021018	Yawere mere Paulo okidho gi wan neno Yakobo; aka jotel jye ma kitipa pa jomoyeyo oido jonitye kenyo.
44021019	Paulo omotho jo to miyo jo wach jye kwoŋ gimoro jye ma Were oido otyeko timo i dyer Jopath i tich pere.
44021020	Munyo jotyeko winjo go, jojye jopako Were. Gikenyo jowacho ri Paulo ni, “Omin wan neni, nitye Joyudaya kweth ma jotyeko lokere jomoyeyo, to jojye fuodi jochwire tektek kwoŋ Chik pa Musa.
44021021	Otyek wacho ri jo nike ifuonjo Joyudaya jye ma jo ni i dyer Jopath weyo Chik pa Musa, aka ni iwacho ri jo nike kiri jowothumi nyithindho pajo kosa luwo kula pa Joyudaya.
44021022	Onyo aŋo ma ripere atima? Adyer jobino winjo nike ityeko tundo ka.
44021023	Amomiyo timi gima wawacho rin. Wani gi ji mogo aŋwen ma jonitye i kwoŋirok ma nyadin.
44021024	Kidhi gi jome ibedi gi jo i tim ma lonyirok aka iwodhi ri jo chul kwoŋ gima joor jye, odoko jowolyel yewiy gin. I yo me dhano jye bino ŋeyo nike adyeri ingoye i gimoro jye ma joluwo kwoŋin, kuchiel in bende imako Chik pa Musa.
44021025	To ma mako kwoŋ Jopath ma jotyeko yeyo, watyeko dhiro ri jo balwa, munyo wawacho ri jo nike waridho paro ni kiri jowochami chiemo mochow gine werin motim gi chingi jo; kosa chamo remo, kosa lee moro jye modey, aka jowokure kwoŋ kite ma kidakana.”
44021026	Gikenyo Paulo otero jono aka yawere mere otimo gi jo tim ma lonyirok. Gikenyo go odonjo i Ot pa Were nyutho jo ndelo ma lonyirok no kidho rum'iye aka ŋey kis dhano kwoŋ jo wokeli mich pere ma chowirok.
44021027	Munyo ndelo abiryo oido chiegin rumo, Joyudaya mogo ma jowok i adech ma Asya joneno Paulo i Ot pa Were. Jono josigila lwak ji gi bee to jomako Paulo.
44021028	Jokoko ni, “Ji ma Israel! Konyi wan win! Me won a ŋata wotho kamoro jye aka fuonjo ji dakirok gi Joisrael, kwero Chik pa Musa kodi Ot pa Were me. Aka onyo okelo kir Jopath mogo i Ot pa Were to kocho kamaleŋ me!”
44021029	(Jowacho ama rupiri joneno Trofimo ma Efeso gi Paulo i tindi, aka joparo nike Paulo oido otero go i Ot pa Were).
44021030	Ruwirok olak i tindi gipi, aka ji jye joringo kanyachiel jomako Paulo, to jowodho go woko wok i Ot pa Were. Piyo piyo to ichiego woko dhoudi jye.
44021031	Muma ji onwaŋo temo neko Paulo to itero wach ri jatel ma lwak jolweny pa Joroma nike ruwirok nitye i Yerusalem gipi.
44021032	Piyo piyo jatel otero joserikale mogo madongo kodi joserikale man to jomwomere kwoŋ muma ji. Tekin ji neno go gi joserikale to joweyo goyo Paulo.
44021033	Jatel okidho bongi Paulo, omako go, to wodho or nike wotweyi Paulo gi lijegere aryo. Gikenyo go openjo ni, “Me ŋa; kendo otimo aŋo?”
44021034	Jomogo i muma ji jokoko gimoro achiel, joman giman. Ruwirok obedo mathoth momiyo jatel konyalo nwaŋo adyeri ma gima otimere; gikenyo ooro ji tero Paulo i chiel pa jolweny.
44021035	Jotundo gine i geŋin ma dhoot, to joserikale jotiŋo atiŋa go rupiri muma ji oido olokere mager swa.
44021036	Jojye oido joluwo go ka jokoko ni, “Neki wi go!”
44021037	Munyo jochiegin tero Paulo i chiel, go oluwo gi jatel ni, “Weyi awachi ye rin gimoro?” Jaserikale madwoŋ openjo ni, “Iŋeyo Dhoyunani?
44021038	In won me iki Jamisir ma ndir cha oruwo wiy ji to telo jogwenyirok gana aŋwen i thim?”
44021039	Paulo odwoko ni, “A Jayudaya to onywolan i Tarso ma Silisya, anywola ma tindi moŋeyere maber. Mondo yeyan aluwi gi ji.”
44021040	Jaserikale madwoŋ oyeyo go, to Paulo chungo i geŋin ma dhoot to miyo ji ranyuth gi chinge. Munyo jopye, Paulo oluwo gi jo gi Dhoyudaya ni,
44022001	“Wutimera gi bachere nan, winji win gima awacho ri win ma nyutho win paka angoye gi racho moro!”
44022002	Munyo jowinjo go luwo Dhoyudaya, jomedo kudirok; Paulo omedere gi luwo ni,
44022003	“A Jayudaya, monywol i Tarso ma Silisya, to adongo Yerusalem won ka paka jafuonjirok pa Gamaliel. Alimo fuonji matek kwoŋ Chik pa kwarere mawan, aka oido amiyere ri Were paka win bende ma wini ka konon me.
44022004	Alwenyo gi ji ma joluwo Royo pa Yesu no tundo kir i nek. Amako chwo gi mon aka abolo jo i od twech.
44022005	Jadwoŋ pa jochwayi ri Were wi alitar kodi kitipa pa jotel pa ji gi bee jonyalo ridho ri win ni aluwo giradyeri. Alimo balwa wok bongi jo mondik ri Joyudaya jowoti wan ma Damasiko aka akidho koro mako ji kelo jo Yerusalem gi lijegere i chingi gin wochandi jo.
44022006	“Aka munyo oido atyeko woth ariko Damasiko, dho kapa sawa auchiel, lero madwoŋ owok malo abwap to thokan.
44022007	Gikenyo agore piny t'awinjo dwondi ŋata wacho ran ni, ‘Saulo, Saulo! Raŋo ilwenyo kodan?’
44022008	Apenjo ni, ‘In iŋa, Ruoth?’ Owacho ran ni, ‘An Yesu ma Nazareth m'ilwenyo gine.’
44022009	Ji monwaŋo ni kodan kenyo joneno lero no to jokowinjo dwondi ŋata onwaŋo luwo kodan no.
44022010	Apenjo go ni, ‘Atimi aŋo, Ruoth?’ Aka Ruoth owacho ran ni, ‘Ayi malo idonji Damasiko, aka kenyo ama ibino wacho rin gimoro jye ma Were ochano rin timo.’
44022011	Munyo waŋan onwaŋo otho ru lero moasere no, jowotan jomako chingan to joteran Damasiko.
44022012	“Kenyo onwaŋo nitye nyatoro milwoŋo ni Ananiya, jadin mowinjo Chik mawan aka Joyudaya jye ma Damasiko jomiyo go dwoŋ swa.
44022013	Go obino bongan to chungo kabutan to wacho ni, ‘Omera Saulo, chaki neno kendo!’ I hongo no won aneno kendo to aŋiyo go.
44022014	Gikenyo go owacho ran ni, ‘Were pa kwarere mawan oyerin ni iŋey gima go mito, ni inyal neno Ŋata otire pere gi winjo go munyo iwinjo dwonde won;
44022015	ameno ibino bedo jakony pere ma wacho ri ji gima ityeko neno gi winjo.
44022016	To onyo aŋo m'idoko ikuro? Ayi malo ilimi batisimo, aka recho perin wolwoki woko munyo ilwoŋo nyingi go.’
44022017	“Agik Yerusalem, aka munyo akwayo i Ot pa Were, aneno chal momenyere ran
44022018	m'aneno iye Ruoth munyo wacho ran ni, ‘Redi mayot ieye Yerusalem, rupiri ji maka jokojol gima iwacho kwoŋan.’
44022019	Adwoko ni, ‘Ruoth, kole joŋeyo maber paka yado akidho i kalamo pa Joyudaya momore, amako jomoyeyin, agoyo jo aka atero jo i twech.
44022020	Aka munyo ineko jatiti Wach perin Sitefano, oido ani kenyo, aka abende afuoyo odoko aŋata akuro kir ruk pa joma joneko go.’
44022021	Ruoth owacho ran ni, ‘Kadhi, rupiri abino dhirin bor swa i dyer Jopath.’ ”
44022022	Ji onwaŋo jowinjo luwo pa Paulo nyuka tundo i wach me, to jochako koko gi derino madwoŋ ni, “Kwanyi wi woko jalo i piny ka! Go kiripi wokwo kendo!”
44022023	Oido jokoko aka jokwadho nengin pajo i hongo aka jowito fukefuke malo.
44022024	Gikenyo jaserikale madwoŋ owodho or nike woter Paulo i chiel, to oro jo chwado go ma mito ŋeyo gima omiyo Joyudaya jokoko ri go ameno.
44022025	To munyo jochowo kikada go aka wochwadi, Paulo owacho ri jaserikale moro monwaŋo ochungo kenyo ni, “Kere chik yeyo win chwado ŋata obedo anywola ma Roma kada fuodi koosa go banja moro jye?”
44022026	Munyo jaserikale no owinjo ameno, okidho bongi jadwoŋ pa joserikale to penjo ni, “Wikidho timo aŋo? Kole jame obedo anywola ma Roma!”
44022027	Gikenyo jatel pa joserikale okidho bongi Paulo to penjo go ni, “Wachi ran, ibedo Jaroma?” Paulo odwoko ni, “Ey.”
44022028	Jatel pa joserikale no owacho ni, “An alokere Jaroma munyo atyeko chulo pesa malach swa.” Paulo odwoko ni, “To an onywolan paka Jaroma.”
44022029	Gikenyo piyo piyo, ji moido jokidho kelo penji ri Paulo joeye gichien kwoŋe; aka jatel pa joserikale lworo omako munyo oneno ni Paulo obedo anywola ma Roma, aka ama go oido otweyo gi lijegere.
44022030	Yawere mere jatel pa joserikale oyenyo ŋeyo adyeri ma wach ma Joyudaya jomito kelo kwoŋ Paulo; ri ameno ooro jo gonyo woko lijegere pa Paulo to oro jotel pa jochwayi ri Were wi alitar kodi jopido gi bee romo. Gikenyo go owodho Paulo, to kelo go ruwaŋ jo.
44023001	Paulo oŋiyo jopido nyatirtir to wacho ni, “Wutimera chunyan oŋeyo maber swa kwoŋ kwo paran gipi ni angoye gi racho ruwaŋ Were i hongo jye kir pama.”
44023002	Jadwoŋ pa jochwayi ri Were wi alitar ma nyinge Ananiya ooro joma onwaŋo jochungo kabuti Paulo goyo lembe.
44023003	Paulo owacho ri go ni, “Were bino goyin adyeri, in m'ichal kor ot mofuy matar gi woko! Wibedo kenyo ma thumo ran banja chungo kwoŋ Chik, aka win won ama odoko wituro Chik ago munyo wioro jo goyan!”
44023004	Ji monwaŋo jo ni chiegin gi Paulo jowacho ri go ni, “Inyalo nedi luwo marach kwoŋ jadwoŋ pa jochwayi ri Were wi alitar?”
44023005	Paulo odwoko ni, “Wutimera oido akiŋeyo nike go jadwoŋ pa jochwayi ri Were wi alitar rupiri ndiiko wacho ni, ‘Wikiri wiluwi marach kwoŋ jadhum pa ji mewin!’ ”
44023006	Munyo Paulo oneno nike jomegi kwoŋ jono oido jobedo Josadukayo aka joman Jofarisayo, okoko ri jopido ni, “Wutimera, a Jafarisayo aka Jofarisayo ama jonywolan. Anitye i kapido ka rupiri ageno ni jomotho jobino chierino!”
44023007	Tekin go otyeko wacho ameno, Jofarisayo kodi Josadukayo jochako dhawirok, to ji tyakere i bwora.
44023008	(Ato Josadukayo jowacho ni ji jokibino chierino kendo kwoŋ jomotho; aka nike ongoye jomalaika kosa gima obedo chuny, to Jofarisayo joyeyo gikipiny adek no jye).
44023009	Gikenyo woy omedo kidho malo; aka jofuonji ma Chik megi moido jo ni kweth pa Jofarisayo jochungo to jokwero matek ni, “Wakinyal nwaŋo racho moro kwoŋ jame! Miti kono malaika kosa chuny moro oluwo gine!”
44023010	Pyem olokere mager swa momiyo jaserikale madwoŋ lworo omako nike jobino yecho woko Paulo achielechiele. Ri ameno go ooro joserikale pere kidho i dyer muma ji piny jowokwanyi woko Paulo bongi jo gi mbaka jowoteri go i chiel.
44023011	Wor moluwo to Ruoth chungo kabuti Paulo to wacho ni, “Bedi miseni! Ityeko bedo jakony paran Yerusalem ka, aka iripo timo ameno Roma bende.”
44023012	Odikini yawere mere, Joyudaya joromo kanyachiel to joyiko paro. Jokwoŋere nike jokochiem kosa madho gimoro chuka joneki Paulo.
44023013	Onwaŋo jokalo ji pyero aŋwen ma joyiko paro me kanyachiel.
44023014	Gikenyo jokidho pa jotel pa jochwayi ri Were wi alitar kodi jotel pa ji to jowacho ni, “Watyeko timo kwoŋirok madwoŋ kanyachiel ni wakobil girachama moro jye ka fuodi wakaneko Paulo.
44023015	Onyo win kodi jopido dhiri win wach ri jaserikale madwoŋ ma Roma wokeli ri win Paulo munyo wirendere nike wimito medo niaŋ kwoŋ tyendi wach pere. Gikenyo waleneko go ma fuodi kotundo kir ka.”
44023016	To okewo pa Paulo owinjo sereko me to donjo i chiel to wacho ri Paulo gino.
44023017	Gikenyo Paulo olwoŋo jaserikale madwoŋ achiel to wacho ri go ni, “Teri jayach me bongi jatel pa joserikale; nitye gima go mito wacho ri jatel no.”
44023018	Jaserikale madwoŋ no okwanyo go otero go bongi jatel pa joserikale to wacho ni, “Jatwech milwoŋo ni Paulo olwoŋan aka okwayan ni akel jayach me bongin, nike nitye gima go lewacho rin.”
44023019	Jaserikale ma jatel omako chinge to won tero go gichien to penjo go ni, “Aŋo ma imito wacho ran?”
44023020	Ana go, “Joyudaya joriwo paro nike dikin jowokwayin iter Paulo ruwaŋ jopido, to jorendere ni jopido jomito medo niaŋ kwoŋ wach pere.
44023021	To ikiri iyey winjo wach pajo, rupiri nitye ji ma kalo pyero aŋwen ma jolepondo jowokuri go i royo. Jono jotyeko kwoŋere nike jokochiem kosa madho gimoro chuka joneki go. Pama won me jotyeko yikere ma timo ameno, aka jokuro ŋeyo paro perin won kende.”
44023022	Jaserikale ma jatel no owacho ni, “Ikiri iwachi ri nyatoro nike ityeko kelo wach me bongan.” To oro jayach no kadho.
44023023	Gikenyo jaserikale ma jatel no olwoŋo joserikale pere aryo madongo to wacho ri jo ni, “Kwanyi win joserikale miya aryo jowoyikere ma kidho Kaisareya, kanyachiel gi jokayina pyero abiryo kodi jotonge miya aryo, aka wiyikere ay keti sawa adek ma wor.
44023024	Neni kayina moro ri Paulo ma go owothi gine, aka witer go maber bongi gavana Felik.”
44023025	Gikenyo jaserikale ma jatel no ondiko balwa ama:
44023026	“An Klaudyo Lisya andiko ri jadwoŋ, gavana Felik, aka adhiro rin moth.
44023027	Joyudaya jomako ŋat me aka oido jokidho neko go. Alimo ŋeyo nike go obedo Jaroma, amomiyo akidho kodi joserikale paran botho go.
44023028	Paka onwaŋo amito ŋeyo wach ma jokelo kwoŋe, atero go i kapido pajo.
44023029	Anwaŋo nike go kotimo racho moro ma di miy neki go kosa twey go; wach mokel kwoŋe onwaŋo mako kwoŋ chik pajo wegi.
44023030	Aka munyo onyuthan nike Joyudaya jochamo ri go sereko, aridho paro ma dhiro go bongin. Awacho ri joma osa go jowokeli wach no gi bongin kenyo.”
44023031	Joserikale jotimo paka oor jo. Jokwanyo Paulo to jotero go wor no kir yu Antipaturi.
44023032	Yawere mere joserikale ma jotyendi gin jodwoko i chiel to joweyo jokayina jokadho gine.
44023033	Jotero go Kaisareya to jochwayo balwa ri gavana to jomiyo go Paulo.
44023034	Gavana osoma balwa no to penjo Paulo adech ma go wok'iye. Munyo onwaŋo ni go wok Silisya, owacho ni,
44023035	“Abino winjo wach perin ka joma osa in jotundo.” Gikenyo ooro jo kuro Paulo i chiel pa Herode.
44024001	Munyo ndelo abich okadho, jadwoŋ pa jochwayi ri Were wi alitar, Ananiya, okidho Kaisareya gi jodongo mogo kodi ŋata oido luwo ri jo milwoŋo ni Tertulo. Jokidho ruwaŋ gavana Felik to joosa Paulo.
44024002	Olwoŋ Tertulo to jochako kelo wach pajo ama: “Jadwoŋ! Tel perin ma ryeko otyeko kelo ri wan syem chowo hongo malach, aka wirok mathoth motyeko bedo onyo pama okelo bero ri piny mawan.
44024003	Wajolo gime iye jye hongo jye, aka wakethin walwa swa.
44024004	Akimiti galin tektek, to akwayin itim ran ŋono iwinji wach mawan manok.
44024005	Ŋat me waneno paka jamijokere marach swa; go kelo ruwirok i dyer Joyudaya i piny gipi, aka go obedo jatel pa Jonazarin.
44024006	Go bende otemo kocho Ot pa Were to wamako go. [Onwaŋo waparo thumo ri go banja i nger ma Chik mawan,
44024007	to jaserikale madwoŋ Lisya donj'iye to kwanyo go bongi wan gi men.
44024008	Gikenyo Lisya ooro joma joosa go jowobin bongin.] Ka ikaŋasa wach pa jame maber, iwon ibino ŋeyo bonge gikipiny jye ma waos'iye go.”
44024009	Joyudaya bende jodonjo i wach no to jowacho nike gino jye otire.
44024010	Gavana ooro Paulo luwo, to Paulo wacho ni, “Aŋeyo nike ityeko bedo jathumi banja chowo hongo malach, amomiyo asangala gi limo silwany ma kwedirok kwoŋ wach pa jome ruwaŋin.
44024011	Paka iwon inyalo neno, fuodi kokalo ndelo apar g'aryo chuka akidhi Yerusalem kwayo.
44024012	Joyudaya jokonwaŋan apyemo gi nyatoro i Ot pa Were, kosa ni aruwo ji i kalamo pajo kamoro jye i tindi.
44024013	Aka jokinyal kada nyutho ni wach ma joos'iye an me obedo adyeri.
44024014	Me a gima ayeyo ruwaŋin: an alamo Were pa kwarere mawan munyo aluwo Royo ma jowacho ni kotire. Aka ayeyo gikipiny jye mondik i Chik pa Musa kodi i kitawin pa jotuchi wach Were.
44024015	Abende anitye gi geno kwoŋ Were paka jome, nike ji jye, mabeyo kodi marecho, jobino chierino kwoŋ jomotho.
44024016	Amomiyo atemo paka anyalo ndelo jye bedo gi paro motire ruwaŋ Were kodi ji.
44024017	“An oido angoye Yerusalem tyeko oro mogo, amomiyo oido akidho koro tero mich paran ri ji paran gi timo chowirok.
44024018	Aka i kare moido atim'iye ameno ama jome jonwaŋan'iye i Ot pa Were munyo atimo tim ma lonyirok. Muma ji oido ongoye bothan, aka ruwirok moro jye oido ongoye.
44024019	To Joyudaya mogo ma jowok i adech ma Asya onwaŋo jo ni kenyo; jo ama joripo bino bongin ka kelo wach pajo k'inen jo ni gi wach moro kwoŋan.
44024020	Ka kameno weyi jome wegi jowowachi recho ma jonwaŋan gine i ndir cha munyo achungo i waŋ pido,
44024021	ma kiweno gimoro achiel kende ama akoko gine munyo achungo i dyer jo ni, ‘Wimon kodan nyaka ni rupiri ayeyo ni jomotho jobino chierino aka amomiyo wiosa an konon.’ ”
44024022	Gikenyo Felik, monwaŋo otyek tito ri go maber kwoŋ Royo no, ochiego winjo banja. Owacho ri jo ni, “Abino thumo banja mewin ka jaserikale madwoŋ Lisya otundo.”
44024023	Ooro jaserikale monwaŋo ni gi Paulo kuro go, munyo miyoye go syem moro aka yeyo merin pere kelo ri go gima go yenyo.
44024024	Munyo ndelo mogo okadho Felik obino gi chiege Durosila, mobedo Nyajayudaya. Felik ooro jomogo lwoŋo Paulo bothe to winjo gima go wacho kwoŋ yeyo Kristo Yesu.
44024025	To munyo Paulo ochako gi luwo kwoŋ tiro, kurok, kodi bino pa ndelo ma thumo banja, lworo omako Felik to wacho ni, “Ere onyo eye, abino lwoŋin kendo ka alimo hongo.”
44024026	I hongo no go onwaŋo geno ni kono di Paulo omiyoye go pesa moro; ri ameno go oido lwoŋo Paulo adhik luwo gine.
44024027	Munyo oro aryo okadho, Porusyo Festo olunjo kapa Felik paka gavana. Felik onwaŋo mito mako mere kodi Joyudaya, amomiyo oweyo Paulo i jera.
44025001	Munyo ndelo adek okadho wok chuka Festo tundi i adech no, go owok Kaisareya to kidho Yerusalem.
44025002	Kenyo jotel pa jochwayi ri Were wi alitar kodi jotel pa Joyudaya jokelo ri go wach pajo kwoŋ Paulo. Jokwayo Festo
44025003	ni wotimi ri jo bero woyeyi wokel Paulo Yerusalem, rupiri oido joyiko neko go i royo.
44025004	Festo odwoko ni, “Paulo nitye i twech Kaisareya, aka awon abino gik koro mayot.
44025005	Weyi jotel mewin jowokidhi kodan Kaisareya to joosa go gi koro, k'inen go otimo racho moro.”
44025006	Festo odoko ochowo ndelo aboro kosa apar gi jo, aka nyaka okidho Kaisareya. Yawere mere go obedo piny i kapido, to oro jo kelo Paulo.
44025007	Munyo Paulo otundo, Joyudaya moido jowok Yerusalem jochungo jothoko go to jochako kiosa go wach madongo momore ma jokonyalo wodho adyeri mere.
44025008	To Paulo pyemo gi jo ni, “Fuodi akitimo racho moro kwoŋ Chik pa Joyudaya, kosa Ot pa Were, kosa kwoŋ Kaisar Kere pa Joroma.”
44025009	Festo oido mito limo fuoy bongi Joyudaya, ri ameno openjo Paulo ni, “Iyenyo kidho Yerusalem wawinji banja perin me gi koro?”
44025010	Paulo owacho ni, “Kole ama onyo ee achungo i kapido pa Kaisar won, kama ripere ni wowinj'iye banja paran. Akitimo racho moro ri Joyudaya paka iwon iŋeyo.
44025011	K'inen aturo Chik aka atimo gimoro ma miyan aripo gi tho, d'akikway ni abudhere. To ka adyeri angoye gi racho i wach ma joosa an iye, ongoye ŋata nyalo kethan i chingi jo. Onyo akodo wach paran bongi Kaisar.”
44025012	Gikenyo munyo Festo otyeko luwo kodi joma jomiyo go ryeko, odwoko ni, “Ikodo banja perin bongi kere, amomiyo ibino kidho bongi kere.”
44025013	Rumachien Kere Aguripa kodi Barunike jobino Kaisareya jolo Festo.
44025014	Munyo jochowo kenyo ndelo mogo, Festo otito ri kere wach pa Paulo ni, “Nitye dhano ka ma Felik oweyo i twech;
44025015	aka munyo akidho Yerusalem jotel pa jachwayi ri Were wi alitar kodi jotel pa Joyudaya joosa go bongan aka jokwayan ni athumi banja woloyi go.
44025016	To awacho ri jo ni, ‘Joroma jokibol dhano woko ka fuodi go konenere awaŋ g'awaŋ gi joma osa go to won kutho osere gi jo.’
44025017	Munyo jojye jobino ka, akigalo, to yawere mere abedo i kapido to aoro jo kelo go.
44025018	Joma osa go jochungo, to jokokelo kwoŋe recho mogo monwaŋo aparo ni di jokelo.
44025019	Gimobedo oido a nyaka pyem kwoŋ Chik pajo ma nyadin kodi kwoŋ nyatoro motho milwoŋo ni Yesu ma Paulo ŋoyo nike fuodi kwo.
44025020	Akinyalo ridho royo ma nwaŋo adyeri kwoŋ gikipiny me, amomiyo apenjo Paulo ka d'oyeyo kidho Yerusalem wowinji wach pere me gi koro.
44025021	To Paulo wodho ywak pere nike woweyi go i jera aka Kaisar ama wowinji banja pere. Amomiyo awodho or ni wokur go tundo ndir ma d'adhir'iye go bongi Kaisar.”
44025022	Aguripa owacho ri Festo ni, “Awon amito winjo wach pa jal me.” Festo odwoko ni, “Inowinji go dikin.”
44025023	Yawere mere Aguripa gi Barunike jobino gi noro gi dwoŋ moasere, aka jodonjo i kapido kodi ruodhe ma lweny kodi jomadongo ma tindi. Festo owodho or to ikelo Paulo i kapido.
44025024	Festo owacho ni, “Kere Aguripa, kodi ji jye ma wini ka gi wan, wineno ŋata Joyudaya jye, ma ka kodi ma Yerusalem joosa go bongan? Jokoko malo nike wokiri womedere gi kwo!
44025025	To akinyalo nwaŋo recho moro ma go otimo ma ripere gi wach ma tho. To paka go won okodo wach pere bongi Kere madwoŋ, aridho nike abino dhiro go bonge.
44025026	To angoye kodi gima nyatirtir manondiki kwoŋe ri kere madwoŋ, Kaisar. Amomiyo, akelo go ka ruwaŋ win, to tektek mere ruwaŋin, Kere Aguripa! Aka ka ityeko kikaŋasa wach pere, nyaka anobedi kodi gima anondiki.
44025027	Ato kineen motire dhiro jatwech ma konyuthi maber wach mios'iye go.”
44026001	Aguripa owacho ri Paulo ni, “Oyeyin luwo wach perin.” Paulo oryeyo chinge aka owodho wach pere ama:
44026002	“Kere Aguripa! Atero paka a jasilwany ni konon abino luwo wach ma kwanyan woko kwoŋ gikipiny jye ma Joyudaya joluwo kwoŋan.
44026003	Ato me obedo rundir, kwoŋbedo iŋeyo maber kula pa Joyudaya kodi dhawirok pajo. Amomiyo akwayin idiy chunyin iwinji wach paran.
44026004	“Joyudaya jye joŋeyo kwo paran wok i thino. Joŋeyo wok chon ni i kwo paran gipi abedo i piny paran won kodi i Yerusalem.
44026005	Ndir jye joŋeyo, ka joyeyo ridho ri win, ni yado onwaŋo abedo jakweth pa joma jomako swa din mawan, Jofarisayo.
44026006	Aka onyo achungo ka munyo iosa an ni rupiri ageno i chikirok ma Were otimo gi kwarere mawan;
44026007	chikirok ma nonin mawan apar g'aryo jye jogeno limo, paka jolamo Were wor g'odyechieŋ. Aka ru geno me, Jadwoŋ, amomiyo Joyudaya joosa an!
44026008	Raŋo tek ri win yeyo ni Were chierino jomotho?
44026009	“An won onwaŋo yado aparo ni aripo timo gimoro jye ma nyalere ma lwenyo gi nyingi Yesu ma Nazareth.
44026010	Aka meno a gima yado atimo i Yerusalem. Jotel pa jochwayi ri Were wi alitar oido jomiyan men aka atweyo kir ji pa Were mathoth i jera; aka kimeno kende, ka ithumo ri jo banja ma tho, abende agoyo kwir mere.
44026011	I ndir momore amiyo jo limo girachula i kalamo pa Joyudaya jye, aka atemo miyo jo kwedirok kwoŋ yeyo pajo. Keme omakan swa gi jo momiyo akidho kir i tindi ma wiloka lwenyo gi jo.”
44026012	“Gime amoido teran i Damasiko chungo kwoŋ men kodi or pa jotel pa jochwayi ri Were wi alitar.
44026013	Munyo fuodi oido ani royo odyechieŋ, jadwoŋ, aneno lero ma loyo apa waŋchieŋ mowok malo to thoko wan kodi ji monwaŋo awotho gi jo.
44026014	Wajojye wagore piny, aka awinjo dwondi jo mowacho ran i Dhoyudaya ni, ‘Saulo, Saulo! Ilwenyo kodan raŋo? Iwon itimo gima kelo rin ayino litho, pa mirikwa ma temo gweyo kwer manyweny gi tyende.’
44026015	Apenjo ni, ‘In iŋa, Ruoth?’ Aka Ruoth odwoko ni, ‘An Yesu ma ilwenyo gine.
44026016	Onyo ayi ichungi gi tyendin. Amenyere rin ma lokin jatich paran iwachi ri joman gimomiyo konon inenan kodi giman jye ma anonyuthin yuwaŋe.
44026017	Abino bothin i chingi ji ma Israel kodi Jopath, ma adhirin bongi jo
44026018	ni iyaw waŋ jo jowonyali wirok wok i mudho donjo i lero kodi wok i men pa Sitan bino bongi Were, ŋey jowonyali limo chwak kwoŋ gimarecho pajo to jolimo kabedo i dyer joma Were oyero munyo joyeyan.’ ”
44026019	“Amomiyo, Kere Aguripa, akichayo menyirok mowok i polo ma aneno.
44026020	Atero wach me marapena i Damasiko, nyaka t'atero Yerusalem, kodi rumachien i Yudeya gipi, kodi i piny pa Jopath, ni joripo ŋuto gimarecho pajo jowowire bongi Were, gi timo gikipiny ma nyutho nike jotyeko ŋuto.
44026021	Wach no amomiyo Joyudaya jomakan munyo anitye i Ot pa Were to jotemo nekan.
44026022	To kir konon Were okonyan, amomiyo achungo ka munyo aridho wach me ri ji jye, ri jomathindho kodi jomadongo parom. Gima awacho obedo gimoro achiel ma jotuchi wach Were kodi Musa jowacho ni bino timere,
44026023	nike Kristo ripo chandere, aka ka otyeko bedo marapena i chierino kwoŋ jomotho, wokeli lero ma both ri Joyudaya kodi Jopath.”
44026024	Munyo Paulo fuodi osa ri kwo pere ameno, Festo okoko ri go ni, “Paulo, ijaneko! Fuonjirok perin madit no olokin janeko!”
44026025	Paulo odwoko ni, “Akijaneko Jadwoŋ! Wach m'aluwo obedo adyeri odoko aluwo wach me m'anitye milengela.
44026026	Kole Kere Aguripa oŋeyo gikipiny me, aka anyalo luwo kodi go gi misen jye. Aridho ni go otyeko kikaŋasa gikipiny me jye, rupiri gime kotimere nyaliŋliŋ yu tyelo.
44026027	Kere Aguripa, iyeyo wach pa jotuchi wach Were? Aŋeyo ni iyeyo.”
44026028	Gikenyo Aguripa owacho ri Paulo ni, “I hongo machiek won me iparo ni inyalo lokan Jakristo?”
44026029	Paulo odwoko ni, “Kada me hongo ma chiek kosa ma bor, kwayo paran bongi Were obedo ni in kodi wijojye ma wiwinjan konon ka winyali bedo paka an, to kareno ma kotwey win gi lijegere ayino.”
44026030	Gikenyo kere, gavana, Barunike kodi joman jye moido jobedo kenyo gi jo joay malo;
44026031	aka munyo jotyeko eye kenyo, wegi jowacho kendigin ni, “Ŋatin kotimo gimoro ma di miy woneki kosa tweyo go.”
44026032	Aka Aguripa owacho ri Festo ni, “Ŋat me d'onyo ogony bedi kokodo wach pere bongi Kaisar.”
44027001	Munyo oridhi nike wachiewere i nam wakidhi yu Italya, joketho Paulo kodi jomotwey mogo i chingi Julyo, jaserikale i lwak jolweny ma Roma milwoŋo ni, “Lwak jolweny pa Kaisar Agusto.”
44027002	Wadonjo i mel ma wok Aduramityo, monwaŋo chiegin ay wokidhi loka ma yu adech ma Asya, gikenyo to waay. Aristaruko, Jamasedonia ma Thesalonika, onwaŋo ni gi wan.
44027003	Yawere mere watundo Sidon. Julyo otimo wor gi Paulo to yeyo go kidho neno merin pere, jowomiyi go gim'oyenyo.
44027004	Wok kenyo wamedere gi chiewirok, to paka koyo onwaŋo kudho wok yu wiy wan, wachiewere yu thenge ma kigoda ma Sipuro kama koyo oido ongoy'iye.
44027005	Munyo watyeko chiewirok i nam kalo Silisya gi Panfilya, wabino Mira, i adech ma Lisya.
44027006	Kenyo jaserikale onwaŋo yee mowok Alekizandurya moido chiegin ay wokidhi yu Italya, to rwako wan iye.
44027007	Wachiewere mothmoth ndelo moromoye, aka rumachien i teko madwoŋ watundo dho tindi ma Kunido. To paka koyo koyeyo wan medirok yu thenge no, wachiewere yu thenge ma koyo ongoy'iye yu Salmon dho geŋin ma kigoda ma Kurete.
44027008	Warikere i thengi nam, aka i teko madwoŋ watundo kama ilwoŋo ni, “Thengi nam Maber”, ma kibor kodi tindi ma Laseya.
44027009	Paka hongo onwaŋo okadho malach, aka ndelo ma madwoŋ ma chwako recho oido otyeko kadho, odoko medirok gi chiewirok oido nyalo kelo teko, Paulo omiyo jo ryeko ni,
44027010	“Jowotan, aneno ni chiewirok mawan kidho kelo teko yu malo aka gikipiny madit bino nyiekere i mel, aka ki meno kende, to kir wan won bende wanyalo podho i teko.”
44027011	To jaserikale omedo tich gi wach pa jadwoŋ ma mel kodi won yee loyo gi ryeko ma Paulo oido okelo.
44027012	Paka kachungo pa mel i thengi nam no onwaŋo kiber bed'iye i ndir ma pe ŋich'iye piny, ji maloyo thotho jofuoyo dhirok i nam gi temo tundo yu Fenisya ka nyalere. Kanyago obedo kachungo pa mel i Kurete ma ŋiyo yu Wich piny i thenge ma yu rachuch kodi i Tyendi piny yu thenge ma yu rachuch bende, aka ka oido nyalere, di wabedo kenyo i hongo ma ŋicho no.
44027013	Koyo mawok yu Tyendi piny ochako kudho, aka ji joparo ni di jonyalo tiyo gi chan pajo; ameno joywayo gima juko ye to jochiewere gi dho geŋin ma thengi Kurete.
44027014	To piyo piyo koyo madwoŋ, milwoŋo ni Koyo ma wok yu rachuch ma Wich piny, okudho munyo loro wok i kigoda.
44027015	Koyo no ogoyo mel, aka paka oido kinyalere choro mel yu kama koyo wok'iye, chuny wan oeye to waweyo koyo kadho gi wan.
44027016	Walimo kagoŋirok moro munyo wachomo yu geŋin ma kigoda mathin milwoŋo ni Kauda. Kenyo watemo gi mbaka to wanyalo gwoko ye monwaŋo waywayo yu chien.
44027017	Munyo jotyeko ywayo yee gi tiŋo malo, jotemo kikoda mel matek gi thondhe kwoŋ geŋin. To paka oido jolworo nike jonyalo gurok i kwoyo dho thengi pi ma Libya, jolwogo nanga ma chiewirok to joweyo koyo won kadho gi mel.
44027018	Munyo koyo madwoŋ onwaŋo wito wan gi men, yawere mere jochako bolo woko gikipiny ma yee onwaŋo otiŋo,
44027019	aka yawere mere jobolo woko gikipiny michiewo gine mel gi chingi jo.
44027020	Ndelo okadho madit ma wakineno waŋchieŋ kosa michalin, aka koyo omedere gi kudho gi men. Rumachien chuny wan oeye kir kwoŋ kwo mawan.
44027021	Munyo ji onwaŋo jotyeko riyo kech ndelo madit, Paulo ochungo i dyer jo to wacho ni, “Jowotan, di chieŋino wiwinjo wach paran to wiweyo chiewirok wok Kurete; aka di wanyalo geŋo nyiekirok kodi rwenyo pa gikipiny me jye.
44027022	To onyo akwayo win, bedi win miseni! Ongoye ŋat moro kwoŋ win ma bino rwenyo kwo pere; to mel kende ama bino rwenyo,
44027023	rupiri nende wor malaika pa Were ma an alamo aka abedo apere obino bongan,
44027024	to wacho ni, ‘Paulo, ikiri ibedi gi lworo! Iripo chungo ruwaŋ Kaisar; aka Were, i bero pere, otyeko miyin kwo pa ji jye m'ichiewere gi jo me!’
44027025	Amomiyo, jowotan, bedi win miseni, rupiri ani gi geno i Were ni gime bino bedo paka awacho ri win won.
44027026	To waripo chombo kwoŋ kigoda moro.”
44027027	I wor marapar g'aŋwen, munyo koyo oido fuodi wito wan i nam ma Mediterania, dho dyer wor, jochiewi yee joŋicho nike oido wariko kamothwo.
44027028	Ri ameno jobolo piny tal motwey kwoŋe tele mapek to jonwaŋo ni lutho ma pendi pi oido obedo fut miya achiel gi pyero aryo. I kare moro kenyo jodoko jobolo tal to jonwaŋo ni pendi pi obedo fut pyero abuŋwen.
44027029	Munyo lworo omako jo ni mel mawan nyalo guro telin, jocharo piny gikipiny aŋwen ma juko yee gi yuchien wochungi to jokwayo ni piny woyawere.
44027030	Gikenyo jochiewi mel jotemo kwalok wok i mel; jobolo yee mathin i pi to jorendere nike oido jokidho wodho woko gikipiny ma juko yee ma yunyime.
44027031	To Paulo owacho ri jaserikale madwoŋ gi joserikale man ni, “Ka jochiewi mel jokodoŋ i mel ka wakinyal both.”
44027032	Gikenyo joserikale jothumo woko thondhe monwaŋo mako yee mathin no to joweyo kadho.
44027033	Munyo piny kidho yawirok, Paulo okwayo jojye ni jowochiemiye. “Wityeko riyo kech ndelo apar g'aŋwen pama, aka hongo no jye wikichamo gimoro.
44027034	Amomiyo akwayo win, chami wiye gimoro aka winwaŋi men rupiri ongoye kada yer achiel ma wiy win ma bino rwenyo.”
44027035	Munyo otyeko wacho ameno, Paulo okwanyo mugat, oketho Were walwa ruwaŋ jojye, to turo, to chako chamo.
44027036	Miseni omako jo, to dhano jye chamoye chiemo moro.
44027037	Wajojye oido waromo ji miya aryo gi pyero abiryo g'auchiel i mel no.
44027038	Munyo dhano jye otyeko chiemo, joloko mel masew munyo jobolo woko ŋano i wakawaka.
44027039	Munyo piny oyawere, jochiewi mel oido jokoniaŋ ni kamothwo ni chiegin, to joneno choŋino kodi kamonaŋere ma di kwoyo i thengi nam to joridho paro ni kanyalere di jotero mel kenyo.
44027040	Gikenyo jobolo gichien gikipiny ma juko mel to joweyo i pi, to bende jogonyo woko thondhe monwaŋo omako yath mitiro gine royo i mel. Gikenyo jotiŋo malo nanga machiewo yee to joyaro to koyo chako tero mel i choŋino.
44027041	To nyim mel oguro kwoyo ma piny to donj'iye, to moko ma kidhire kareno pi ma tula gi derino ŋinyo woko mbawin mogeti gine mel gi yuchien.
44027042	Joserikale joparo neko woko jotwech jye ŋey wongoye kwoŋ jo ŋata wokwale.
44027043	To jaserikale madwoŋ onwaŋo mito botho Paulo, amomiyo ochiero jo timo ameno. Kuchiel, ooro ji jye ma jonyalo buko pi jowopeni por iye jowobuki to jokadho.
44027044	Gikenyo nyaka jomodoŋ jowoluwi jo chien munyo jobedo wi mbawin mogo kosa adeche ma mel moturotur. Aka meno apaka wajojye wapor loka maber.
44028001	Munyo watundo loka maber, aka walimo ŋeyo nike kigoda piny no ilwoŋo ni Malta.
44028002	Ji ma kenyo josangala swa gi wan. Koth oido ochako chwe aka piny oido ŋich swa, amomiyo jomoko ri wan mach to jolwoŋo wan oyo.
44028003	Paulo onwaŋo otyeko dimo agwere mogo to ketho i mach, to thwol uu moro wok ru lyetho pa mach, to minere i chinge to moko gine.
44028004	Munyo ji ma kenyo joneno thwol no olyero i chingi Paulo, wegi jowacho kendigin ni, “Ŋat me ripo bedo ni go janek, rupiri kada oido oboth nam, jye fuodi tipo kiyey ni go wobothi.”
44028005	To Paulo owito woko thwol no i mach ma kotimo kwoŋe racho moro.
44028006	Onwaŋo jokuro neno go ka kwoŋe yenyo gi kwir kosa gore piny arwat gi tho. To munyo jotyeko kuro chowo hongo malach ma jokoneno gimoro jye ka timere kwoŋe, jowiro paro pajo to jowacho ni, “Go were moro!”
44028007	Chiegin kenyo oido nitye ndelo mogo mobedo apa Pubulyo, ruoth ma kigoda no. Go ojolo wan maber to wabedo wendo pere chowo hongo ma ndelo adek.
44028008	Baa Pabulyo oido ni kanindo kwoŋe oowere odoko iye ryemo. Paulo odonjo i ot pere, okwayo Were, to ketho chinge kwoŋe to botho go.
44028009	Munyo gime otimere, jotwo man jye i kigoda no jobino to jolimo both.
44028010	Jomiyo wan mich madit, aka munyo wachiewere joketho ri wan i yee no gimoro jye monwaŋo wayenyo i chiewirok mawan.
44028011	Munyo dwe adek okadho, wachiewere i mel wok Alekizandurya i mel milwoŋo ni, “Wutimere Marut” moywomere i kigoda no i ndir ma pe oido oŋich'iye piny.
44028012	Watundo i tindi ma Sirakuse to wabedo kenyo ndelo adek.
44028013	Wok kenyo wathokere gi chiewirok to watundo i tindi ma Rejum. Yawere mere koyo ochako kudho wok yu Tyendi piny, to kada ameno watundo i tindi ma Puteyoli i hongo ma ndelo aryo.
44028014	Wanwaŋo jomoyeyo jowoti wan mogo kenyo ma jokwayo nike wabedi gi jo ma sabiti achiel. Wok kenyo aka watundo Roma.
44028015	Jomoyeyo jowot wan ma Roma jowinjo kwoŋ wan to jobino romo gi wan i karomo milwoŋo ni Apiya kodi man ni Udi Machiemo Adek. Munyo Paulo oneno jo, ofuoyo Were to limo miseni.
44028016	Munyo watundo Roma, oyey Paulo bedo kakende gi jaserikale ma kuro go.
44028017	Munyo ndelo adek okadho, Paulo olwoŋo jotel pa Joyudaya ma kenyo i romo. Munyo jochokere owacho ri jo ni, “Wutimera! Kada oido akitimo racho moro ri ji mawan kosa kwoŋ kula ma wanwaŋo kwoŋ kwarere mawan, olokan jatwech i Yerusalem to ikethan i chingi Joroma.
44028018	Munyo jokaŋasa wach paran oido jomito gonyan, rupiri jonwaŋo ni akitimo racho moro ma di miyan atho.
44028019	To munyo joyudaya jopyemo gi paro me, aneno ni aripo kodo wach paran bongi Kaisar kada onwaŋo awon angoye ran gi wach m'aosa ji paran.
44028020	Ri ameno akwayo neno win gi luwo gi win, rupiri anitye gi lijegere me kwoŋan ru wach ma Joisrael jogeno kwoŋe.”
44028021	Jowacho ri go ni, “Fuodi wakilimo balwa mogo jye wok bongi Joyudaya ma mako kwoŋin, aka ongoye kada omin wan moro jye mowok koro gi wach moro, kosa moluwo gimoro marach kwoŋin.
44028022	To wamito winjo gima iwacho rupiri kamoro jye ji joluwo marach kwoŋ kweth me ma initye iye.”
44028023	Gikenyo joyiko ndelo gi Paulo, to ji kweth kwoŋ jo jobino i ndelo no kama Paulo oido bed'iye. Wok odikini tundo othyeno, Paulo otito ri jo mikwenda kwoŋ Ker pa Were. Otemo paka onyalo miyo jo ŋeyo maber kwoŋ Yesu munyo kwanyo wach i Chik pa Musa kodi i ndiiko pa jotuchi wach Were.
44028024	Jomegi kwoŋ jo joyeyo i chuny gin kwoŋ wach pere, to joman jokoyeyo.
44028025	Gikenyo joeye gi pyem i dyer jo wegi kendigin munyo Paulo otyeko wacho gimoro achiel me: “Chuny Maleŋ chango otire munyo luwo gi i dhok Isaya jatuchi wach Were ri kwarere mewin ni,
44028026	‘Kole Were owacho ni, Kidhi iwachi ri jome ni, Wibino winjo adyeri, to wikoniaŋ dwoŋ gima wiwinjo; Wibino ŋiyo adyeri, to waŋ win konen gimoro.
44028027	Kwoŋbedo paro pa jome olokere ma fuol. Jotyeko chulo ithi gin, to jomiyo waŋ gin. Bedi k'ameno, waŋ gin d'oneno gimoro, odoko ithi gin d'owinjo wach, aka chuny jo d'oniaŋ gimoro. Ameno di jonyalo wirok bongan to jolimo both.’ ”
44028028	Aka Paulo omedo ni, “Wiripo ŋeyo nike mikwenda pa Were kwoŋ both odhir ri Jopath; aka jobino winjo!”
44028029	[Munyo Paulo owacho ameno, Joyudaya joeye, munyo wegi jopyemo kendigin matek.]
44028030	Paulo obedo kenyo oro aryo munyo won chowo teko pere, aka ojolo ji jye ma jobino lyewo go,
44028031	to tito kwoŋ Ker pa Were to fuonjo kwoŋ Ruoth Yesu Kristo munyo luwo gi miseni jye kodi syem.
45001001	Balwa mowok bongi Paulo, jatich pa Yesu Kristo kendo jamoor ma Were oyero to lwoŋo fuonjo Wach Maber pere,
45001002	ma Were chango ochiko munyo oro jotuchi wach pere, tiketho i Ndiiko Maleŋ.
45001003	Me obedo Wach Maber ma mako kwoŋ Wuode, Ruodhiwan Yesu Kristo, monywole paka nyakwar Daudi;
45001004	to inyutho ji ni go obedo Wuodi Were gi men madwoŋ mapa Chuny ma kelo leŋo, munyo ochierino go kwoŋ jomotho.
45001005	I go Were omiyan silwany ma bedo jamoor ri Kristo, ŋey atel ji ma nonin jye jowoyeyi odoko jowowinji or.
45001006	Me bende mako win ma winitye Roma, ma Were olwoŋo bedo ji pa Yesu Kristo.
45001007	Amomiyo andiko ri wijojye mani Roma ma Were omaro to lwoŋo bedo ji pere won; Weyi Were Bawan kodi Ruoth Yesu Kristo womiyi win ŋono gi syem.
45001008	Marapena afuoyo Were paran, i Yesu Kristo, ri wijojye; rupiri piny gipi winjo kwoŋ yeyo mewin.
45001009	Were nyalo ridho ni gima awacho obedo adyeri; Were no ama atiyo ri go gi chunyan jye munyo afuonjo Wach Maber kwoŋ Wuode. Were oŋeyo nike ndir jye apoyo win, i hongo jye ka akwayo.
45001010	Akwayo nike Were i mito pere, i hongo moro womiyaye thwolo ma limo win.
45001011	Kole ayenyo swa neno win ŋey anyal poko gi win silwany machuny, ma medo win men.
45001012	Dwoŋ mere ni win, kodan, wabino nwaŋo kony kiromo, win i yeyo paran aka an i yeyo mewin.
45001013	Poyi win gime wutimera: ndir mathoth ayiko bino limo win, to hongo jye gimoro geŋan bino. Atyeko yenyo swa ywayo jomegi i yeyo i dyer win bende, paka atyeko timo i dyer Jopath.
45001014	Kole or omakan matek kwoŋ ji jye, kwoŋ jokite mabeyo kodi jomarecho, kwoŋ jomofuonjere kodi joma kuya gimoro.
45001015	Amomiyo ayenyo swa fuonjo win bende ma winitye Roma Wach Maber.
45001016	Kole ageno swa Wach Maber, rupiri obedo men pa Were ma botho ji jye majoyeyo, marapena Joyudaya, aka nyaka Jopath bende.
45001017	Kole Wach Maber nyutho paka Were ketho ji i tiro gine ma bedo i yeyo, wok i chakirok tundo i gike. Ato randik wacho ni, “Ŋata oketh i tiro gi Were bino kwo gi yeyo.”
45001018	Were otyeko nyutho ni keme pere bino wok i polo to lwenyo gi recho jye kodi tim pa ji marecho ma royo pajo marecho geŋo adyeri ŋeyirok.
45001019	Were miyo jo girachula rupiri gima ji jonyalo ŋeyo kwoŋ Were nitye kamaler ri jo.
45001020	Chuka Were chwey piny, kada go won kinenere i men pere ma chil gi chil kodi i kite ma nyawerewere, gima nyutho ni go nitye nenere i gikipiny ma go ochweyo. Amomiyo dhano ongoye kodi gi goŋirok!
45001021	Ji joŋeyo Were, to jokimiy go dwoŋ pere, kendo kada temo fuoyo go ni walwa. Kuchiel, paro pajo olokere masisiri aka paro pajo ma kitiy modoŋ mudho otyeko poŋ'iye.
45001022	Jowacho ni joryek, to kere jomiŋ ayin;
45001023	kama di jolam Were makitho, jolamo ri gin gima othedhi i chal pa dhano matho, kosa apa winyin, kosa apa ogwange kosa apa thwole ayino.
45001024	Paka ji jomiŋ ameno, Were ojala jo jowotim gikipiny marecho ma chuny gin yenyo, aka jotimo gikipiny ma kelo wichkwot i del pajo, ŋat man gi nyawote.
45001025	Jowilo adyeri kwoŋ Were gi twodo; jolamo aka jotiyo ri gima Were ochweyo kapa lamo Jachwech won, miripo pako chil gi chil. Ameno.
45001026	Paka ji jotimo gime, Were ojala jo to weyo jo ri awanya makelo wichkwot. Kir mon bende jowiro or ma delkwoŋ gin munyo joweyo riwirok i del i yo motire to joriwere wegi kendigin, mobedo yo ma kotire.
45001027	Ameno, chwo bende joweyo riwirok gi mon paka ndir jye, to joowere g'awanya kwoŋ chwo wadi gin. Chwo jotimo wichkwot gi chwo wadi gin, amomiyo Were miyo jo girachula rundir ru tim pajo marecho no.
45001028	Paka ji jokwero ketho i paro pajo ryeko maradyeri ma mako kwoŋ Were, go onyo ojala jo ri paro motop, ma miyo jo timo gima oido jokiripi timo.
45001029	Joasere gi recho ma nger jye, racho, woro, kodi chamo tyendi ji gi piny; joasere gi nyieko, nek, gorok, twodo, paro marecho kwoŋ dhano. Jonyieko nyingi wadi gin,
45001030	aka joluwo kichar kwoŋ ji; jodak Were, joyetere, jobedo jopakirok, jokwoto; joparo yo momore ma timo recho; aka jokiwinji jonywol pajo;
45001031	jodakana, jokikur chikirok pajo, jokinyuthi wor odoko jokidew kwoŋ nyatoro.
45001032	Joŋeyo kir ni chik pa Were wacho ni ji ma kwo pajo chalo ameno joripere gi tho, to jye fuodi nyaka jomedere ameda gi timo gikipiny no won; aka maloyo racho: jofuoyo joman ma bende jotimo ameno.
45002001	Jowotan, withumo banja ri jowoti wini? Kere onyo wingoye gi kagoŋirok, kada wibedi jokune! Ato ka withumo banja ri jowoti win mato wibende witimo gikipiny marom gi ma jotimo, meno wiwegi withumere banja loyo win.
45002002	Waŋeyo ni Were otire ka thumo banja ri joma timo gikipiny ma pameno.
45002003	Nyawotan, iparo nike ka itimo gikipiny no won ma ithum'iye banja ri jowotin, inobothi kwoŋ thumo banja pa Were?
45002004	Kosa miti ichayo bero pere moasere, ka diyo chunye gi ji aka kudere. Adyeri wiŋeyo ni Were ber rupiri go temo tero win i ŋuto!
45002005	To initye gi wichtek aka chunyin di chay. Amomiyo iwon imiyo girachula perin lebedo madwoŋ swa i ndelo ma keme pa Were bino nyuther'iye ma thumo banja maradyeri.
45002006	Kole Were bino miyo dhano jye kemba chungo kwoŋ gima go otimo.
45002007	Ji megi hongo jye jotimo gimabeyo, aka jorango dwoŋ pa Were gi wor kodi kwo makirum; aka Were bino miyo jo kwo makirum.
45002008	Ji man joparo kwoŋ bero pajo wegi to jokwero gimotire, aka jotimo gima kotire. Jono Were bino konjo kwoŋ jo keme pere gi jok swa.
45002009	Chandirok gi litho bino bedo ri ji jye ma jotimo recho, kutho marapena ri Joyudaya, aka nyaka ri Jopath bende.
45002010	To Were bino miyo dwoŋ kodi wor gi syem ri nyatoro jye ma timo gimabeyo, marapena ri Joyudaya ŋey wotimi ri Jopath bende.
45002011	Kole Were tero ji jye marom.
45002012	Jopath, ma jongoye kodi Chik pa Musa, jotimo gimarecho aka jobino rwenyo bende mongoye Chik. Joyudaya ma jo ni gi Chik, jotimo gimarach aka ilethumo ri jo banja chungo kwoŋ Chik no.
45002013	Ato kobedo nyaka i winjo Chik gi ithi jo ama miyo iketho ji i tiro gi Were, to i timo gima Chik mito ayino.
45002014	Jopath jongoye gi Chik; to ka hongo jye gi yero pajo jotimo gima Chik mito, meno nyutho ni Chik tiyo i chuny jo, kada oido jongoye gi Chik.
45002015	Kite pajo nyutho ni gima Chik mito ondik i chuny jo. Paro pajo mani chuny jo bende nyutho ni gime otire, rupiri paro pajo dichieŋ miyo jo ŋeyo ni jonyieko wach kosa be.
45002016	Onyo, chungo kwoŋ Wach Maber m'afuonjo, me apaka bino bedo i ndelo no munyo Were, i Yesu Kristo, bino thumo banja ri paro ma nyaliŋliŋ jye ma chuny ji.
45002017	Aka in to? Ilwoŋere ni Jayudaya; ithenere kwoŋ Chik aka iyumere gi Were;
45002018	K'iŋeyo gima Were mito ni itim, aka ityeko fuonjere kwoŋ Chik yero gimotire;
45002019	aka k'iridho adyeri ni iripo nyutho joma waŋ gin otho royo paka lero pa joma nitye i mudho,
45002020	ibedo jatiri jomamiŋ g'adyeri, odoko ibedo jafuonji pa joma fuodi jokotegino. Iridho ni ini gi ryeko moromo, kodi adyeri ma wok i Chik.
45002021	Onyo in m'ifuonjo joman no, raŋo iwon ikifuonjere? K'ifuonjo nike, “Ikiri ikwal,” iwon odoko ikwalo nedi?
45002022	In miwacho ni, “Ikiri itim chot,” iwon idoko itimo chot nedi? In midak lamo chal ma kichar, idoko inyaga gikipiny wok i migam milam'iye werin mogo nedi?
45002023	In miyumere ni ini gi chik pa Were, raŋo midoko ikelo wichkwot ri Were kareno ituro chik pere?
45002024	Kole ondik ni, “Ru kiti win Joyudaya, amomiyo Jopath joluwo marach kwoŋ nyingi Were.”
45002025	Kole ka wiwinjo Chik, meno aka nyaka thumirok mewin di kony; to ka wituro Chik, meno kole thumirok mewin onyo chale pa kobedo thumirok.
45002026	Amomiyo ka Japath ma kothumere timo gima Chik mito, meno onyo Were kiter go paka ŋatothumere?
45002027	Aka Jopath jobino thumo banja woloyi win Joyudaya, rupiri kada wini gi Chik aka withumere jye fuodi wituro, kuchiel jo ama jowinjo Chik kada jokothumere.
45002028	Kere ŋa m'onyo obedo Jayudaya maradyer, m'othumere? Ŋata obedo Jayudaya nyaka gi thumirok mawoko meno ki Jayudaya maradyer, odoko thumirok maradyeri kobedo mitimo nyaka gi woko kende.
45002029	Kuchiel Jayudaya maradyeri meno mobedo Jayudaya i chunye, mothumere i chunye, aka meno tich pa Chuny Maleŋ pa Were, ma kiweno apa Chik mondik. Ŋato limo pak bongi Were, ma kiweno bongi dhano.
45003001	Onyo Joyudaya joloyo joman i yo mene? Kosa kony aŋo ma nitye i thumirok?
45003002	Nitye bero moromo ma bedo Jayudaya. Kutho marapena, Were ogeno Joyudaya to miyo jo mikwenda pere.
45003003	Aŋo to, ka jomegi kwoŋ jo jobedo joma kigenere? Onyo ru gino, nyutho ni Were kigenere?
45003004	Kameno be! Weyi Were wobedi jaradyeri kada dhano jye obedi jatwodo. Paka ondik ni, “Aka ŋey wonyuthere paka gima iluwo otire, aka iloy banja ka i pido kodin.”
45003005	Onyo wanowachi nedi ka tim mawan makotire konyo ma nyutho kamaler ni apa Were amotire? Wawachi ni Were timo marach ka miyo wan girachula? (Meno onyo aluwo paka dhano.)
45003006	Kameno be! Ka Were kotire nyalo nedi thumo banja ri piny?
45003007	To ka komo paran konyo ma nyutho tiro pa Were to kelo ri go dwoŋ, raŋo ma fuodi ithumo ran banja igani ajarecho?
45003008	To raŋo ma kiwachi ni, “Weyi watim recho ŋey bero wowok'iye?” Adyeri jomegi jotyeko kir yetan munyo jochwoko dhokan ni awacho ameno won! Ibino thumo banja loyo jo paka ripere.
45003009	Onyo wa Joyudaya wanitye maber i yo mene loyo Joman? Ongoye be! Atyeko nyutho ni Joyudaya kodi Jopath parom jojye jonitye i men pa gimarach,
45003010	paka ondik ni, “Ongoye dhano kada achiel motire, ongoye ma kada achiel,
45003011	ongoye moro ma niaŋ, kosa ma rango Were.
45003012	Ji jye joeye woko bongi Were, jojye jotyeko podho; Ongoye ŋata timo gimaber, ongoye kada achiel.
45003013	Dhoki jo chalo kalyel mothangere; Jooro lew jo ma twodo, aka wach ma chal kwir ama wok i dhok jo;
45003014	Dhok jo opoŋ'iye kwoŋ ma kech kodi duro.
45003015	Joyot gi kidho neko ji.
45003016	Joweyo gunda kodi rem kama jokidh'iye jye.
45003017	Fuodi jokoŋeyo yo ma syem,
45003018	odoko fuodi jokofuonjere lworo Were.”
45003019	Onyo pama watyeko ŋeyo ni gimoro jye ma Chik wacho, mako kwoŋ joma fuodi joluwo Chik, ŋey wogeŋ woko rendirok pa dhano, aka Were wonyal thumo banja ri piny gipi.
45003020	Kole ongoye dhano mibino kwano ri go tiro i waŋ Were ru nyaka timo gima Chik yenyo, rupiri Chik miyo dhano nyaka ŋeyo nike gimanyo obedo recho won kende.
45003021	To pama royo ma Were ketho gine ji i tiro gi go otyeko nyuthere, aka kimaki kwoŋ chik. Chik kodi ndiiko pa jotuchi wach Were jye joridho gima mako kwoŋ royo no.
45003022	Were ketho ji i tiro kwoŋ yeyo pajo i Yesu Kristo ayino. Were timo gime ri ji jye ma joyeyo Kristo, rupiri pokirok ongoye.
45003023	Paka ji jye jotyeko timo recho aka jo ni bor gi dwoŋ pa Were,
45003024	pama onyo ikwanyo woko banja kwoŋ ji jye ru mich ma ŋono pa Were kareno igonyo jo woko kwoŋ recho i Kristo Yesu
45003025	ma Were oketho paka rachow, ŋey gi tho pere go wolokere royo ma chwako recho pa ji chungo kwoŋ yeyo pa dhano. Were otimo ameno ma nyutho tiro pere, rupiri i ndir mokadho, go odiyo chunye to weyo ma kokwano recho pa ji;
45003026	to i ndir ma pama go kaŋasa recho pa ji, ma nyutho paka go won otire, aka go ama kwanyo woko banja kwoŋ ŋata ni gi yeyo i Yesu.
45003027	Onyo aŋo ma wanyalo yumirok gine? Kole ongoye! I royo mene? I royo ma kuro Chik? Be, i royo ma bedo gi yeyo ayino.
45003028	Ato onyo wachowo wach ni Were kwanyo woko banja kwoŋ dhano chungo kwoŋ yeyo, ma kiweno kwoŋ timo gima Chik mito.
45003029	Kosa Were obedo Were pa Joyudaya kende? Go kobedo Were pa Jopath bende? Kole go obedo Were pa Jopath bende.
45003030	Were nitye achiel, aka go bino kwanyo woko banja kwoŋ Joyudaya chungo kwoŋ yeyo pajo, aka bende bino kwanyo woko banja kwoŋ Jopath ru yeyo bende achiel no won.
45003031	Onyo nyutho ni waboli woko Chik ru yeyo me? Kameno be; kuchiel, waridhi Chik bende.
45004001	Onyo wanowachi aŋo kwoŋ Ibrayimu, kwari wan i del?
45004002	Bedi kwany woko banja kwoŋe chungo kwoŋ gikipiny ma go otimo, di go onyalo bedo kodi yumirok, to go kinyal yumere i waŋ Were.
45004003	To kere randik wacho aŋo? Ni, “Ibrayimu oyeyo Were, aka ru yeyo pere Were okwano go paka ŋatotire.”
45004004	Dhano ka tiyo ichulo go kemba ma kiter paka mich, to paka gima go otiyo ri go ayin.
45004005	To ka dhano kikethi geno kwoŋ tich pere, to ketho i yeyo Were ma kwanyo woko banja kwoŋ ji ayino, kiti yeyo no miyo ikwano ri go tiro.
45004006	Me a dwoŋ gima Daudi owacho munyo luwo kwoŋ kisangala pa ŋata Were jolo paka ŋatotire ma kokwano tich ma go otyeko timo:
45004007	“Josilwany a joma recho pajo Were otyeko chwako; joma go oumo recho pajo!
45004008	Jasilwany a ŋata Ruoth kibino kwano kwoŋe recho pere!”
45004009	Silwany ma Daudi oluwo kwoŋe me bedo apa jomothumere kende? Be. Bedo apa jomakothumere bende, rupiri watyeko nyutho wach wok i randik ni, “Ibrayimu oyeyo Were, aka ru yeyo pere Were okwano go paka ŋatotire.”
45004010	Gime otimere keraŋo? Otimere ma fuodi, kosa munyo Ibrayimu otyeko thumere? Ma fuodi, ma kiweno rumachien ma thumirok pere.
45004011	Othum go rumachien paka ranyuth ma ridho ni ru yeyo pere munyo fuodi go kothumere amomiyo Were okwano go paka ŋatotire. Meno amomiyo Ibrayimu obedo baa joma yeyo Were machuny, ma Were jolo jo paka jomotire, kada jokothumere.
45004012	Go obedo baa jomothumere bende, ki ni rupiri othum jo, to rupiri jonitye i kiti kwo ma yeyo ma Ibrayimu chango obedi'iye munyo fuodi kothum go.
45004013	Were ochiko Ibrayimu kodi nyikwaye ni piny me bino bedo apa jo. Chikirok me otim, ki ru kwoŋbedo Ibrayimu okuro Chik, to rupiri go oyeyo aka Were okwano go paka ŋatotire.
45004014	To k'inen joma kuro Chik ayino ama jobino lunjo gimochik, meno kere yeyo pa dhano ongoye kony, aka chikirok pa Were bende ongoye kony.
45004015	Chik kelo nge pa Were, to kama chik ongoy'iye, meno turo chik bende ongoye.
45004016	Ri ameno chikirok no chungo kwoŋ yeyo, ŋey wothenere kwoŋ ŋono pa Were aka womiyi nyikway Ibrayimu jye, aka ki nyaka joma jokuro Chik kende, to joma joyeyo paka chango Ibrayimu bende oyeyo. Ato Ibrayimu obedo baa wajojye ma chuny,
45004017	paka ndiiko wacho ni, “Alokin baa nonin mathoth.” Aka chikirok no otimere bongi Were won ma Ibrayimu oyeyo; Were ma chierino jomotho, ma or pere miyo gimoro ma oido ongoye chako bedo.
45004018	Ibrayimu oyeyo aka ogeno, munyo geno oido ongoye kir kony, amomiyo go olokere “Baa nonin mathoth,” paka ndiiko wacho ni, “Nyikwayin joletiŋo piny pa kweth michala.”
45004019	Oro pere oido chiegin romo miya achiel, to yeyo pere komojere munyo go oparo kwoŋ delkwoŋe monwaŋo chal p'otyeko tho, kosa munyo oneno ni Sara oido kinyal limo nyithindho.
45004020	Yeyo pere korumo, aka go koganagana kwoŋ chikirok pa Were; yeyo pere opoŋo kwoŋ go men, to fuoyo Were,
45004021	rupiri go oido oridho kichutho ni Were bino timo gima go otyeko chiko.
45004022	Meno amomiyo, ru yeyo pa Ibrayimu, Were okwano go paka ŋatotire.
45004023	Wach me ni, “Okwan go,” kondik ri Ibrayimu kende.
45004024	Ondik ri wan bende ma ibino kwano wan paka jomotire, wan ma wayeyo Ŋata ochierino Yesu Ruodhiwan kwoŋ jomotho.
45004025	Ojala Yesu ri tho ru gimarecho mawan, aka ochierino go i kwo ŋey wokwan ri wan tiro gi Were.
45005001	Paka onyo okethi wan i tiro gi Were chungo kwoŋ yeyo, onyo wanitye i syem gi Were kwoŋ Ruodhiwan Yesu Kristo.
45005002	Go am'okelo wan i ŋono pa Were ma pama wachung'iye. Amomiyo wasangala i geno ma wani gine ma limo dwoŋ pa Were!
45005003	Maloyo meno, wasangala i chandirok mawan, rupiri waŋeyo ni chandirok kelo chiro,
45005004	chiro miyo Were fuoyo wan, aka fuoyo pere kelo ri wan geno.
45005005	Geno me kikwoti wiy wan, rupiri Were otyeko konjo mar pere i chuny wan, munyo omiyo wan Chuny Maleŋ, mobedo mich pa Were ri wan.
45005006	Munyo fuodi oido wanyap, Kristo otho ri jomarecho i hongo ma Were oyero. Raŋo ameno?
45005007	Kole tek swa moro tho ri ŋatotire. Kono moro nyalo miyere to tho ri ŋataber.
45005008	To Were otyeko nyutho wan paka omaro wan, rupiri munyo fuodi wabedo jomarecho, Kristo otho ri wan.
45005009	Paka tho pere onyo okelo wan i tiro gi Were, ma loyo kenyo, go bino botho wan kwoŋ keme pa Were.
45005010	Wan oido wabedo jokwor pa Were, to Were odwoko wan i tiyirok gine kwoŋ remo pa Wuode. Aka paka onyo watyeko dwoko i tiyirok gi Were, kwo pa Wuode onyo bino botho wan kichutho.
45005011	To kimeno kende; wasangala i Were kwoŋ Ruodhiwan Yesu Kristo, ma pama odwoko wan i tiyirok gi Were.
45005012	Gimarach obino i piny ka luwo kwoŋ ŋatachiel, aka gimarach pere okelo tho. Gim'owok'iye, tho olak kwoŋ dhano jye, rupiri ji jye jo ni gi gimarach.
45005013	Gimarach oido nitye i piny ma fuodi kowodhi Chik; to kama Chik ongoy'iye kikwan'iye recho ri nyatoro.
45005014	To wok i ndir pa Adam tundo i ndir pa Musa, tho odhumo ji jye, kada joma oido jokotimo recho paka Adam munyo okwero mako chik pa Were. Adam obedo chal pa ŋata oido kidho bino rumachien.
45005015	To mich pa Were ma nono no, kichale gi gimarach ma Adam otimo. K'inen ji mathoth jotho ru gimarach pa Adam ŋatachiel no, ameno ŋono pa Were kodi mich ma nono mani ŋono pa ŋatachiel, Yesu Kristo, loyo meno bor swa.
45005016	Aka pokirok nitye i dyer mich pa Were kodi gimarach pa ŋatachiel. Munyo otyek timo gimarach achiel, gimoluwo a thumo banja ni, “Banja oloyo ŋato; ” to munyo gimarecho olokere madit, mich moido wakiripi gine obino ni, “Okwany woko banja pa ŋato!”
45005017	K'inen ru gimarach pa ŋatachiel ama omiyo tho ochako dhum kwoŋbedo ŋatachiel no, meno kere adyeri joma jonwaŋo ŋono mathoth kodi mich ma nono ma tiro bende jobino dhumo maloyo i kwo ru ŋatachiel, Yesu Kristo.
45005018	Amomiyo paka kibenga pa ŋatachiel omiyo banja oloyo ji jye, ameno bende ibino kwanyo woko banja kwoŋ ji mathoth ru winjo pa ŋatachiel.
45005019	Ato paka kibenga ma nyaturo chik pa ŋatachiel oloko ji kweth jogimarach, apaka bende winjo chik pa ŋatachiel miyo iloko ji kweth jomotire.
45005020	Munyo Chik obino, kibenga ma nyaturo Chik omedere; to kama recho meder'iye, ŋono pa Were bende medere loyo.
45005021	Amomiyo, paka gimarach odhumo i royo ma tho, ameno bende ŋono pa Were dhumo i royo ma kwanyo woko banja kwoŋ ji, munyo tero jo i kwo makirum kwoŋ Yesu Kristo Ruodhiwan.
45006001	Onyo wawachi nedi? Nike wamedere gi timo gimarach aka ŋey ŋono pa Were bende womedere?
45006002	Kameno be! K'inen watyeko tho ma nyutho kwero gimarach, wanyalo nedi doko medirok gi timo gimarach?
45006003	Kole adyeri wiŋeyo gime ni: munyo walimo batisimo i riwirok gi Kristo Yesu, walimo batisimo i riwirok gi tho pere bende.
45006004	Ri ameno, batisimo mawan nyutho ni oyik wan bende gi Yesu kendo wariwere gine i tho pere, ŋey paka Kristo ochierino kwoŋ jomotho ru men pa Bamere Moasere, ameno bende wanyalo bedo i kwo manyien.
45006005	Ato ka wariwere gi Yesu i tho paka go otho, meno bende apaka wabino riwere gine i chierino ma chalo apere.
45006006	Aka waŋeyo ni kwo mawan machon otyek neko gi Kristo wi musalaba, ŋey men ma miyo del timo gimarach wonyali reyere woko, aka ŋey wakiri wadoko wabedi ŋechin pa gimarach.
45006007	Kole ka dhano otho meno otyek gonyo go kwoŋ men pa gimarach.
45006008	Aka ka watyeko tho gi Kristo, wani gi yeyo nike bende wabino kwo gine.
45006009	Kole waŋeyo ni Kristo ochierino kwoŋ jomotho aka kibino tho kendo; tho ongoye gi men kwoŋe kende.
45006010	Tho ma go otho oido obedo tho ma kwero gimarach dichiel ma kichutho; aka kwo ma go onyo ni gine obedo ri Were.
45006011	I royo achiel wibende wiripo terere paka jomotyeko tho ma nyutho kwero gimarach aka onyo jokwo ri Were i Kristo Yesu.
45006012	Gimarach odoko wokiri wodhumi i delkwoŋ win ma tho me, kareno witimo gima awanya mere yenyo.
45006013	Odoko wikiri wimiy gimarach adech ma delkwoŋ win moro woori i timo kidakana, kuchiel miyi win Were kwo mewin, paka ji mokwany jo i tho to ikelo jo i kwo, aka miyi win go kwo mewin gipi woori i atoŋa motire.
45006014	Gimarach wokiri wodhumi win paka onyo wikibedi i men pa chik, to i ŋono pa Were ayino.
45006015	Kere onyo aŋo modoŋ? Watim gimarecho ni rupiri wakinitye i men pa chik to i ŋono pa Were ayino? Be!
45006016	Wikuya nike ka wimiyere paka ŋechin ma winjo nyatoro, meno adyeri wibedo ŋechin pa ruoth ma wiwinjo no, kosa apa gimarach ma kelo tho, kosa apa winjo Were ma kelo ri win tiro i waŋe?
45006017	To Were wofuoyi ni yado oido wibedo ŋechin pa gimarach, to pama wiwinjo adyeri mifuonjo win gi chuny win jye.
45006018	Aka paka otyek gonyo win woko kwoŋ gimarach, pama onyo wilokere ŋechin pa tiro.
45006019	Aoro wach ma nyadhanodhano ru nyapo ma wini gine ma niaŋ. Paka yado oido wimiyere i bedo ŋechin pa kidakana, kodi turo chik pa Were, onyo pama bende wiripo miyirok paka ŋechin pa tiro ri atoŋa ma lonyo.
45006020	Munyo oido wibedo ŋechin pa gimarach, oido wingoye i tiro.
45006021	Onyo bero aŋo ma wilimo i timo gikipiny ma kelo ri win wichkwot? Kole gima wok i gikipiny no obedo tho!
45006022	To paka onyo otyek theko win gi gimarach to wibedo ŋechin pa Were, bero ma wini gine onyo obedo lonyo, ma i gike bino miyo wilimo kwo makirum.
45006023	Kole kemba pa gimarach obedo tho; to mich ma Were miyo wan obedo kwo makirum i Kristo Yesu Ruoth mawan.
45007001	Wikuya, wutimere, ka aluwo gi joma joŋeyo chik, ni chik dhumo dhano ka go fuodi kwo?
45007002	Paka ranen, Chik tweyo dhako monywomere kwoŋ chwore ka chwore fuodi kwo; to tekin chwore tho, go gonyere woko kwoŋ chik ma mako kwoŋ chwore.
45007003	Amomiyo, ka go obedo gi jachwo man munyo fuodi chwore nitye, ibino tero go paka jatimi chot; to ka chwore otyeko otho, go nitye i syem i kite ma chik, aka go kitim chot ka go odoko obedo gi jachwo man.
45007004	Meno apaka nitye kodi win wutimera. Wibende wityeko tho kwoŋ gima mako kwoŋ Chik, rupiri wilokere adech ma delkwoŋ Kristo; aka onyo win apa go mochierino kwoŋ jomotho, ŋey wanyal kwo kareno wakonyo tich pa Were.
45007005	Munyo oido fuodi watimo gima del yenyo, awanya marecho ma Chik osigila oido tiyo i delkwoŋ wan, aka oido kelo ri wan tho.
45007006	To pama otyek gonyo wan woko kwoŋ Chik, rupiri watyeko tho ma nyutho ni wakwero gima chango oido otweyo wan. Pama onyo wakibedo jotich i chik machon mondik, to wabedo jotich i kwo manyien ma Chuny ayino.
45007007	Onyo wawachi nedi? Ni Chik meno won a racho. Kameno be! To ru Chik amomiyan aŋeyo gimarach. Kole d'akiŋeyo gimilwoŋo ni kikobo bedi Chik kowacho ni “Ikiri itim kikobo.”
45007008	Gimarach onwaŋo hola pere i or pa Were, ma kelo ran kikobo ma nger jye. Ka Chik ongoye, gimarach bende bedo gimotho.
45007009	An chon oido akwo munyo Chik fuodi ongoye; to munyo or pa Were obino, to gimarecho chako nenirok kamaler,
45007010	gikenyo t'atho; ameno or monwaŋo omiti ni wokeli kwo odoko olokere ran tho ayino.
45007011	Ato gimarach onwaŋo hola to wondan munyo luwo kwoŋ or; ameno to nekan.
45007012	Ri ameno Chik leŋ, aka or pa Were leŋ, otire, kendo ber.
45007013	Meno onyo nyutho ni gimaber okelo tho? Kameno be! Gimarach am'okelo ran tho munyo oro gimaber, ney kite pere maradyeri paka gimarach wonyuthere kamaler. Amomiyo, chungo kwoŋ or pa Were, gimarach olokere marach ma kichutho.
45007014	Waŋeyo ni Chik mako kwoŋ chuny, to an abedo dhano ma ni gi del, motana paka ŋecha ri gimarach.
45007015	Akiniaŋ odocho kwoŋ gikipiny m'atimo, rupiri akitim gima amito timo, kuchiel, atimo gima akimiti mere ayino.
45007016	Ka atimo gima akimiti timo, meno nyutho nike ayeyo ni Chik otire.
45007017	To iyadyeri awon, aŋata akitim gime; kuchiel gimarach ma nitye i an ama timo gino.
45007018	Aŋeyo ni bero ongoye i an, kosa awachi ni i delkwoŋan paka dhano. Anyalo yenyo timo gimaber, to akinyal.
45007019	Ato akitim gimaber ma amito timo; kuchiel atimo recho moido akimito timo ayino.
45007020	Ka atimo gima oido akimito timo, nyutho ni aŋata akitim ameno, to gimarach ma nitye i an ama timo ameno.
45007021	Ameno anwaŋo ni gime chale gi chik; ka amito timo gimaber, ayero gimarach ayino.
45007022	Kwo ma chunyan sangala i chik pa Were,
45007023	to anwaŋo ni chik man ama tiyo i delkwoŋan, chik ma lwenyo kodi gima paro paran yenyo. Gino lokan jatwech pa chik ma gimarach ma tiyo i delkwoŋan.
45007024	Adyer an adhano ma bu kisangala. Ŋata othekan gi del me ma teran i tho! Were wofuoy ma bino timo ameno kwoŋ Yesu Kristo Ruodhiwan!
45007025	Amomiyo, me apaka anitye: abedo ŋecha ri chik pa Were i paro paran, to i del abedo ŋecha ri chik pa gimarach.
45008001	Pama onyo kidoki kethi banja kwoŋ joma kwo pajo nitye i Kristo Yesu,
45008002	rupiri chik ma Chuny ma kelo ri wan kwo i Kristo Yesu, otyeko thekan gi chik mokelo gimarach kodi tho.
45008003	Gima Chik konyalo timo ru nyapo ma del pa dhano, Were onyalo timo. Othumo banja loyo gimarach ma del, munyo ooro Wuode won, mobino i chal ma del pa dhano ma jagimarach, aka wonyali reyo woko gimarach.
45008004	Meno aka ŋey gima Chik mito ama wotimere i wan, ma wakiter kwo mawan i timo gima del yenyo, to i timo gima Chuny ama yenyo.
45008005	Kole joma tero kwo pajo i timo gima del yenyo joketho paro pajo i gikipiny ma nyadel. Aka joma miyo kwo pajo i timo gima Chuny yenyo joketho paro pajo i Chuny.
45008006	Ketho paro i gikipiny ma nyadel meno tho, to ketho paro i gikipiny ma nyachuny meno limo kwo kodi syem.
45008007	Meno amomiyo paro mokethi kwoŋ gikipiny ma nyadel lokere jakwor pa Were, rupiri kiwinji chik pa Were, aka iyadyeri go kitim ameno.
45008008	Aka joma jotero kwo pajo i timo gima del yenyo jokinyal kisangala Were.
45008009	To kwo mewin kobedo ma nyadel, to obedo ma nyachuny, k'inen Chuny Maleŋ pa Were nitye i win. Ŋata ongoye gi Chuny pa Kristo i kwo pere, meno kobedo apa Kristo.
45008010	To ka Kristo nitye i in, meno delkwoŋin otyeko tho ma nyutho ni ikwero gimarach, aka chunyin onyo ni gi kwo ru tiro perin gi Were.
45008011	Ka Chuny Maleŋ pa Were mochierino Yesu kwoŋ jomotho nitye i win, meno ŋata ochierino Kristo kwoŋ jomotho bende bino miyo delkwoŋ win ma tho no kwo ru Chuny Maleŋ ma bedo i win.
45008012	Amomiyo, wutimera, wanitye gi banja, to ki ri del ni watim gima del yenyo.
45008013	Kole ka kwo mewin nitye paka del yenyo meno wikidho tho; to ka wineko woko tim marecho gi men pa Chuny, aka wibino kwo.
45008014	Ato joma Chuny Maleŋ pa Were ama telo jo ama jobedo nyithindho pa Were.
45008015	Kole wikilimo chuny ma lokirok ŋecha ma kelo ri win lworo; to wityeko limo Chuny ma loko win nyithindho pa Were, aka ka waywak ri Were ni “Baba! Baba!”
45008016	meno men pa Chuny no ama nyutho wan i chuny wan ni wabedo nyithindho pa Were.
45008017	Aka ka wabedo nyithindho pa Were, meno bende wabedo jolunji gikipiny pere paka jomisika kanyachiel gi Kristo, aka wabende wabino limo dwoŋ kanyachiel gi Kristo, ka bende wariwere gi go i chandirok pere.
45008018	Atero ni chandirok ma pama kirom gi dwoŋ ma ibino nyutho wan be.
45008019	Chwech gi pi kiyo neno gima Were bino nyutho nyithindho pere.
45008020	Kole omiy piny lokirok gima ongoye kony, ki ru mito pere, to Were won amomito ni wobedi ameno. Kada ameno, geno oido nitye ama:
45008021	nike ndelo moro ibino gonyo chwech wok kwoŋ topo ma fuodi dhumo go, to limo syem i dwoŋ ma nyithindho pa Were jobino limo.
45008022	Kole waŋeyo kir gunyo ni chwech gi bee chur gi litho ma chale gi litho ma nywol.
45008023	Aka kameno kende, to wan ma wanitye gi Chuny paka mich pa Were marapena, wabende wachur gi litho i iyi wan koro munyo wakuro Were woloki wan nyithindho pere aka wokethi wan i syem.
45008024	Kole geno amomiyo obothi wan; to geno motyeko nenere meno kidoki bedi geno. Ŋa ma geno gima go neno?
45008025	To ka wageno gima wakinen, meno aka wakuro ginago ma wadiyo chuny wan.
45008026	I royo achiel no bende, Chuny Maleŋ konyo wan i nyapo mawan; rupiri wakuya paka waripo kwayo; aka Chuny won ama pido ri wan bongi Were gi chur ma wach kinyal tucho.
45008027	Aka Were ma neno chuny ji, oŋeyo paro pa Chuny, rupiri Chuny pido bongi Were ri ji pere paka Were mito.
45008028	Kole waŋeyo ni gimoro jye timere kanyachiel ma bero ri joma jomaro Were, jono ma go olwoŋo ru atoŋa pere won.
45008029	Kole joma Were oŋeyo chon, bende oyiko ri jo kichutho bedo i chal pa Wuode, ŋey Wuode wobedi okayo i dyer wutimin go.
45008030	Amomiyo joma Were oyiko ri jo kabedo chon kichutho, bende olwoŋo jo; aka joma go olwoŋo, bende okwanyo woko banja kwoŋ jo; aka joma go okwanyo woko banja kwoŋ jo, bende opoko jo dwoŋ pere.
45008031	Onyo wanyalo wacho aŋo kwoŋ gikipiny me? Ka Were nitye yu thenge mawan, ŋata nyalo lwenyo gi wan?
45008032	K'inen Were kogwoko kir Wuode won, to omiyo go ri wajojye! Onyo go komiy wan gimoro jye nono kanyachiel gi Wuode?
45008033	Ŋa ma bino kelo banja kwoŋ ji pa Were moyer? Kole Were won ama kwanyo woko banja kwoŋ jo!
45008034	To ŋa modoko othumi ri jo banja? Ki Kristo Yesu motho, kendo ma Were ochierino go kwoŋ jomotho, aka onyo obedo yu chingi Were marachuch aka pido ri wan bongi Were!
45008035	Ŋa mopoki wan gi mar pa Kristo? Teko di tim ameno, kosa aŋedha chuny, kosa achanda, kosa kech, kosa bedo kinyoro, kosa tho, kosa abor?
45008036	Ato ndiiko wacho ni, “Ru wach perin imito neko wan ndelo jye, itero wan pa rombo mikidho thumo.”
45008037	I gikipiny me jye, watyeko loyo lweny i go momaro wan!
45008038	Kole aŋeyo maber ni kada tho, kosa kwo, kosa jomalaika, kosa jodhum ma polo, kosa gima pama, kosa gima bino rumachien, kosa men mogo,
45008039	kosa ŋawirok pa gimogo, kosa thutho pa gimogo, kosa gimogo jye i chwech, kinyal poko wan gi mar pa Were i Kristo Yesu Ruodhiwan.
45009001	Aluwo giradyeri i Kristo aka akitwodi; paro ma chunyan ridho gino gi men pa Chuny Maleŋ.
45009002	Ani gi rem kodi litho mathoth i chunyan.
45009003	Aparo ni di Were wokwoŋan ayin aka wopokan kodi Kristo ma bero pa ji paran, wade paran won ma del!
45009004	Jobedo Joisrael, ma Were oloko nyithindho pere to poko jo dwoŋ pere. Otimo chikirok pere kodi jo, to miyo jo Chik. Jonitye gi royo ma lamo Were maradyeri. Jotyeko jolo chikirok pa Were;
45009005	jowok kwoŋ kwarere wan machon, aka Kristo, paka dhano, onywolere wok i dyer jo. Weyi Were ma dhumo gimoro jye, wopak chil gi chil. Ameno.
45009006	Akiwachi ni chikirok pa Were othogaya ongoye kony; rupiri kobedo ni Joisrael jye ji pa Were;
45009007	odoko kobedo ni nyikway Ibrayimu jye nyithidho pa Were. Kole Were owacho ri Ibrayimu ni, “Nyikway Isaka kende ama ibino kwano paka aperin.”
45009008	Ma nyutho ni nyithindho monywol i yo ma kis ndelo ma nyadel jokobedo nyithindho pa Were; kuchiel, nyithindho monywol chungo kwoŋ chikirok pa Were ama ikwano paka nyikway go maradyeri.
45009009	Kole chikirok pa Were otim i wach me: “I hongo ma rom gi ma pama yu wa��e, abino dwoko aka Sara bino limo nyathi ma nyiyach.”
45009010	Aka ki meno kende; nger gino bende otimere ri Rebeka munyo ogamo iye to limo nyithindho ma rut, go kodi kwari wan Isaka.
45009011	Kada munyo fuodi konywol jo aka onwaŋo fuodi jokotimo kir gimoro maber kosa marach, (ma miyo yero pa Were wotimere,
45009012	kareno kichungi kwoŋ tim pa nyithindho no, to kwoŋ lwoŋo pa Were), Were owacho ri Rebeka ni, “Wuodin makayo bino tiyo ri mathin.”
45009013	Meno obedo paka ondik ni, “Amaro Yakobo, to adak Esau.”
45009014	Onyo wawachi nedi? Nike Were kotire? Kameno be.
45009015	Kole go owacho ri Musa ni, “Abino mako wor gi ŋata ayero timo ri go wor, abino ramere ri ŋata ayero ramirok ri go.”
45009016	Amomiyo, kichungi kwoŋ yero kosa men pa dhano, to chungo kwoŋ Were ma nyutho wor.
45009017	Kole ondik kwoŋ Farawo ni, “Alokin kere ri atoŋa ma aleorin iye ma nyutho men paran, gi miyo nyingan woŋeyere i piny gipi.”
45009018	Amomiyo Were mako wor gi ŋata go oyero, aka miyo dhano bedo jachay paka won oyero.
45009019	Moro kwoŋ win bino wacho ran ni. “K'inen obedo ameno, Were nyalo nedi ketho banja kwoŋ dhano? To ŋa, ma nyalo geŋo paro pa Were?”
45009020	To jawodhan in iŋa, dhano adhana, m'inyalo dwoko Were? Ayiga dak bende nyalo penjo ŋata ochweyo go ni, “Raŋo m'ichweyan ama?”
45009021	Kole jachwech ni gi syem ma oro lowo nyamasiga paka won oyero, gi chweyo degi aryo wok i lowo achiel modwany: dak achiel maraora i kabedo mawelo kodi man maraora i kabedo ma kis ndelo.
45009022	Iŋeyo nedi, kole ka Were otimo ameno ma mito nyutho keme pere gi miyo men pere woŋeyere! Amomiyo go odiyo chunye swa munyo chiro joma keme pere d'otiyo kwoŋ jo, moido ikidho reyo woko jo.
45009023	Aka iŋeyo nedi, kole ka Were otimo ameno ma mito nyutho dwoŋ pere moŋaŋ ri joma go kidho nyutho jo wor pere, ma go oyiko jolo i dwoŋ pere.
45009024	Kole meno mako kwoŋ wan ma go olwoŋo, ki nyaka wok kwoŋ Joyudaya kende, to kwoŋ Jopath bende.
45009025	Kole me a gima go wacho i kitawo pa Hoseya: “Ji me moido jokobedo aparan, abino lwoŋo jo ni, ‘Ji paran.’ Nono monwaŋo akimaro, abino lwoŋo ni, ‘Migos paran.’
45009026	Aka i kabedo monwaŋo owach'iye ri jo ni, ‘Wikibedo ji paran,’ kenyo ama ibino lwoŋ'iye jo ni nyithindho pa Were makwo.”
45009027	Aka Isaya luwo kwoŋ Israel ni, “Kada nyithindho pa Israel jothoth pa kwoyo ma nam, nyaka manok kwoŋ jo ama ibino botho.
45009028	Kole Ruoth bino chowo thumo banja pere i yoto ri piny.”
45009029	Aka gime nitye paka Isaya chango owacho ni, “Bedi Ruoth Majameni jye koweyo ri waye nyikway wan mogo, di wabedo paka Sodom, di walokere paka Gomora.”
45009030	To wanowachi nedi? Jopath monwaŋo jokitem bedo i tiro gi Were, onyo oketh jo i tiro gine ru yeyo pajo;
45009031	kareno Joisrael monwaŋo jorango tiro chungo kwoŋ Chik, jokonyalo kuro Chik nago.
45009032	To raŋo? Rupiri gima jotimo onwaŋo kochungo kwoŋ yeyo to kwoŋ tich mabeyo ayino. Jochier wi “tele ma redho jo,”
45009033	ma ndiiko luwo kwoŋe ni, “Neni, aketho i Zayun tele ma bino miyo ji chier, Tele ma bino miyo jo podho. To ŋata oyey go, kowey wiye wokwoti.”
45010001	Wutimera, ayenyo gi chunyan jye ni ji paran jye jowobothi! Neni paka akwayo Were ri jo!
45010002	Kole anyalo ridho ni chuny jo omaro Were, to maro pajo kichungi kwoŋ niaŋ motire.
45010003	Fuodi jokoniaŋ royo ma Were keth'iye gi go ji i tiro gine, aka wegi jotyeko temo chwogo royo pajo; amomiyo jokojolo royo ma Were keth'iye gine ji i tiro.
45010004	Kole Kristo amobedo kama Chik gik'iye, ŋey nyaka dhano jye mayeyo woketh i tiro gi Were.
45010005	Musa ondiko kwoŋ wach ma bedo i tiro gi Were i winjo Chik ni, “Ŋata timo gima Chik wacho, bino kwo gi Chik.”
45010006	To me a gima ndiiko wacho kwoŋ ketho dhano i tiro gi Were ru yeyo: “Ikiri iwachi i chunyin ni, ‘Ŋata oidhi i polo?’ ” (dwoŋ mere ni dwoko Kristo i piny ka).
45010007	“Kosa ni, ‘Ŋata olori piny i bur maluth?’ ” (dwoŋ mere ni kidho chierino Kristo kwoŋ jomotho.)
45010008	Me a gima Ndiiko wacho: “Kole wach nitye chiegin kodin, i dhokin kodi i chunyin” (dwoŋ mere ni wach ma yeyo ma wafuonjo);
45010009	rupiri ka itucho gi dhokin ni, “Yesu meno Ruoth,” aka iyeyo i chunyin nike Were ochierino go kwoŋ jomotho, ibino both.
45010010	Ato dhano yeyo gi i chunye to ikwanyo woko banja kwoŋe; aka tucho gi dhoke to limo both.
45010011	Kole ndiiko wacho ni, “Moro jye ma yeyo go konwaŋ wichkwot.”
45010012	Me mako kwoŋ dhano jye, rupiri pokirok ongoye i dyer Joyudaya kodi Jopath; Were achiel ama obedo Ruoth pa ji jye, aka go miyo dhano jye ma lwoŋo go silwany.
45010013	Kole ndiiko wacho ni, “Nyatoro jye m'olwoŋ nyingi Ruoth bino both”.
45010014	To jolwoŋ nedi ŋata fuodi jokoyeyo kwoŋe? Odoko joyey nedi ŋata fuodi jokowinjo wach ma mako kwoŋe? Odoko jowinji nedi mongoye ŋata otito ri jo mikwenda?
45010015	Aka jotiti nedi mikwenda, ka koor jo? Kole ondik ni, “Bino pa joma kelo Wach Maber obedo gimaber manedi!”
45010016	To ki Joisrael jye ma jojolo Wach Maber. Isaya won owacho ni, “Ruoth, ŋata oyeyo mikwenda mawan?”
45010017	Amomiyo yeyo wok i winjo mikwenda, aka mikwenda wok i fuonji kwoŋ Kristo.
45010018	To apenjo, obedo adyeri ni jokowinjo mikwenda? Kole jowinjo paka ndiiko wacho ni, “Derino ma dwondi jo olak i piny gipi, Wach pajo otundo i tum jye ma piny.”
45010019	Odoko apenjo, kosa Joisrael chango jokoniaŋ? Kole Musa won gipi a marapena dwoko ni, “Abino miyo witimi nyieko gi ji ma jokobedo nono motire. Abino miyo win nge gi ji mamiŋ.”
45010020	Aka Isaya ni gi miseni madwoŋ ka wacho ni, “Jomonwaŋo jokirangan ama jonwaŋan; Amenyere ri jomonwaŋo jokipenjan kada.”
45010021	To ma mako kwoŋ Israel go wacho ni, “Atiŋo chingan malo ndelo gipi ri ji ma jochay kendo ma jopyem.”
45011001	Onyo apenjo ni, Were otyeko bolo woko ji pere? Kameno be! An won bende abedo Jaisrael, nyakwar Ibrayimu, achiel kwoŋ jonono pa Benjamin.
45011002	Were kobolo woko ji pere ma go won oyero chako chon. Wikuya gima ndiiko wacho i adech ma Eliya pid'iye gi Were ka lwenyo gi Israel?
45011003	Owacho ni, “Ruoth, joneko jotuchi wach perin aka jonyieko woko alitar perin; aŋata adoŋ kendan, aka jorango kir nekan bende.”
45011004	Were omiyo go radwok aŋo? Odwoko go ni, “Atyeko ketho gichien ji gana abiryo ma fuodi jokolamo were Baal.”
45011005	Amomiyo bende kir gunyo fuodi nitye jomodoŋ, ma Were oyero ru ŋono pere.
45011006	Ka obedo ru ŋono pere, meno yero pa Were kichungi kwoŋ tim mabeyo ma dhano timo, rupiri d'onyo ŋono no kidoki bedi ŋono motire.
45011007	Onyo aŋo to? Gima Joisrael jorango tektek jokonwaŋo; jomoyer ama jonwaŋo, to jomodoŋ jobedo gi chuny jo matek.
45011008	Otimere paka ondik ni, “Were omiyo jo chuny ma miŋo, gi waŋ gin ma konyalo neno, kodi ithi gin ma konyalo winjo, kir konon.”
45011009	Aka Daudi wacho ni, “Mada kalima pajo wolokere ri jo bwo ma chiko jo, kodi gima redho jo; jowolimi girachula!
45011010	Mada waŋ gin chule woko ma jokinyal neno, miyi jowogwomere i chandirok pajo ndir jye.”
45011011	Amomiyo apenjo ni: Munyo Joyudaya jochier, jopodho to joreyere woko? Kameno be! Rupiri jotimo gimarach, both obino ri Jopath, ŋey womiyi Joyudaya jowotimi nyieko gi jo.
45011012	K'inen gimarach pa Joyudaya okelo silwany mathoth ri piny, aka podho pajo okelo ŋaŋo ri Jopath, onyo ka orwaki jo, silwany no bino thoth marom nedi?
45011013	Pama onyo aluwo gi win Jopath: ka fuodi abedo jamoor pa Jopath abino pakere gi tich paran.
45011014	Miti anyalo miyo ji ma nono paran won nyieko, ŋey anyal botho jomegi kwoŋ jo.
45011015	K'inen munyo obol jo woko, odwok piny gipi i tiyirok gi Were, onyo aŋo man m'obedi ka ojol jo, loyo nwaŋo kwo wok i tho!
45011016	Kole ka adech ma chiemo momiy Were paka gimanyak marapena leŋ, meno chiemo no gipi bende leŋ; aka k'inen tyendi yath leŋ, meno kir jange bende leŋ.
45011017	To k'inen otyek toŋo woko megi kwoŋ jangi yath vini mopidhi, aka win ma wibedo jangi vini mogo madudi onyo oriw win maber i kabedo pa motoŋ woko cha munyo ipoko win ye kwo moŋaŋ mani tyendi yath mopidhi no,
45011018	onyo wikiri wipakere ri jangi yen moŋwer woko cha, rupiri wibedo nyaka jangi yen, aka wiŋat wikithyel tyendi yath to tyendi yath ama thyelo win.
45011019	To wibino wacho ni, “Ey, kole oŋwer woko jangi yen cha ma leŋo ran hongo.”
45011020	Meno otire, oŋwer woko jo rupiri jokoyeyo, to wikiri wibedi gi paro ma pakirok kwoŋ gime; kuchiel, bedi win gi lworo ayino.
45011021	Ato k'inen Were koworo Joyudaya ma jobedo paka jangi yen motire mere, wiparo nike go bino woro win ayino?
45011022	Onyo neni win paka Were chunye ber aka odoko nyutho gero bende. Go ger kodi joma jopodho, to nyutho win bero tekin wichwire i bero pere; to ka wikitimo ameno, wibende ibino ŋwero win woko.
45011023	Aka ka Joyudaya joweyo bedo ma bu yeyo, ibino dwoko jo i kabedo pajo monwaŋo jo ni iye, rupiri Were nyalo dwoko jo kendo.
45011024	K'inen win Jopath oŋadi win paka jangi yath vini madudi to iriwo win kwoŋ vini mopidhi pecho, gima oido kinyalere, onyo Joyudaya ma jobedo jangi yath kwoŋ yath vini mopidhi, jobino bedo mayot nedi riwo jo kendo i kor yath mere won!
45011025	Amito ni winiaŋ nyaliŋliŋ me, wutimera, ŋey wikiri wipar ni wiryek swa: wichtek pa ji ma Israel kobedo ma kiwire, to bino bedo chuka welo kwan pa Jopath mamitere jowobin bongi Were woromi.
45011026	Aka me apaka Israel gipi bino limo both, paka ondik ni, “Jaboth bino wok Zayun, Go bino kwanyo woko recho pa nyikway Yakobo jye.
45011027	Abino timo chikirok me gi jo, munyo akwanyo woko gimarecho pajo.”
45011028	Rupiri jokwero Wach Maber, Joyudaya jolokere jokwor pa Were ma bero mewin, win Jopath. To i yero pa Were, jobedo mere pere ma bero pa kwarere pajo.
45011029	Kole Were kiwir paro pere kwoŋ mich kodi lwoŋo pere ri nyatoro.
45011030	Gime rom kodi gima otimere ri win Jopath; chon oido wichayo Were, to kole pama onyo wilimo wor pa Were rupiri Joyudaya jotimo chay.
45011031	Ameno bende, Joyudaya pama jokiwinji Were, ŋey gi wor ma wilimo, jo bende jowolimi wor pa Were.
45011032	Kole Were otyeko loko ji jye jotwech pa chay, ŋey wonyuthi wor ri ji jye.
45011033	Thutho ma ŋaŋo pa Were kodi ryeko kodi niaŋ pere rom nedi! Ŋa ma nyalo tito paro ma go ochano? Ŋa ma nyalo niaŋ kwoŋ royo pere?
45011034	Kole ndiiko wacho ni, “Ŋa moŋeyo paro pa Ruoth? Odoko ŋa ma nyalo miyo go ryeko?
45011035	Ŋa motyeko miyoye go gimoro ma ripo wonwaŋi chul?”
45011036	Kole go amochweyo gimoro jye, aka gimoro jye nitye kwoŋbedo go kodi ri go. Dwoŋ wobedi ri Were chil gi chil! Ameno.
45012001	Amomiyo, wutimera, ru wor pa Were moasere ri wan, agoyo ri win koko me: Miyi win delkwoŋ win ri Were paka rachow makwo, maleŋ ma sangala go. Meno a lamo machuny ma wiripo chwayo ri go.
45012002	Wikiri wiluw kula ma piny me, to bedi win ma wiwire i paro mewin, aka nyaka wibino ŋeyo mito pa Were: gimaber ma sangala go, odoko molony kichutho.
45012003	Aka gi mich ma Were omiyan awacho gime ri wijojye: Wikiri wipar ni wini malo loyo kama di wipar'iye. Kuchiel, bedi win milengela i paro mewin, kis dhano kwoŋ win, ma ripo gi yeyo ma Were omiyo go.
45012004	Wanitye g'adeche madit i del achiel, aka adeche me jye nitye gi tich mere.
45012005	Ameno kada wathoth, jye fuodi wabedo del achiel i Kristo, aka wamakere kanyachiel paka adeche mopokere opokere ma del achiel.
45012006	Amomiyo paka wanitye gi mich mopokere opokere chungo kwoŋ ŋono ma Were omiyo wan, weyi waor ama: K'obedo mich ma tucho mikwenda mawok bongi Were, timi ameno i chungo kwoŋ yeyo mini gine.
45012007	K'obedo mich ma chwayo, tiyi ri jowotin; k'obedo mich ma fuonji, fuonji wadin.
45012008	K'obedo mich ma medo wadin miseni, timi ameno; ŋata poko ri joman gima go nigine, wopoki gi chunye maber; jatel, wotiyi gi men; jawor, wonyuthi wadi wor gi kisangala.
45012009	Mar ripo bedo maradyeri. Kweri gimarach, chwire kwoŋ gimaber.
45012010	Marere win gi owirok ma chuny paka wutimere i Kristo, odoko bedi win mayil i miyo jowoti win dwoŋ.
45012011	Tiyi win matek, aka wikiri wibedi manyap. Chwayi win ri Ruoth gi chuny win jye.
45012012	Weyi geno mewin womiyi win kisangala, diyi win chuny win i teko mewin, aka kwayi win Were hongo jye.
45012013	Poki win ye lim mewin gi wutimin win ma jochando, odoko weyi win pechin mewin thwolo ri wendo.
45012014	Kwayi win Were womiyi jomalwenyo kodi win silwany; ey, kwayi wi go womiyi jo silwany ma kiweno kwoŋ.
45012015	Sangala win gi jomasangala, ywaki win gi jomaywak.
45012016	Nyuthi win dhano jye chuny maber marom. Wikiri wibedi jokwoto, to joli win tich kada mapiny. Wikiri wibedi gi paro ni wiryek.
45012017	Ka nyatoro otimo ri win marach, wikiri wichul kwor. Temi win timo gima ji jye tero ni ber.
45012018	Temi win paka nyalere neno ni wibedo i syem gi ji jye.
45012019	Wikiri wichul kwor wiwegi, jowotan; kuchiel weyi win keme pa Were ama wochuli. Kole ndiiko wacho ni, “Ruoth wacho ni, ‘Chulo kwor obedo aparan; abino chulo.’ ”
45012020	Kuchiel ndiiko wacho ni, “Ka jakwor perin kech neko, pidhi go; ka riyo neko, miyi go giramadha; kole k'itimo ameno, meno chal pa onyo itoko chuk mach ma lyeth i wiye.”
45012021	Ikiri iyey recho wodhumin; kuchiel loyi recho gi bero.
45013001	Dhano jye ripo winjo or pa ruodhe ma piny; ato ongoye men maradhum ma Were ama koyeyo, aka jodhum ma jonitye Were ama oketho jo.
45013002	Nyatoro jye ma pyemo kodi men pa jodhum manitye, meno pyemo kodi gima Were ochano; aka moro jye ma timo ameno bino kelo wach kwoŋe won.
45013003	Kole joma timo gimaber jokilwor jodhum, to jomatimo recho ayino ama jolworo. Imito bedo ma bu lworo kwoŋ jadhum? Ere timi gimaber, aka go bino pakin.
45013004	Kole go jatich pa Were ma tiyo ri bero perin. To k'itimo recho, lwori go, rupiri jadhum kibedi gi gilweny nono. Go obedo jatich pa Were aka go nyutho joma timo recho keme pa Were.
45013005	Ru wach me dhano jye ripo winjo or pa ruodhe, ki nyaka ru keme pajo kende, to ru gima paro ma chunyin nyuthin bende.
45013006	Meno bende amomiyo wiripo goyo misolo, rupiri ruodhe jotiyo ri Were ka jotimo tich pajo no.
45013007	Amomiyo, chuli win gima wiripo chulo dhano; chuli misolo perin bongi ŋata iripo chulo, kodi lim perin bende ameno; aka wori win ŋata ripere awora, odoko miy dhano jye dwoŋ, ma ripere amiya dwoŋ.
45013008	Wikiri wibedi gi banja pa dhano moro jye. Nyaka banja ma wiripo bedo gine meno a marok i dyer win. Nyatoro jye momaro nyawote meno otyeko winjo Chik.
45013009	Or ma wacho ni, “Ikiri itim chot, ikiri ineki, ikiri ikwal, ikiri ibedi g'awanya,” jye kodi man oriw kanyachiel i or achiel ni, “Mari nyawotin paka iwon imarere.”
45013010	Nyatoro jye momaro nyawote kibino timo ri nyawote recho. Amomiyo, marok meno winjo Chik gi bee.
45013011	Medo kwoŋ meno, wiŋeyo ndir ma pama ni ndir otundo ri win ma chiew. Kole ndir ma both mawan onyo ochore chiegin loyo munyo nyaka wachako yeyo.
45013012	Wor chiegin rumo, aka piny chiegin yawirok. Ri ameno wawey win timo gikipiny mamudho to wakwanyo win gilweny ma lero.
45013013	Wabedi win i kwo motire paka ji ma jonitye i lero modyechieŋ, mongoye woro kosa mero, chot kosa kidakana, gorok kosa nyieko.
45013014	Kuchiel ruki win Ruoth Yesu Kristo, aka wikiri wiwey hola ri del, ma timo awanya mere.
45014001	Joli win i dyer win ŋatanyap i yeyo; to wikiri wipyem gine kwoŋ paro pere.
45014002	Yeyo pa ŋatachiel yeyo go chamo gimoro jye, to ŋatanyap i yeyo chamo fufa aŋweta kende.
45014003	Ŋata chamo gimoro jye wokiri wochay dhano ma kitim ameno; aka ŋata chamo fufa kende wokiri wothum banja ri ŋata chamo gimoro jye, kole Were otyeko jolo go.
45014004	In iŋa m'ithumo banja ri jatich pa ŋat man? Ruoth pere won ama nyalo ridho paka go tiyo maber kosa makiber odocho. Aka bino konyo go wochungi, rupiri Ruoth nyalo miyo go chungo matek.
45014005	Ŋatachiel paro ni ndelo achiel loyo ndelo man jye, kareno ŋat man paro ni ndelo jye rom. Dhano jye ripo bedo gi paro pere m'oridho matek.
45014006	Ŋata paro kwoŋ ndelo moro ni loyo nyawote timo ameno ka miyo Ruoth dwoŋ, ŋata chamo gimoro bende timo ameno ka miyo Ruoth dwoŋ, rupiri go fuoyo Were ru chiemo no. Onyo ŋata kwero chamo gikipiny mogo bende timo ameno ma miyo Ruoth dwoŋ, aka fuoyo Were.
45014007	Ongoye moro kwoŋ wan ma won kwo ri wach pere kende; odoko ongoye ma tho ri go won kende.
45014008	Ka wakwo, meno wakwo ri Ruoth odoko ka watho, meno bende watho ri Ruoth. Amomiyo, kada wakwo kosa watho, jye wabedo apa Ruoth.
45014009	Kole Kristo otho to chierino ŋey wobedi Ruoth pa jomakwo kodi jomotho jye.
45014010	Onyo raŋo m'ithumo banja ri omerin? Aka in! Raŋo m'ichayo omerin? Kole wajojye wabino chungo i nyim Were, go wothumi ri wan banja.
45014011	Kole ndiiko wacho ni, “ ‘Paka akwo,’ Ruoth wacho, ‘dhano jye bino guro chonge i nyiman, Aka dhano jye bino tucho ni abedo Were.’ ”
45014012	Amomiyo, dhano jye kwoŋ wan bino tito gima mako kwoŋ kwo pere ri Were.
45014013	Amomiyo wawey win thumo banja ri jowoti wan. Kuchiel, me a gima wiripo ridho: wikiri witim gimoro jye ma miyo nyawoti win chier, kosa podho i gimarach.
45014014	Riwirok paran kanyachiel gi Ruoth Yesu miyan aŋeyo adyeri ni ongoye gimakoch; kwanyo woko ka dhano oyeyo nike gimoro koch aka gino lokere makoch ri go.
45014015	K'imiyo nyawotin ramirok ru gima ichamo, meno kere ikitim gino gi mar. Ikiri imiy chiemo m'ichamo wokel ri nyawotin ma Kristo otho ri go podho.
45014016	Ikiri imiy gimitero paka ber wolim nyinge marach.
45014017	Kole Ker pa Were kobedo nyaka chiemo gi oro giramadha, to obedo tiro kodi syem kodi kisangala i Chuny Maleŋ.
45014018	Aka ŋata tiyo ri Kristo i royo me Were jolo, odoko ji bende fuoyo go.
45014019	Amomiyo, ndir jye wakidhi win ri gikipiny ma kelo syem aka konyo wawegi i miyirok men ayin.
45014020	Ikiri inyieki tich pa Were ru wach chiemo. Chiemo jye nyalo bedo ni olony achama, to kibedi gimotire chamo gimoro ma bino miyo dhano man podho i gimarach.
45014021	Gimotire a weyo chamo riŋo, madho vini, kosa timo gimoro man jye ma miyo omerin podho, kosa chunye ŋedhere, kosa lokere manyap i yeyo.
45014022	Ini gi yeyo? Ere maki yeyo perin no paka gima iwon iridho ruwaŋ Were. Jasilwany a ŋata kiwinji banja i chunye ka timo gima go ofuoyo!
45014023	To ka nyatoro ganagana kwoŋ gima go chamo, Were thumo banja loyo go ka ochamo gino, rupiri tim pere kochungo kwoŋ yeyo. Aka gimoro jye ma kochungo kwoŋ yeyo meno recho.
45015001	Wan ma wategino i yeyo waripo konyo jomanyap gi tiŋo byeto pajo. Kiripi ka wawegi wamiyere kisangala.
45015002	Kuchiel, ŋatachielechiele kwoŋ wan ripo miyo jager pere kisangala ma konyo go, ŋey wodongi ŋato i yeyo.
45015003	Kole Kristo won komiyere kisangala. Kuchiel, obedo paka ondik ni, “Yet ma jono joyetin gine omakan ayino.”
45015004	Kole gimoro jye mondik i kitawo maleŋ ondik ma fuonjo wan, ŋey walim geno i diyo chuny kodi i men ma Ndiiko Maleŋ miyo wan.
45015005	Weyi Were ma jadiy chuny ji kendo jadwoki men, womiyi winyal bedo kanyachiel i syem, munyo wiluwo ranen pa Yesu Kristo,
45015006	aka nyaka wijojye kanyachiel, gi dwondi win achiel, winyal pako Were kodi Baa Yesu Kristo Ruodhiwan.
45015007	Amomiyo jolere win paka Kristo ojolo wan, ma miyo Were dwoŋ.
45015008	Kole awacho ri win ni Kristo olokere jatich pa jomothumere (Joyudaya) ma nyutho nike Were genere, ma miyo chikirok pa Were m'otimo gi kwarere wan wotundi i kare,
45015009	bende gi miyo Jopath pako Were ru wor pere, paka ndiiko wacho ni, “Amomiyo abino kethin walwa i dyer Jopath, Abino wero munyo apako nyingin.”
45015010	Odoko wacho ni, “Sangala win, wi Jopath, kanyachiel gi ji pa Were moyer.”
45015011	Odoko wacho ni, “Paki win Ruoth, win Jopath jye!” aka weyi nonin jye jowopaki go.
45015012	Odoko Isaya wacho ni, “Nyakwar Yese lebino; Ibino tiŋo go malo wodhumi Jopath, Aka Jopath jobino ketho geno pajo i go.”
45015013	Were ma geno wok bonge wonyali poŋo win gi kisangala jye kodi syem chungo kwoŋ yeyo mewin, ŋey geno mewin womedere dongo gi men pa Chuny Maleŋ.
45015014	Wutimera, awon ani gi geno kwoŋ win, nike withoth gi bero, nike wipoŋ gi ryeko, aka wiwegi winyalo fuonjo jowoti win.
45015015	To kada ameno, i balwa ma atyeko ndiko ri win, abedo gi miseni kwoŋ gikipiny mogo ma apoyo win, ru ŋono ma Were opokan
45015016	ma bedo jatich pa Kristo Yesu ma tiyo ri Jopath. Atiyo paka jachwayi ri Were wi alitar kareno atito Wach Maber ma wok bongi Were, ŋeyi Jopath jowobedi mich ma Were jolo, ma Chuny Maleŋ olonyo ri go.
45015017	Amomiyo, i Kristo Yesu, anyalo bedo g'atoŋa ma yumirok gi tich paran ri Were.
45015018	Aka akibino yumirok gi giman ma kiweno gima Kristo otyeko timo munyo oran i miyo Jopath winjo Were, i yo ma wach kodi tim,
45015019	gi men ma wok'iye ranyuth kodi giraura, gi men pa Chuny Maleŋ pa Were. Gino omiyo kama awoth'iye jye, chako Yerusalem tundo Ilirikam, atyeko tito Wach Maber kwoŋ Kristo kichutho.
45015020	Amomiyo gima aasa yenyo timo obedo tito Wach Maber kama fuodi kowinj'iye kwoŋ Kristo, ŋey akir alwowere kwoŋ tich ma ŋat man otyeko chako.
45015021	Ato ndiiko wacho ni, “Joma fuodi kowachi ri jo kwoŋ go jobino neno, aka joma fuodi jokowinjo jobino niaŋ.”
45015022	Meno a gima onwaŋo omonan ndir madit bino bongi win.
45015023	To paka achowo tich paran i adech me, odoko paka atyeko yenyo bino neno win oro mathoth,
45015024	onyo ageno timo ameno pama. Amito neno win ka amako royo makidho yu Spain, winyal konyan i nger ma kidho koro, ka atyekoye kisangala i lyewo win hongo moromo.
45015025	Gunyoni, akidho Yerusalem tiyo ri ji pa Were koro.
45015026	Kole kitipa pa jomoyeyo ma Masedonia kodi Yunani joridho paro ma miyo mich ma konyo jochandi i dyer ji pa Were ma Yerusalem.
45015027	Jo wegi joridho timo ameno; aka i adyeri joripo konyo jo; kole Joyudaya jopoko silwany pajo kodi Jopath, amomiyo Jopath bende joripo konyo Joyudaya gi silwany pajo ma gikipiny ma piny.
45015028	Ka achowo tich me, kareno atyeko tero ri jo pesa mochoki ri jo, nyaka abino mako yo ma kidho Spain, to alyewo win ka akidho yu korago.
45015029	Ka abino bongi win, aŋeyo ni alebino gi silwany pa Kristo mopoŋ.
45015030	Wutimera, agoyo ri win koko, i Ruoth Yesu Kristo kodi kwoŋ mar pa Chuny Maleŋ; riwere win kodan i kwayo mochwiny bongi Were,
45015031	nike go wokuran i bero kwoŋ jomakoyeyo i Yudeya, ŋey ji pa Were jowojoli tich paran i Yerusalem.
45015032	Amomiyo alebino bongi win gi kisangala mopoŋ, ka obedo mito pa Were, kareno awinjo syem i wendo paran bongi win.
45015033	Were ma kelo ri wan syem wobedi kodi wijojye. Ameno.
45016001	Afuoyo ri win nyamin wan Febe, ma tiyo paka jakony i kitipa pa jomoyeyo i Kenkereya.
45016002	Joli win go i nyingi Ruoth, paka ripere ri ji pa Were, aka miyi win go kony jye ma go omiti bongi win; kole go otyeko bedo jakony ri ji mathoth ma kir ran bende.
45016003	Mothi ran Prisila kodi Akwila, jotich jowotan i Kristo Yesu,
45016004	ma jojala kwo pajo ran. Aketho jo walwa, aka ki an kendan, to kitipa pa jomoyeyo pa Jopath jye bende.
45016005	Mothi ran kitipa pa jomoyeyo ma romo i ot pajo. Mothi ran mere paran ma kachunyan Epeneto, mobedo ŋat marapena i adech ma Asya i yeyo Kristo.
45016006	Mothi ran Marya, motyeko tich tektek ri win.
45016007	Mothi ran Androniko kodi Yuniya, Joyudaya jowotan ma jobedo i twech kodan; jojye joŋeyere maber i dyer jomoor, aka jolokere jokristo ma fuodi an.
45016008	Mothi ran Ampulyato, mere paran i Ruoth.
45016009	Mothi ran Urubano, jatich nyawotan i Kristo, kodi Sitako, mere paran swa.
45016010	Mothi ran Apele, ma chwirok pere kwoŋ Kristo oŋeyere maber. Mothi ran jopecho pa Aristobulo.
45016011	Mothi ran Herodyon, Jayudaya nyawotan kodi jokristo wutimin wan i pecho pa Narukiso.
45016012	Teri moth paran ri Turifena kodi Turifosa, mon ma jotiyo tektek i Ruoth. Mothi ran jawodhan swa, Pasis, motyeko timo kweth tich ri Ruoth.
45016013	Adhiro moth ri Rufo, jatich moŋeyere i tich pa Ruoth, kodi ri min, ma hongo jye oteran paka wuode.
45016014	Teri moth paran ri Asinkurito, Fulegon, Herume, Paturoba, Heruma, kodi wutimere i Kristo jye ma jo ni kanyachiel gi jo.
45016015	Mothi ran Filologo kodi Julya, Nereyo kodi nyamin, Olimpa kodi ji pa Were jye ma jonitye bongi jo.
45016016	Mothere win akor i leŋo. Kitipa pa jomoyeyo Kristo jye jodhiro ri win moth pajo.
45016017	Wutimera, agoyo ri win koko ni kure win kwoŋ joma kelo pokirok aka jogeŋo ri win royo gi gima opokere kodi fuonji ma wityeko jolo; eye win kwoŋ jo.
45016018	Kole joma timo gikipiny ma kite no jokitiy ri Kristo Ruodhiwan, to jotiyo ri iyi gin wegi gi wach pajo mamit kodi luwo ma dwoŋo paro pa joma onwaŋo jongoye gi racho.
45016019	Dhano jye otyeko winjo chwirok mewin kwoŋ Wach Maber, aka ru wach me josangala swa gi win. Amito wibedi maryek kwoŋ gimaber, aka ma wikitim recho.
45016020	Aka Were ma miyo wan syem, bino ŋinyo woko Sitan i par tyendi win i yoto. Ŋono pa Ruodhiwan Yesu Kristo wobedi gi win.
45016021	Timotheyo, jatich nyawotan, bende dhiro ri win moth; kanyachiel gi Lusyo, Jason kodi Sosipate, Joyudaya jowotan.
45016022	An Terutiyo, jandiiko gi kalamu i balwa me, abende adhiro ri win moth paran ma nyakristo.
45016023	Gayo, won pecho ma an kodi jomoyeyo waromo i ot pere ka, dhiro ri win moth pere; Erasto, jatel ma tich ma tindi, kodi omin wan Kwaruto jye jodhiro ri win moth.
45016024	[Ŋono pa Ruodhiwan Yesu Kristo wobedi kodi win. Ameno]
45016025	Weyi wamiy Were dwoŋ ma nyalo miyo wichungo matek i yeyo, i Wach Maber m'afuonjo win, mikwenda kwoŋ Yesu Kristo, kodi kwoŋ nyutho adyeri ma nyaliŋliŋ monwaŋo opan oro kweth mokadho.
45016026	To pama adyeri no otyek wodho kamaler i ndiiko pa jotuchi wach Were; kodi i or pa Were ma chil gi chil, ma onyo imiyo nonin jye ŋeyo, aka ji jye jowoŋeyi odoko jowowinji.
45016027	Ri Were ma nitye achiel kende maryek, dwoŋ wobedi kwoŋ Yesu Kristo Ruodhiwan chil gi chil. Ameno.
46001001	Balwa mowok bongi Paulo, ma i mito pa Were olwoŋ bedo jamoor pa Kristo Yesu, jokodi omin wan Sostheno,
46001002	Ri kitipa pa jomoyeyo Were ma nitye Korinthya, ri ji jye molwoŋ bedo ji pa Were, ma jobedo apere i riwirok gi Kristo Yesu, kanyachiel gi ji jye ma kamoro jye ma jolwoŋo nyingi Ruodhiwan Yesu Kristo, Ruoth mawan gi jo.
46001003	Were Baa wan kodi Ruoth Yesu Kristo jowomiyi win ŋono gi syem.
46001004	Ndir jye aketho Were paran walwa ri win, ru ŋono momiyo win kwoŋ Yesu Kristo.
46001005	Kole i riwirok gi Kristo wilokere joŋaŋo i gimoro jye, tektek mere i luwo kodi i ryeko mewin
46001006	paka mikwenda ma mako kwoŋ Kristo otyeko ridhere i kwo mewin
46001007	to miyo wikichandi mich moro jye ka wikuro nike Ruoth Yesu Kristo womenyere kamaler.
46001008	Go bino miyo wichungo matek chuka gike, aka nyaka ibino nwaŋo win ma bu racho i Ndelo pa Ruodhiwan Yesu Kristo.
46001009	Were molwoŋo win riwirok gi Wuode Yesu Kristo Ruodhiwan genere.
46001010	Agoyo koko ri win wutimera i nyingi Ruodhiwan Yesu Kristo: Yeyere win wijojye, i gima wiwacho, aka nyaka tyakirok wokiri wobedi i dyer win; riwere win swa munyo winitye gi paro achiel kodi atoŋa achiel.
46001011	Ato ji megi ma jowok pecho pa Kilowe jodhiro ran wach nike dhawirok nitye i dyer win, wutimera.
46001012	Weyi awachi ama: kis dhano kwoŋ win wacho gipere, ni “An aluwo Apolo, ” ŋat man ni “An aluwo Petro” ŋat man ni “An aluwo Kristo.”
46001013	Nyutho nike Kristo opokere i dyere? Kere Paulo am'otho wi musalaba ri win? Kosa batisimo ma wilimo obedo i nyingi Paulo?
46001014	Afuoyo Were nike akimiyo win batisimo, kwanyo woko Kurispo kodi Gayo.
46001015	Amomiyo, ongoye ŋata nyalo wacho ni wilimo batisimo i nyingan paka jofuonjirok paran.
46001016	(Ey, abatisa Stefano kodi pecho pere bende; to akipoy ni abatisa ŋat man kendo.)
46001017	Kole Kristo kooran kibatisa ji, to tito Wach Maber ayin, ma ki gi ryeko ma nyadhanodhano, rupiri d'omiyo tho pa Kristo bedo ma bu men.
46001018	Kole mikwenda ma mako kwoŋ tho pa Kristo wi musalaba obedo gimiŋo ri jono ma jobino rwenyo; to ri wan ma wabino both, obedo men pa Were.
46001019	Ato ndiiko wacho ni, “Abino reyo woko ryeko pa jomaryek, to adhiro gi chien niaŋ pa jomofuonjere.”
46001020	Onyo nyaka ni kune ŋataryek? Nikune jondiiko? Nikune jopyem majoryek ma pama? Kole Were otyeko nyutho ni ryeko ma piny ka meno miŋo ayin!
46001021	Kole Were i ryeko pere omito ni ji kiri jowoŋeyi go gi ryeko pajo wegi. Kuchiel Were oridho botho jomayeyo, gi mikwenda ma wafuonjo ma wiŋoyo ni miŋo.
46001022	Joyudaya joyenyo giraura paka giranena, aka Joyunani jodwaro ryeko.
46001023	To wan, watito Kristo mogur kwoŋ musalaba, mikwenda mobedo yet ri Joyudaya kodi miŋo ri Jopath,
46001024	to ri jomolwoŋ i dyer Joyudaya gi Joyunani, obedo Kristo mobedo men pa Were gi ryeko pa Were.
46001025	Kole gima chale p'obedo miŋo pa Were fuodi ryek loyo ryeko pa ji. Aka gima chale p'obedo nyapo pa Were ni gi men loyo men pa ji.
46001026	Onyo poyi win paka oido winitye munyo Were olwoŋo win. Jomanok kwoŋ win ama di piny oneno paka jomaryek, kosa joma ni gi men, kosa joma ni gi dwoŋ i neno pa dhano.
46001027	To Were otimo atoŋa yero gima piny ŋisa ni gimiŋo ŋey wokwoti gine wiyi jomaryek, kodi gima piny tero paka nyap wokwoti gine wiyi jomen.
46001028	Were Oyero gima piny ŋisa aka chayo, aka paro ni meno ki gimoro, ŋey wonyieki woko gima piny paro nike gimadwoŋ.
46001029	Meno aka wongoye dhano ma nyalo pakirok i waŋ Were.
46001030	Were ama okelo win i riwirok gi Kristo Yesu, to loko Kristo bedo ryeko mawan, tiro mawan gi leŋo mawan, kodi chul ma gimarecho mawan to walimo syem.
46001031	Amomiyo, ndiiko wacho ni, “Ŋata mito pakirok wopakere i Ruoth.”
46002001	Wutimera, munyo abino bongi win fuonjo adyeri pa Were mopanere, akioro wach maboyo kodi ryeko mamalo.
46002002	Kendo akimito ŋeyo giman jye kwoŋ win munyo fuodi anitye gi win kwanyo woko Yesu Kristo, aka mogur wi musalaba.
46002003	Amomiyo munyo abino bongi win oido men oloyan kareno akirin ru lworo.
46002004	Aka luwo paran gi mikwenda paran kobedo i luwo ma ryeko pa ji, to i nyutho kamaler men pa Chuny Maleŋ,
46002005	ŋey yeyo mewin, wokiri wothenere kwoŋ ryeko pa dhano, to kwoŋ men pa Were ayin.
46002006	Kada ameno, waluwo gi ryeko ri joma jotegino i yeyo. To kobedo ryeko ma ndir me, kosa apa jodhum ma pama, ma jokidho reyirok woko.
46002007	Ryeko ma wafuonjo obedo ryeko pa Were mopanere, mopan ri ji, ma Were oido otyeko yiko miyo wan wok chon ma piny fuodi kochwey.
46002008	Ongoye kada achiel kwoŋ jodhum ma pama moido oŋeyo ryeko me. Bedi joŋeyi di jokoguro Ruoth mopoŋ gi dwoŋ kwoŋ musalaba.
46002009	To paka ndiiko wacho: “Gima dhano fuodi koneno kosa kowinjo wok chiene, gima dhano fuodi koparo kwoŋe ni d'otimere a gima Were oyiko ri jomomaro go.”
46002010	To Were onyutho wan nyaliŋliŋ me luwo i Chuny Maleŋ pere. Ato Chuny Maleŋ udo gimoro jye, kada gimoro mopanere kamadiny i Were.
46002011	To ŋa ma di ŋey paro pa dhano kwanyo woko chuny dhano won ma nitye i go? Meno bende apaka Chuny Maleŋ pa Were won amoŋeyo paro pa Were.
46002012	Wakilimo chuny ma nyapiny, to walimo Chuny mowok bongi Were, ma miyo waniaŋ kwoŋ gimoro jye ma Were omiyo wan ma nono.
46002013	Meno a wach ma waluwo; wakiluw wach ma ryeko ma dhano amofuojo wan, to waluwo gima Chuny Maleŋ ama fuonjo wan, aka watito adyeri ma Chuny ri joma bende jonitye gi Chuny Maleŋ.
46002014	To ŋata ongoye gi Chuny kinyal limo mich ma wok bongi Chuny Maleŋ pa Were, rupiri obedo ri go gimiŋo: aka go kinyal niaŋ kwoŋe, kwoŋbedo dwoŋ mere niaŋere ri ŋata bende ni gi Chuny Maleŋ pa Were.
46002015	Ŋata nitye gi Chuny nyalo niaŋ kwoŋ gimoro jye, aka ongoye ŋata niaŋ kwoŋ gima ni kwoŋ go.
46002016	Ato ndiiko wacho ni, “Ŋata di ŋey paro pa Ruoth aka womedi miyo go ryeko?” To wan, wanitye gi paro pa Kristo.
46003001	To wutimera, akinyalo luwo gi win paka joma nitye gi Chuny; to paka ji ma nyapiny, paka nyidhindho maŋich i yeyo manyakristo.
46003002	Apidho win gi chak ma kiweno chiemo matek, rupiri oido fuodi wikiyikere, aka kada pama jye fuodi wikiyikere,
46003003	kwoŋbedo fuodi kwo mewin obedo manyadel. Ka witimo nyieko wiwegi aka widhawere, meno kinyuthi paka fuodi wibedo ji ma kis ndelo munyo wioro kula mere?
46003004	Ka ŋatachiel kwoŋ win wacho ni, “An aluwo Paulo,” man ni, “An aluwo Apolo,” meno wikibedo ji ma kis ndelo?
46003005	Onyo, Apolo a ŋa? Aka Paulo a ŋa? Kole wabedo nyaka jotich pa Were ma jokelo ri win yeyo. Kis dhano kwoŋ wan otimo nyaka tich ma Ruoth omiyo go timo.
46003006	Apidho kodhi, Apolo oywoy'iye pi, to Were won amomiyo gimopidhi dongo.
46003007	Amomiyo gima mako kwoŋ ŋata opidho kosa ŋata oywoy'iye pi ama kobedo gima dwoŋ, kwanyo woko Were ma miyo gimoro dongo ama dwoŋ.
46003008	Japidho kodi jaywoyi pi jye jorom aroma; Were bino miyo jo kemba chungo kwoŋ tich ma jotimo.
46003009	Kole wariwere kanyachiel i tich ri Were, aka wibedo ndelo pa Were kodi geto pere.
46003010	Munyo aoro mich ma Were omiyan, atimo tich paka jandijo ma geto moketho tyendi ot, aka ŋat man ama onyo geto i kore. Aka dhano jye ripo gwoko paka go medo tich kwoŋ ot no.
46003011	Ato ongoye tyendi ot man ma nyatoro di chaki kendo, kwanyo woko motyeki chako no won, mobedo Yesu Kristo.
46003012	Joman jobino oro zawabu, feza, kosa telin mawelo wi tyendi ot no; aka joman mbawo, lum mothwo, kosa kanja.
46003013	Aka bero ma tich pa kis dhano bino nenere munyo Ndelo pa Kristo thango gino kamaler, rupiri mach ma Ndelo no bino kikaŋasa tich pa dhano jye; mach no bino kipima to nyutho bero kosa racho mere.
46003014	Ka nyatoro ogeti wi tyendi ot no to tich pere chiro mach, go bino limo kemba.
46003015	To ka tich pa moro owaŋi woko, go bino keŋ kemba mere kada nende go won bino both ri go, to kareno leboth igani obudhere owok i mach.
46003016	Wikuya nike wibedo Ot pa Were, aka Chuny Maleŋ pa Were bedo i win?
46003017	Ŋata nyieko Ot pa Were, Were bino reyo go Woko, rupiri Ot pa Were leŋ aka wiŋati wibedo Ot ago.
46003018	Moro wokiri wowondere. Ka moro kwoŋ win paro nike go ryek i hongo ma pama me, go ripo bedo pa ŋatamiŋ, ŋey wolokere ŋataryek.
46003019	Kole gima piny tero paka ryeko meno gimiŋo ri Were, rupiri ndiiko wacho ni, “Were chiiko jomaryek i ryeko pajo.”
46003020	Aka ndiiko man wacho ni, “Ruoth oŋeyo nike paro pa jomaryek ongoye kony.”
46003021	Amomiyo, ongoye pakirok moro jye kwoŋ gima dhano nyalo timo. Kole gimoro jye obedo mewin:
46003022	Paulo, kosa Apolo, kosa Petro, kosa piny me, kwo gi tho, kosa hongo ma pama kodi ma bino; me jye mewin.
46003023	Aka wibedo apa Kristo. Aka Kristo obedo apa Were.
46004001	Wiripo neno wan paka jotich pa Kristo, momiy jo adyeri pa Were mopanere.
46004002	Onyo gima yenyere kwoŋ dhano moketh i tich meno a genirok ri ruoth pere.
46004003	Aka, akidew kada onyo withum ran banja, kosa kapido ma piny me ama thum; kada awon akithum banja paran.
46004004	An awon akinen racho moro ma ani gine to meno kinyuthi nike angoye gi racho. Ruoth ama thumo ran banja.
46004005	Amomiyo wikiri withum ri nyatoro banja ma fuodi ndir kotundo. Kutho kur win bino pa Ruoth, ma bino wodho i lero gimoro jye mopondo i mudho kendo bino thango kamaler atoŋa ma chuny ji. I hongo no ama nyaka dhano jye bino lim'iye pak ma ripo gine wok bongi Were.
46004006	Wutimera, ma konyo win, aluwo kwoŋ Apolo kodan paka ranen, ŋey winiaŋ dwoŋ wach mondik ni, “Maki chik motire.” Meno aka bino ngoye kwoŋ win ŋata pakere gi dhano achiel to chayo ŋat man.
46004007	Aka ŋa ma neno gimopokere i in? Aŋo m'ini gine ma komiyin amiya? To inyalo kwot nedi, igani gima ini gine kobedo mich?
46004008	Kole kere wityeko ri win limo gimoro jye ma wiyenyo! Wityeko ŋaŋo! Wityeko lokirok kerin, kada wawegi wakibedo ameno! Bedi nyalere di wibedo kerin adyeri, aka di wabende wabedo kerin kanyachiel gi win.
46004009	Kole chali ran pa Were omiyo wan jomoor kabedo machowe swa, pa ji mothum ri jo banja matho, rupiri walokere giranena ri jomalaika kodi ji ma piny.
46004010	Wabedo jomamiŋ kwoŋbedo Kristo; to wiryeki ri win i Kristo! Wanyap, to witek ri win! Ochay wan, to win omiy win dwoŋ!
46004011	Kir gi pama fuodi wanitye gi kech kodi riiyo; waruko oselin; igoyo wan; wangoye gi pechin;
46004012	watiyo matek gi chingi wan aka walimo gikonyirok. Ka dhano okwoŋo wan, wamiyo go silwany ayin; ka ilwenyo gi wan, wachiro;
46004013	ka oyet wan, wadwoko wach i bero. Watyeko lokere yuk ma piny; aka kir pama won me wachal ri wan chwodho.
46004014	Andiko ri win ama ki ru mito kwoto wiy win; to atimo ama ma fuonjo win paka nyithindho paran ma kachunyan.
46004015	Kole kada wibedi gi jofuonji gana apar i kwo mewin, i Kristo winitye gi baa win achiel kende. Kole i kwo mewin i Kristo Yesu alokere baa win munyo akelo ri win Wach Maber.
46004016	Amomiyo, akwayo win ni luwi win kite paran paka ranen ma amiyo win.
46004017	Atoŋa me amomiyo adhiro ri win Timotheyo wuodan mamaro kendo mogenere i Ruoth. Go bino poyo win royo m'aluwo i Kristo Yesu, odoko m'afuonjo i kweth pa jokristo iye jye.
46004018	Jomegi kwoŋ win jopakere ka joparo ni kono akobin bongi win.
46004019	To ka Ruoth oyeyo, alebino bongi win mayot, aka abino neno men pa jopakirok no, ma kiweno nyaka luwo pajo kende!
46004020	Kole ker pa Were kobedo nyaka luwo kende, to obedo meni.
46004021	Mene ma wifuoyo? Abin bongi win g'adasa, kosa gi mar kodi mwolo?
46005001	Kole wawinjo ni chot nitye i dyer win moasare gima kitimere kada i dyer jokafiri; owachi ran nike nitye nyatoro mobedo gi chi bamere!
46005002	Meno a gima miyo win kwoto? Kole d'onyo wiwinjo gi rem ayin to wiryemo woko ŋata timo gino wok i kweth mewin.
46005003	Kada nende anitye bor gi win i del, to anitye gi win i chuny; aka atyeko kir thumo banja loyo ŋat'otimo gimarach no igani anitye gi win kenyo.
46005004	Ka wiromo kanyachiel, aka abende ani gi win i chunyan, gi men pa Ruodhiwan Yesu ma nitye gi wan,
46005005	wiripo chwayo ŋat me ri Sitan wonyieki delkwoŋe, g'awanya mere ŋey chunye wolimi both i ndelo pa Ruoth Yesu.
46005006	Kwoto mewin no kiripi! Wikuya ni, “Thow kada mathin nyalo miyo moko modwany gipi yenyo?”
46005007	Wiripo kwanyo woko thow machon ma gimarecho aka nyaka wibino bedo ma wilony. Aka ŋey wibino chale kodi moko modwany ma bu thow, paka aŋeyo nike wibedo ameno adyeri. Kole Kristo, nyathi rombo mawan ma kalima ma Kadho, otyek miyo ri wan.
46005008	Amomiyo onyo weyi watim kalima mawan, to ki gi mugat moketh'iye thow machon, marathuye kodi gimarecho, to kodi mugat ma bu thow, ma di tiro kodi adyeri.
46005009	I balwa m'andiko ri win awacho ni wikiri wimakere kodi jomodakana.
46005010	Akiluw kwoŋ jokafiri ma jodakana kosa joworo, kosa jokwo, kosa jolami chal makichar ma piny me. Kole bedi ameno d'onyo wiweyo piny ka kichutho!
46005011	Gima akidho ri go obedo nike wikiri wimakere gi dhano ma lwoŋere ni oyeyo to odakana, wor, kosa lamo chal makichar, kosa janyieki nyingi wadi, kosa jamero kosa jakwo. Wikiri wibedi kada piny chiemo gi dhano ma pameno.
46005012	Aŋo ma di miyan athum banja ri joma woko? Kole joma ni dyer jomoyeyo ama winyalo thumo ri jo banja!
46005013	Were won bino thumo banja ri joma ni woko paka ndiiko wacho ni, “Kwanyi win woko ŋatarach i dyer win.”
46006001	Ka ŋatachiel kwoŋ win nitye gi pyem g'omin, go nyalo nedi kidho bongi jothumi banjin ma jokafiri, kama di wey ji pa Were wegi jowochowi wach no?
46006002	Wikuya ni ji pa Were jobino thumo ri piny banja? To ka wiŋati wilethumo ri piny banja, thumo banjin mathindho nyalo dhyero win nedi?
46006003	Wikuya ni wabino thumo banjin ri jomalaika? K'inen ameno, banjin ma kwo me d'odhyer wan thumo nedi?
46006004	Amomiyo ka wach ma chalo ameno obino, iraŋo witero woko both ji ma jokristo jochayo ni ama jowochowi?
46006005	Meno awacho ma kwoto wiy win! Ongoye kada ŋatachiel i dyer win maryek ma nyalo chowo dhawirok ma nitye i dyer jomoyeyo!
46006006	Kuchiel dhano kidho i kapido g'omin to miyo jokafiri ama jothumo banja ri jo.
46006007	Iyadyeri, k'inen witero kiŋunyaŋya mewin i kawinjo banjin ma piny ka, nyutho nike wipodho swa. Thimba di wikidiyo chuny win ka moro otimo ri win marach? Iraŋo di wikidiyo chuny win ka nyatoro omayo win gimoro?
46006008	Kuchiel wiwegi witimo recho ri jowoti win: mayirok gikipiny, kir apa jomoyeyo jowot win won!
46006009	Wikuya ni jomarecho jokibino donjo i Ker pa Were? Moro wokiri wowondi win: Ongoye jokidakana, kosa jolami chal makichar, kosa mon ma jotana delkwoŋ jo i timo gi wichkwot, kosa jotimi chot, kosa joma timo kidakana chwo gi chwo wadi gin aka mon bende gi mon wadi gin,
46006010	kosa jokwo, kosa jomero, kosa jonyieki nyingi wadi gin, kosa jomiten ma jokwalo, ma bino donjo i Ker pa Were. Aka megi kwoŋ win oido wibedo ameno.
46006011	To onyo otyek lonyo win kwoŋ gimarach: oketh win i tiro gi Were i nyingi Ruoth Yesu Kristo gi men pa Chuny Maleŋ pa Were mawan.
46006012	Nyatoro nyalo wacho ni, “Kole oyeyan timo gimoro jye.” Ey, to bero kinyal bedo i kis gimoro. Abende anyalo wacho ni oyeyan timo gimoro jye, to akibino yeyo gimoro wolokan ŋecha pere.
46006013	Ŋat man bino wacho ni, “Kole chiemo obedo ri ich, aka ich bende ri chiemo.” Ey, to Were bino reyo woko gino jye. Delkwoŋ dhano kotim ri kidakana to ri Ruoth ayin; aka Ruoth bende bedo ri del.
46006014	Were ochierino Ruoth kwoŋ jomotho, aka go bende bino chierino wan i men pere.
46006015	Wikuya ni delkwoŋ win obedo adeche ma delkwoŋ Kristo? Onyo akwany adech ma delkwoŋ Kristo aloki delkwoŋ dhano ma tana delkwoŋe i timo gi wichkwot? Kinyalere!
46006016	Kosa miti wikuya ni ŋata riwo delkwoŋe kodi apa ŋatochale ameno lokere achiel gine? ndiiko wacho ni, “Jaryo jobino lokere del achiel.”
46006017	Aka ŋata bedo i achiel gi Ruoth lokere achiel i chunye kodi go.
46006018	Weyere win gi kidakana! Gimarach man ma dhano timo kimaki delkwoŋe to ŋata timo chot timo gimarach kwoŋ delkwoŋe won.
46006019	Ikuya ni delkwoŋin obedo Ot pa Chuny Maleŋ ma bedo i in, ma Were omiyini? Ikibedo aperin won, to apa Were.
46006020	Go onyiewo win gi welo mamalo. Amomiyo ori win delkwoŋ win ri dwoŋ pa Were.
46007001	Onyo wey wanen wach ma windiko ran kwoŋe: Dhano timo maber ka konywomo,
46007002	to paka timo gi wichkwot oasere, jachwo jye ripo bedo gi chiege; aka dhako jye ripo bedo gi chwore.
46007003	Jachwo ripo timo ri chiege gima dheno yenyo kwoŋ go, odoko dhako bende ripo timo ameno ri chwore.
46007004	Dhako monywomere won kidhum delkwoŋe, to chwore ama dhumo; i royo achiel jadhako won bende kidhum delkwoŋe, to chiege ama dhumo.
46007005	Wikiri wikwerere, kwanyo woko ka wiyeyere wijaryo timo ameno chowo hongo machiek, ŋey wilim hongo ma kwayo; to giki win mayot i kwo ma nywomirok, kakameno chiro mewin manok nyalo miyo widonjo i karatem pa Sitan.
46007006	Awacho ri win gime ki paka or, to paka ryeko m'amiyo win ayin.
46007007	D'ayeny ni ji jye jowobedi paka an; to kis dhano nitye gi mich ma Were omiyo go mopokere; ŋatachiel mich me, ŋat man mecha.
46007008	Onyo awacho gime ri joma konywomere kodi mon ma chwogi jo otho: d'obedo maber ri win bedo kendiwin paka an.
46007009	To ka wikinyal chiro awanya mewin, kidhi win winywomere; kole ber nywomirok loyo waŋ g'awanya.
46007010	Anitye gi or ri jomonywomere, aka kobedo aparan to apa Ruoth: dhako monywomere kiripi weyo chwore;
46007011	aka ka go otimo ameno, go ripo bedo kende kosa gik bongi chwore; odoko jachwo kiripi ryemo chiege.
46007012	Ri joman awacho (an won, ki Ruoth) ni: ka jachwo ma jakristo nitye gi chiege mongoye gi yeyo to dheno yeyo bedo gine, jalo kiripi woryemi go.
46007013	Odoko ka dhako ma jakristo nitye kodi chwore mongoye gi yeyo, to jalo yeyo bedo gine, go kiripi pokirok gi jalo.
46007014	Kole Were jolo jachwo mongoye gi yeyo ru riwirok gi chiege, aka dhako mongoye gi yeyo bende Were jolo ru riwirok gi chwore ma jakristo. Bedi kobedo ameno, di nyithindho pajo jobedo paka nyithindho ma nyakafiri; to paka nitye, Were jolo jo.
46007015	To ka ŋata bu yeyo mito pokirok kodi nyawote ma jakristo, weyi go wotimi ameno. I wach ma chalo ameno, jakristo mobedo jachwo kosa dhako, nitye gi syem ma yero; kole Were olwoŋin bedo i syem.
46007016	Iŋeyo nedi, in dhako ma jakristo, nike ikobothi chworin? Kosa iŋeyo nedi in jachwo ma jakristo, nike ikobothi chiegin?
46007017	Dhano jye ripo doŋ i kwo ma Ruoth olwoŋ'iye go. Me a chik ma afuonjo i kitipa pa jokristo jye.
46007018	Nitye ŋata onwaŋo otyeko thumirok i hongo ma Kristo olwoŋ'iye go? Kiripi ŋato wotemi kwanyo woko waŋ poyo ma thumirok. Kosa nitye ŋata onwaŋo fuodi kothumere i hongo ma Were olwoŋ'iye go? Kiripi ŋato woyenyi thumirok.
46007019	Kole thumirok kosa bedo ma dhano kothumere meno ama kobedo gima dwoŋ. Gimadwoŋ meno a winjo or pa Were.
46007020	Dhano jye ripo doŋ paka oido nitye munyo ojolo lwoŋo pa Were.
46007021	Oido ibedo ŋecha munyo Were olwoŋini? Ikiri idew; to k'inyalo nwaŋo syem perin, timi ameno.
46007022	Kole dhano ma Ruoth olwoŋo munyo ŋecha lokere dhano pa Were mani syem; aka rom aroma gi ŋata onwaŋo nitye i syem munyo olwoŋ go, ma lokere ŋecha pa Kristo.
46007023	Were onyiewo win i welo mamalo, amomiyo wikiri wilokere ŋechin pa ji.
46007024	Wutimera, dhano jye ripo doŋ i Were paka go oido nitye i hongo m'olwoŋ'iye go.
46007025	Onyo ma mako kwoŋ joma konywomere, akinwaŋo or bongi Ruoth, to akelo paro paran paka ŋata ru wor pa Ruoth ripere agena.
46007026	Chungo kwoŋ teko ma pama nitye, aparo ni ber ri dhano jye doŋ adoŋa paka go nitye.
46007027	Inywomo kosa inywomere? Ere ikiri item pokirok gi nyawotin. Ikinywomo kosa ikinywomere? Ere ikiri irangi dhako kosa jachwo.
46007028	To ka inywomo, ikitimo gimarach, odoko ka nyako onywomere, bende kotimo gimarach. To joma nywomo kosa nywomere jobino bedo gi teko madit i kwo me, aka oido ayenyo konyo jo kwoŋ gino.
46007029	Jowotan, me a dwoŋ gima awacho: hongo modoŋ nok, aka wok konon kadho malo jomonywomo jowobedi igani joma konywomo;
46007030	jomaywak, igani joma kiywaki; jomasangala, igani jomongoye gi kisangala; joma nyiewere, igani gikipiny ma jonyiewo k'apajo;
46007031	joma oro gikipiny ma piny, igani gikipiny no komayo jo hongo moro jye. Kole piny me, paka pama nitye, kibino odoko kiyindira.
46007032	Amito wingoye kodi rembo. Jachwo ma konywomo ketho chunye i tich pa Ruoth, rupiri go rango yo ma kisangala Ruoth;
46007033	to jachwo monywomo ketho chunye i gikipiny ma piny, rupiri go mito kisangala chiege,
46007034	aka chunye tero go korin gi korin. Dhako ma konywomere kosa nyako ketho chunye i tich pa Ruoth, rupiri go yenyo miyirok ri Ruoth i chunye kodi i del bende; to dhako monywomere ketho chunye i gikipiny ma piny, rupiri go rango yo ma kisangala chwore.
46007035	Awacho gime rupiri amito konyo win. Akitem ketho win i dinyo. Kuchiel amito witim gimotire m'oripo, kareno wimiyere i tich pa Ruoth mongoye ruwo paro.
46007036	K'inen jayach motyeko penjirok gi nyako onyo neno ni go timo gima kiripi ri nyawote no, aka nyako no oro pere kadho, aka go paro ni joripo nywomirok, ere jowotimi ameno paka go mito; ongoye kenyo gimarach.
46007037	To ka jachwo won otyeko ridho i chunye ni lenywom, mongoye ŋata romo go, to won thumo paro pere, timo maber.
46007038	Amomiyo, jachwo ma nywomo nyako pere no timo maber, to ŋata weyo ma konywomo, timo maber loyo.
46007039	Chik tweyo dhako monywomere kwoŋ chwore tekin chwore fuodi kwo; to ka chwore otho, go nitye gi syem ma nywomirok gi jachwo man ma go omiti; to wobedi i Ruoth.
46007040	To go d'obedo gi kisangala loyo, ka go odoŋ paka go nitye. Meno paro paran, aka aparo ni abende anitye gi Chuny Maleŋ pa Were.
46008001	Onyo, i wach ma mako kwoŋ chiemo mochow gine chal makichar: Ato adyeri, “Wajojye wani gi ŋeyo kwoŋ wach,” paka jowacho. Ŋeyo no adyeri, kelo ri dhano winjirok nono; to mar ama miyo dhano dongo i yeyo.
46008002	Dhano nyalo paro nike go oŋeyo gimoro, to kere fuodi ongoye gi ŋeyo motire ma go oido ripo bedo gine.
46008003	To ŋata omaro Were, Were ŋeyo go.
46008004	Amomiyo, i wach ma mako kwoŋ chamo chiemo mochow gine chal makichar: waŋeyo ni chal ma kichar kobedo gima ni gi kwo i piny ka; aka adyeri waŋeyo ni Were nitye achiel kende mongoye man.
46008005	Kada bedi ni gikipiny man milwoŋo ni, “werin”, oido nitye kuya i polo kosa i piny ka, (aka gikipiny milwoŋ ni, “werin” kodi “ruodhe” no, jothoth),
46008006	to ri wan Were nitye achiel kende, Were Bawan, mochweyo gikipiny jye, ma gimoro jye wok bonge; ma wakwo ri go; odoko Ruoth nitye achiel kende, Yesu Kristo, ma i go gikipiny jye ochwey, aka go ama miyo wakwo.
46008007	To ki ji jye ma jonitye gi ŋeyo i gime. Jomegi oido joasa ŋiiyo gi chal makichar ma kir konon ka jochamo nger chiemo no fuodi joparo nike meno chiemo mochow gine chal makichar; aka paka paro pajo fuodi nyap, joneno ni chiemo no onyo obedo gimakoch.
46008008	To chiemo k'ama kel wan chiegin gi Were; odoko wakikeŋ gimoro kada wakichiemo, kendo wakilim gimoro kada wachiemi.
46008009	To kure win, rupiri syem mewin nyalo lokere gima redho jomanyap i yeyo.
46008010	Ka dhano ma paro pere nyap i wach me nenin, in m'iŋoyo ni initye gi ŋeyo nago, munyo ichiemo i migam mapa chal makichar, gino komedi go men ma chamo chiemo mochow gine chal makichari?
46008011	Ameno ŋatanyap me, mobedo omerin ma Kristo otho ri go, bino rwenyo woko ru wach “ŋeyo” perin!
46008012	Aka k'itimo gimarach ameno ri jomoyeyo jowotin, t'imiyo paro ma chuny jo manyap no litho, meno itimo gimarach ri Kristo.
46008013	Amomiyo ka chiemo miyo omera timo gimarach, akodoko acham riŋo kendo, ŋey akir aredhi omera i yeyo pere.
46009001	Kere angoye gi syemi? Akibedo jamoori? Akityeko neno Yesu Ruodhiwani? Wikibedo jomowok i tich paran i Ruothi?
46009002	Kada nende akibedo jamoor ri joman, to aripo bedo ri win! Kole win a ranyuth nike abedo jamoor.
46009003	Me a wach ma athyelere gine kwoŋ joma dwaro wach kwoŋan.
46009004	Nyutho ni wangoye gi men ma limo chiemo gi giramadha i tich mawani?
46009005	Waŋati wakiripi woth gi mon mawan paka jomoor man jotimo, kodi wutimin Ruoth, kodi Petro?
46009006	Kosa wan kodi Barunaba kende ama waripo tiyo ri kwo mawan aka walim girachama?
46009007	Ŋa ma bedo jaserikale to won chulo gima go oro i lweny? Kosa ŋa ma jafur ma kicham gimanyak ma ndelo vini pere? Kosa jakwath mene ma kior chak ma wok kwoŋ mwendi pere won?
46009008	Wiparo ni gima awacho me wok i paro pa dhano? Chik bende kiwachi ameno woni?
46009009	Ondik i Chik pa Musa ni, “Ikiri ichul dhoki mirikwa ka ŋinyo rin withi ŋano nyinge wooyi.” Onyo, wiparo ni Were dewo kwoŋ megi kwe ayino kende?
46009010	Kosa go kowacho ameno ka luwo kwoŋ wan tektek mere? Kole gino ondik ri wan rupiri jafur furo, jaŋinyo ŋinyo kareno jojye jogeno migewo wok kwoŋ gim'okechi.
46009011	Kole watyeko chwoyo kodhi ma chuny i dyer win. Onyo meno waŋati wanyieko ka wanwaŋoye gimoro bongi win?
46009012	K'inen joman jo ni gi thwolo ma nwaŋo gimoro bongi win, onyo maraŋo ma wan ama wakigen kada ma loyo meno kwoŋ win? To wakioro thwolo no; kuchiel wachiro gimoro jye ni wakiri wakethi rageŋ i yo pa Wach Maber kwoŋ Kristo.
46009013	Kere wikuya nike joma tiyo i Ot pa Were jolimo chiemo pajo i Ot pa Were. Aka jomachwayo wi alitar jolimo pok i tich ma chwayo no.
46009014	Meno bende apaka joma tito Wach Maber mapa Ruoth joripo kwo gi wach no won.
46009015	To fuodi akioro thwolo no jye kada dichiel, kendo onyo akindiki gime ma kwayo win ni witimi ran ameno. Them onyo atho ma akiweyo nyatoro womayan gima apakere gine me to loko nyaka pa wach awacha.
46009016	To akinyal pakirok i tito Wach Maber, rupiri atimo gim'ooran aora. Aka d'obedo ran marach ka akitito Wach Maber me ri ji.
46009017	Bedi atimo tich paran paka awon ayero d'ageno limo kemba, to atimo tich ma aripo timo ma Were ama ogenan gine.
46009018	Onyo kemba paran aŋo? A me: tito Wach Maber ri ji mongoye chul, kendo ma akioro thwolo moido ani gine ma limo gimoro.
46009019	Oido akibedo ran ŋecha pa moro, to onyo awon alokere ŋecha pa dhano jye ŋey ayway ji mathoth paka nyalere.
46009020	I dyer Joyudaya abedo paka Jayudaya ŋey ayway jo; i dyer joma luwo Chik pa Musa, abedo paka ŋata luwo Chik (kada onwaŋo awon akibedo jaluwi Chik), ŋey ayway jo.
46009021	Ka anitye i dyer Jopath, abende abedo paka Japath woko ma Chik pa Joyudaya, ŋey ayway jo. Me kinyuthi ni akiwinji chik pa Were, rupiri anitye i chik pa Kristo.
46009022	Gi jomanyap i yeyo, abedo manyap paka jo, ŋey ayway jo. Amomiyo abedo gimoro jye ri ji jye aka anyal both jomegi kwoŋ jo.
46009023	Atimo gime ri bero pa Wach Maber, ŋey wopokan silwany mere.
46009024	Wikipoy ni i ŋwech ma pyem, joŋwech jye joringo, to ŋatachiel kende ama limo kemba. Amomiyo ringi chuka ibende ilim kemba.
46009025	Jatuko ma pyem moro jye ripo yikirok ka fuonjere chik ma tuko: go timo ameno ŋey wolim sangarya ma kiyindira, to wan walwenyo ri sangarya ma bino kiyindira chil gi chil.
46009026	Amomiyo akiringi aringa ameno nono, odoko akiwiti adol paran i hongo nono.
46009027	Amiyo del paran fuonji moromo aka wolokere mochwiny munyo adhumo go, ŋey ka atyeko tito ri joman Wach Maber, an awon akir akeŋ kemba mere.
46010001	Wutimera, amito wipoy gima otimere gi kwarere mawan ma joluwo Musa. Jojye jowotho i pendi pondeponde, aka jojye joluwo i dyer Wakawaka mobokere.
46010002	Jojye jolimo batisimo i pondeponde kodi i wakawaka paka jomaluwo Musa.
46010003	Jojye jochamo mugat nger achiel mowok bongi Were,
46010004	to jomadho giramadha nger achiel mowok bongi Were; ato jomadho pi mowok i tele mowotho gi jo aka meno oido obedo Kristo won.
46010005	To kada ameno Were kosangala kodi jomoloyo i thotho kwoŋ jo, amomiyo obol jo woko i thim to jotho.
46010006	Onyo gikipiny me jye obedo giranena ri wan, ma fuonjo wan nike wakiri wawanya gikipiny marecho paka jotimo.
46010007	Wikiri wilam chal makichar paka jomegi kwoŋ jo jotimo paka ndiiko wacho ni, “Jonicha jobedo piny chiemo gi medho, to joay myel.”
46010008	Wakiri watim chot paka jomegi kwoŋ jo jotimo, to gana pyero aryo g'adek kwoŋ jo tho i ndelo achiel.
46010009	Wakiri watem Ruoth, paka jomegi kwoŋ jo jotimo, to thwole neko jo.
46010010	Wakiri waŋunyaŋunya, paka jomegi kwoŋ jo jotimo to Malaika majanek reyo jo woko.
46010011	Gikipiny me jye otimere paka giranena ri joman, aka ondik ma fuonjo wan ma wanitye i hongo ma giki ndir chiegin tund'iye.
46010012	Ŋata paro ni ochungo motire wogwokere ŋey wokiri wopodhi.
46010013	Ongoye ratem mogo jye ma bino ri win ma kichale gi ma bino ri dhano jye. Kole Were genere, aka koyey ratem ma bino ri win wokadhi kor win, to ka ratem moro obino, go bino miyo win royo ma both aka ŋey winyal chiro.
46010014	Amomiyo, jowotan, gwokere win kwoŋ lamo chal makichar.
46010015	Aluwo gi win paka joma niaŋ; wiwegi kaŋasa win gima awacho.
46010016	Ka wafuoyo Were ri agwata ma di silwany ma wamadho, meno wakibedo i riwirok achiel gi remo pa Kristo? Aka mugat ma waturo aka wachamo; kobedo riwirok i achiel gi Kristo?
46010017	Kole paka mugat nitye achiel onyo wajojye bende, kada wathoth, wabedo del achiel, rupiri wajojye wachamo mugat achiel no.
46010018	Pari win kwoŋ Joisrael; joma chamo gima ochowere gine wiy alitar meno jokinitye kanyachiel i tich maralitar?
46010019	Gima awacho dwoŋ mere aŋo? Nike chal makichar kosa chiemo mochow gine chal no nitye iye gimoro?
46010020	Be, gima awacho obedo ni gima ochowere gine wi migam ma nyakafiri meno ochow gine jwogi, to ki Were. Aka akimiti ni wiriwere gi jwogi.
46010021	Wikinyal madho gim'owok i agwata pa Ruoth kodi apa jwogi bende. Wikinyal chiemo dhower pa Were to odoko wichiemo dhower pa jwogi bende.
46010022	Onyo wanomiy Ruoth wotimi nyieko? Wiparo nike watek loyo go?
46010023	Kada winopar ni, “Chik yeyo wan timo gimoro jye,” to kibedi ni kis gimoro jye di kony.
46010024	Wongoye moro ma rango bero pere won kende, to bero pa jowote bende.
46010025	Chami gimoro jye mitana i katale, mongoye kiganagana moro jye i paro ma chunyin.
46010026	Kole paka ndiiko wacho, “Lowo kodi gimoro jye man'iye obedo apa Ruoth.”
46010027	Ka ŋata ongoye gi yeyo olwoŋin chiemo aka iridho kidho, chami gima okethi ruwaŋin mongoye kiganagana moro jye i paro ma chunyin.
46010028	To ka moro owacho rin ni, “Me chiemo mochow gine chal makichar,” onyo ikiri icham chiemo no, ma kweyo chuny ŋata owacho rin ameno ma konyo paro ma chunye;
46010029	akiwachi ni ma konyo paro ma chunyin, to ma chuny ŋaticha ayin. Nyatoro nyalo penjo ni, “Onyo raŋo ma syem paran wochungi kwoŋ paro ma chuny ŋat man?
46010030	Ka atyeko ran fuoyo Were ri chiemo paran, raŋo ma ŋat man pusa an ru chiemo ma atyeko kir keth'iye silwany?”
46010031	Amomiyo, gima witimo jye, kosa wichiemo kosa wimadho gimoro, timi win ameno ma miyo Were dwoŋ.
46010032	Wikiri wiŋedhi chuny Joyudaya kosa Jopath, kosa kitipa pa jomoyeyo.
46010033	Wibende timi win paka atimo. Ato atemo kisangala dhano jye i gimoro jye m'atimo, mongoye paro kwoŋ bero paran won, to bero pa ji mathoth ayino, ŋeyi jowonyali limo both.
46011001	Timi win gima wineno kwoŋan paka abende atimo gima aneno kwoŋ Kristo.
46011002	Afuoyo win rupiri ndiri jye wipoyan aka wiluwo fuonji m'amiyo win.
46011003	To amito wiŋey ni Kristo obedo jatel pa jachwo jye, jachwo obedo jatel pa chiege, aka Were obedo jatel pa Kristo.
46011004	Amomiyo, jachwo ma lamo Were kosa tucho mikwenda pa Were moboyo wiye meno chayo jatel pere.
46011005	Aka dhako moro jye ma lamo Were kosa tucho mikwenda pa Were ma koboyo wiye meno bende chayo jatel pere: pokirok ongoye kwoŋ go kodi dhako molyel wiye.
46011006	Ka dhako kiboy wiye, ere wolyel woko. To paka obedo gi wichkwot dhako lyelo wiye kosa ŋado yey wiye, go ripo boyo wiye.
46011007	Jachwo kiripi boyo wiye, rupiri go nyutho chal kodi dwoŋ pa Were. Aka dhako nyutho dwoŋ pa jachwo.
46011008	Ato kochwey jachwo wok kwoŋ dhako, to dhako ama owok kwoŋ jachwo.
46011009	Aka jachwo kochwey ri dhako, to dhako ama ochwey ri jachwo.
46011010	Amomiyo ru jomalaika ma joneno, dhako ripo bedo gi giboyo wiye ma nyutho nike go nitye i men pa chwore.
46011011	To kada ameno, i kwo mawan i Ruoth, dhako kibedi ma kothenere kwoŋ jachwo, odoko jachwo bende kibedi ma kothenere kwoŋ dhako.
46011012	Ato paka dhako ochwey wok kwoŋ jachwo, apaka bende jachwo nywole wok kwoŋ dhako; aka gikipiny jye wok bongi Were.
46011013	Wiwegi neni win: otire ka dhako kwayo Were gi wiye ma koboyi?
46011014	Kwo ma kis ndelo won kifuonji win ye ni jachwo m'oweyo yey wiye ogaŋere meno won dwokere chien,
46011015	mato ri dhako meno a bero pere? Ato omiy go yewiye maboyo no paka giumirok.
46011016	To ka moro mito pyem kwoŋ gime, awacho nyaka ni wangoye gi kite man aluwa, kada i kitipa pa jomoyeyo Were jye.
46011017	I fuonji me, adyeri akifuoy win: rupiri chokirok mewin medo win racho ayin loyo bero.
46011018	Marapena, awinjo nike nitye pokirok mogo i chokirok mewin, to fuodi akiyey odocho ni timere ameno.
46011019	(Aka pokirok no ripo aripa bedo i dyer win ŋey joradyeri jowonenere kamaler.)
46011020	Ato ka wiromo kanyachiel kere wikibin ri win chamo chiemo pa Ruoth mothyeno ma gike,
46011021	rupiri ka wichiemo, dhano jye won chomere gi chiemo pere ma kikur wadi; ma miyo joman kech neko jo kareno joman jotyeko ri gin madho gimoro.
46011022	Wingoye gi pechin mewin ma chiemo gi or'iye giramadha? Kosa wimito chayo kitipa pa jomoyeyo Were ayino gi miyo jochandi kumo? Wiyenyo awachi ri win aŋo kwoŋ gime? Onyo afuoy wini? Be! Akotim ameno!
46011023	Kole alimo fuonji me wok bongi Ruoth aka abende akelo ri win: Nike Ruoth Yesu, wor mocham'iye ri go sereko, okwanyo mugat,
46011024	oketho Were walwa, oturo to wacho ni, “Me delkwoŋan, momiy win. Timi win ama ma poyan.”
46011025	I yo achiel, okwanyo agwata munyo chiemo mothyeno orumo to wacho ni, “Me agwata ma remo paran ma chikirok manyien. Onyo wangi kis ka wichamo mugat me aka wimadho gima ni i agwata me, meno witucho tho pa Ruoth chuka go odwoki.”
46011026	Kole chuka Ruoth obin, wibino tucho tho pere wangi ka wichamo mugat me aka wimadho gima ni i agwata me.
46011027	Amomiyo, ŋata ocham mugat pa Ruoth kosa omadhi gima ni i agwata pere i kite ma kiripi, meno timo gima kiripi kwoŋ del pa Ruoth kodi remo pere.
46011028	Dhano jye ripo kutho kikaŋasa kwo pere ma fuodi kochamo mugat me kosa madho gima ni i agwata me.
46011029	Ato ŋata chamo aka madho gikipiny me ma kinen dwoŋ mani i del pa Ruoth, meno won ketho banja kwoŋe.
46011030	Amomiyo jomathoth kwoŋ win jotwo aka jongoye gi men, aka joman jotyeko kir tho.
46011031	Bedi wakutho wakaŋasa kwo mawan di wakidonji i banja gi Were.
46011032	Ka Ruoth thumo ri wan banja meno miyo wan girachula ma tiro wan, ŋey wokiri wothumi ri wan banja kanyachiel gi ji ma piny.
46011033	Amomiyo, wutimera, ka wichokere kanyachiel i dhower pa Ruoth, kuri win jowoti win.
46011034	Ka nyatoro thoth gi kech, go ripo chiemo pecho aka ŋey ka wiromo kanyachiel kite mewin wokiri womiyi win donjo i banja gi Were. Kwoŋ wach man, abino chowo ka abino.
46012001	Onyo, wach ma mako kwoŋ mich mawok bongi Chuny Maleŋ, amito winiaŋ odocho kwoŋe, wutimera.
46012002	Wiŋeyo nike munyo oido fuodi wibedo jokafiri oido owondi win to itero win bongi chal makichar mobedo obadha.
46012003	Amomiyo amito wiŋey ni ongoye ŋata luwo gi men pa Chuny Maleŋ pa Were ma nyalo wacho ni, “Wokwoŋ Yesu!” Odoko ongoye ŋata nyalo wacho ni, “Yesu a Ruoth,” ka Chuny Maleŋ ama komiyo go men.
46012004	Mich ma chuny nitye mopokere opokere, to Chuny Maleŋ achiel ama poko jye.
46012005	Odoko tich nitye mopokere opokere, to Ruoth achiel ama itiyo ri go.
46012006	Mich ma timo tich bedo mopokere opokere, to Were achiel won ama poko dhano jye mich no.
46012007	Kis dhano jye imiyo ranyuth pa Chuny Maleŋ ri bero pa ji jye.
46012008	Chuny no miyo ŋatachiel mikwenda ma ryeko, ŋat man Chuny miyo mikwenda ma ŋeyo gimoro.
46012009	Chuny achiel no miyo ŋatachiel yeyo, aka ŋat man go miyo mich mopokere opokere ma botho two.
46012010	Chuny no miyo natachiel men ma timo giraura, ŋat man mich ma luwo mikwenda mawok bongi Were; aka ŋat man, men ma poko i dyer ranyuth mawok bongi Chuny Maleŋ kodi man ma kiwoki bonge. Ŋatachiel go miyo men ma luwo dhudhok mopokere opokere, ŋat man men ma tito dwoŋ dhudhok no.
46012011	To Chuny achiel ama timo gime jye; go miyo kis dhano mich mopokere paka go won yenyo.
46012012	Kole paka del obedo gimoro achiel ma nitye g'adeche mopokere, apaka bende Kristo chalo. Go obedo paka del achiel ma adeche omor'iye.
46012013	Kole wajojye, kada bedi Joyudaya kodi Jopath, kosa joma ni syem kodi ŋechin, jye Chuny achiel ama omiyo wan batisimo i del achiel, aka omiy wajojye limo Chuny Maleŋ achiel.
46012014	Kole del kotim g'adech achiel kende, to g'adeche momore.
46012015	Bedi tyendi jo wachi ni, “Paka akibedo chingi, onyo akibedo adech pa del,” meno di komono go bedo adech pa del.
46012016	Aka bedi ithi jo wachi ni, “Paka akibedo waŋ, onyo akibedo adech pa del,” meno bende di komono go bedo adech pa del.
46012017	Bedi del gipi bedi waŋ won kende, d'owinjo wach nedi? Aka bedi del gipi bedi ith won kende, d'oŋweyo gimoro nedi?
46012018	To paka nitye, Were oketho adeche mopokere ma del i kabedo pajo paka won oyenyo.
46012019	Bedi adeche jye lokere achiel kende, aŋo ma d'olwoŋ ni del?
46012020	To paka nitye, adeche omore ri gin, to jye fuodi jobedo del achiel.
46012021	Amomiyo, waŋ jo kinyal wacho ri chingi jo ni, “Akiyenyin!” Kosa wich bende wacho ri tyendi jo ni, “akiyenyin!”
46012022	Kuchiel, adeche ma del ma waparo ni nok gi kony, ama odoko yenyere loyo.
46012023	Aka adeche ma del ma waparo ni bu kony odocho ama wagwoko maber swa; odoko adeche ma del ma kineen maŋon odocho ama walith gine tektek,
46012024	Aka adeche moasa bero ama kiyeny. Were won am'oriwo wan to miyo adeche michayo no dwoŋ.
46012025	Ameno aka wongoye gi pokirok i del, kareno kis adech tiyere gi nyawote.
46012026	Ka adech achiel ma del olimo litho, adeche modoŋ jye jowinjo litho gine; ka adech achiel omiy dwoŋ, wadi jye josangala gine.
46012027	Onyo wijojye wibedo delkwoŋ Kristo, aka kis dhano obedo adech mere.
46012028	Aka i kitipa pa jomoyeyo, Were oketh'iye: marepena jomoor, mararyo jotuchi wach Were, maradek jofuonji, to luwo joma timo giraura, to luwo joma ni gi men ma botho two, kodi joma konyo jowoti gin, aka joman jodhum, kodi joma luwo dhudhok mopokere opokere.
46012029	Wiparo ni ji jye jobedo jomoor? Kosa jotuchi wach Were? Kosa jofuonji? Dhano jye ni gi men ma timo giraura?
46012030	Kosa botho two? Kosa luwo dhudhok mopokere? Kosa tito dwoŋ dhudhok no?
46012031	To kethi win chuny win kwoŋ mich ma loyo dwoŋ ayin. Aka alenyutho win royo maber ma loyo:
46013001	Kada aluw dhudhok pa ji kir g'apa malaika, to angoye gi mar, d'achal achala olaŋ ma koko wiy jo kosa dewe ma woy nono.
46013002	Kada abedi gi mich ma tucho mikwenda pa Were kodi ma niaŋ kwoŋ nyaliŋliŋ jye; odoko kada abedi gi yeyo ma nyalo ŋilo woko gote, to angoye gi mar, meno jye fuodi angoye kony.
46013003	Kada anyal poko gimoro jye mani gine; kada ayey delkwoŋan wowaŋ, ka angoye gi mar, meno kikonyan kada mathin.
46013004	Mar kudere odoko ni gi wor; mar ongoye gi nyieko, kwoto, kosa pakirok;
46013005	mar ongoye gi gero, kosa mima; kimaki nge piyo, aka kipar kwoŋ timo racho; mar kibedi gi duro;
46013006	mar kisangala gi recho, to sangala g'adyeri ayino.
46013007	Mar kijoki kichar; geno, aka kilachere.
46013008	Mar kirum chil gi chil. To mikwenda mitucho bino chok; dhudhok mopokere opokere bende bino rumo; aka mich ma ŋeyo gimoro bende jye bino ware woko.
46013009	Kole mich ma wani gine ma ŋeyo gimoro kodi ma tucho mikwenda pa Were jye jokobedo gim'ochowere.
46013010	To ka gim'ochowere obin, gikenyo gima kochowere bino leny woko.
46013011	Munyo fuodi anyathi, aluwo paka nyathi, odoko aparo paka nyathi; munyo alokere ŋata otegino, aweyo woko tim ma thino.
46013012	Kole pama fuodi waneno gikipiny maripirip pa ndewiro ma nimnim, to rumachien wabino neno gikipiny awaŋ g'awaŋ. Pama aŋeyo gikipiny adech kende; rumachien abino ŋeyo mochowere, aka mochowere paka Were oŋeyan.
46013013	Onyo gikipiny adek me: yeyo, geno kodi mar jye joyindira, to mar ama loyo jye.
46014001	Amomiyo wiripo bedo gi mar. Kethi win chuny win kwoŋ mich machuny, kodhi won mich ma tucho mikwenda mawok bongi Were!
46014002	Ŋata luwo dhudhok mopokere opokere kiluwi gi ji to gi Were ayin, rupiri ongoye ŋata niaŋ gima go wacho. Go luwo wach mopondo ma nyaliŋliŋ gi kony pa Chuny.
46014003	To ŋata tucho mikwenda mawok bongi Were meno luwo gi ji, miyo ji dongo aka medo jo men, odoko diyo chuny jo.
46014004	Ŋata luwo dhudhok mopokere opokere won konyere kende, to ŋata tucho mikwenda mawok bongi Were konyo kitipa pa jomoyeyo gipi.
46014005	Onyo ayenyo ri wijojye luwo dhudhok mopokere; to maloyo oido d'ayenyo ni winyal bedo gi mich ma tucho mikwenda mawok bongi Were. Kole ŋata tucho mikwenda mawok bongi Were ni gi kony loyo ŋata luwo dhudhok mopokere, kwanyo woko ka nitye ŋata tito dwoŋ gima go wacho i dhudhok ma ŋiaŋere; ney kitipa pa jomoyeyo gipi wolim kony.
46014006	Onyo, wutimera, ka abino bongi win, kony aŋo m'obedi ri win ka aluwo dhudhok mopokere ma wikiniaŋ? Ongoye kada masisiri, kwanyo woko ka akelo wach momenyere mogo mawok bongi Were, kosa amiyo win niaŋ kwong gimoro, kosa atucho mikwenda moro mawok bongi Were; kosa afuonjo win.
46014007	Kada ka waneno kwoŋ gikipiny mongoye gi kwo paka madundu kosa tongol, ŋa moŋey dwondi wer mituko ka dwonde kowok ma tito wer no?
46014008	Aka ka kokudhi dwondi gwara moŋeyere, ŋa moyikere ri lweny?
46014009	K'inen ameno, onyo ŋa moŋey gima iluwo kwoŋe ka mikwenda perin i dhudhok mopokere koŋey dwoŋ mere? Kole wach perin bino leny woko i koyo!
46014010	Adyer dhudhok omore i piny, to ongoye kada achiel kwoŋ jo ma dwoŋ mere ongoye.
46014011	To ka akiniaŋ dwoŋ gima nyatoro luwo, meno onyo alokere jakichar ri ŋata luwo, aka go bende lokere ran jakichar moro.
46014012	Paka wiwanya bedo gi mich pa Chuny, onyo maloyo jye, temi win swa oro mich ma konyo gero kitipa pa jomoyeyo gipi.
46014013	Amomiyo, ŋata luwo dhudhok mopokere opokere, mitere ri go kwayo mich ma tito dwoŋ mere.
46014014	Kole ka akwayo Were gi dhudhok mopokere opokere meno chunyan ama kwayo to paro paran kitim gimoro.
46014015	Onyo atim nedi? Abino kwayo gi chunyan, to abino kwayo gi paro paran bende; abino wero gi chunyan, to abino wero gi paro paran bende.
46014016	Ka wifuoyo Were gi chuny win, onyo dhano ma ndir jye m'obin i dyer joma kwayo owachi nedi ni, “Ameno” i kwayo mewin ma fuoyo Were mato go kuya gima wiwacho?
46014017	Nyalo bedo ni adyeri oido wifuoyo ri win Were maber i kwayo mewin, to ŋat cha kilim kony be.
46014018	Afuoyo Were ni aluwo gi dhudhok mopokere opokere loyo moro jye kwoŋ win.
46014019	To i kalamo pa jomoyeyo Kristo d'ayenyo ni aluwi kada nyaka wach abich gi paro paran ma ŋiaŋere, ma fuonjo joman, loyo luwo wach gana apar gi dhudhok mopokere.
46014020	Wikiri wibedi pa nyithindho i paro mewin, wutimera; bedi win nyithindho i gima mako kwoŋ recho, to wibedo jomotegino i paro mewin.
46014021	Ondik ama i chik: Ruoth wacho ni, “Abino luwo gi ji me, abino oro ji ma joluwo dhudhok mopokere, gi i dhok jowiloka. To kada ameno ji paran jokowinjan.”
46014022	Amomiyo, dhudhok mopokere opokere meno ranyuth ri joma koyeyo Were to ki ri jomoyeyo; aka mich ma tucho mikwenda mawok bongi Were obedo ranyuth ri jomoyeyo, ma kiweno ri joma koyeyo.
46014023	Onyo ka kitipa pa jomoyeyo gi bee jochokere kanyachiel aka dhano jye luwo dhudhok mopokere opokere, ka ji ma ndir jye kosa joma koyeyo jobin, jokowachi ni neko omako wini?
46014024	To ka wijojye witucho mikwenda mawok bongi Were, aka dhano ma koyeyo kosa ma kuya gimoro obin, bino ŋeyo recho pere chungo kwoŋ gima go winjo. Ibino thumo ri go banja chungo kwoŋ gima go winjo;
46014025	aka paro mopondo i chunye bino wodhere kamaler. Gikenyo go bino ryewere piny to lamo Were munyo tucho ni, “Adyeri, Were nitye gi win!”
46014026	Wutimere, gim'awacho dwoŋ mere aŋo? Ka wiromo kanyachiel i kwayo, ŋatachiel nitye gi wer, ŋat man gi fuonji, ŋat man gi menyirok ma wok i wach pa Were, ŋat man dhudhok mopokere, aka ŋat man jatiti dwoŋ dhudhok no. Gimoro jye wobedi ma konyo kitipa pa jomoyeyo.
46014027	Ka nyatoro oluw gi dhudhok mopokere, ji aryo kosa adek ma kikal kenyo ama joripo luwo, i weso, kareno ŋat man tito dwoŋ gimiluwo.
46014028	Ka ongoye moro ma nyalo tito dwoŋ mere, ere jaluwo wokiri womedere luwo i dhodhok no i romo, kwanyo woko won woluw i nyaliŋliŋ gi Were.
46014029	Ripere ji aryo kosa adek momiy jo mikwenda pa Were ama jowoluwi, kareno joman jokaŋasa wach m'oluw ka otire.
46014030	To ka ŋat man olimo menyirok ma wok i wach pa Were, ŋata onwaŋo luwo ripo liŋ.
46014031	Kole wijojye winyalo tucho mikwenda ma wok bongi Were ŋat achielechiele, ŋey dhano jye wonyali fuonjirok to ji jye limo men.
46014032	Aka chuny jotuchi mikwenda ma wok bongi Were kidhyer jo wegi dhumo;
46014033	ato Were kobedo jakeli nywowirok to obedo jakeli syem ayin.
46014034	Paka yenyere i kitipa pa jomaleŋ iye jye, mon mewin joripo liŋ i romo ma kitipa pa jomoyeyo. Koyey jo luwo, to joripo winjo or paka Chik bende wacho.
46014035	Ka jomito ŋeyo gimoro, joripo penjo chwogi jo yu pecho. Bedo gi wichkwot dhako luwo i romo ma kitipa pa jomoyeyo Kristo.
46014036	Kosa wach pa Were ochako bongi wini? Kosa wach no obino ri win kendiwini?
46014037	Ka moro ŋoyo nike go jatuchi mikwenda mawok bongi Were kosa nike go nitye kodi mich machuny, go ripo jolo gima andiko ri win paka obedo or pa Ruoth.
46014038	To ka kodewo kwoŋ wach me, meno ongoye ŋata odew kwoŋ go bende.
46014039	Amomiyo, wutimera, kethi win chuny win kwoŋ tucho mikwenda mawok bongi Were, aka wikiri wichieri ji luwo dhudhok mopokere opokere.
46014040	To gimoro jye ripere wotim i royo motire mochan maber.
46015001	Onyo wutimera, amito poyo win, Wach Maber ma atyeko fuonjo win, ma wijolo, ma yeyo mewin onyo ochung'iye matek.
46015002	Wach Maber ma afuonjo win no ama bino botho win ka wichwir'iye matek, ka kameno, meno wiyeyo gima ongoye.
46015003	Achwayo ri win gima abende ajolo, aka meno a gima dwoŋ swa: nike Kristo otho ri gimarecho mawan paka Ndiiko Maleŋ wacho;
46015004	nike oyik go tichierino go i kwo chieŋ maradek, paka Ndiiko Maleŋ wacho;
46015005	nike go omenyere ri Petro, aka rumachien bende ri jomoor apar g'aryo jye.
46015006	Rumachien go omenyere ri jofuonjirok pere ma kalo miya abich kiromo, aka mathoth kwoŋ jo fuodi jokwo, kada joman jotyeko nindo.
46015007	Gikenyo go omenyere ri Yakobo, gi rumachien ri jomoor pere jye.
46015008	Machowe, go omenyere ran bende, an ma achal pa ŋatonywol apoya.
46015009	Ato abedo jamoor moasa thin kwoŋ jomoor jye, ma kiripi kada alwoŋa ni jamoor, rupiri alwenyo gi kitipa pa jomoyeyo Were.
46015010	To ru ŋono pa Were, abedo ŋata abedo, aka ŋono ma go otimo ran kobedo ma bu kony. Kuchiel, atyeko tiyo matek loyo jomoor man jye, kada kobedo tich paran won, to ŋono pa Were mani kodan ama tiyo.
46015011	Amomiyo, kada obedo an kosa jo ama jotito ri win, to me a gima wijojye wiyeyo.
46015012	Onyo ka itito ni Kristo ochierino kwoŋ jomotho, jomegi kwoŋ win odoko jowacho nedi ni chierino pa jomotho ongoye?
46015013	K'inen chierino ongoye, nyutho ni kere Kristo kochierino be;
46015014	aka ka Kristo kochierino kwoŋ jomotho, meno kere fuonji mawan ongoye kony aka yeyo mewin bende ongoye kony.
46015015	Medo kwoŋ meno, nyutho ni wachwoko dhok Were, rupiri wawacho nike go ochierino Kristo kwoŋ jomotho mato kere kochierino go, k'inen obedo adyeri ni jomotho jokichierino.
46015016	Ato ka jomotho kichierino jo, meno nyutho ni kir Kristo bende kochierino.
46015017	Aka ka Kristo kochierino, meno nyutho ni kere yeyo mewin bu kony aka fuodi wirwenyo i gimarecho mewin.
46015018	Aka joma onwaŋo joyeyo ma jotyeko ywomere i Kristo kere bende jotyeko rwenyo woko ayin.
46015019	Ka wageno Kristo nyaka i kwo ma pama i piny ka kende meno kere waŋati wajolifol maloyo joman jye i piny gipi.
46015020	To iyadyeri otyek chierino Kristo kwoŋ jomotho, paka gimanyak monyak marapena kwoŋ jomotho ma bende jobino chierino.
46015021	Ato paka tho owok kwoŋ dhano achiel, i royo achiel chierino kwoŋ jomotho bende onyo wok kwoŋ ŋatachiel.
46015022	Paka ji jye jotho ru nywolirok kwoŋ Adam, ameno bende apaka ibino chierino ji jye i Kristo.
46015023	To kis dhano chierino gi hongo pere; Kristo marapena ri ji jye; nyaka joma jobedo apa Kristo bende jobino luwo i ndir ma bino pere.
46015024	Gikenyo, gike bino tundo; Kristo bino reyo woko adhum jye, gi dwoŋ, kodi men jye, to kodo ker ri Were Bawan.
46015025	Ato Kristo ripo dhumo chuka Were okethi jokwor jye i par tyende.
46015026	Jakwor ma ibino reyo ma chowe a tho.
46015027	Kole ndiiko wacho ni, “Were oketho gimoro jye i par tyende.” Ato, ka owachi ni, “Gimoro jye okethi i par tyende”, meno kirwak Were bende iye, rupiri go amoketho gimoro jye i adhum pa Kristo.
46015028	Aka k'otyeki ketho gimoro jye i adhum pa Kristo, gikenyo go won, paka Wuodi Were, bende bino donjo i adhum pa Were, moketho gimoro jye i par tyende; ŋey Were wodhumi kis gimoro jye.
46015029	Ka kobedo ameno, to iraŋo jomegi jolimo batisimo kawaŋ jomotho? Ka obedo adyeri paka jowacho ni jomotho jokichierino, raŋo ma ji limo batisimo kawaŋ jomotho?
46015030	To wan, raŋo ma wayeyo chandirok hongo jye?
46015031	Wutimera, athenere gi tho ndelo jye, to pakirok mani gine ru win i kwo mawan i Kristo Yesu Ruodhiwan ama miyan atucho gime.
46015032	K'inen alwenyo g'ogwange mager ma Efeso, nyaka ru mbusa paka dhano, bero aŋo ma alim'iye? Ka jomotho kichierino paka jowacho, kere onyo, “Wey wachiemi wamedhi rupiri dikin waletho.”
46015033	Moro wokiri womiŋi win: kole, “Kitipa marach nyieko kite maber.”
46015034	Dwoki win i paro mewin motire wiwey timo recho. Awacho gime ma kwoto wiy win; ato jomegi kwoŋ win jokuya Were.
46015035	Nyatoro nyalo penjo ni, “Jomotho jobino chierino nedi? Jobino dwoko gi del ma chalo aŋo?”
46015036	In dhano mamiŋ! Kole kodhi m'ipidho i lowo kinyal twi gi kwo ka kokutho otho.
46015037	K'ipidho gimoro, ikipidhi gima twi gi kululu, to nyaka kodhi mere ayin paka nyigi ŋano, kosa kiti kodhi man,
46015038	Were miyo kodhi no kiti chal pere ma won oyenyo; go miyo kis kodhi achielechiele kiti chal pere ma ripo gine.
46015039	Aka gikipiny makwo kibedi nger achiel; ji jonitye gi del ma kite achiel, ogwange del ma kite man, winyin del ma kite man, rech bende del ma kite man.
46015040	Aka nitye chal ma nyapolo kodi ma nyapiny bende; onyo kiti ŋono pa gikipiny ma nyapolo obedo man, aka kiti ŋono pa gikipiny ma nyapiny bende obedo nger man.
46015041	Waŋchieŋ nitye gi lero mere, dwe gi lero man, aka michalin bende gi lero man: odoko kir i dyer michalin jye nitye lero mopekere.
46015042	Meno bende apaka bino bedo ka jomotho jochierino. Dhano miyiko obedo gima top; del ma go lechierino gine bino bedo gima kitopi.
46015043	Iyiko del manyap, to bino chierino mani gi men.
46015044	Iyiko paka del ma nyapiny, to bino chierino paka del ma nyachuny. K'inen del ma nyapiny nitye, meno del ma nyachuny bende ripo bedo.
46015045	Amomiyo ndiiko wacho ni, “Adam, dhano marapena olimo kwo;” to Adam machowe obedo Chuny ma miyo kwo.
46015046	Del ma nyachuny ama kitel, to ma nyapiny ama kutho telo, aka nyaka gima nyachuny luwo.
46015047	Adam marapena owok i piny, dhano ma fukefuke; Adam mararyo wok i polo.
46015048	Paka ŋat mochwey wok i fukefuke chalo, apaka ji jye ma piny ka bende jochalo; aka paka ŋata wok i polo chalo, bende apaka joma ni polo jochalo.
46015049	Aka paka waruko chal pa ŋatochwey gi fukefuke, ameno bende apaka wabino ruko chal pa ŋat mowok i polo.
46015050	Me a gima awacho, wutimera: del kodi remo kinyal donjo i Ker pa Were; aka gima tho bende kinyal donjo i kwo makitho ka kokutho owiro chal.
46015051	Weyi awachi ri win nyaliŋliŋ me: wajojye wakotho, to wabino wire ni wich,
46015052	mapiyo paka dyemo waŋ, k'ogoy gwara machowe. Ato gwara bino ywak, to jomotho jochierino gi del ma kibino tho kendo, aka wajojye wabino wire.
46015053	Ato del ma tho me ripo ruko del ma kitho aka ŋey kwo ma rumo piyo me wolokere ma kirum.
46015054	Amomiyo ka otyek rwako ri gima tho ruk ma kitho, aka gima kiyindira otyeki rwako ri go ruk ma yindira, nyaka ndiiko bino tundo i kare ma wacho ni, “Men pa tho otyeki loyo woko kichutho.”
46015055	“Tho, nikune paka idoko inoloy lweny? Tho, nikune kwir perin ma lunga?”
46015056	Ato kwir pa tho ma lunga wok i gimarach, aka gimarach nwaŋo men pere i Chik.
46015057	To Were wofuoy ma miyo wan loyo lweny i Yesu Kristo Ruodhiwan!
46015058	Amomiyo, wutimera, chungi win matek ma wichwiny, ma wikiyengere. Yindini win ndir jye i tich mewin ri Ruoth, rupiri wiŋeyo ni ongoye gima witimo i tich mewin ri Ruoth ma bu kemba.
46016001	Onyo wach ma mako kwoŋ pesa miripo choko ma konyo ji pa Were i Yudeya: Timi win gima awacho ri kitipa pa jomoyeyo ma Galasya timo.
46016002	I ndelo marapena jye ma tich, i Sabiti, ŋatachielechele kwoŋ win ripo ketho gichen pesa moro, ma go nyalo ketho paka lim pere nitye, aka wokan kichutho, ŋey wongoye kendo choko pesa moro ka abino.
46016003	Ka abino, aledhiro ji mogo ma wifuoyo kiti jo, gi balwa manyutho jo, jowoteri mich mewin Yerusalem.
46016004	Ka yenyere ran kidho, bende jonyalo woth kodan.
46016005	Alebino bongi win ka atyeko wok yu Masedonia, rupiri ayiko luwo yu Masedonia.
46016006	Miti abino chowo hongo moro gi win, ma kono kada hongo ma chwir ma pe ŋich'iye piny no gipi, ŋey winyal konyan i medirok gi woth paran kamoro jye ma anokidh'iye kendo,
46016007	rupiri akimiti neno win nyaka i hongo machiek won akadha. Ageno chowo hongo moromoye gi win ka Ruoth oyeyo.
46016008	To abino bedo Efeso ka nyuka ndelo ma Pentekost.
46016009	Aka royo onyo oyawere ran malach ma tich, kada joma pyemo kodan jomore.
46016010	To ka Timotheyo obino bongi win, yikere win ma miyo go ŋeyo ni wijolo go maber, rupiri go bende tiyo ri Ruoth paka an.
46016011	Wongoye ŋata wochayi go, to wikonyi go womedere gi woth pere i syem, aka nyaka go bino dwoko bongan: kole wan kodi jomoyeyo jye wakuro neno go.
46016012	Onyo, i wach ma mako kwoŋ Apolo, atyeko temo dhiro go limo win kodi jomoyeyo man, to go won fuodi koneno ni ber wobin pama. To ka go olimo hongo, aka obin.
46016013	Bedi win waŋ win, chungi win matek i yeyo, bedi win miseni, bedi win gi men.
46016014	Gimoro jye ma witimo, timi win gi mar.
46016015	Aka wutimera, wiŋeyo kwoŋ Sitefano gi pecho pere paka jobedo jomotelo wirok i yeyo i Yunani, aka jomiyere tich ri ji maleŋ pa Were. Akwayo win wutimera,
46016016	yeyo tel pa ji machalo ameno, kodi apa joman jye ma jotiyo matek gi jo.
46016017	Asangala gi bino pa Sitefano, Fotinato, kodi Akaiko rupiri jobino kamewin,
46016018	aka joyomo chunyan kir gi chuny win bende. Joli win ji ma pameno.
46016019	Kitipa pa jomoyeyo ma i adech ma Asya jodhiro ri win moth; Akwila kodi Prisila, kodi kitipa pa jomoyeyo ma romo i ot pajo jodhiro ri win moth moasere i Ruoth.
46016020	Jomoyeyo ma ka jye jodhiro ri win moth. Mothere win akor i leŋo.
46016021	An Paulo, awon andiko moth me gi chingan.
46016022	Ŋata komaro Ruoth Yesu Kristo, wonwaŋi kwoŋ! Maranantha (Ruodhiwan biye!)
46016023	Ŋono pa Ruoth Yesu wobedi kodi win.
46016024	Mar paran wobedi kodi wijojye i Kristo Yesu.
47001001	Balwa mowok bongi Paulo, jamoor pa Kristo Yesu i mito pa Were, jokodi omin wan Timotheyo, Ri kitipa pa jomoyeyo Kristo ma Korinthya, kodi ji pa Were jye ma Yunani.
47001002	Weyi ŋono gi syem mowok bongi Were Baa wan kodi Ruoth Yesu Kristo wobedi gi win.
47001003	Wopaki Were ma Baa Ruodhiwan Yesu Kristo, Bawan ma jawor, Were ma jakweyi chuny ji!
47001004	Go kweyo chuny wan i teko ma waluw'iye jye, ŋey wanyal bende kweyo chuny ji ma jonitye i teko ma nger jye, munyo waoro kony ma wawegi bende watyeko limo bongi Were.
47001005	Paka wariwere gi Kristo i chandirok pere momore, ameno bende luwo kwoŋ Kristo wariwere gi go i kony pere moasere.
47001006	Ka wachandere, meno ma konyo win kodi ma both mewin; ka okony wan, meno okony win bende aka omiy win men ma chiro kiti chandirok ma wabende wachiro.
47001007	Amomiyo, geno mawan ma wani gine kwoŋ win kiyengere, rupiri waŋeyo ni paka wiriwere kodi wan i chandirok mawan, onyo wibende wiriwere gi wan i kony ma walimo.
47001008	Wakimiti wibedi ma wikuya, wutimin wan, teko ma walimo i adech ma Asya. Byeto moyim ri wan obedo madwoŋ aka mapek swa, momiyo oido wakigen kir kwo kendo.
47001009	Oido waparo nike otyek thumo ri wan banja ma tho. To gino obedo ameno ŋey wathenere, ki kwoŋ wawegi, to kwoŋ Were ayin, ma chierino jomotho.
47001010	Go obotho wan kwoŋ tho ma d'orach moasere, aka fuodi go bino botho wan. Waketho geno mawan kwoŋ go nike go bino medere gi botho wan kendo;
47001011	aka wiripo konyo wan gi kwayo. Meno aka ji mathoth jobino fuoyo Were ri wan, ru mich ma go omiy wan chungo kwoŋ kwayo pa ji mathoth.
47001012	Me a gima wapakere gine: Paro ma chuny wan miyo waridho ni i kwo mawan i piny ka, tektek mere i riwirok mawan gi win kanyachiel, wawotho i leŋo kodi i adyeri pa Were. Aka watimo ameno gi men ma ŋono pa Were, ma kiweno gi ryeko pa dhano.
47001013	Kole wakindiki ri win gima wikinyal kisoma gi niaŋ kwoŋe. Aka ageno nike paka fuodi wikiniaŋ kwoŋ wan odocho, wibino niaŋ kichutho,
47001014	(i gima pama winiaŋ wiyewiye), ŋey i Ndelo pa Ruoth Yesu winyal pakere gi wan paka bende wabino pakere gi win.
47001015	Paka onwaŋo atyeko ridho timo gime, oido ayiko bino lyewo win kutho, ŋey wilim silwany diryo.
47001016	Kole onwaŋo achano lyewo win ka akidho yu Masedonia, aka ka adwoko anwaŋiye kony bongi win i woth paran ma kidho Yudeya.
47001017	I chan paran me, oido achale pa jawiroki? Manago atimo chan ma nyapiny kareno awacho ni “Ey, ey,” kodi “Be, be” i hongo no won?
47001018	Paka Were obedo ŋata genere, chikirok mawan gi win kobedo “Ey” kodi “Be”.
47001019	Kole Yesu Kristo, Wuodi Were, ma wan kodi Sila gi Timotheyo wafuonjo win kwoŋe kobedo “Ey” kodi “Be”. Kuchiel i Kristo, fuonji no ndir jye bedo “Ey”.
47001020	Amomiyo chikirok pa Were jye, kada mathoth nedi, i Kristo bedo abeda “Ey”. Meno amomiyo i Yesu Kristo, wawacho “Ameno” mawan, ma miyo Were dwoŋ.
47001021	Kole Were won ama miyo wan, kanyachiel gi win, chungo matek i Kristo; aka go won ama owiro wan gi mo i tich pere,
47001022	to ketho ranyuth pere kwoŋ wan paka wabedo apere, to ketho Chuny Maleŋ i chuny wan ma ridho ni lemiyo wan gimoro jye ma go okano ri wan.
47001023	Alwoŋo Were wobedi jakony paran rupiri go oŋeyo chunyan! Kole aworo win amomiyo akidwoko yu Korinthya.
47001024	Onyo wakitem chuko win gi gima wiripo yeyo, rupiri wichungo matek i yeyo. Kuchiel, watiyo gi win ri kisangala mewin won.
47002001	Amomiyo, aridho paro nike akir adoko abin bongi win ramo chuny win kendo.
47002002	Aka ka aramo chuny win, ŋa man ma di miyan kisangala ma kiweno win won ma atyeko ramo chuny win?
47002003	Andiko ri win balwa aka ŋey ka abino bongi win, ji ma di miyan kisangala kiri jowomiyan gut ayino. Kole ageno kwoŋ wijojye nike kisangala paran bedo mewin bende.
47002004	Andiko ri win ma chunyan odwoyere kendo raman, gi pigi waŋan madit, ki ma ramo chuny win, to ma miyo win ŋeyo paka amaro win.
47002005	Onyo, ka moro obenga, kiram chunyan, to ramo chuny win ayino, ka akitero wach no bor tektek.
47002006	Girachula ma ji mathoth kwoŋ win jotyeko miyo go won romo.
47002007	Kuchiel, onyo pama wiripo chwako go gi miyo go miseni, woweyi bedo gi guto madwoŋ, to chunye ŋedhere woko.
47002008	Amomiyo, akwayo win ni winyuthi go mar mewin.
47002009	Kole me amomiyo andiko ri win balwa no: onwaŋo amito ŋeyo paka wichiro maber tem no, gi ŋeyo paka ndir jye wiyikere winjo fuonji paran.
47002010	Ka wichwako nyatoro i recho pere, abende achwako go. Kole ka achwako, k'inen adyeri ripere achwaki nyatoro, meno achwako go ma bero mewin i waŋ Kristo,
47002011	ŋey wageŋ Sitan kadho wan gi ryeko; ato waŋeyo chan pere.
47002012	Medo kwoŋ meno, munyo atundo Trowa kama akidho tit'iye Wach Maber mapa Kristo, anwaŋo ni Ruoth oido oyawo ran royo ma tich kenyo.
47002013	To fuodi oido ani gi rembo kwoŋbedo akinyalo nwaŋo omin wan Tito kenyo. Amomiyo asewila ji ma kenyo t'akidho yu Masedonia.
47002014	To Were wofuoy rupiri go noknok telo wan i loyo lweny i Kristo. Were oro wan paka jomikwenda pere ma miyo Kristo woŋeyere ri ji jye pa ŋweche kur ma tweyo piny.
47002015	Kole wachal ŋweche buban mamit ma Kristo waŋo ri Were ma kidho ri joma ibotho jo kodi joma rwenyo woko.
47002016	Ri joma jorwenyo woko, wachal ŋweche ma kelo tho; to ri joma ibotho, wachal ŋweche kur ma kelo kwo. Onyo ŋa ma di nyal tich me?
47002017	Wakichal jomathoth man, ma jooro mikwenda pa Were ma nwaŋ'iye lim; to rupiri Were ooro wan, waluwo g'adyeri ruwaŋ go, paka jotich pa Kristo.
47003001	Onyo chale pa wawegi odoko wayumere? Kosa nyalo bedo ni paka joman, onyo wabende wayenyo balwa ma fuoyo wan ri win kosa ma wok bongi win?
47003002	Kole wiwegi wibedo balwa mawan, mondik i chuny wan, ma dhano jye ŋeyo odoko soma.
47003003	Nenere kamaler ni wibedo balwa ma Kristo won ondiko ma mako kwoŋ tich mawan. Aka kondik gi bwino kwoŋ telin morudi, to ondik gi Chuny Maleŋ pa Were makwo kwoŋ telin ma chuny ji.
47003004	Wawacho gime gi miseni rupiri wanitye gi geno i Were kwoŋ Kristo.
47003005	To ki ni rupiri wawegi wani gi nyalo ma timo kis gimoro, to nyalo mawan wok bongi Were.
47003006	Go omiyo wanyalo tiyo ri chikirok manyien, ma kobedo apa Chik mondik, to apa Chuny Maleŋ, rupiri Chik mondik kelo tho, to Chuny miyo kwo.
47003007	To k'inen Chik ma kelo tho, mondik kwoŋ tele morudi obino gi dwoŋ moasere, ma Joisrael jokonyalo chomo waŋ gin kwoŋ Musa ru pilin ma waŋe, kada onwaŋo kidho rumo woko,
47003008	onyo dwoŋ ma wok i tich pa Chuny Maleŋ okadhi meno didi?
47003009	K'inen tich moido kelo kwoŋ ji banja obedo gi dwoŋ ameno, onyo tich ma kelo tiro ri ji obedi gi dwoŋ loyo meno didi?
47003010	Wanyalo wacho ni, rupiri dwoŋ ma pama onyo kalo machon, dwoŋ machon kere onyo orumo woko.
47003011	Ato ka gima rumo woko obino gi dwoŋ, meno gima yindira chil gi chil nitye gi dwoŋ ma loyo.
47003012	Amomiyo paka wanitye gi geno me, wabedo miseni swa.
47003013	Wakichal Musa, m'oboyo waŋe gi nanga, ni Joisrael kiri jowoneni pilin ma waŋe ka mojere to leny woko.
47003014	Paro pajo adyeri oido othore, rupiri kir konon ka josoma chikirok machon, nanga ma umo waŋ jo no fuodi doŋ adoŋa. Nanga no ware woko denge ka dhano ojolo Kristo.
47003015	Aka kir gi pama wo ena, ka josoma Chik pa Musa, nanga no fuodi umo auma paro pajo.
47003016	To ka dhano owire bongi Ruoth aka nyaka nanga no ware woko.
47003017	Onyo, “Ruoth”i luwo me, obedo Chuny; aka kama Chuny pa Ruoth ni iye, syem bedo kenyo.
47003018	Wajojye, onyo, wanyutho dwoŋ pa Ruoth gi waŋ wan ma koum; aka dwoŋ no, mawok bongi Ruoth mobedo Chuny, loko wan i chal pere, gi dwoŋ ma medere ameda.
47004001	Amomiyo, paka Were otyeko miyo wan tich me i wor pere, wakibino nyochere.
47004002	Waketho gichien tim ma nyaliŋliŋ ma kelo wichkwot; wakitiy gi twodo, odoko wakiwir wach pa Were. Kuchiel waluwo adyeri i lero, ma nyutho ji jye ni wanitye i tiro i waŋ Were.
47004003	Aka kada bedi ni Wach Maber ma wafuonjo opanere, kole opanere nyaka ri joma jokidho rwenyo won kende.
47004004	Were ma piny me oumo paro pa joma koyeyo gi mudho, ŋey womoni jo neno lero ma Wach Maber ma nyutho dwoŋ pa Kristo mobedo chal pa Were.
47004005	Ato wakifuonji kwoŋ wawegi: wafuonjo kwoŋ Kristo Yesu paka Ruoth, aka wabedo jotich ri win ri atoŋa pa Yesu.
47004006	Kole Were mowacho ni, “Lero wolyel wok i mudho,” ama omiyo lero pere lyel i chuny wan, ma kelo ri wan niaŋ kwoŋ dwoŋ pa Were, ma nenere i waŋ Kristo.
47004007	To wan ma wanitye gi ŋaŋo machuny me wachalo degi malowo, manyutho nike men moasere me wok bongi Were ayin ma kiweno bongi wan.
47004008	Teko diyo wan i thenge jye to kiŋiny wan woko; dichieŋ wadhyer, to chuny wan kiŋedhere woko;
47004009	I chando wan, to kojwangi wan; bende ogoy wan piny, to wakireyere woko.
47004010	Hongo jye watiŋo tho pa Yesu i delkwoŋ wan, aka ŋey kwo pere bende wonen i delkwoŋ wan.
47004011	I kwo mawan, ndir jye wathenere gi tho ri atoŋa pa Yesu, ŋey kwo pere wonenere i delkwoŋ wan ma kiruw tho me.
47004012	Me nyutho ni kere tho tiyo i wan; aka kwo ama tiyo rigo i win.
47004013	Ndiiko wacho ni, “Ayeyo, amomiyo aluwo.” Gi chuny ma yeyo achiel no, wabende onyo wayeyo amomiyo waluwo,
47004014	rupiri waŋeyo ni Were, mochierino Ruoth Yesu i kwo, bende bino chierino wan gi Yesu to kelo wan kanyachiel gi win ruwaŋe.
47004015	Gino jye bedo ma bero mewin, ŋey ŋono pa Were ma tundo ri ji momore jowomedi fuoyo Were gi miyo go dwoŋ.
47004016	Meno ama omiyo wakilachere; kada men ma delkwoŋ wan mojere mathin mathin, to kwo ma chuny wan lokere manyien kis ndelo.
47004017	Aka teko mathin ma hongo machiek me bino kelo ri wan dwoŋ moasere ma chil gi chil, ma loyo teko no bor.
47004018	Amomiyo waketho paro mawan, ki kwoŋ gikipiny ma nenere, to kwoŋ gikipiny ma kinenere rupiri gima nenere chowo nyaka hongo machiek; to gima kinenere yindira chil gi chil.
47005001	Kole waŋeyo ni ka kayindi ma wabed'iye i piny, delkwoŋ wan me, okedhi woko, Were bino miyo wan ot ma chil gi chil i polo, ma dhano ama kogero.
47005002	Pama onyo wachukere gi awanya ma ruko ot mawan mani polo.
47005003	Ato k'oruki ri wan ot no, wakobedi kinyoro.
47005004	Ka fuodi wakwo i kayindi ma piny me, wachur aka wachukere gi paro ma diyo wan; ki rupiri wamito lunyo woko delkwoŋ wan, to rupiri wamito woruki ri wan del ma nyapolo ayino, aka ŋey kwo ma kirum womwonyi woko tho.
47005005	Were ama oyiko wan ri wirok me, aka omiyo wan Chuny Maleŋ ma ridho ni lemiyo wan gimoro jye ma go ochiko miyo wan.
47005006	Amomiyo hongo jye wanitye gi miseni. Waŋeyo nike ka tekin waripo i del me meno wanitye bor gi Ruoth.
47005007	Kole wakwo gi yeyo, ma kiweno gi gima waneno.
47005008	Awacho ni wapoŋ gi miseni, aka di wayenyi kir weyo delkwoŋ wan to wakadho bedo gi Ruoth.
47005009	To maloyo gimoro jye, wamito kisangala go, kada fuodi wanitye i del mawan me kosa be.
47005010	Kole wajojye waripo chungo ruwaŋ Kristo, go wothumi ri wan banja, ŋey kis dhano kwoŋ wan wolimi gima ripo gine chungo kwoŋ gima go otimo gi delkwoŋe, maber kosa marach.
47005011	Waŋeyo dwoŋ lworo Ruoth, amomiyo watemo naŋo ji. Were oŋeyo kwo mawan maber, aka ageno ni i chuny win wibende wiŋeyo wan.
47005012	Wakitem pakirok ri win kendo; kuchiel watemo miyo win thwolo ma yumirok gi wan ayin, aka nyaka wibino nyalo dwoko wach ma dhoki joma fuodi joyumere gi chal pa dhano ma woko, ma kiweno ma i adundo.
47005013	K'inen neko omako wan adyeri meno omako wan ri atoŋa pa Were; to ka wiy wan otire, meno otire ma bero mewin.
47005014	Ato mar pa Kristo ama dhumo wan, kareno waŋeyo ni dhano achiel otho ri ji jye, ma nyutho ni kere ji jye jotyeko tho.
47005015	Aka go otho ri ji jye, nike jomakwo kiri jowoteri kwo paka apa jo wegi to paka apa Kristo motho ri jo to ichierino go kwoŋ jomotho.
47005016	Amomiyo, wok pama wakithumi ri nyatoro banja chungo kwoŋ paro ma nyadhanodhano. Kada yado onwaŋo watero Kristo gi paro ma nyadhanodhano, pama wakitim ameno kendo.
47005017	Amomiyo ka moro nitye i Kristo, go obedo chwech manyien: gimachon okadho woko, manyien ama obino.
47005018	Gime jye wok bongi Were, ma i Kristo odwoko wan i tiyirok gine; aka omiyo wan tich ma dwoko joman bende i tiyirok gine.
47005019	Mikwenda mawan obedo ni: Were onyo dwoko ji ma piny i tiyirok gine i Kristo, aka kikwan gimarecho kwoŋ jo kendo. Were omiyo wan mikwenda paka go dwoko ji tiyirok gine kendo.
47005020	Amomiyo, wabedo jomikwenda ma joluwo ri Kristo, igani Were won gipi onyo goyo koko ri ji i wan. Kapa Kristo, wakwayo win ni dwoki win witiyere kodi Were!
47005021	Kristo oido ongoye gi gimarach, to Were omiyo go riwirok gi wan i gimarach mawan, ŋey i Kristo, wanyal bedo paka tiro pa Were.
47006001	Ri ameno, paka joma tiyo kanyachiel gi Were, wakwayo win ni paka wityeko jolo ŋono pa Were, onyo wikiri wiwey wonyiekere woko.
47006002	Kole Were wacho ni, “Awinjo dwondin i hongo paran ma nyutho wor, aka atyeko konyin i ndelo ma both.” Onyo me a hongo ma nwaŋo wor pa Were; me a ndelo ma limo both.
47006003	Wakimiti riwirok ri dhano moro jye i royo pere, rupiri meno nyalo miyo wochay tich mawan.
47006004	Kuchiel, i gimoro jye wanyutho ni wabedo jotich pa Were, munyo wachiro aŋedha chuny, teko, kodi peko gi diyo chuny madwoŋ.
47006005	Otyek goyo wan, tweyo wan, kodi woy gi wan; tich opikere ri wan, ruman nindo ngoye, to chiemo jye ngoye.
47006006	Watyeko nyutho ni wajotich pa Were gi lonyo, niaŋ, diyo chuny, kodi chuny maber, i Chuny Maleŋ, i mar mawan maradyeri,
47006007	i luwo adyeri, kodi i men pa Were. Wanitye gi tiro paka gilweny mawan, i chingi wan marachuch kodi maracham.
47006008	Imiyo wan dwoŋ, odoko ikwoto wiy wan; iyeto wan, aka odoko ipako wan. Itero wan paka jotwodo, mato waluwo adyeri;
47006009	paka joma koŋeyere, mato ji jye joŋeyo wan; itero wan pa jomotho, to kere wakwo. Kada chandi wan, kineki wan;
47006010	kada miyi wan gut, to ndir jye wasangala; wachale pa jochandi, to wamiyo jomathoth ŋaŋo; wachale pa joma jongoye gi gimoro, mato wanitye gi gimoro jye.
47006011	A Jokorinthya! Kole watyeko luwo kamaler ri win, wathango ri win chuny wan.
47006012	Wakipondo ri win; to wiŋat wipondo ri wan i chuny win.
47006013	Aluwo gi win igani winyithindho paran. Nyuthi wan win kiti paro ma wanitye gine ri win. Wibende yawi win chuny win malach paka watimo ri win.
47006014	Wikiri witiyere kanyachiel ma wirom kodi jomakoyeyo. Nyalere nedi tiro kodi komo bedo mere? Kosa nyalere nedi lero kodi mudho bedo kanyachiel?
47006015	Nyalere nedi Kristo kodi Jwogi tuyirok? Aŋo ma ŋata oyeyo Kristo riwo kodi ŋata koyeyo?
47006016	Tiyirok aŋo ma nitye i dyer Ot pa Were kodi chal makichar? Kole wabedo Ot pa Were makwo! Paka Were won owacho ni, “Abino bedo i jo to awotho gi jo. Abino bedo Were pajo, aka jobino bedo ji paran.”
47006017	Aka Ruoth wacho ni, “Amomiyo eye win bongi jo, aka wipokere gi jo. Wikiri wigeyi gima kolony, aka nyaka abino jolo win.
47006018	Abino bedo Baa win, aka wibino bedo wotan gi nyigan. Ruoth Majameni jye ama wacho.”
47007001	Paka wani gi chikirok me, jowotan mamaro, walonyi win kwoŋ gimoro jye ma kocho delkwoŋ wan, kosa chuny wan, aka warangi lokirok maleŋ ma kichutho, ka walworo Were i kwo mawan.
47007002	Nwaŋi win kabedo ri wan i chuny win. Wakitimo racho ri nyatoro, odoko wakinyieko kite pa moro, kosa temo timo gimahembi ri moro.
47007003	Akiwachi gime ma thumo ri win banja; rupiri paka atyeko wacho, winitye kachuny wan tektek momiyo wanitye kanyachiel, kada wakwo kosa watho.
47007004	Anitye gi geno madwoŋ i win; aka apakere gi win swa! Awinjo gi syem i win. Kada i teko mawan jye fuodi anitye atya gi kisangala.
47007005	Kir munyo watyeko tundo Masedonia jye wakiywomere kada, to wanwaŋo chandirok kis kamoro: kocha dhawirok okaro wan, korin lworo opoŋ i chuny wan.
47007006	To Were ma dwoko chuny jomobwok, odwoko chuny wan gi bino pa Tito.
47007007	Ki gi bino pere kende, to gi kony ma widwoko gine chunye bende. Go owacho ri wan paka wiyenyo swa nenan, paka wirem gi paka wiyikere konyan; gino omedan kisangala tektek.
47007008	Aka kada bedi ni balwa paran omiyo win rem, jye chunyan kiraman ni andiko. To kada ameno chunyan oramaye kwoŋ balwa no munyo aneno ni omiyo win rem nyaka hongo machiek won.
47007009	To pama asangala, ki rupiri amiyo win rem, to rupiri rem mewin omiyo wiŋuto recho mewin. Kole wibedo gi rem paka Were onwaŋo yenyo, amomiyo kere wakitimo ri win racho moro.
47007010	Kole rem ma wok bongi Were kelo ŋuto recho aka tero dhano i both; aka ongoye ramirok kenyo. To rem ma piny ka kelo tho ayin.
47007011	Ere neni win gima rem ma wok bongi Were no otyeko timo kwoŋ win; neni paka oloko win jomagenere, ma chuny win olony. Neni paka chuny win ramere, bwok, paro, maro Were, aka mito tiro ama wobedi. Kole wityeko nyutho ni wingoye gi racho i wach no jye.
47007012	Amomiyo, kada andiko balwa no, atimo ameno ki paka ŋata otimo marach, kosa ŋata otimi ri go marach. Kuchiel, andiko ma nyutho win kamaler, i waŋ Were, paka wimaro wan tektek.
47007013	Me amomiyo walimo miseni. Wakilimo miseni kende; to iyadyeri wamedo kisangala ru syem ma Tito onyutho kwoŋ kony ma wimiyo go ma dwoko chunye.
47007014	Kada bedi aŋata atel kiyuma win ri go, di wiyan kokwot be. Paka noknok waluwo ri win giradyeri, yumirok mawan ri Tito bende onyutho adyeri mawan.
47007015	Aka mar ma go ni gine ri win medere ameda ka go poyo paka wijojye wiwinjo or, gi paka wijolo go gi lworo gi kirin.
47007016	Asangala ni anyalo geno win kichutho!
47008001	Onyo wutimera, wamito wiŋey ŋono pa Were motyeko nyuthirok i dyer kitipa pa jomoyeyo ma Masedonia.
47008002	I tem pajo maloŋo gi teko ma jolimo, kisangala pajo omedere chuka omiyo jobedo gi yomo ma chuny i wodho mich pajo, kada wegi oido jochandi.
47008003	Anyutho win ni adyeri jopoko gikipiny kweth paka jonyalo; aka ma kalo kir kenyo. Aka i yenyo pajo wegi,
47008004	jokwayo wan g'amen ni jowolimi silwany ma konyo ji pa Were i Yudeya.
47008005	Jokalo kir kama onwaŋo wanyalo geno! Marapena wegi jomiyere ri Ruoth; aka rumachien, gi mito pa Were, jomiyere ri wan bende.
47008006	Ri ameno wakwayo Tito, mochako tich me, ni womedere gine, aka wokonyi win wichow tich ma ŋono me.
47008007	Paka wimiyere i gimoro jye ma wini gine: i yeyo, i luwo, kodi niaŋ, i ketho kinen kodi i maro wan ameno bende neni win ni wimedere loyo i silwany ma poko bende.
47008008	Akikethi chik moro, to amito ŋeyo ka mar mewin obedo maradyeri; amomiyo anyutho win paka joman joketho kinen i miyo kony.
47008009	Kole wiŋeyo ŋono pa Ruodhiwan Yesu Kristo ni kada go oido oŋaŋ, olokere jachandi ri bero mewin, ŋey go woloki win jomoŋaŋ kwoŋ chandi pere.
47008010	Me a paro m'amiyo win kwoŋ wach no: I oro morumo wiŋati witelo poko; aka ki meno kende to bende wiŋat witelo bedo gi maro ma timo ameno.
47008011	Amomiyo, medere win gine wichow tich no! Kethi win kinen i chowo tich no paka oido wiketho i timo chan mere, aka timi win ameno kodi gima wini gine.
47008012	Kole ka wini gi maro ma miyo mich, Were bino jolo mich mewin chungo kwoŋ gima winitye gine amiya, ma kiweno kwoŋ gima wingoye gine.
47008013	Wakimiti gonyo joman kareno wayimo kwoŋ win ayino byeto, to wamito thenge jye wobedi ma rom;
47008014	to paka pama onyo wimore gi lim, ber ka wikonyo joma jochando gimoro. Aka rumachien, ka wibende wichando gimoro aka jo jomore gi lim, bende jobino konyo win. Ameno aka thenge jye bino bedo ma rom.
47008015	Ato ndiiko wacho ni, “Ŋata ochoko lim madit kodoŋ gi moasa dito, aka ŋata ochoko lim manok kodoŋ gi moasa noko.”
47008016	Wafuoyo Were moketho i chuny Tito maro ma konyo win paka wakonyo win.
47008017	Go oyeyo munyo wakwayo go bino, to ki meno kende; go oido won bende oyikere amomiyo go oridho bino bongi win.
47008018	Aka wadhiro go kodi omin wan momiy dwoŋ swa i kitipa pa jomoyeyo Kristo jye ru tich pere ma fuonjo Wach Maber.
47008019	Medo kwoŋ meno, kitipa pa jomoyeyo oyero go woth gi wan ka wamedere gi tich ma ŋono me ri dwoŋ pa Kristo, gi nyutho paka wani gi maro ma miyo kony.
47008020	Wagwokere rupiri wakimiti kisigila kiŋunyaŋunya mogo bongi ji i tich mawan ma tero mich madwoŋ me.
47008021	Wamiyere timo gimotire, ki i waŋ Ruoth kende, to i waŋ ji bende.
47008022	Amomiyo, waoro omin wan no gi jo; obedo ŋata watyeko temo ndir mathoth, aka wanwaŋo ni go ni gi maro moromo ma konyo; aka go ogeno win tektek.
47008023	Ma mako kwoŋ Tito, meno jawodhan ma tiyo kodan i konyo win; aka wutimin wan man no jobedo jomikwenda ma jowok i kitipa pa jomoyeyo aka jokelo ri Kristo dwoŋ.
47008024	Amomiyo, nyuthi win jo mar mewin, kodi gima omiyo wayuma win ri jo, ŋey kitipa pa jomoyeyo jye jowoŋeyi gino.
47009001	Onwaŋo kiyenyere ni adoko andiki ri win kwoŋ dhiro kony ri ji pa Were i Yudeya.
47009002	Aŋeyo nike wiyeyo konyo, aka ayuma win ri ji ma Masedonia ka awacho ni, “Wutimere ma Yunani joyikere miyo kony wok denge i oro mecha.” Aka ketho kinen mewin oicho jomathoth kwoŋ jo bende konyo.
47009003	Onyo eno adhiro jomoyeyo me, ŋey yumirok mawan gi win i wach me wokiri wotho nono: to paka awacho, wibino yikere ma miyo kony.
47009004	Ka kameno, ka ji ma Masedonia jobin kodan to jonwaŋo ni wikiyekere, wiy wan bino kwot ma rom nedi; meno kareno wakiluw kwoŋ wichkwot mewin; rupiri waasa geno win!
47009005	Amomiyo, aparo nike ripere aori jomoyeyo me jowoteli bino ran bongi win, ŋey wiyikere kichutho nwaŋo mich ma wichiko miyo. Gikenyo bino nwaŋo ni mich no oyik chon ka atundo, aka meno bino nyutho ni wimiyo rupiri wiwegi wiyenyo, ma kiweno ni oromi aroma win timo.
47009006	Me a gima awacho: ŋata chwoyo kodhi manok bino kecho gimanyak manok; ŋata chwoyo kodhi mathoth bende bino kecho gimanyak mathoth.
47009007	Amomiyo, dhano jye ripo miyo gimoro paka won oridho timo, mongoye kiŋunyaŋunya kosa paro ni oromi aroma go timo; kole Were omaro ŋata miyo mich pere gi kisangala.
47009008	Aka Were nyalo miyo win i ŋono pere, gima kalo ma wiyenyo, ŋey ndir jye wibedi gi gimoro jye ma wiyenyo, kodi ma winyalo konyo gine tich jye mabeyo.
47009009	Ato ndiiko wacho ni, “Go ka miyo jochandi, miyo amiya jo gima bup; ato tiro pere yindira chil gi chil.”
47009010	Were ma miyo ji kodhi ma chwoyo, kodi chiemo achama, bino miyo win kodhi ma wiyenyo to miyo kodhi no dongo, ŋey gimawok i tim mewin mabeyo wonyak kweth.
47009011	Go bino miyo wiŋaŋ i kis gimoro ŋey winyal bedo jomiyo ndir jye, aka jomathoth jobino fuoyo Were ru mich mewin ma bino luwo gi bongi wan.
47009012	Kole tich ma witiyo me kikony chandi pa ji maleŋ pa Were kende, to bende miyo ji kweth jofuoyo Were.
47009013	Aka ru tich mewin motyeko nyuthere kamaler me, jomathoth jobino miyo Were dwoŋ ru chwirok mewin kwoŋ Wach Maber mapa Kristo ma witucho ni wiyeyo, kodi ru miyo kony mewin munyo wipoko lim mewin gi jo kodi joman bende.
47009014	Ameno, jobino kwayo ri win gi maro madwoŋ rupiri Were otyeko nyutho win ŋono madwoŋ.
47009015	Were wofuoy ru mich pere ma welo mere kiwachere!
47010001	An Paulo, agoyo koko ri win; an miwacho ni amwol ka anitye gi win, to abedo jamaker ri win ka ani bor gi win. Akwayo win gi mwolo kodi ŋono pa Kristo, ni
47010002	wikiri wimiyan abedi jamaker ri win ka abino; kole aŋeyo adyeri paka anyalo bedo jamaker mager gi joma joparo ni watiyo g'atoŋa ma piny.
47010003	Adyer wanitye i piny; to wakilweny paka piny lwenyo.
47010004	Ato gilweny ma waoro kobedo gilweny ma nyapiny, to obedo gilweny pa Were ma di men, ma ŋinyo woko chiel kada moger matek nedi,
47010005	gi kedho woko rageŋ jye ma pyem, kodi gimogo jye ma tiŋere malo aka temo juko ryeko pa Were, to tudo woko paro ma nyadhanodhano jye wogiki winjo Kristo.
47010006	Aka ka wityeko mwole kichutho, aka wabino yikere miyo tim jye ma chay girachula.
47010007	Onyo neni win paka gikipiny nitye. Ka moro kwanere paka dhano pa Kristo, meno ber, to go ripo ŋeyo ni wabende wabedo ji pa Kristo paka go.
47010008	Kole angoye gi wichkwot, kada atyeko yumirok ye gi men ma Ruoth omiyo wan ma geto yeyo mewin, aka ki ma reyo win woko.
47010009	Akimiti wochale pa amito bwoko win gi balwin paran.
47010010	Jomogo jowacho ni, “balwin pa Paulo ger aka di wach mapek, to ka go won nitye gi wan go nyap, aka luwo pere ongoye gimoro!”
47010011	Joma pameno ripo ŋeyo ni ongoye pokirok i gima wandiko i balwin mawan ka wangoye, kodi gima wabino timo ka wanitye kenyo gi win.
47010012	Ato wakitem kwanirok kosa pimirok kodi jomogo ma jokethere tiŋirok malo. Joma wegi jopimere aka joyumere kendigin meno joma jokiryek.
47010013	To wan, yumirok mawan kokali kew; bino bedo i kew ma tich ma Were oketho ri wan, ma rwako kir tich mawan ri win iye.
47010014	Aka wakikadhi bor gi kew mawan ka wayumere, rupiri win won ama wabino bongi win, munyo wakelo Wach Maber kwoŋ Kristo.
47010015	Amomiyo wakiyumere gi tich pa joman ayin. Kuchiel, wageno ni yeyo mewin bino dongo, aka wabino nyalo timo tich madwoŋ maloyo i dyer win.
47010016	Meno aka wanyalo tito Wach Maber i piny man ma kalo kamewin, ma wakiyumere gi tich ma joman ama jotyeko timo i ndelo pa dhano man.
47010017	Paka ndiiko wacho, “Ŋata mito yumirok, woyumere i Ruoth.”
47010018	Kole ŋata won pakere k'ama ji yeyere gine, to joma Ruoth won ama oyero ayino ama ji yeyere gi jo.
47011001	Ayenyo ni widiy chuny win kodan, kada chale pa abedo mamiŋ ye. Aka aŋeyo ni witimo ameno!
47011002	Atimo nyieko ri win paka Were timo; ato wichalo nyako maliw ma atyeko yiko ni wonywomere gi jachwo achiel kende, aka manago Kristo.
47011003	To alworo ni paro mewin bino nyiekere to wiweyo miyirok mewin maradyeri odoko ma kichutho ma winitye gine ri Kristo paka Eva otimo munyo jwogi owondo go gi twodo pere ma nyaryekoryeko.
47011004	Kole wirikin jolo dhano jye ma bino bongi win, kada ŋato fuonjo kwoŋ Yesu man, ma kiweno ma wafuonjo win kwoŋe; aka wijolo chuny kodi Wach Maber mopokere gi ma winwaŋo bongi wan.
47011005	Akipar nike ani chien kada masisiri kwoŋ jomoor mewin ma nyakare no!
47011006	Kono akifuonjere i luwo, to ki i ryeko be; aka watyeko nyutho win gime kamaler hongo jye kodi i gimoro jye.
47011007	Munyo atito ri win Wach Maber mapa Were akiyenyo kwoŋ win wodho chul moro; amwole ŋey atiŋ win malo. Meno onyo atimo marachi?
47011008	Kole onwaŋo akwalo lim pa jokristo man munyo ajolo kony pajo ma tich ri win ayino!
47011009	Aka munyo abedo gi win akijoko win ni wikonyan kada munyo onwaŋo ayenyo pesa; kole jomoyeyo ma Masedonia ama jokelo ran gimoro jye moido ayenyo. Fuodi akikelo ri win peko moro, kendo akibino timo ameno kir yu waŋe!
47011010	G'adyeri pa Kristo i an, achiko ni yumirok paran me ongoye ŋata bino juko kamoro jye i Yunani.
47011011	Raŋo ma awacho ama? Obedo rupiri akimaro wini? Kole Were oŋeyo ni amaro win.
47011012	Abino medere gi timo gima atimo, ŋey ageŋ “jomoor” man no bedo kodi atoŋa ma yumirok gi wacho ni bende jotiyo paka wan.
47011013	Jono jokobedo jomoor maradyeri; jobedo jomoor matwodo, ma jokethere ni jo bende jomoor pa Kristo.
47011014	Aka meno ki gidhyer, rupiri kir Sitan bende twodo to lokere paka malaika ma lero!
47011015	Amomiyo kobedo gidhyer ka jotich pere bende jotwodo ni jobedo jotich ma lero. Rumachien jobino limo gima ripo gi jo tirtir ru gikipiny ma jotimo.
47011016	Adoko amedo wacho: moro wokiri wopari nike amiŋ. To ka wiparo ameno, ere jolan win to kada paka ŋatamiŋ, aka ŋey ayumereye nyaka mathin.
47011017	Ato wach ma aluwo me kobedo wach ma wok bongi Ruoth; to me onyo aluwo paka ŋatamiŋ.
47011018	Paka nitye jomathoth ma joyumere gi nyaka gikipiny ma nyapiny, abende onyo aletimo ameno.
47011019	Ato wiryek ri win, amomiyo wiyeyere kir gi jomamiŋ!
47011020	Aka wiyeyere gi moro jye ma bino miyo win or ma nger jye, kosa loko win ŋechin, kosa chiemo kwoŋ win, kosa limo ŋaŋo i nyapo mewin, kosa chayo win, kosa goyo lembi win adhoŋ.
47011021	Kole wiyan kwot ka apoyo ni oido wanyap swa ma wakinyalo timo ameno. To ka moro timo miseni to yumere gi gimoro, ka aluwo paka ŋatamiŋ, abende onyo aletimo miseni ma yumirok amanago.
47011022	Jobedo Joyudaya? Kole an bende! Jobedo Joisrael? Kole an bende! Jobedo nyikway Ibrayimu? Kole an bende!
47011023	Jobedo jotich pa Kristo? Ka aluwo pa janeko, abedo jatich maber loyo jo! Atyeko tiyo matek loyo jo, atyeko bedo i twech ndir mathoth loyo jo, otyek chwadan ndir madit loyo jo, aka atyeko bedo chiegin gi tho ndir mathoth loyo.
47011024	Dibich Joyudaya jochwadan adasa pyero adek g'abuŋwen;
47011025	Joroma jogoyan gi ludhe didek, aka ogoyan gi telin dichiel; yee otyeko bare ran i pi didek, aka dichiel achowo sawa pyero aryo g'aŋwen i dyer wakawaka munyo lekaleka kodan.
47011026	I woth paran momore aboth ri mikula ma jwombe, kodi jomach; aboth kwoŋ ji ma piny paran won, kodi ri Jopath; aboth i tindi, kodi i thim; aboth kwoŋ nam madongo, kodi kwoŋ jomoyeyo matwodo.
47011027	Atyeko tich gi olo; ndir mathoth akibil nindo; abedo gi kech kodi riyo; ndir mathoth akichiem, odoko koyo goyan kinyoro.
47011028	Aka, m'akitucho gikipiny man, ndir jye abedo i rembo ri kitipa pa jomoyeyo jye.
47011029	Ka dhano nyap, abende abedo manyap gine; ka moro opodho i gimarach, kole awinjo gi rem.
47011030	Ka ripere ayumere, abino yumirok kodi gikipiny ma nyutho paka anyap.
47011031	Were kodi Baa Ruodhiwan Yesu, moripo g'apaka chil gi chil, oŋeyo nike akitwodi!
47011032	Munyo fuodi oido anitye Damasiko, gavana ma ndir pa Kere Areto oketho jokur i waŋkach ma tindi makan.
47011033	To owodhan munyo ichwayan piny i adita, gi i hoŋ moro i kor ot, ameno t'abudho go.
47012001	Aripo medo yumirok kada kikel bero moro. Onyo pama abino luwo kwoŋ chal ma menyere kodi menyirok ma Wach ma Ruoth omiyan.
47012002	Aŋeyo jakristo moro ma oro apar gaŋwen mokadho oyudhi go titero i polo maradek malo (akiŋeyo kuya gino otimere i del, kosa go oneno chal momenyere rigo; Were won amoŋeyo).
47012003	Weyi adok'amedi wacho: aŋeyo ni ŋato oyudhi titero i polo (to akuya ni gino otimere i del, kosa obedo chal momenyere ri go; Were won amoŋeyo).
47012004	Oter go i kabedo ma di syem i polo, aka kenyo go owinj'iye gikipiny makiwachere; gikipiny ma dhok dhano kinyal luwo.
47012005	Amomiyo, abino yumere kapa ŋato; to akibino yumirok kwoŋan an won, kwanyo woko gikipiny ma nyutho paka anyap.
47012006	Kada bedi amito yumirok, jye d'akibedo ŋatamiŋ rupiri d'aluwo giradyeri. To akoyumere, rupiri akimiti moro wobedi gi paro mamalo kwoŋan ma kalo gima go otyeko nenan atimo kosa owinjo munyo awacho.
47012007	To ma jukan ŋey akir akwoti gi pakirok ru menyirok ma urere m'aneno, okethi kwoŋan gima chalo okudho, ma tiyo paka jamikwenda pa Sitan ma wochandan aka wojukan akir abedi gi kwoto.
47012008	Didek akwayo Ruoth i wach me, ni wokwanyi woko gino.
47012009	To go odwokan ni, “Ŋono paran romin; kole men paran asere kama nyapo ni iye.” Amomiyo, asangala swa pakirok gi nyapo paran, ŋey men pa Kristo wobedi kwoŋan.
47012010	Aŋiyo ran gi nyapo, yet, chandirok, lweny pa ji kodi teko ru tich ri Kristo. Kole ka angoye gi men meno aka nyaka atek.
47012011	Onyo alokere paka ŋatamiŋ, aka wiŋati wimiyan abedo ameno. Kole wiŋati onwaŋo wiripo fuoyan, rupiri kada akibedo gimoro, to aki ni chien loyo “jomoor” mewin ma nyakare no.
47012012	Kole gikipiny ma nyutho ni dhano obedo jamoor maradyeri otim gi diyo chuny moasere i dyer win: ranyuth, giraura kodi tich madongo ma men.
47012013	Aŋo ma wikeŋ loyo kitipa pa jomoyeyo man, kwanyo woko nike akikwayo win kony. Mondo chwakan win kwoŋ kibenga no!
47012014	Me onyo maradek m'ayikere bino lyewo win, aka akibino mito gimoro kwoŋ win. Ayenyo win ayino, to ki gikipiny mewin. Kuchiel nyithindho mathindho k'ama jolimo gikipiny ri jonywol, to jonywol ama jolimo gikipiny ri nyithindho pajo mathindho.
47012015	Abino kisangala oro gimoro jye ma ani gine, ma kada an won gipi orirok ma konyo win. Ka amaro win tektek ameno, onyo wiŋati winomaran mathin ma kiromi?
47012016	Amomiyo, wibino yeyo ni, oido akibedo byeto ri win. To wiwacho ni abedo jaryeko aka achiiko win gi bwo ma twodo.
47012017	Nitye gima akwanyo kwoŋ win i jomikwenda m'adhiro ri wini?
47012018	Adhiro Tito ni wobin, aka adhiro go kir gi omin wan man ni wowothi gine. Kosa nitye gima Tito okwanyo kwoŋ wini? Nyutho ni wakitiyo g'atoŋa achieli? Kosa wakitimo chan achieli?
47012019	Oido wiparo ni hongo jye watemo gwoko thenge mawan i waŋ wini? Waluwo paka Kristo mito ni waluw i waŋ Were, aka gimoro jye ma watimo jowotan, kole watimo ma konyo win!
47012020	Alworo ni kono kani atundo kenyo anyalo nwaŋo ni wipokere kodi paka oido d'ayenyo wibedi, kosa kareno aŋata apokere kodi paka di wiyenyo abedi. Alworo ni abino nwaŋo widhaw, kosa witimo nyieko, wioro nge kosa witimo mima, winyieko nyingi jowoti win kodi luwirok kichar, pakirok kodi nywowirok.
47012021	Alworo nike ruman ka abino, Were paran bino miyan anwaŋo wichkwot t'aywak ru jomathoth ma jotimo recho i ndir mokadho aka fuodi jokoŋuto timo gikipiny makoch, chot kodi timo gi wichkwot.
47013001	Me onyo maradek ma abino lyewo win. “Jokony ripo bedo aryo kosa adek ma joridho kis banja mokel kwoŋ nyatoro.”
47013002	Ndir cha aniaŋo win kwoŋ jomotimo gimarecho munyo alyewo win mararyo; to adoko awacho kendo pama ma angoye bongi win ni: ka abino kendo, akibino weyo ŋatotimo recho chon kosa manyien ma kolimo girachula.
47013003	Ato wimito ŋeyo adyeri ka Kristo luwo i an. Go kinyap ka tiyere gi win; kuchiel go nyutho men pere i dyer win.
47013004	Kole ogur go wi musalaba i nyapo, to gi men pa Were go odoko kwo. Wabende wanyap i go; to gi men pa Were wabino kwo ka watiyere gi win.
47013005	Kaŋasa win kwo mewin winen ka fuodi wini gi yeyo. Wikuya ni Kristo Yesu nitye i wini? Kono kosa timo ameno odhyero win kichutho.
47013006	Ageno ni wibino ŋeyo ni kikaŋasa kwo mawan kodhyero wan.
47013007	Wakwayo Were ni di wikitim recho, ki ma nyutho ni kono wanyalo gimoro jye, to ni witim gimotire, kada wanochal jomopodho.
47013008	Ato wakinyal timo gima pyemo kodi adyeri pa Were, rupiri watiyo ri adyeri no.
47013009	Wasangala kada wabedo manyap tekin winitye gi men. Amomiyo, wakwayo nike wibende widongi i leŋo.
47013010	Andiko gime munyo angoye bongi win; atimo ameno ni ka atundo bongi win akir ater win gi mbaka, kareno aoro men ma Ruoth omiyan ma dongo win, ma kiweno ma reyo win woko.
47013011	Onyo jowotan, kutho win! Tiri win kwo mewin; winji win gima awacho; yeyere win wiwegi, bedi win i syem; aka Were ma jamar kodi syem bino bedo gi win.
47013012	Mothere win akor gi leŋo.
47013013	Ji pa Were jye jodhiro ri win moth.
47013014	Ŋono pa Ruoth Yesu Kristo, mar pa Were, kodi riwirok pa Chuny Maleŋ wobedi kodi wijojye.
48001001	An Paulo jamoor, ma lwoŋo pere kowok bongi dhano kosa kwoŋ dhano, to bongi Yesu Kristo kodi Were Baa wan, mochierino go kwoŋ jomotho.
48001002	Jomoyeyo jye ma jo ni ka joriwere kodan i dhiro moth ri kweth pa jokristo ma Galasya:
48001003	Weyi Were Baa wan kodi Ruoth Yesu Kristo womiyi win ŋono gi syem.
48001004	Kristo omiyo kwo pere ru gimarecho mawan, ŋey wobothi wan kwoŋ ndir marach ma pama, i mito pa Were mawan ma Baa wan.
48001005	Dwoŋ wobedi ri Were chil gi chil! Ameno.
48001006	Adhyer kwoŋ win! I hongo machiek won onyo wijala ŋata olwoŋo win i ŋono pa Kristo, aka onyo wiluwo wach man ayino,
48001007	ma kobedo kir “Wach Maber!” Nenere paka nitye jomogo ma joruwo paro mewin aka jotemo wiro woko Wach Maber pa Kristo.
48001008	To kada obedi wan kosa malaika mowok i polo ama ofuonji win wach man mopokere kodi ma watyeko fuonjo win, weyi wothumi ri jo banja ma kidho i mach makitho!
48001009	Watyeko wacho gime chon, aka onyo odoko awacho kendo: ka nitye nyatoro ma fuonjo win wach man mopokere kodi ma wityeko jolo, weyi wothumi ri go banja ma kidho i mach makitho!
48001010	Onyo wiparo ni atemo dwaro fuoy pa ji, kosa apa Were ayin? Kosa wiparo ni atemo kisangala ji? Bedi fuodi atemo kisangala ji d'akibedo jatich pa Kristo be.
48001011	Amito ni wiŋey gime, wutimera: Wach Maber ma afuonjo dhano ama kochwogo.
48001012	Akinwaŋo wach me kwoŋ dhano, dhano ama kofuonjan; to, Yesu Kristo won ama onyuthan.
48001013	Kole wityeko winjo paka kwo paran oido nitye munyo oido amoko i din ma Nyayudaya, paka alwenyo gi kitipa pa jomoyeyo Were mongoye wor, aka atemo i royo jye reyo woko jo.
48001014	Onwaŋo atelo Joyudaya mathoth ma luse paran i mako din ma Nyayudaya. Aka onwaŋo aloyo jo gi ridho kula pa kwarere mawan.
48001015	To Were won, gi ŋono pere ama oyeran denge ma fuodi konywolan, to lwoŋan tich ri go.
48001016	Aka munyo oridho nyuthan Wuode, ŋey afuonji Jopath Wach Maber kwoŋ go, akikidho bongi nyatoro rango ryeko,
48001017	odoko akikidho Yerusalem neno joma jotelo bedo ran jomoor. To, akidho Arabya mayot, aka nyaka adwoko Damasiko.
48001018	Munyo oro okadho adek, aka nyaka akidho Yerusalem wendo ri Petro, to achowo bonge ndelo apar g'abich.
48001019	Akineno jomoor man kwanyo woko Yakobo, omin Ruoth.
48001020	Aridho ri win i waŋ Were ni gima andiko ri win me kobedo twodo.
48001021	Rumachien akidho i adech ma Sirya kodi Silisya.
48001022	I hongo no jye kitipa pa jomoyeyo i Yudeya oido fuodi jokuya an odocho.
48001023	Oido jotyeko winjo nyaka gima joman jowacho kende ni, “Jal ma yado lwenyo gi wan onyo pama fuonjo yeyo ma go oido otemo reyo woko!”
48001024	Gikenyo jopako Were ru wach ma jowinjo kwoŋan.
48002001	Munyo oro apar g'aŋwen okadho, agik Yerusalem kodi Barunaba, kareno akwanyo Tito bende awotho gine.
48002002	Akidho rupiri Were oido onyuthan nike akidhi; aka anyutho jotel Wach Maber moido atito ri Jopath. To atimo gino nyaliŋliŋ gi lworo munyo akimito nike tich paran i hongo mokadho kosa ma pama wotho nono.
48002003	Odoko nyawotan Tito, kada oido obedo Jayunani, koromi go thumirok.
48002004	Ato jomogo, ma jorendere nike jobedo jomoyeyo jowot wan, jodonjo i dyer wan, aka oido jomito ni wothumi go. Jome oido jolwi paka jopendo ka jomito ŋeyo ni syem aŋo ma wani gine i Kristo Yesu. Jono oido jomito loko wan ŋechin.
48002005	Wakiyeyo ri jo kada masisiri, ŋey adyeri ma Wach Maber wodoŋi ri win.
48002006	To joma oido itero jo paka jotel (awacho ama rupiri kikel ran pokirok moro gima onwaŋo jobedo; kole Were kinen dhano chungo kwoŋ chal mawoko), jokomedo wach moro jye manyien kwoŋ mikwenda paran.
48002007	Kuchiel, joneno ni Were oido omiyan tich ma fuonjo Jopath Wach Maber paka oido omiyo Petro tich ma fuonjo Joyudaya.
48002008	Ato Were moido tiyo i Petro paka jamoor pa Joyudaya, bende ama oido tiyo i an paka jamoor pa Jopath.
48002009	Yakobo, Petro, kodi Yohana, ma jobedo jotel, joyeyo riwo chingi jo gi wan kodi Barunaba munyo joniaŋ kwoŋ mich ma Were omiyan i ŋono pere. Wayeyere ni wan watiyi i dyer Jopath aka jo jowotiyi i dyer Joyudaya.
48002010	Joyenyo kwoŋ wan gimoro achiel kende ni wapoyi jochandi, aka meno a gima oido abende ayiko timo.
48002011	Munyo Petro obino Antyok, apyemo gine i dyer ji, rupiri banja oido loyo go kamaler.
48002012	Munyo fuodi jomogo ma Yakobo odhiro jokotundo kenyo, Petro onwaŋo chiemo kodi Jopath ma joyeyo. To munyo jome jotundo, to go dhire gichien munyo kwero chiemo gi jono rupiri go oido lworo joma joyenyo ni Jopath bende jowothumere.
48002013	Gino omiyo Joyudaya man ma joyeyo bende jochako rendirok paka Petro; ma kir Barunaba bende oido tim ago ywayo go.
48002014	Munyo aneno ni jokiwothi i yo ma ripo kodi adyeri ma Wach Maber, awacho ri Petro i waŋ jojye ni, “Ka in Jayudaya, itero kite pa Japath, ma kiweno apa Jayudaya, inyalo nedi temo romo Jopath nike jowoteri kite pa Joyudaya?”
48002015	Adyer wabedo Joyudaya i nywolirok mawan, ma kiweno Jopath ma jotimi recho.
48002016	To waŋeyo ni dhano iketho i tiro gi Were i yeyo kwoŋ Yesu Kristo, ma kiweno i timo gima Chik wacho. Kole ongoye ŋata iketho i tiro gi Were i timo gima Chik wacho.
48002017	Onyo ka watemo ni wokethi wan i tiro gi Were, to nwaŋere nike fuodi wabedo jorecho paka Jopath, meno nyutho ni kosa Kristo tiyo ma konyo recho? Kameno be!
48002018	Ka achako kendo gero gima atyeko kedho woko, meno nyutho ni aturo Chik.
48002019	Ato atyeko tho kwoŋ luwo Chik, aka Chik won ama onekan, ŋey akwo ri Were. Otyek guran wi musalaba gi Kristo;
48002020	pama onyo aŋata akikwo, to Kristo ama kwo i an. Aka kwo ma pama ani gine, nitye i yeyo Wuodi Were m'omaran to miyo kwo pere ran.
48002021	Akikwer ŋono pa Were, rupiri ka dhano okethi i tiro gi Were ru luwo Chik, nyutho ni Kristo kere otho nono.
48003001	Win Jogalasya mamiŋ! Ŋata omyeno win? Kole otiti i waŋ win won paka Yesu Kristo ogur wi musalaba!
48003002	Amito wiwachi ran nyaka gimoro achiel kende: wilimo Chuny Maleŋ pa Were i timo gima Chik wacho, kosa i winjo gi yeyo gima wiwinjo?
48003003	Winyalo nedi bedo mamiŋ ameno! Wityeko chako gi Chuny, to odoko wiyenyo chowo gi men ma nyadel ayin nedi?
48003004	Chandirok ma wityeko nwaŋo jye onyo otho nono? Adyer oido ongoye gima di winwaŋo ye?
48003005	Were miyo win Chuny Maleŋ pere aka timo giraura i dyer win rupiri witimo gima Chik wacho, kosa rupiri wiyeyo Wach Maber ma wiwinjo?
48003006	Kole ndiiko luwo kwoŋ Ibrayimu ni, “Go oyeyo Were, aka yeyo pere amomiyo Were ojolo go paka ŋatotire.”
48003007	Amomiyo, wiripo ŋeyo ni joma jonitye gi yeyo, meno a nyikway Ibrayimu maradyeri.
48003008	Aka ndiiko oneno chon ni Were d'oketho Jopath i tiro kodi go i yeyo. Amomiyo, ndiiko onyutho Ibrayimu Wach Maber chon kichutho ni, “Were bino miyo ji jye silwany kwoŋin;”
48003009	amomiyo ji jye ma joyeyo jolimo silwany paka chango Ibrayimu olimo.
48003010	Aka dhano jye ma chwire i winjo Chik meno ni gi kwoŋ ayino i kwo pere, rupiri ndiiko wacho ni, “Ŋata ndir jye kiwinji aka kitimi gimoro jye mondik i kitawo ma Chik meno ŋato okwoŋ!”
48003011	Obedo adyeri ni ongoye ŋata nwaŋo tiro i waŋ Were chungo kwoŋ Chik, rupiri ndiiko wacho ni, “Jomotire jobino kwo chungo kwoŋ yeyo.”
48003012	To Chik kichungi kwoŋ yeyo; kuchiel wacho ni, “Ŋata timo gimoro jye ma chik wacho bino kwo gine.”
48003013	Munyo Kristo olokere ŋata okwoŋ kawaŋ wan, ogonyo wan woko kwoŋ kwoŋ ma Chik kelo, rupiri ndiiko wacho ni, “Nyatoro jye molyer wi yath meno ŋata okwoŋ.”
48003014	Meno, aka ŋey womiy Jopath silwany ma Were ochiko Ibrayimu i Yesu Kristo, aka wanyal jolo Chuny ma Were ochiko chungo kwoŋ yeyo.
48003015	Wutimera, weyi akeli ranen kwoŋ gima kis ndelo: ka ji aryo joyeyere kwoŋ wach moro to jotimo chikirok i Ndiiko, ngoye ŋata nyalo turo chikirok no kosa medo kwoŋe gimoro.
48003016	I yo achiel, Were otimo chikirok pere kodi Ibrayimu gi nyakware. Ndiiko kiwachi ni gi “nyikwaye,” ma nyutho ni ji mathoth, to wacho ni, “gi nyakwarin,” dwoŋ mere ni ŋatachiel, mobedo Yesu Kristo.
48003017	Dwoŋ gima awacho ame: Chik, mobino rumachien ma oro miya aŋwen gi pyero adek, kinyal turo chikirok to reyo woko gima Were ochiko.
48003018	Kole ka lunjo lim bedo ru Chik motyek ketho meno nyutho ni gino kowok i chikirok moro. To Were i ŋono pere omiyo Ibrayimu gima go wolunji rupiri oido otimo gine chikirok.
48003019	To raŋo m'owodhi Chik? Owodhi Chik ru tim pa ji marecho, aka omiti ni wobedi chuka bino pa nyakwar Ibrayimu, m'otim gine chikirok. Jomalaika jokonyo i kelo Chik no kareno dhano ama obedo jathek ma chungo i dyer ji gi Were.
48003020	Aka jathek tiyo i dyer ji ma kalo achiel; Were obedo ŋatachiel ma nitye i thenge achiel.
48003021	Meno nyutho ni Chik pyemo gi chikirok pa Were? Be, kameno. Ato bedi wodhi chik ma d'okelo kwo ri ji, dwoŋ mere ni dhano d'onyal ketho i tiro gi Were chungo kwoŋ chik nago.
48003022	To ndiiko wacho ni gimoro jye ma piny nitye i men pa gimarach, to joma joyeyo jolenyalo limo mich m'ochik chungo kwoŋ yeyo Yesu Kristo.
48003023	Ma fuodi ndir ma yeyo kotundo, Chik onwaŋo oketho wajojye i twech, chuka wonyuthi yeyo kamaler.
48003024	Amomiyo Chik ama oido kuro wan paka jafuonji ma tiro wan nyuka Kristo wobin, ŋey wokethi wan i tiro gi Were i yeyo.
48003025	Paka ndir pa yeyo onyo otyeko tundo, jafuonji ma tiro ji no onyo ama kikur wan kendo.
48003026	Kole i Kristo Yesu wijojye onyo wibedo nyithindho pa Were chungo kwoŋ yeyo mewin.
48003027	Ato wijojye ma wilimo batisimo i Kristo, onyo wiruko kwoŋ win Kristo won gipi.
48003028	Amomiyo pokirok ongoye kwoŋ Joyudaya kodi Jopath, kwoŋ ŋechin kodi joma ni syem, kwoŋ chwo gi mon: wijojye wibedo achiel i Kristo Yesu.
48003029	Ka wibedo apa Kristo, kole meno wibedo nyikway Ibrayimu, aka wibedo musikin ma jobino lunjo lim ma Were ochiko.
48004001	Gima awacho ame: nyathi majachwo ma kidho lunjo lim pa bamere itero paka ŋecha ka fuodi go thin, kada go won oido a won gimoro jye.
48004002	I ketho rigo joma kuro go aka jotimo tich pere nyuka hongo ma bamere ochano tund'iye.
48004003	Meno apaka wabende munyo fuodi wathindho i gikipiny ma nyachuny onwaŋo wabedo ŋechin kareno chuny ma piny me amoido dhumo wan.
48004004	To munyo hongo motire otundo, Were ooro Wuode won, ma dhako bende ama onywolo, aka obedo i Chik pa Joyudaya,
48004005	ŋey wogonyi joma oido jonitye i men pa Chik, aka ŋey nyaka walokere nyithindho pa Were akela.
48004006	Paka wabedo wote, Were ooro Chuny Maleŋ pa Wuode i chuny wan, Chuny ma koko ni, “Aba, nyaka ni Baba.”
48004007	Amomiyo, onyo ikibedo ŋecha, to wuode, aka paka ibedo wuode, ibino lunjo lim moro jye ma Were okano ri wote paka musikin.
48004008	I ndir mokadho oido wikiŋeyo Were, amomiyo oido wibedo ŋechin pa gikipiny ma jokobedo were motire.
48004009	To paka pama onyo wityeko ŋeyo Were; kosa weyi awachi ni paka pama onyo Were oŋeyo win, winyalo nedi gik kendo bongi chuny manyap ma sisiri no? Raŋo ma wimito lokirok ŋechin pajo kendo?
48004010	Wimiyo gikipiny mogo dwoŋ paka: ndelo megi, dwe, ndir, kodi oro!
48004011	Kole chunyan raman, ipoyo ameno tich paran jye ri win onyo otho nono.
48004012	Akwayo win, wutimera, bedi win paka an, rupiri atyeko bedo paka win. Fuodi wikitimo ran racho moro.
48004013	Wipoyo ni gimomiyo afuonjo win Wach Maber kachako obedo two.
48004014	To wikichayan kosa kweran, kada two paran no oido obedo ri win tem. Kuchiel wijolan paka di wijolo malaika pa Were, kosa Kristo Yesu!
48004015	To aŋo m'onyo odoko otimere mato onwaŋo wisangala? Aka aridho ni onwaŋo winyalo kir golo woko waŋ win won, bedi nyalere, to wimiyan!
48004016	Onyo pama atyeko lokere jakwor mewin ru wacho ri win adyeri?
48004017	Jono jonyutho win mar g'atoŋa ma kiber. Gima jomito a nyaka pokan gi win, ŋey wibedi gi paro kwoŋ jo ayino, paka bende jo ni gi paro kwoŋ win.
48004018	Onyo, ber bedo gi paro kwoŋ dhano kodi atoŋa maber, aka meno apaka ripo bedo ndir jye, to ki nyaka ka anitye gi win kende.
48004019	Nyithindho paran ma amaro swa, kendo ma awinjo gi jo malith pa dhako ma nyathi ramo chuka kiti Kristo wowoki kwoŋ win!
48004020	Ani g'awanya adyeri ma bedo gi win kanyachiel, ni ipoyo d'awiroye paro m'ani gine kwoŋ win, rupiri arembo swa ri win!
48004021	Weyi apenji win ma fuodi witweyere wimito luwo Chik: kosa wikiwinji gima Chik wacho?
48004022	Kole ondik ni Ibrayimu oido nitye gi wote aryo, achiel m'olimo gi dhako mobedo ŋecha kodi man m'olimo gi dhako mani syem.
48004023	Wuodi pa dhako mobedo ŋecha onywol i yo ma kis ndelo, to wuodi pa dhako mani syem onywol i chikirok pa Were.
48004024	Weyi water gime paka agecha ri wan: mon aryo me jobedo paka chikirok aryo, achiel m'owok wi got Sinai, nyithindho pere jobedo ŋechin.
48004025	Haga chungo kapa got Sinai i Arabya; aka go obedo giranena kapa Yerusalem ma pama, mobedo ŋecha kanyachiel gi nyithindho pere.
48004026	To Yerusalem ma nyapolo nitye i syem, aka go a yoki wan.
48004027	Ato ndiiko wacho ni, “Sangala, in dhako ma migumba ma nyuka chiene oido fuodi kolimo nyithindho! Galagasa gi kisangala, in ma fuodi oido ikiwinjoye litho manywol! Kole dhako moido ojala onyo bino bedo gi nyithindho madit loyo dhako ma chwore koweyo.”
48004028	Onyo win, wutimera, wibedo nyithindho pa Were ma chikirok pere, paka chango Isaka.
48004029	Paka i hongo no nyathi m'onywol i yo ma kis ndelo olwenyo kodi nyathi m'onywol gi men pa Chuny Maleŋ; apaka bende nitye pama.
48004030	To ndiiko wacho nedi? Wacho ni, “Ryemi woko dhako mobedo ŋecha kir gi wuode, rupiri wuodi pa dhako mobedo ŋecha kolunji lim pa bamere kanyachiel gi wuodi pa dhako mani syem.”
48004031	Amomiyo, wutimera, wakibedo nyithindho pa dhako mobedo ŋecha, to apa dhako mani syem ayin.
48005001	Kristo otyeko gonyo wan i twech to miyo wan syem! Ri ameno chungi win, paka ji mani syem, aka wikiri wiyey lokirok ŋechin kendo.
48005002	Winji win! An Paulo awacho ri win gime: ka wiyeyo thumirok, meno nyutho ni Kristo ongoye gi kony moro ri win.
48005003	Amito medo wacho kendo ri dhano jye ma yenyo ni wothum ni go onyo ripo luwo Chik jye.
48005004	Win ma wiyenyo nike wokethi win i tiro gi Were chungo kwoŋ Chik kole wityeko pokirok kodi Kristo; aka wityeko kir podho gi eye kwoŋ ŋono pa Were.
48005005	To wani gi geno ni Were bino ketho wan i tiro gi go, gi men pa Chuny Maleŋ pa Were matiyo i yeyo mawan; aka meno a gima wakuro.
48005006	Kole i Kristo Yesu, thumirok kosa weyo ma kothumere kikel pokirok moro; gimadwoŋ obedo yeyo ayino ma nyuthere i mar.
48005007	Kole onwaŋo wiŋwecho maber, to ŋa m'odoko ochiero win winjo adyeri? Ŋato odwoŋo win nedi?
48005008	Kiti adwoŋa no kiwoki kwoŋ ŋata olwoŋo win be.
48005009	Kole “Nyaka thow manok won ama miyo moko gipi kwot” paka iwacho.
48005010	Aka fuodi aridho ni wikobedi gi paro man mopokere, to ŋato, kada bedi ŋa, ma ruwo wiy win no, bino wodho chul mere.
48005011	To an, wutimera, kere raŋo ma fuodi ilwenyo kodan k'inen adyeri fuodi afuonjo ni thumirok yenyere? Kole meno nyutho ni fuonji paran kwoŋ musalaba pa Kristo di kikwiny jomogo be.
48005012	Ayenyo ni joma jokwinyo win no jowomedere gine; weyi jowomedere gi thumirok.
48005013	To win, wutimera, olwoŋ win ni wibedi i syem. To syem me wokiri wolokere ri win gigoŋirok ma yeyo awanya ma del dhumo win. Kuchiel, konyere win chungo kwoŋ mar mewin.
48005014	Kole Chik gi bee olok machiek i or achiel ni, “Mari nyawotin paka iwon imarere.”
48005015	To ka chale pa wikayere aka wichamere p'ogwange meno kere kure win; ameno winyalo reyere woko kichutho.
48005016	Me a gima awacho: wothi win i Chuny aka wikotim gima awanya pa del mito.
48005017	Kole awanya pa del lwenyo gi Chuny aka Chuny bende lwenyo kodi awanya pa del; jaryo me jobedo jokwor, aka gino miyo ikinyal timo gima iyenyo ni itim.
48005018	Ka Chuny ama telin, meno nyutho ni ikitudere i luwo Chik.
48005019	Gima kula pa del timo neno kamaler: neno i kidakana, koch, kodi i tim ma kiripi;
48005020	i lamo chal makichar kodi yido, bedo i kwor gi dhano, laro dwoŋ, timo nyieko, mako ŋonge, gwondo, dhawirok, tyakirok,
48005021	kigomba gipa dhano, mero, timo woro, kodi timo gikipiny man ma chale gi me. Anyutho win kichutho paka atyeko timo chon, joma timo gikipiny me jokodonji i Ker pa Were.
48005022	To Chuny Maleŋ nyak gikipiny me: mar, kisangala, syem, diyo chuny, wor, bero, genirok,
48005023	mwolo, kodi kuro chuny. Ongoye chik ma pyemo gi gikipiny paka me!
48005024	Aka joma jobedo apa Kristo Yesu jotyeko neko woko kula pajo ma del, kodi ichirok mere kodi awanya mere.
48005025	Ka wakwo gi men pa Chuny, meno bende ber wawothi i kwo ma nyachuny.
48005026	Wakiri wabedi ma waparo ni wawegi wachowere, kosa watim kisinye kosa watim nyieko gi joman.
48006001	Wutimera, komaki moro munyo timo recho moro, win ma wimaro gima nyachuny witir go; to witimi ameno gi mwolo. Aka wiwegi gwokere win, ŋey wikiri widonji i karatem bende.
48006002	Konyere win gi tiŋo byeto ma jowoti win ni gine, rupiri ameno aka wibino mako chik pa Kristo.
48006003	Ka moro paro ni go gimoro, mato go ongoye gi dwoŋ moro meno won miŋere.
48006004	Dhano jye won ripo kikaŋasa kite. Ka ber, won nyalo yumirok gi i chunye, ma kopima kodi gima ŋat man otyeko timo.
48006005	Kole dhano jye won ripo tiŋo byeto ma go ni gine.
48006006	Ŋat'ifuonjo wach pa Were ripo pokoye gi jafuonji pere gikipiny mabeyo jye ma go ni gine.
48006007	Wikiri wiwondere, ongoye ŋata nyalo miŋo Were. Dhano jye kecho gima go ochwoyo.
48006008	Ka go ochwoyo i ndelo marawanya pa del pere, go bino kecho kenyo tho; ka go ochwoyo i ndelo ma Chuny, wok kwoŋ Chuny Maleŋ go bino kecho kwo makirum.
48006009	Amomiyo, wakiri waol gi timo bero; kole ka wakijok timo ameno, ndir bino tundo ma wabino kech'iye gimanyak.
48006010	Amomiyo, hongo jye ma wanitye gi thwolo waripo timo bero ri dhano jye, to tektek ri joma jobedo jowoti wan i yeyo.
48006011	Neni win nyikuta madongo m'andiko gine ri win gi chingan won!
48006012	Joma jotemo romo win nike withumere meno joma jomito kwoto gi pakirok kwoŋ gikipiny ma nyadel. Ato jotimo ameno nike aka wokiri wolwenyi gi jo ru yeyo musalaba pa Kristo.
48006013	Kole kada jomothumere wegi bende jokimaki Chik! Onyo jomito withumere aka ŋey jowoyumere nike wiyeyo tim ma nyadel no.
48006014	To an, abino yumirok gi musalaba pa Ruodhiwan Yesu Kristo kende; kole gi musalaba pere aneno pa piny otho ran aka abende atho ri awanya ma piny.
48006015	Ki wach moro kosa dhano othumere kosa be. Kole gima dwoŋ a lokirok chwech manyien ayin.
48006016	Syem gi wor wobedi ri joma jobino mako tyendi wach me i kwo pajo, kodi ri ji pa Were jye!
48006017	Machowe: moro wokiri odoko wojokan; kole waŋpoyo ma anitye gine kwoŋan ka nyutho nike abedo ŋecha pa Yesu.
48006018	Weyi ŋono pa Ruodhiwan Yesu Kristo wobedi kodi win, wutimera. Ameno.
49001001	Balwa mowok bongi Paulo jamoor pa Kristo Yesu gi mito pa Were, ri ji pa Were ma jonitye Efeso, jomoyeyo Kristo Yesu aka jogenere i kwo pajo,
49001002	Ŋono gi syem mowok bongi Were Bawan kodi Ruoth mawan Yesu Kristo wobedi gi win.
49001003	Were wofuoy, Baa Ruodhiwan Yesu Kristo, momiyo wan silwany gi mich jye ma chuny mawok i polo i Kristo.
49001004	Chon ma piny fuodi kochwey, go oyero wan bedo apere i Kristo, ni wabedi maleŋ, mongoye apuse ruwaŋ go.
49001005	Mar pa Were, omiyo go oridho chon ni walokere nyithindho pere i Yesu Kristo. Me obedo fuoyo pere kodi atoŋa pere.
49001006	Meno aka wopaki dwoŋ ma ŋono pere, mich pere ri wan, ma go omiyo wan ma nono i Wuode ma migos.
49001007	Kole remo pa Kristo okelo ri wan syem, kodi chwak ma gimarecho mawan, ru ŋono pa Were moasere
49001008	ma go okonjo ri wan. Gi ryeko jye kodi niaŋ,
49001009	Were otimo gima onwaŋo otyeko chano, to miyo wan ŋeyo chan pere ma nyaliŋliŋ ma go onwaŋo otyeko yiko timo i Kristo.
49001010	Chan pa Were ma go bino chowo timo ka ndir otundo, ma kelo chwech jye kanyachiel, gi gimoro jye mani polo kodi mani piny, kareno Kristo a jatel mere.
49001011	Kole gimoro jye timere gi chan pa Were kodi paro pere; aka Were oyero wan bende bedo ji pere i chan pere ma go oridho wok i chakirok.
49001012	Meno aka nyaka wan ma wapen geno Kristo, wanomiyi dwoŋ pa Were wopak.
49001013	Wibende munyo wiwinjo wach maradyeri, Wach Maber mokelo ri win both, wiyeyo Kristo aka Were oketho ranyuth pere kwoŋ win, munyo miyo win Chuny Maleŋ ma go won oido otyeko chiko win.
49001014	Chuny Maleŋ obedo ma ridho ni wabino limo gima Were otyeko chiko wan, chuka ji pere jolim both, ŋey dwoŋ pere wofuoy.
49001015	Amomiyo chuka awinji kwoŋ yeyo mewin i Ruoth Yesu kodi paka wimaro ji pa Were jye,
49001016	akikeŋ ketho Were walwa ri win gi poyo win i kwayo paran,
49001017	aka akwayo Were pa Ruodhiwan Yesu Kristo, Bawan mani gi dwoŋ, ni womiyi win Chuny Maleŋ, ma bino loko win maryek to nyutho win Were, nike wiŋeyi go maber.
49001018	Odoko akwayo nike paro ma chuny win woyawere ma neno lero pa Were, to wiŋeyo geno ma go olwoŋ'iye win, kodi silwany madwoŋ ma go ochiko ji pere,
49001019	kendo paka men pere madwoŋ moasere tiyo ri wan ma wayeyo. Men no dwoŋ tektek,
49001020	aka ama go ooro ma chierino Kristo kwoŋ jomotho, to miyo go bedo yu chinge marachuch i polo.
49001021	Yesu Kristo dhumo jodhum jye, jodongo, jomeni, ruodhe; aka nyinge loyo nyingi jo jye minyalo miyo pama kodi i ndir mabino jye.
49001022	Were oketho gimoro jye i par tyendi go to miyo go bedo jatel ma gimoro jye i kitipa pa jomoyeyo,
49001023	mobedo delkwoŋ Kristo, aka a go won gi kululu ma poŋo kis gimoro iye jye.
49002001	I ndir mokadho oido witho i chuny win ru turo chik kodi timo gimarecho.
49002002	I ndir no oido wiluwo yo marecho ma nyapiny; oido wiluwo ruoth ma dhumo ker ma hongo malo, chuny ma pama dhumo ji ma jochayo Were.
49002003	Aka wajojye oido wachalo jo, munyo watimo gima chuny wan marecho oido tero wan iye, aka watimo gima delkwoŋ wan gi paro mawan oyenyo. Paka joman jye, di wabende walimo girachula pa Were.
49002004	To Were moŋaŋ gi ŋono, i mar pere madwoŋ m'omaro gine wan,
49002005	kada oido watho i chuny wan ru turo chik ma waturo, omiyo walimo kwo kanyachiel gi Kristo; aka wiboth chungo kwoŋ ŋono pa Were.
49002006	Aka Were ochierino wan gi Kristo, to ketho wan kanyachiel gine i kabedo mapolo i Kristo Yesu.
49002007	Otimo ama ma nyutho ŋono pere moŋaŋ moasere, munyo timo ri wan bero i Kristo Yesu.
49002008	Kole ru ŋono amomiyo wiboth chungo kwoŋ yeyo; aka me kobedo tim mewin wiwegi, to obedo mich pa Were.
49002009	Kobedo ru tim, ma moro d'opakere.
49002010	Wabedo chwech pa Were, aka ochweyo wan i Kristo Yesu, ni wabedi gi tim mabeyo, ma chango go oyiko chon ni wabedi gine.
49002011	Amomiyo win Jopath, ma Joyudaya jolwoŋo ni “joma kothumere,” aka wegi jolwoŋere ni “jomothumere” (gima mako kwoŋ gima wegi jotimo gine delkwoŋ gin) poyi win gima chango oido wibedo.
49002012	Poyi win ni i hongo no oido fuodi winitye bor gi Kristo. Onwaŋo wijokichar aka oido wikikwanere paka jokweth pa Israel. Oido wingoye i chikirok, kodi geno, kendo oido wingoye gi Were i piny.
49002013	To pama, i Kristo Yesu, win monwaŋo wini bor, onyo okel win chiegin, ru remo pa Kristo.
49002014	Kole Kristo won ama obedo syem mawan, moriwo Joyudaya gi Jopath kanyachiel. Go oturo woko chiel moido kelo pokirok aka miyo jo bedo jokwor.
49002015	Okwanyo woko Chik pa Joyudaya gi thenethene mere gi delkwoŋe, ŋey woloki nonin aryo me ji achiel i go, to kelo syem.
49002016	Tho pa Kristo wi musalaba oreyo woko dakirok; to riwo nonin aryo no gi Were i del achiel.
49002017	Ameno Kristo obino to tito Wach Maber ri win moido wini bor gi Were, gi kelo syem ri joma oido jo ni chiegin gi Were.
49002018	I Kristo wajojye wani gi thwolo i Chuny Maleŋ achiel ma kidho bongi Were Bawan.
49002019	Amomiyo, pama onyo wikibedo Jopath kosa jokichar kendo; to wibedo ji achiel gi ji pa Were; jopecho pa Were.
49002020	Wibende oger win i tyendi ot ma jomoor kodi jotuchi wach Were jokunyo aka tele ma mako tyelo ot meno Yesu Kristo won gipi.
49002021	Ot gipi chungo moriwere i go, to dongo paka ot maleŋ i Ruoth.
49002022	Wibende oger win i go, ŋey wibedi Ot ma Were bed'iye i Chuny Maleŋ pere.
49003001	Amomiyo an, Paulo jatwech pa Kristo Yesu, kamewin Jopath,
49003002	kono wityeko winjo paka Were gi ŋono pere omiyan timo tich ri win:
49003003	Were owodho nyaliŋliŋ pere, to nyuthan gima atyeko ndiko i chieko kwoŋe.
49003004	Ka wisoma gima andiko, wibino ŋeyo paka aniaŋ kwoŋ nyaliŋliŋ pa Kristo,
49003005	ma i hongo mokadho konyuthi ji, to pama Were onyo owodho gi Chuny Maleŋ ri jomoor kodi jotuchi wach pere.
49003006	Nyaliŋliŋ no a me: I Wach Maber, Jopath bende onyo jolunjo ŋaŋo pa Were kanyachiel gi Joisrael, paka adeche ma del achiel, aka bende onyo ofudi ri jo gima Were ochiko i Yesu Kristo.
49003007	Abedo jafuonji Wach Maber me ru ŋono pa Were momiyan kareno men pere tiyo i an.
49003008	Kada oido aŋata aasa thino kwoŋ jomaleŋ jye, Were odyeran ni ater ri Jopath Wach Maber kwoŋ ŋaŋo pa Kristo ma bu gike.
49003009	Kendo anyuthi ji paka chan pa Were ma nyaliŋliŋ moido opanere wok chon i paro pa Were mochweyo gimoro jye, ripere aketha i tim.
49003010	Nike i ndir ma pama, luwo kwoŋ kitipa pa jomoyeyo, Were wonyuthi jodhum, kodi jomeni machuny ma wi hongo malo ryeko pere gi thenethene mere momore.
49003011	Were otimo ama i chan pere ma bu gike, ma go oketho i tim kwoŋ gima Wuode Yesu Kristo Ruodhiwan otimo.
49003012	I go, kendo gi yeyo mawan i go, wanitye gi thwolo ma donjo bongi Were gi syem ma chuny wan odile.
49003013	Amomiyo, akwayo win ni wikiri wirembi, rupiri chandirok paran ri win bino kelo ri win dwoŋ.
49003014	Ri ameno, aguro chongan i nyim Baba,
49003015	ma pechin jye mani polo kodi i piny jonwaŋ nyingi jo kwoŋe.
49003016	Akwayo Were ni chungo kwoŋ dwoŋ pere moasere, womiyi win men i chuny win, gi men pa Chuny Maleŋ pere.
49003017	Odoko ni Kristo wolimi kabedo i chuny win ru yeyo mewin, aka kwo mewin wochungi moridhere i mar,
49003018	ŋey win kodi jomaleŋ jye winyali niaŋ kwoŋ lacho, gi boro, gi ŋawirok kodi thutho ma mar pa Kristo.
49003019	Aka wiŋey ni mar no loyo ryeko jye, aka Were wopoŋi mich pere gi bee i chuny win.
49003020	Onyo ŋata ni gi men ma tiyo i wan nyalo timo gimoasere ma kalo ma wakwayo kosa waparo.
49003021	Weyi dwoŋ wobedi ri go, i kitipa pa jomoyeyo go, kodi i Kristo Yesu, ndir jye chil gi chil. Ameno.
49004001	Amomiyo, an motweyan ru wach pa Yesu Kristo, akwayo win ni kwo mewin wobedi ma ripo gi lwoŋo mewin.
49004002	Bedi win mamwol, ma wimako gikipiny moth, gi diyo chuny, ma wikijoki gi jowoti win, kodi nyutho marok.
49004003	Temi win paka winyalo, kuro syem ma riwo win kanyachiel i Chuny Maleŋ.
49004004	Del nitye achiel, paka geno obedo achiel ma Were olwoŋ'iye wijojye.
49004005	Aka Ruoth nitye achiel, yeyo bende achiel, batisimo bende achiel;
49004006	Were nitye achiel, mobedo Baa ji jye, kodi Ruoth pa ji jye, aka tiyo i ji jye, odoko nitye i ji jye.
49004007	Dhano jye kwoŋ wan otyeko limo mich moro, ma ripo kodi ma Kristo d'onyalo miyo go,
49004008	paka owachi i ndiiko ni, “Munyo go oidho malo, okadho kodi ji mathoth monwaŋo otwey; aka opoko ji mich.”
49004009	Onyo, “Oidho malo,” dwoŋ mere aŋo? Dwoŋ mere ni go okutho oloro piny i pendi lowo.
49004010	Amomiyo, ŋata oloro piny a ŋata bende odoko oidho malo kalo pondeponde ŋey go woswana gimoro jye i piny.
49004011	Go amomiyo ji mich; go oloko jomegi jomoor, joman jotuchi wach Were, joman jotiti Wach Maber, joman oketho bedo jokwath kodi jofuonji.
49004012	Otimo ama ma yiko ji pa Were jye ri tich ma nyakristo, ma gero delkwoŋ Kristo.
49004013	Ameno aka wajojye wabino bedo i achiel i yeyo mawan kodi i ŋeyo Wuodi Were, to wategino i chuny, ma waripo gi kwo pa Kristo mopoŋ.
49004014	Wakiripi odoko bedo pa nyithindho, ma fuonji moro jye kwadho jo korin gi kocha pa koyo, kareno jomogo jowondo wan gi ryekoryeko moro kodi twodo.
49004015	Kuchiel ka waluwo g'adyeri munyo wanyutho mar, wabino dongo i royo jye i Kristo, mobedo wich kitipa pa jomoyeyo.
49004016	I chan pere, adeche mopokere ma del gipi joriwere kanyachiel gi fuch ma riwo jo. Amomiyo ka kis adech tiyo paka mitere aka del gipi dongo i mar.
49004017	Amomiyo, i nyingi Ruoth awacho ri win gime, odoko amedo ridho: kwo mewin odoko kiripi bedo paka apa jokafiri, ma paro pajo ongoye kony.
49004018	Chuny jo nitye i mudho, aka jonitye bor gi kwo pa Were ru miŋo pajo; ato wiy gin tek swa.
49004019	Paro ma chuny jo otyeko thore woko; kwo pajo nitye i kite marecho kende, aka jotimo gikoch g'awanya madit, mongoye wichkwot.
49004020	Meno k'agima wifuonjere kwoŋ Kristo!
49004021	Ipoyo kosa wikiwinjo adyeri ma nitye i Yesu maber odocho.
49004022	Kole ofuonji win ni wiboli woko kiti win machon, ma awanya marecho oido nyieko.
49004023	Paro mewin kodi chuny win ripo lokirok manyien,
49004024	aka nyaka wiruki kwo manyien, mochwey i chal pa Were, i tiro kodi leŋo.
49004025	Ri ameno, twodo onyo wongoye wok pama. Dhano jye ripo luwo ri nyawote giradyeri, rupiri wajojye wabedo adeche moriw kanyachiel.
49004026	Ka wimako nge, gino wokiri worwaki win i gimarach; aka wikiri wibedi gi nge ndelo gipi,
49004027	odoko wikiri wimiyi Jwogi thwolo.
49004028	Ŋata yado kwalo woweyi kwo, kuchiel wochaki tich, wotimi tich mabeyo gi chinge wonyal kir konyo jochandi.
49004029	Weyi win luwo wach ma ramo chuny jo, to luwi win wach mabeyo kendo kodi ma konyo joman, kende ma ripere i hongo moluwi iye no, ŋey wach mewin wonyali kelo ŋono ri joma winjo.
49004030	Wikiri wimiy Chuny Maleŋ gut, rupiri go obedo ranyuth ma Were oketho kwoŋ win ri ndelo ma both.
49004031	Kwanyi win woko duro, gi keme, kodi nge, gi dhaw kodi nyieko nyingi wadi win.
49004032	Bedi win mere ma wimako wor gi jowoti win aka wichwakere i yoto, paka Were ochwako win i Kristo.
49005001	Paka wibedo nyithindho pa Were ma kachunye, wiripo temo chalo go.
49005002	Wiripo bedo gi mar paka Kristo omaro wan to miyo kwo pere kamawan paka rachow ma ŋwe kur ri Were.
49005003	Paka ji maleŋ pa Were, kiripi ni wach ma kidakana, kosa koch, kosa woro wowachi kwoŋ win.
49005004	Kendo kiripi ni wach ma wiluwo wobedi ma kwoto wiy jo, mamiŋo, kosa kilyesa makoch. Kuchiel wiripo bedo munyo wifuoyo Were ayino.
49005005	Ŋeyi win gime ni: ongoye moro jye ma jachot, makoch, kosa mawor (kole woro chale pa lamo gima kobedo Were) m'olim gimoro i Ker pa Kristo kodi apa Were.
49005006	Wikiri wiyey moro wowondi win gi wach mongoye kony, rupiri gikipiny me jye ama bino miyo Were kigaga gi ji ma jokiwinji go.
49005007	Amomiyo wikiri wimakere gi kiti ji ma chalo ameno.
49005008	Kole chon oido wibedo jomudho, to pama onyo wilokere jolero i Ruoth. Ri ameno wothi win paka nyithidho ma lero.
49005009	Kole gima kelo lero obedo gikipiny mabeyo, motire kodi maradyeri.
49005010	Temi win fuonjirok gima sangala Ruoth.
49005011	Wikiri widonji i tim ma cholo ma kikony, kuchiel wodhi win gikipiny no kamaler.
49005012	(Temo luwo kwoŋ gikipiny ma jotimo nyaliŋliŋ kelo kir wichkwot).
49005013	Aka gima owodhi tithango kamaler nyaka bino nenere maber;
49005014	ato gimoro jye mothangi kamaler lokere lero. Amomiyo nitye wach ma wacho ni, “Chiewi, in janindo me, aka ayi ieye woko bongi jomotho, aka Kristo bino lyel i kwo perin.”
49005015	Amomiyo kure win i kwo mewin. Wikiri wibedi pa jomamiŋ, to bedi win pa jomaryek.
49005016	Wikiri winyieki hongo ma winitye gine, rupiri me ndir ma recho oaser'iye.
49005017	Wikiri wibedi mamiŋmiŋ, to niaŋi win gima Were mito.
49005018	Wikiri wimeri gi medho rupiri meno myenirok, to poŋi win gi Chuny Maleŋ ayin.
49005019	Weri win wer ma zabul kodi wer man jye machuny. Weri win gi dwondi win mamit ri Ruoth munyo wipako go i chuny win.
49005020	Aka fuoyi win Were noknok ri gimoro jye, i nyingi Ruodhiwan Yesu Kristo.
49005021	Winjere win paka wiwinjo Kristo.
49005022	Mon jowowinji chwogi jo paka jowinjo Ruoth won.
49005023	Kole jachwo obedo jatel pa dhako paka Kristo obedo jatel pa kitipa pa jomoyeyo Were, ma jobedo delkwoŋe, aka go won a jaboth pajo.
49005024	To paka kitipa pa jomoyeyo winjo Kristo, ameno mon bende jowowinji chwogi jo i gimoro jye.
49005025	Chwo, mari win mon mewin paka Kristo omaro kitipa pa jomoyeyo to miyere ri go,
49005026	nike woloki go maleŋ kareno lonyo go gi pi kodi wach ma kwo,
49005027	ŋey wokeli kitipa no bonge motyeko lony ma bu chilo, kosa mongoye kama ojony kendo mongoye kwoŋe sandi mogo jye.
49005028	Ameno chwo bende joripo maro mon pajo paka delkwoŋ gin won. Ŋata omaro chiege meno won omarere.
49005029	(Ongoye moro ma ruman dak delkwoŋe won, kuchiel pidho aka kuro maber, paka Kristo timo ri kitipa pa jomoyeyo,
49005030	rupiri wabedo adeche ma delkwoŋe.)
49005031	Amomiyo jachwo weyo bamere gi yokimere to chwire kwoŋ chiege to jaryo no jolokere del achiel.
49005032	Me obedo wach mopondo madwoŋ swa, aka me onyo ageda ka akidho kwoŋ Kristo kodi kitipa pa jomoyeyo go.
49005033	Ri ameno jachwo jye ripo maro chiege paka won omarere, aka dhako bende ripo miyo chwore dwoŋ.
49006001	Nyithindho, winji win jonywol mewin i Ruoth, rupiri obedo gimotire timo ameno.
49006002	“Lwori benin gi yokin,” obedo or moteli medo gi chikirok iye ni,
49006003	“Aka nyaka gimoro jye bino bedo rin maber, t'iyindira i piny.”
49006004	Jonywol, wikiri wikuri nyithindho mewin i yo ma miyo jo nge. Kuchiel, fuonji win jo jowodongi i tim mabeyo kodi i fuonji pa Ruoth.
49006005	Ŋechin, winji win ruodhe mewin ma piny ka, gi lworo kodi kirin; aka witimi tich gi chuny win achiel, igani witimo ri Kristo won gipi.
49006006	Winji win jo, ki nyaka ni jowofuoyi win ka joneno win, to tiyi win paka jotich pa Kristo, ma jotimo gima Were yenyo.
49006007	Timi win tich mewin gi kisangala, igani witiyo ri Ruoth, ma kiweno ri ji.
49006008	Poyi win ni Ruoth bino miyo dhano jye kemba, kada bedi ŋecha kosa ŋata ni syem, ru tich pere maber ma go otimo.
49006009	Onyo ruodhe, wibende kuri win ŋechin mewin ameno. Weyi win bwoko jo paka wiŋeyo ni win kodi ŋechin mewin jye wibedo apa Ruoth achiel i polo, ma thumo banja ri dhano jye mongoye yero.
49006010	Machowe, bedi win ma wichwiny i Ruoth, kanyachiel gi i men pere moasere.
49006011	Ruki win gilweny jye ma Were poko, aka nyaka winonyali chungo matek gi chiro bwo pa jwogi.
49006012	Ato wakilwenyi gi ji wadi wan, to gi jodhum mogo, gi ruodhe mogo, kodi jomeni ma cholo ma piny me, kodi jodhum marecho machuny, ma wi hongo malo.
49006013	Amomiyo ruki win gilweny pa Were gipi, ŋey ka ndelo ma racho otundi, wibino nyalo chiro lweny pa jakwor, aka ka wityeko lwenyo kir i gike, bino nwaŋo ni fuodi witek.
49006014	Amomiyo chungi win matek, aka adyeri ama wobedi del mothoko pyer win, tiro ama wiruki paka kwot ma nyweny i dakoriwin,
49006015	aka yikirok ma tito Wach Maber ma kelo syem wobedi war ma tyendi win.
49006016	Medo kwoŋ gikipiny no jye, tiŋi win yeyo paka kwot mewin; meno ama wibino geŋo gi kweyo gine asere malyel mach ma Ŋatarach obay.
49006017	Kethi win both paka junga ma gwoko wiy win, aka wach pa Were paka abor ma Chuny Maleŋ miyo win.
49006018	Aka bedi win i kwayo, munyo wikwayo kony pa Were i royo momore hongo jye, paka Chuny nyutho win. Amomiyo bedi win milengela aka wikiri wilachere ndir jye, to kwayi win ri ji pa Were.
49006019	Kwayi win ran bende ni Were womiyan mikwenda ka ayikere luwo, ŋey aluwi gi miseni ka amiyo ji ŋeyo nyaliŋliŋ ma Wach Maber.
49006020	Kole abedo jamikwenda ma Wach Maber kada pama anitye i twech. Kwayi win ni abedi gi miseni ma luwo wach no paka ripere atimi.
49006021	Tichiko, omin wan ma jatich ma genere i tich pa Ruoth, bino kilyesa ri win kis gimoro, to wiŋeyo paka anitye, kodi gima atimo.
49006022	Amomiyo adhiro go bongi win, wiŋey paka wanitye, aka wokweyi chuny win.
49006023	Were Baba kodi Ruoth Yesu Kristo, womiyi jomoyeyo jye syem gi mar, medo wi yeyo.
49006024	Ŋono wobedi gi ji jye ma jomaro Ruoth Yesu Kristo gi mar makirum.
50001001	Balwa mowok bongi Paulo kodi Timotheyo, jotich pa Kristo Yesu, Ri ji maleŋ pa Were jye ma jobedo Filipya ma joyeyo Kristo Yesu, kanyachiel kodi jotel ma kitipa pa jomoyeyo kodi jokony:
50001002	Weyi Were Bawan kodi Yesu Kristo womiyi win ŋono gi syem.
50001003	Afuoyo Were paran ri wijojye ndir jye ka aparo kwoŋ win;
50001004	aka noknok ka akwayo ri win, akwayo gi kisangala,
50001005	rupiri wikonyan gi tich ri Wach Maber wok ndelo marapena tundo konon.
50001006	Amomiyo aŋeyo gime nike: Were m'ochako tich maber i win, bino medere gine chuka orum i Ndelo pa Kristo Yesu.
50001007	Obedo gimaber ran paro ama kwoŋ win rupiri winitye i chunyan. Odoko, wiriwere kodan i ŋono ma Were omiyan me, ma bedo i twech kodi ma gwoko gi ridho Wach Maber.
50001008	Were oŋeyo nike aluwo adyeri ka awacho ni aparo kwoŋ win gi paro pa Yesu Kristo won.
50001009	Aka me a kwayo paran ri win: nike mar mewin womedere dongo noknok, i ŋeyo gimoro gi niaŋ maber i wach,
50001010	aka nyaka wibino nyalo yero gima oasa bero. Meno aka wibino bedo ma bu chilo moro jye kodi apuse i ndelo pa Kristo.
50001011	Kwo mewin bino nyak olemo ma kite mabeyo, ma Yesu Kristo won ama kelo, to miyo Were dwoŋ kodi pak.
50001012	Amito wiŋey, wutimera, nike gikipiny motimere ran otyeko konyo swa nyayo Wach Maber.
50001013	Gimowok iye, jokur jye ma chiel pa kere kodi joman jye jonyalo ŋeyo nike anitye i twech ka ru tich pa Kristo.
50001014	Aka bedo paran i twech otyeko miyo wutimere i Ruoth ma loyo thoth miseni ma medo tito wach pa Were gi derino mongoye lworo.
50001015	Iyadyeri jomogo kwoŋ jo jofuonjo wach pa Kristo gi nyieko kodi dhawirok, to joman jofuonjo gi paro maber.
50001016	Joman me jotimo ameno i mar, rupiri joŋeyo ni okethan ka ma wodho kony ri Wach Maber.
50001017	To jonicha jofuonjo kwoŋ Kristo gi woro ma kiweno g'adyeri, aka wegi jomito tiŋirok malo ayin; joparo nike jonyalo kisigila ran teko man ma fuodi anitye i twech.
50001018	To kiwach moro, asangala ayino, rupiri ji jofuonjo kwoŋ Kristo i royo jye ma nyalere, kada bedi g'atoŋa kuya mokom kosa motire. Aka abino medo kisangala,
50001019	rupiri aŋeyo ni ru kwayo mewin kodi kony mawok bongi Chuny Maleŋ pa Yesu Kristo, ibino gonyan wok i twech.
50001020	Kole ani g'awanya madwoŋ kodi geno nike wiyan kokwoti i tich paran, to ni hongo jye, ma kada pama won, abino bedo gi miseni madwoŋ ma kelo dwoŋ ri Kristo i del paran, kada akwo kosa atho.
50001021	Aka ri an, bedo gi kwo meno doŋ i Kristo, aka tho meno nwaŋo lim.
50001022	To ka amedere gi kwo i del, meno abino medo timo tich maber man; onyo akuya gima ripere ayer.
50001023	Atudere i dyer paro aryo: ayenyo swa weyo kwo me akidhi abedi gi Kristo, mobedo gimaber loyo;
50001024	to ma loyo, ri bero mewin, a an doŋ makwo.
50001025	Aŋeyo gime adyeri, amomiyo aridho ni abino doŋ. Abino bedo gi wijojye ma medo konyo win widongi kodi kisangala i yeyo.
50001026	Amomiyo ka anobedi gi win kendo, wibino bedo gi kisangala madwoŋ, i kwo mewin i Yesu Kristo.
50001027	Kada obedi nedi, bedi win gi kite ma ripo gi Wach Maber pa Kristo, ŋey kada ka anobin neno win, kosa ka awinjo awinja ayino kwoŋ win, obedi ni wichungo matek kodi atoŋa achiel, aka wilwenyo kanyachiel, gi paro achiel kende ri yeyo ma Wach Maber kelo.
50001028	Wikiri wibedi malwor ri jokwor mewin, to ndelo jye bedi win miseni, rupiri meno bino nyutho jo ni jorwenyo, to win wiboth, aka meno jye gima Were ama timo.
50001029	Kole go otyeko miyo win silwany, ki nyaka ma yeyo Kristo kende, to ma chandirok ri go bende.
50001030	Ato lweny m'onyo wini gine no a kiti lweny ma winenan munyo alwenyo i ndir mokadho aka wiwinjo ni fuodi ani gine.
50002001	Ka kwo mewin i Kristo nyalo medo win miseni, kosa mar pere nyalo dwoko chuny win, kosa winyalo riwirok i Chuny, kosa winitye gi wor kodi chwako jowoti win,
50002002	onyo sangala win an munyo wibedo gi paro achiel, gi mar achiel, kareno wibedo achiel i chuny win kodi i paro mewin.
50002003	Wikiri witim gimoro munyo wilaro dwoŋ, kosa wiyumere kichar; to bedi win gi bwonirok i waŋ jowoti win, munyo witero jo igani joloyo win gi dwoŋ.
50002004	Aka kis dhano kwoŋ win wopar kwoŋ gima jowote joyenyo, ma kiweno gima go ama yenyo.
50002005	Paro mewin ripo bedo paka ma Yesu Kristo oido ni gine:
50002006	Kada chal pere oido nitye i madala pa Were, go kotemo oro men no, kada nende go oido rom gi Were.
50002007	Kuchiel go oketho men no gichien, to kwanyo kabedo pa ŋecha, munyo onywol go i chal pa dhano. Aka munyo go onwaŋere i chal pa dhano,
50002008	obwonere aka owinjo Were chuka oyeyo kir tho: tho wi musalaba!
50002009	Amomiyo, Were otiŋo go malo i kabedo madwoŋ loyo, to miyo go nyinge madwoŋ loyo nyingi jo jye.
50002010	Chwech jye mani polo, kodi piny, kodi i pendi piny, jobino goyo chongi jo piny gi miyo nyingi Yesu dwoŋ.
50002011	Aka lew jo jye bino tucho ni Yesu Kristo obedo Ruoth, ma miyo Were Bamere dwoŋ.
50002012	Amomiyo, wutimera, paka noknok wiwinjo or, ki nyaka ruwaŋan kende, to tektek paka onyo angoye, tiyi win ri both mewin gi lworo kodi kirin.
50002013	Kole Were ama tiyo i win, ma miyo wiyeyi aka winyali timo atoŋa pere.
50002014	Timi win gimoro jye mongoye kiŋunyaŋunya kosa pyem,
50002015	ŋey wibedi ma wingoye g'apuse, ma witire paka nyithindho pa Were ma jongoye gi racho i dyer luse ji mokom kendo marecho, ma wiripo lyel i dyer jo paka michalin ma menyo piny.
50002016	Ka wichwire i mikwenda ma kwo, aka anobedi g'atoŋa ma yumirok gi win i Ndelo pa Kristo. Kole meno bino nyutho ni tekirok paran jye kodi tich kotho nono!
50002017	To kada onyo chale pa ikonjan woko pa vini mimedo wi rachow man kodi tich ma wok i yeyo mewin, jye fuodi asangala, aka apoko kisangala paran no gi wijojye.
50002018	Ri ameno, wibende sangala win aka wipoki kodan syem mewin.
50002019	Ageno i Ruoth nike abino dhiro ri win Timotheyo mayot, ŋey alimi miseni i wach ma kwoŋ win.
50002020	Angoye gi ŋat man kwanyo woko go, ma bende iyadyeri dewo kwoŋ win.
50002021	Ŋat man jye tho kwoŋ wach pere won, ma kiweno kwoŋ apa Kristo Yesu.
50002022	Aka wiwegi wiŋeyo paka Timotheyo otyeko nyutho nyalo pere, rupiri paka nyathi gi bamere, go otyeko tich kodan kanyachiel i fuonjo Wach Maber.
50002023	Ageno oro go bongi win, tekin aŋeyo paka gikipiny obedi ran.
50002024	Aka ageno i Ruoth ni awon abino tundo bongi win mayot.
50002025	Odoko aparo nike ripere adhiri ri win omin wan Epafurodito bende, motyeko tich gi lwenyo ruŋetan, aka otyeko kir tich paka jamikwenda mewin i konyan.
50002026	Go yenyo swa neno wijojye, aka chunye ramo swa rupiri wiwinjo ni go oido two.
50002027	Adyeri go oido two moido chiegin tho, to Were mako wor gine; aka ki gi go kende, to gi an bende, ŋey akir abedi gi litho mathoth i chunyan.
50002028	Amomiyo ayikere oro go bongi win, ŋey wisangala ka wineno go kendo, to litho ma chunyan mojere woko.
50002029	Amomiyo, joli win go gi kisangala jye, paka omin win i Ruoth, odoko wori win ji ma pameno,
50002030	rupiri go ojala kwo pere, aka oboth otho ru tich pa Kristo, kendo omiyan kony ma wiwegi di wikinyalo chowo.
50003001	Aka machowe, wutimera, bedi win gi kisangala i Ruoth. Gik i gima atyeko ndiko chon kijokan, aka meno medo gwoko win i yeyo.
50003002	Gwokere win kwoŋ jotimi recho, gwokere no, ma jochwire kwoŋ thumirok ma del.
50003003	Kole wan ayino ama watyeko limo thumirok maradyeri, wan ma walamo Were gi men pa Chuny Maleŋ, aka wayumere i Kristo Yesu. Odoko wakikethi geno moro kwoŋ thumirok ma del,
50003004	kada awon onwaŋo d'anyal bedo g'atoŋa ma ketho geno paran i gikipiny ma pameno. Ka moro ni g'atoŋa ma yumirok i del, ani gine ma loyo:
50003005	Alimo thumirok i ndelo maraboro wok nywolirok paran, abedo Jaisrael, anywola ma nono pa Benjamin, Jayudaya gikululu. Aka i wach ma kuro Chik ma nyayudaya, onwaŋo abedo Jafarisayo gipi;
50003006	aka i ketho kinen ma nyadin, alwenyo gi kweth pa jokristo. I bedo motire gi winjo Chik, onwaŋo angoye gi recho.
50003007	To gimogo jye ma d'akwan pa lim, onyo atero paka gimongoye kony ru yeyo Kristo.
50003008	Ki meno kende, akwano gimoro jye paka podho madwoŋ, rupiri gima di welo moasere a ŋeyo Kristo Yesu Ruoth paran. Ru wach pere atyeko bolo woko gimoro jye; atero jye paka woyo, ŋey alim Kristo,
50003009	ŋey abedi i go. Aka adoko akibedi gi tiro paran won, i royo ma kuro Chik, to pama anitye gi tiro ma wok bongi Were, aka ma chungo kwoŋ yeyo Kristo.
50003010	Gima ayenyo kende a ŋeyo Kristo, gi men ma chierino pere, kodi riwirok gi go i chandirok pere, gi bedo paka go i tho pere,
50003011	munyo ageno ni abende abino chierino kwoŋ jomotho.
50003012	Akiwachi nike atyeko nwaŋo gime, kosa ni atyeko lokirok maleŋ. Fuodi amedere gi tekirok nyuka anonwaŋi gima omiyo Kristo Yesu olokan apere.
50003013	Ato, wutimera, akipar nike adyeri oido atyeko tundo kanyago; gimoro achiel m'atimo, a weyo wiyan wowili gi gimotyeko kadho yu chien, gi temo paka anyalo tundo bothi gima ni yu wiyan.
50003014	Amomiyo aringo m'adiyo chunyan, kareno achomere kodi gike, ŋey alimi kemba ma Were olwoŋan ri go, i polo malo i Kristo Yesu.
50003015	Wajojye ma wategino i chuny waripo bedo gi paro achiel no. To ka ipoyo ruman wini gi paro mopokere, Were bino menyo ri win gino maber.
50003016	To kada ameno, weyi wakidhi yu malo gi kite ma watyeko luwo kir konon.
50003017	Wutimera, wijojye timi win paka atimo. Watyeko miyo win ranen maber. Amomiyo kaŋasa win joma luwo ranen no.
50003018	Ato paka atyeko wacho ri win gime chon dikweth, onyo ee adoko awacho gi pigi waŋan: nitye ji mathoth ma kwo pajo loko jo jokwor gi musalaba pa Kristo.
50003019	Jokidho reyirok i mach makitho, rupiri Were pajo obedo awanya ma delkwoŋ gin, aka jopakere kodi gima wiy jo di kwoti gine ayin. Joketho paro pajo kwoŋ gikipiny ma piny ka kende.
50003020	To wan, wabedo ji ma polo, aka wakuro dwoko pa Jaboth wok i polo, aka manago Ruoth Yesu Kristo.
50003021	Go bino wiro delkwoŋ wan manyap matho me, to loko ma chale gi delkwoŋe won ma didwoŋ, kareno oro men ma go nyalo kelo gine gikipiny jye i dhum pere.
50004001	Amomiyo, wutimera, amaro win swa, aka akeŋ win tektek. Ka wichungo ma wichwiny i Ruoth, merin paran, meno a kisangala paran.
50004002	Yudya kodi Sintika, mondo, akwayo win, temi win yeyirok paka nyimere i Ruoth.
50004003	Aka in bende, jatich nyawotan ma genere, amito ikonyi mon me; kole jotyeko tich matek kodan i nyayo Wach Maber, kanyachiel gi Kerementi kodi jotich jowotan jye, ma nyingi jo nitye i kitawo ma kwo.
50004004	Sangala win i Ruoth noknok; adoko awacho ni sangala win!
50004005	Nyuthi win mwolo ri ji jye. Ruoth bino mayot.
50004006	Wikiri wirembi ri gimoro jye, to i kis gimoro wachi win ri Were gima wiyenyo, munyo wikwayo aka wiywakere ri go gi fuoyo i chuny win.
50004007	Aka syem pa Were ma kalo kama dhano oŋey'iye jye, bino kuro paro mewin gi chuny win maber, i Kristo Yesu.
50004008	Machowe, wutimera, poŋi win i paro mewin gikipiny mabeyo mipako me: gikipiny maradyeri, ma didwoŋ, motire, molony, maber amara, kodi maŋon.
50004009	Kethi win i tim gima wifuonjere kosa winwaŋo bongan, ma wok i wach paran kodi i tim paran. Aka Were ma poko syem bino bedo gi win.
50004010	Ani gi kisangala madwoŋ moasere i Ruoth, ni wilimo hongo ma nyutho paka wiparo kwoŋan. Adyer oido wiparo kwoŋan, to oido fuodi wikilimo hongo ma nyutho ayino.
50004011	Aka akiwachi ama ni rupiri nitye gima ayenyo; kole atyeko fuonjere ŋiyo kodi gima ani gine.
50004012	Aŋeyo dwoŋ bedo m'achando gimoro, kodi dwoŋ bedo gi gikipiny m'ayenyo ma romo. Atyeko fuonjere nyaliŋliŋ ma diyo chunyan kamoro jye, hongo moro jye, kada ayeŋ kosa ani gi kech, kada amore gi gikipiny kosa anitye gi manok.
50004013	Anyalo timo gimoro jye i Kristo ma miyan men.
50004014	To obedo maber swa munyo wikonyan i teko paran.
50004015	Aka win Jofilipya wiwegi wiŋeyo maber ni munyo aweyo Masedonia, i ndir m'achako fuonjiye win Wach Maber, win kende oido a kitipa pa jomoyeyo ma joriwere kodan i poko kodi jolo gimogo.
50004016	Kir munyo oido anitye Thesalonika, widhiro ran kony ma kalo dichiel.
50004017	Kobedo nike arango limo mich; to amito ni womedi win magowa i migowin kan mewin.
50004018	Atyeko limo chul jye, kir gi kalo; ani gi gimoro jye mayenyo, paka Epafurodito otyeko kelo ran mich mewin jye. Gikipiny me chalo mich ma ŋwe kur, rachow ma jolere aka sangala Were.
50004019	Aka Were paran bino miyo win gimoro jye ma wiyenyo, wok kwoŋ ŋaŋo pere gi dwoŋ pere i Kristo Yesu,
50004020	Dwoŋ wobedi ri Were Baba chil gi chil. Ameno.
50004021	Mothi ran ji pa Were jye ma jonitye i Kristo Yesu. Wutimere ma jo ni ka kodan jomotho win.
50004022	Ji pa Were jye ma ka, kodhi jochiel pa Kaisar, jomotho win.
50004023	Ŋono pa Ruoth Yesu Kristo wobedi kodi win.
51001001	Balwa mowok bongi Paulo, ma gi mito pa Were obedo jamoor pa Kristo Yesu, jokodi omin wan Timotheyo,
51001002	Ri ji maleŋ ma Kolosai, ma jobedo wutimin wan ma jogenere i Kristo: Were Bawan womiyi win ŋono gi syem.
51001003	Noknok wafuoyo Were, Baa Ruodhiwan Yesu Kristo, ka wakwayo ri win,
51001004	rupiri watyeko winjo yeyo mewin i Kristo Yesu, kodi mar mewin ri ji pa Were jye.
51001005	Yeyo kodi mar no owok i geno gima okan ri win i polo ma wityeko winjo kwoŋe i wach maradyeri, aka Wach Maber.
51001006	Wach Maber me otyeko bino ri win, aka nyay ka medere i piny jye, paka onyay i dyer win wok i ndelo ma wipen winj'iye kwoŋ ŋono pa Were to wiŋeyo adyeri mere jye.
51001007	Wifuonjere gime bongi Epafura, jatich kodi wan ma wamaro swa, aka obedo jatich ma genere ri Kristo kamawan.
51001008	Go bende owacho ri wan kwoŋ mar mewin mi Chuny omiyo win.
51001009	Ri ameno, fuodi wakikeŋ kwayo ri win, wok chuka wawinji kwoŋ win. Wakwayo Were wopoŋi win gi ryeko ma ŋeyo gima go yenyo, gi ryeko jye kodi niaŋ ma Chuny miyo.
51001010	Wakwayo ameno ŋey kwo mewin wobedi paka Ruoth mito, to witimo gima sangala go hongo jye. Kwo mewin bino nyak kiti tich mabeyo jye, aka wibino medere gi ŋeyo Were.
51001011	Weyi Were woloki win jomotegino gi men ma wok i dwoŋ pere moasere, ŋey winyali chiro gimoro jye gi diyo chuny kodi kisangala.
51001012	Aka fuoyi win Bawan, momiyo winyalo limoye gima Were okano ri ji pere i lero.
51001013	Kole go otyeko botho wan kwoŋ men ma mudho to kelo wan i Ker pa Wuode ma migos m'omaro,
51001014	ma walimo both i go, tichwako gimarecho mawan.
51001015	Kristo obedo chal pa Were ma kinenere. Go obedo Wuode ma kayo, aka loyo gimoro jye mochwey gi dwoŋ.
51001016	Kole luwo kwoŋ go Were ochweyo gimoro jye i polo kodi i piny gi gikipiny manenere kodi ma kinenere, kada kom madhum, kosa men, kosa jodhum, kosa ruodhe. Were ochweyo gimoro jye luwo kwoŋ go kendo ri go.
51001017	Go obedo ma fuodi gikipiny jye, aka chungo kwoŋ go gikipiny jye jonitye i kabedo pajo.
51001018	Go a jatel pa delkwoŋe, mobedo kitipa pa jomoyeyo jye, go a chakirok, okayo mopen chierino kwoŋ jomotho, ŋey go wolimi kabedo marapena i gikipiny jye.
51001019	Kole Were won ama omito ni go wobedi gi kwo pa Were gipi.
51001020	Amomiyo, kwoŋ Wuode, Were otyeko dwoko chwech jye bonge, ma nitye piny kodi i polo jye, munyo kelo syem gi remo pa Wuode mochwer wi musalaba.
51001021	Aka yado onwaŋo winitye bor gi Were, kareno wibedo jokwor pere i paro mewin kodi i gikipiny marecho moido witimo.
51001022	To pama, kwoŋ tho ma delkwoŋ Wuode, Were onyo odwoko win i tiyirok gine, ŋey go wokeli win ruwaŋe, ma wileŋ ma bu racho.
51001023	Ato wiripo medirok gi yeyo mewin, ma wiridhere aka wichwiny, ma wikiyengere i geno ma wilimo munyo wiwinjo Wach Maber. Me a wach ma wiwinjo aka otyek fuonjo dhano jye i piny, ma an Paulo, alokere jatich mere.
51001024	Pama onyo asangala gi chandirok paran ri win, aka chandirok paran i del konyan gi chowo gima fuodi odoŋ i chandirok pa Kristo ri delkwoŋe, mobedo kitipa pa jomoyeyo.
51001025	Olokan jatich ri kitipa no munyo Were omiyan tich ma kelo ri win Wach pere gi bee.
51001026	Me nyaliŋliŋ ma go onwaŋo fuodi opano ri dhano jye i hongo jye mokadho, to onyo pama owodho kamaler ri ji pere maleŋ.
51001027	Kole Were oyiko wodho nyaliŋliŋ pere ri Jopath, jowoŋeyi ŋaŋo madwoŋ man'iye, aka manago Kristo ma nitye i win, ma miyo wigeno limo dwoŋ pa Were.
51001028	Amomiyo wafuonjo ji jye kwoŋ Kristo, ka wanyutho jo royo ma gwokirok gi ryeko ma nger jye, ŋey wakel dhano jye ruwaŋ Were motyeko tegino i Kristo.
51001029	Amomiyo atiyo tektek munyo aoro men moasere ma Kristo poko, ma tiyo i an.
51002001	Amito wiŋey paka atiyo matek ri win, kodi ri ji ma Laudisya, kodi ri ji jye ma fuodi jokonenan.
51002002	Atimo ameno ŋey miseni wopoŋi i chuny jo aka ŋey jowobedi kanyachiel i mar to jolimo silwany ma niaŋ wach kichutho. Meno aka jobino ŋeyo nyaliŋliŋ pa Were, mobedo Kristo won gipi.
51002003	I go, okan'iye ryeko mathoth kodi niaŋ kwoŋ wach.
51002004	Awacho ri win ameno ŋey wikiri wiyey moro womiŋi win gi wach mothotho matwodo, kada chale pa ber.
51002005	Kole kada angoye i del, jye fuodi anitye gi win i chuny, aka asangala ka aneno miseni mewin kodi yeyo ma wiridho i Kristo
51002006	Paka wityeko jolo Kristo Yesu paka Ruoth, doŋi win i go i kwo mewin.
51002007	Weyi tyendi kwo mewin wopidhere to dongo i go, aka wimedi ridhirok i yeyo mewin paka ofuonji win, munyo hongo jye wifuoyo Were.
51002008	Amomiyo, neni win ni moro wokiri wokethi win i bwo pajo gi pyem kodi twodo masisiri, gi thenethene ma kula ma nyanono, gi wach kwoŋ chuny ma jodhumo i piny me, aka kiwoki bongi Kristo.
51002009	Kole kwo pa Were gipi nitye kwoŋ Kristo, i kwo ma nyadel;
51002010	aka wilimo kwo mopoŋ i riwirok gi go. Go a jadhum ma telo jodhum jye kodi men jye.
51002011	Kole bende withumere i riwirok gi Kristo, to thumirok me kobedo ma ji ama jotimo, to thumirok ma nyachuny, mobedo eye woko i men pa del ma gimarach, gi donjo i thumirok pa Kristo.
51002012	Kole munyo wilimo batisimo, meno kareno oyik win gi Kristo, aka bende wichierino gi go ru yeyo mewin i men pa Were ma tich, mochierino go kwoŋ jomotho.
51002013	Kada obedo ni chon oido witho i chuny win ru gimarecho mewin, odoko rupiri oido wibedo Jopath, ma jokithumere, to Were ochwako ri win gimarecho mewin jye, munyo omiyo wan kwo kanyachiel gi Kristo.
51002014	Were oreyo woko gimonwaŋo ondik kwoŋ wan marach, gi chik mere moido yenyo kwoŋ wan gikipiny kweth, to kwanyo woko kichutho munyo oguro gino kwoŋ musalaba.
51002015	Aka Kristo omayo woko jodhum gi ruodhe machuny men, to loko jo giranyera pa ji munyo tero jo paka jomomak i lweny.
51002016	Amomiyo, wikiri wiyeyi moro wokethi ri win chik kwoŋ gima wichamo, kosa wimadho, kosa gima mako kwoŋ kalima ma nyadin, kosa kalima ma dwe manyien, kosa ndelo ma Sabato.
51002017	Gikipiny no jye obedo nyaka tipo pa gikipiny moido lebino; to gimobedo maradyeri won nwaŋere i Kristo.
51002018	Wikiri wiyeyi moro womayi win kemba mewin munyo ŋoyo ni loyo win gi dwoŋ ru lek ma go nwaŋo, kareno nyutho bwonirok ma rendirok aka lamo jomalaika. Dhano ma pameno pakirok ama opoŋ kwoŋe, aka paro pere obedo ma nyadhano.
51002019	Go otyeko weyo chwirok kwoŋ Kristo, mobedo jatel mawan, ma kwoŋ go ama del pere gipi, ma fuche oriwo kanyachiel to makere, nwaŋi'ye men ma dongo paka Were mito ni wodongi.
51002020	K'inen onyo wityeko tho gi Kristo aka oketh win i syem munyo wieye woko kwoŋ chuny ma dhumo piny me, raŋo ma fuodi kwo mewin bedo paka apa ji ma piny me? Raŋo ma wikuro chik masisiri paka ni,
51002021	“Wikiri wimaki gime, wikiri wibili ginicha, wikiri wigeyi mecha?”
51002022	Kole gikipiny me jye bedo gimongoye kony tekin or jo. Jobedo nyaka chik ma dhano am'otimo aka ofuonjo.
51002023	Ato kiti chik no nenere pa giryeko i lamo jomalaika m'otyek chuko gine jo, kodi bwonirok ma rendirok, gi chando delkwoŋ gin; to iyadyeri jongoye kodi kony i dhumo awanya ma del.
51003001	Amomiyo paka otyek chierino win i kwo gi Kristo, onyo kethi win chuny win kwoŋ gikipiny ma polo, kama Kristo ni iye aka obedo yu rachuch pa Were.
51003002	Kethi win paro mewin kwoŋ gikipiny mani malo, ma kiweno kwoŋ ma piny ka.
51003003	Ato wityeko tho, aka kwo mewin onyo opan g'apa Kristo i Were.
51003004	Aka ka kwo mewin, mobedo Kristo onenere kamaler, aka nyaka wibende wibino nenere gine kanyachiel i dwoŋ pere.
51003005	Amomiyo, wiripo neko woko awanya ma delkwoŋ win paka chot, kidakana, timo gi wichkwot, awanya marecho, gi woro (mobedo lamo chal makichar).
51003006	Kole ru gikipiny me keme pa Were bino podho kwoŋ joma jokiwinji go.
51003007	Onwaŋo yado wiwotho i kwo ma pameno, munyo awanya no ama oido dhumo kwo mewin.
51003008	To pama wiripo bolo woko kiti gikipiny ma chal meno: nge, keme, awacha nyingi, nyieko nyingi jo, yeti kodi luwo makoch.
51003009	Wikiri wiwondere i dyeri win, rupiri oido wityeko lunyo woko kwo machon gi kula mere,
51003010	aka onyo wiruko kwo manyien, ma Were, jachwech mere, hongo jye loko manyien i chal pere won, ŋey wokeli win i ŋeyo go maber odocho.
51003011	Gima wok'iye, ongoye Japath kosa Jayudaya, ŋatothumere kosa ŋata kothumere, ŋata kofuonjere, jonono mogo, joma ni chien, ŋechin, kosa ji mani syem; to Kristo a gima dwoŋ, aka nitye i ji jye!
51003012	Amomiyo paka wibedo ji pa Were moyer, maleŋ aka ma go omaro, onyo bedi win joma ramere ri wadi win, ma wini gi chuny maber, bwonirok, mwolo, kodi diyo chuny.
51003013	Diyi win chuny win gi wadi win, aka chwakere win ka moro kwoŋ win nitye gi kiŋunyaŋunya gi nyawote. Wiripo chwakere paka Ruoth bende otyeko chwako win.
51003014	[Aka ma loyo meno jye, kethi win mar, ma riwo gikipiny jye kanyachiel i riwirok mochowere.
51003015	Weyi syem pa Kristo, ma olwoŋ'iye win paka adeche ma del achiel wodhumi chuny win; Aka bedi win gi fuoyo Were.]
51003016	Weyi mikwenda pa Kristo gi ŋaŋo mere jye, wobedi i chuny win, munyo wifuonjo aka wimedo jowoti win men gi ryeko jye, kareno wiwero wer zabul, kodi wer machuny ka wifuoyo Were i chuny win.
51003017	Gimoro jye ma witimo kosa wiwacho, ripere witimi i nyingi Ruoth Yesu, munyo wifuoyo Were Baba kwoŋ go.
51003018	Mon, winji win chwogi win, paka ripere i Ruoth.
51003019	Chwo, mari win mon mewin, aka wikiri wiori liwugo ri jo.
51003020	Nyithindho, winji win jonywol mewin ndir jye, rupiri meno a gima sangala Ruoth.
51003021	Jonywol, wikiri wimiyi nyithindho mewin nge, rupiri chuny jo nyalo ŋedhere.
51003022	Ŋechin, winji win jodongo mewin i gimoro jye, aka witiyi, ki nyaka munyo joneno win, ma miyo jo kisangala, to tiyi win gi chuny win achiel, kareno wiworo Ruoth.
51003023	Gimoro jye ma witimo, timi win gi chuny win achiel, pa witiyo ri Ruoth, ma kiweno ri dhano.
51003024	Poyi win nike wibino limo kemba ma Ruoth okano ri win. Kole Kristo a Jadwoŋ ma witiyo ri go.
51003025	Aka jatimi recho jye ibino chulo go tim pere marecho no, rupiri Were tero dhano jye marom.
51004001	Ruodhe, bedi win ma witire i kite ma wikuro gine ŋechin mewin. Poyi win nike wibende wini gi Ruoth mewin i polo.
51004002	Bedi win jokinen i kwayo, munyo winitye milengela ka wikwayo gi fuoyo Were.
51004003	Aka kwayi win bende ri wan ni Were woyawi ri wan royo ma fuonjo mikwenda pere, ŋey watiti nyaliŋliŋ pa Kristo. Kole meno amomiyo pama anitye i twech.
51004004	Ri ameno kwayi win nike anyali luwo munyo aketho gikipiny i lero paka ripere atimi.
51004005	Bedi win maryek i kite ma witero gine joma fuodi jokoyeyo, munyo wioro hongo ma wini gine maber.
51004006	Kilyesa mewin ripo ndir jye bedo maŋon ma ywayo chuny jo pa kado chumbi, aka wiripo ŋeyo kite ma dwoko dhano jye maber.
51004007	Omin wan Tichiko ma wamaro mobedo jatich ma genere, aka jatich nyawotan i tich pa Ruoth, bino miyo win wach jye ma mako kwoŋan.
51004008	Aoro go bongi win wonyali wacho ri win paka wanitye, gi dwoko chuny win.
51004009	Go lebino kodi Onesimo, omin wan ma genere ma wamaro, mobedo achiel kwoŋ win. Jobino wacho ri win gimoro jye ma timere ka.
51004010	Aristaruko, ma nitye i twech kodan, dhiro ri win moth kodi Marko bende, omin Barunaba. (Wityeko winjo wach kwoŋe; joli win go ka obino bongi win).
51004011	Yesu milwoŋo ni Yusto, bende dhiro ri win moth. Jadek me kende a Joyudaya ma joyeyo kwoŋ Kristo, ma jotiyo kodan ri Ker pa Were, aka jotyeko konyan swa.
51004012	Epafura, ma bende obedo achiel kwoŋ win, kendo jatich pa Kristo Yesu bende motho win. Ndir jye go kwayo ri win gi maro madwoŋ, munyo kwayo Were womiyi wichungi matek, ma witegino kareno wiridho paro ma timo gima Were yenyo.
51004013	Awon anyalo ridho ri win ni go tiyo ri win matek kodi ri ji ma Lawodisya kodi Hirapoli.
51004014	Luka, jamilerwa ma wamaro, kodi Dimas jodhiro ri win moth pa jo.
51004015	Dhiri win moth mawan ri wutimin wan ma Lawodisya kodi ri dhakodwoŋ Ninfa gi kweth pa jokristo ma chokere i ot pere.
51004016	Ka otyek kisoma ri win balwa me, neni win nike osoma balwa no i kitipa pa jokristo ma Laodisya bende. Aka wibende soma win balwa ma jo Lawodisya jobino dhiro ri win.
51004017	Aka wachi win ri Arukipo ni, “Neni ni ichowo tich m'omiyin i tich pa Ruoth.”
51004018	An, Paulo, andiko ri win moth me gi chingan won; aka wiy win wokiri wowili gi lijegere motweyan me! Weyi ŋono pa Were wobedi kodi win.
52001001	Balwa mowok bongi Paulo, Silvano kodi Timotheyo, Ri kitipa pa jomoyeyo ma Thesalonika, ma jobedo apa Were Baba kodi Ruoth Yesu Kristo: Ŋono gi syem wobedi ri win.
52001002	Noknok wafuoyo Were ri win, aka ndir jye watucho win i kwayo mawan.
52001003	Kole wapoyo i nyim Were mawan kodi Bawan paka wiketho yeyo mewin i tim, paka mar mewin omiyo witiyo matek, gi paka geno mewin i Ruoth mawan Yesu Kristo ochwiny.
52001004	Waŋeyo, wutimin wan, nike Were omaro win aka oyero win ni wibedi apere won.
52001005	Kole Wach Maber ma wakelo ri win, kobino nyaka i wach kende, to obino i men kodi i Chuny Maleŋ, gi ridho kichutho kwoŋ adyeri mere. Wiŋeyo paka kwo mawan obedo munyo oido wani gi win kenyo; aka obedo ri bero mewin won.
52001006	Wilokere joma luwo wan kodi Ruoth; aka kada wichandere tektek, wijolo mikwenda gi kisangala ma wok bongi Chuny Maleŋ.
52001007	Ri ameno wityeko lokirok ranen ri jomoyeyo jye i Masedonia kodi i Akaya.
52001008	Kole mikwenda ma mako kwoŋ Ruoth mowok bongi win kotundo ri Masedonia kodi Akaya kende, to wach kwoŋ yeyo mewin i Were olak iye jye. Amomiyo, ongoye gima di wawachi kendo.
52001009	Kole jokoro jye jowacho paka wijolo wan munyo walyewo win, gi paka wiweyo lamo chal makichar to wigik bongi Were, tiyo ri Were maradyeri odoko makwo,
52001010	gi kuro Wuode wobin wok i polo, mobedo Yesu, ma Were ochierino go kwoŋ jomotho, aka ama botho wan kwoŋ keme pa Were ma lebino.
52002001	Kole wiwegi wiŋeyo, wutimere, nike wendo mawan ri win kotho nono.
52002002	Wiŋeyo paka oido otyek timo wan marach gi yeto wan i Filipya ma fuodi wakibino Thesalonika. Kada ameno Were mawan omiyo wan miseni ma tito ri win Wach Maber ma wok bonge, kada pyem obedo madit.
52002003	Kole wach ma wakelo ma tiŋo win malo kochungo kwoŋ komo kosa atoŋa marach, odoko bende wakitemo wondo moro.
52002004	Kuchiel, ndir jye waluwo paka Were yenyo watim, kwoŋ bedo go ofuoyo wan aka oketho Wach Maber i chingi wan. Wakitemi kisangala ji, to wamito kisangala Were ayino, ma temo atoŋa ma chuny wan.
52002005	Kole wiŋeyo maber ni wakibino bongi win gi luwo ma dwoŋo win, kosa gi wach ma umo woro; aka Were obedo jakony mawan i gime!
52002006	Wakitemo rango pak bongi nyatoro, kada bongi win kosa bongi joman,
52002007	kada bedi ni nitye gima oido di wayenyo kwoŋ win g'arom paka jomoor pa Kristo. To wabedo moth munyo wanitye gi win, pa dhako ma kuro nyithindho pere maber swa.
52002008	Ru mar ma wamaro gine win amomiyo wabedo gi kisangala ma pokoye gi win, ki nyaka Wach Maber ma wok bongi Were kende, to kir kwo mawan won, rupiri onwaŋo wibedo ri wan ji mawelo swa!
52002009	Adyer jowoti wan, wipoyo paka watiyo aka wafamba! Watiyo wor g'odyechieŋ ŋey wakiri wabedi gimapek ri win munyo wafuonjo Wach Maber ma wok bongi Were.
52002010	Wibedo jokony mawan, paka Were bende, ni kite ma wanyutho win ma wiyeyo Kristo oido olony aka otire mongoye komo.
52002011	Wiŋeyo nike watero dhano jye kwoŋ win paka baa nyathi tero nyithindho pere.
52002012	Waruma win gi miyo win miseni, wadiyo chuny win, aka wakwayo win nike kwo mewin wobedi ma sangala Were, ma lwoŋo win donjo i Ker kodi i dwoŋ pere.
52002013	Aka ru wach me bende, ndelo jye waketho Were walwa. Munyo wakelo ri win mikwenda pa Were, wiwinjo aka wijolo, ki paka mikwenda pa dhano to mikwenda pa Were, mobedo ameno adyeri. Aka kole Were tiyo maber i dyer win jomoyeyo,
52002014	rupiri, jowotan, wibedo paka kitipin pa jomoyeyo i Kristo ma Yudeya jye, rupiri wibende wichandere i lweny mowok bongi ji mewin wegi, paka jo bende jochandere kwoŋ Joyudaya wadi jo,
52002015	ma joneko Ruoth Yesu kodi jotuchi wach pajo wegi, aka jolwenyo gi wan. Jokisangala Were be! Jolwenyo gi ji jye!
52002016	Jotemo kir juko wan fuonjo Jopath mikwenda ma d'okelo ri jo both. Me a gimarecho mopoŋ magike ma jotimo. Aka onyo pama keme pa Were ojok otundo ri jo.
52002017	To wan, jowotan, munyo olok wan pa nyithidho kiich, to ipoko wan gi win hongo machiek i del, to ki i chuny wan, wakeŋ win swa aka onwaŋo wayenyo gi maro mathoth neno win kendo!
52002018	Aka onwaŋo wayenyo dwoko bongi win. Iyadyeri an Paulo, atemo kir dwoko dikweth, to Sitan chiego ri wan royo.
52002019	Aka onyo geno mawan, kisangala mawan, kodi atoŋa mawan ma yumirok obedi aŋo ruwaŋ Ruodhiwan Yesu ka go odwoko?
52002020	Adyer wiŋati wikibedo pakirok mawan kodi kisangala mawani?
52003001	Machowe, wakinyalo medo chiro, amomiyo waridho bedo kendiwan i Athen,
52003002	kareno waoro Timotheyo, omin wan ma tiyo kodi wan ri Were i fuonjo Wach Maber kwoŋ Kristo. Waoro go bothi win womiyi win miseni gi konyo yeyo mewin,
52003003	aka moro kwoŋ win wokiri wogiki chien ru lweny me. Wiwegi wiŋeyo nike kiti lweny no obedo gima waripo luw'iye.
52003004	Kole munyo fuodi wanitye gi win wawacho ri win ma ndir fuodi kotundo nike ibino lwenyo gi wan, aka paka wiŋeyo maber, meno a gima otimere won.
52003005	Meno amomiyo, munyo akinyalo chiro kendo, adhiro Timotheyo bino ŋeyo gima tho kwoŋ yeyo mewin. Oido alworo ni ipoyo jakeli karatem otyeko temo win, aka tich mawan onyo otho nono!
52003006	To Timotheyo otyeko wok bongi win odwoko bongi wan, aka okelo ri wan wach maber kwoŋ yeyo mewin gi mar mewin. Owacho ri wan paka ndir jye wipoyo wan, aka wiyenyo swa neno wan, paka bende wayenyo neno win.
52003007	Amomiyo, jowotan, i teko mawan jye kodi i chandirok, walimo miseni kwoŋ win ru winjo kwoŋ yeyo mewin.
52003008	Kole pama kere onyo wakwo ka wichungo matek i Ruoth.
52003009	Kosa onyo wanyalo fuoyo Were ri win nedi ru kisangala ma wani gine i waŋ Were mawan ru win.
52003010	Wor godyechieŋ wakwayo go gi chuny wan jye ni woyeyi waneni win aka wanyal poŋo gima yenyere i yeyo mewin.
52003011	Onyo weyi Were mawan kendo Bawan won, kodi Ruodhiwan Yesu, jowoyiki ri wan royo ma bino bongi win!
52003012	Weyi Ruoth womiyi marok, i dyer wiwegi kodi ri ji jye, womedere gi dongo to lokere madwoŋ paka bende wamaro win.
52003013	Ameno go wonyali medo win men i chuny win i leŋo, ŋey wibedi ma bu racho i waŋ Were mawan kendo Bawan, chieŋ ma Ruodhiwan Yesu odwok'iye gi ji maleŋ pere jye.
52004001	Machowe, wutimera, paka wityeko fuonjere bongi wan kiti kwo ma wiripo bedo gine aka nyaka wisangala Were, onyo wakwayo win, kendo waruma win i nyingi Ruoth Yesu, medere ameda win gi timo ameno.
52004002	Kole wiŋeyo or ma wamiyo win, gi men pa Ruoth Yesu.
52004003	Me a gima Were mito ri win: ni wibedi maleŋ aka wingoye kichutho i kwo ma kidakana.
52004004	Kis jachwo jye kwoŋ win ripo ŋeyo royo ma nwaŋo chiege i leŋo gi dwoŋ,
52004005	ma kiweno g'awanya ma timo gi wichkwot pa jokafiri ma jokuya Were.
52004006	Aka i wach me, wongoye nyatoro ma wotimi ri nyawote racho, kosa ma woor kwo pere kichar. Kole watyeko wacho ri win gime chon, munyo wanyutho win gima wikure kwoŋe, nike Were bino chando joma timo recho ma kite no.
52004007	Were kolwoŋo wan bedo i kwo ma kidakana, to ma leŋo.
52004008	Amomiyo, ŋata kwero fuonji me kikwer wach pa dhano, to kwero Were won, ma miyo win Chuny Maleŋ pere.
52004009	Kiyenyere ndiko ri win kwoŋ marok ma wiripo bedo gine ri jowot win ma bende joyeyo. Kole wiwegi Were otyeko fuonjo win paka wiripo marok.
52004010	Aka adyeri wimaro jomoyeyo ma Masedonia gipi. To wakwayo win, wutimin wan, ni medi win ameda timo ameno.
52004011	Bedi win gi maro ma bedo ma wikudere, kareno wiparo kwoŋ tich mewin kende, aka witiyi ri gima nyalo kuro kwo mewin, paka watyeko wacho ri win wok chon.
52004012	Meno aka wibino bedo gi kwo motire i waŋ joma fuodi ni woko, ŋey wikiri wibedi ma wichando gimoro.
52004013	Wutimera, amito wiŋeyi odocho kwoŋ jomotho, aka nyaka wikokumi pa joma jongoye gi geno.
52004014	Ato paka wayeyo ni Yesu otho aka ochierino kendo, meno wayeyo ni Were bende bino dwoko joma jotyeko nindo i Yesu kanyachiel gine.
52004015	Kole wanyutho win gime wok i wach pa Were, nike wan ma fuodi wakwo, aka wadoŋ chuka hongo ma dwoko pa Yesu, wakoteli chierino ri joma onyo jonindo.
52004016	Derino ma wodho or bino bedo, to dwondi malaika madwoŋ winjere, kodi dwondi gwara pa Were, aka Ruoth won bino loro piny wok i polo! Jomotho munyo joyeyo Kristo jobino telo chierino;
52004017	aka ŋey ibino choko wan ma wakwo i hongo no, kanyachiel gi jo i pondeponde kidho romo gi Ruoth i hongo malo. Ameno wabino bedo gi Ruoth ndir jye.
52004018	Amomiyo, kweyi win chuny jowoti win gi wach me.
52005001	Kiyenyere ndiko ri win, wutimera, kwoŋ hongo kodi kare ma gikipiny me letimer'iye.
52005002	Kole wiwegi wiŋeyo maber nike Ndelo pa Ruoth bino bino paka jakwo ma bino wor.
52005003	Munyo ji jowacho ni, “Syem nitye aka gimoro jye oliŋ,” gikenyo arwat to reyirok tundo ri jo. Bino chale gi litho ma dhako winjo munyo chiegin nywol, aka jokobudhere be!
52005004	To win, wutimera, wikinitye i mudho, ma Ndelo no nyalo choro win pa jakwo.
52005005	Wijojye winyithindho pa lero, odoko winyithidho pa odyechieŋ; wakibedo ji pa wor kosa mudho.
52005006	Amomiyo, wakiripi bedo ma wanindo, paka joman; waripo bedo waŋ wan odoko milengela,
52005007	rupiri joma nindo jonindo wor, aka jomamer jomer wor.
52005008	To wabedo ji p'odyechieŋ, aka waripo bedo milengela. Weyi waruki i kor wan yeyo kodi mar paka gilweny, gi geno kwoŋ both paka junga ma lweny.
52005009	Were koyeyo ni keme pere wogeyi wan, to ni walimi both kwoŋ Ruodhiwan Yesu Kristo,
52005010	motho ri wan ŋey kada wakwo kosa watho, jye fuodi wabino kwo gine.
52005011	Ru wach me, kweyi win chuny jowot win, aka konyere win paka eno witimo.
52005012	Wakwayo win, wutimera, ni wimiy joma jotiyo i dyeri win dwoŋ, joma Ruoth oyero ma telo win gi fuonjo win.
52005013	Teri win jo gi dwoŋ moasere kodi mar, ru tich ma jotimo ri win. Bedi win i syem gi jowoti win.
52005014	Jowoti wan ma wamaro, waruma win ni, wachi win ri joma bedo abeda m'ongoye tich jowogwokere; miyi win jomalworlwor miseni; konyi win jomanyap; aka diyi win chuny win gi jono jye.
52005015	Neni win ni nyatoro wokiri wochuli recho gi recho, to hongo jye atoŋa mewin wobedi ma timo bero ri jowoti win kodi ri ji man jye.
52005016	Bedi win gi kisangala ndelo jye,
52005017	kwayi win hongo jye ma wikikeŋ,
52005018	fuoyi win Were i gimoro jye ma timere; kole meno a mito pa Were ri win i Kristo Yesu.
52005019	Wikiri wigeŋi Chuny Maleŋ tich.
52005020	Wikiri wichay mikwenda ma Were ama oluwo luwo i dhok jotuchi wach pere,
52005021	to kaŋasa win gimoro jye wiŋey adyeri mere; chwire win kwoŋ gimaber,
52005022	aka weyi win timo kiti recho jye.
52005023	Weyi Were ma japoki syem wolonyi win kichutho; kendo wokuri chuny win, paro mewin, gi delkwoŋ win, ma bu racho moro jye, i ndir ma bino pa Ruodhiwan Yesu Kristo.
52005024	Ŋata lwoŋo win ogenere, aka go bino timo ameno.
52005025	Jowoti wan ma wamaro, kwayi win ri wan bende.
52005026	Mothi win jomoyeyo jowot wan jye akor i leŋo.
52005027	Aoro win gi men pa Ruoth, kisoma balwa me ri jomoyeyo jye.
52005028	Ŋono pa Ruodhiwan Yesu Kristo wobedi gi wijojye. Ameno.
53001001	Balwa mowok bongi Paulo, Sila kodi Timotheyo, Ri kitipa pa jomoyeyo ma Thesalonika ma jobedo apa Were Bawan kodi Ruoth Yesu Kristo:
53001002	Weyi Were Bawan kodi Ruoth Yesu Kristo jowomiyi win ŋono gi syem.
53001003	Waripo fuoyo Were ri win hongo jye, wutimin wan! Obedo ri wan gimotire timo ameno, rupiri yeyo mewin medo dongo swa aka mar ma kis dhano kwoŋ win nitye gine ri nyawote onyo medere.
53001004	Amomiyo, wawegi wayumere gi win i dyeri kitipa pa jomoyeyo Were. Wayumere gi kite ma wimedere gine chiro teko gi bedo kodi yeyo, i lweny jye kodi i chandirok ma win'iye.
53001005	Me a gima nyutho ni thumo banja pa Were otire, aka gima wok'iye, ibino kwano win paka joma ripo gi Ker pa Were, ma wichandere ri go.
53001006	Kole bedo gima otire ka Were okelo chandirok ri joma miyo wichandere,
53001007	aka bino kelo ywomirok ri win ma pama wichandere, kodi ri wan bende. Gino letimere ameno munyo Ruoth Yesu onenere wok i polo gi jomalaika pere ma jomen,
53001008	gi mach malyel, ma miyo joma kuya Were kodi joma kiwinji Wach Maber mapa Ruoth Yesu girachula.
53001009	Jobino limo girachula ma reyirok woko chil gi chil munyo okwany jo woko ruwaŋ Ruoth kodi men pere ma didwoŋ,
53001010	munyo go bino Ndelo no limo dwoŋ wok bongi ji pere maleŋ jye, kodi nwaŋo wor bongi jomoyeyo jye. Wibende wibino bedo i dyeri jo, rupiri wityeko yeyo mikwenda ma wakelo ri win.
53001011	Me amomiyo wakwayo ri win noknok, ni Were mawan wokonyi win winyali ripo gi kwo molwoŋ'iye win. Aka gi men pere, woyeŋi chuny win i atoŋa maber ma wini gine, kodi tich ma witimo wok kwoŋ yeyo.
53001012	Meno aka nyingi Ruodhiwan Yesu bino limo dwoŋ bothi win, aka win bende bonge, gi ŋono pa Were mawan kodi Ruoth Yesu Kristo.
53002001	Gima mako kwoŋ dwoko pa Ruodhiwan Yesu Kristo kodi choko wan kanyachiel bonge, wakwayo win jomoyeyo, ni
53002002	wikiri wikwaki bedo gi kiganagana i paro mewin, kosa limo bwok ru wach pa jomaŋoyo ni Ndelo pa Ruoth otyeko tundo. Ato moro nyalo bino pa jatuchi wach, kosa jafuonji, kosa ma wacho ni wandiko gino i balwa.
53002003	Wikiri wiyeyi nyatoro womiŋi win i royo moro jye, rupiri Ndelo no kotundi nyuka pyem kodi yeyo machowe obedi, to Jal ma kilwor chik m'oyik ri go kidho i mach makitho kutho nenere.
53002004	Go bino pyemo gi gimoro jye ma ji jolamo kosa jotero paka were, to won tiŋere malo to jengere i Ot pa Were munyo ŋoyo ni go a Were!
53002005	Wikipoyi ni atucho ri win gime jye munyo fuodi oido anitye gi win?
53002006	Aka wiŋeyo gima fuodi geŋo bino pa jalo, ŋey wonenere ka hongo pere motire otundo.
53002007	Kole men ma nyaliŋliŋ ma miyo ji kwero lworo chik otyeko chako tich; to ŋata geŋo gino bino timo ameno nyuka okwany woko go i royo.
53002008	Gikenyo nyaka Jal ma kilwor chik bino nenere, ma Ruoth Yesu bino neko woko gi luya ma dhoke, to reyo go woko gi menyirok ma dwoŋ pere munyo dwoko.
53002009	Jal ma kilwor chik no lebino gi men pa Sitan to timo ranyuth kodi gidhyer matwodo,
53002010	kodi gimarecho madit ma wondo joma jobino reyere woko, rupiri jokwero maro adyeri ma d'omiyo jo both.
53002011	Ru wach me Were ledhiro ri jo twodo madwoŋ ŋey jowoyeyi gima kotire,
53002012	aka wothum banja loyo ji ma jokoyeyo adyeri ma josangala kodi gimarach ayin.
53002013	Waripo fuoyo Were ri win hongo jye, jowot wan ma Ruoth omaro, rupiri Were oyero win wok i chakirok ni wilimi both gi men pa Chuny Maleŋ ma lonyo win, ru yeyo adyeri mewin.
53002014	Were olwoŋo win i yeyo me munyo oro Wach Maber ma wafuonjo win, ni wilim adech ma opok ri win kwoŋ dwoŋ pa Ruodhiwan Yesu Kristo.
53002015	Amomiyo, jowotan, chungi win matek aka chwire win kwoŋ adyeri ma wafuonjo win adhok kodi i balwa mawan.
53002016	Weyi Ruodhiwan Yesu Kristo won gipi, kodi Were Bawan, momaro wan aka i ŋono pere omiyo wan miseni makirum kodi geno maber,
53002017	wopoŋi chuny win miseni to miyo win men ma timo gi wacho gimoro jye maber.
53003001	Machowe, jowotan, kwayi win ri wan, ni mikwenda pa Ruoth womedere nyay mayot to limo dwoŋ, paka obedo i dyeri win.
53003002	Kwayi win bende ni Were wobothi wan kwoŋ jomarecho, rupiri kobedo ni dhano jye ni gi yeyo.
53003003	To Were genere, aka go bino miyo win men to kuro win maber kwoŋ Ŋatarach.
53003004	Wani gi geno kwoŋ win i Ruoth ni witimo gima waoro win, aka wibino medere gi timo ameno.
53003005	Weyi Ruoth womiyi wibedi gi mar pa Were i chuny win kodi chiro teko paka Kristo ochiro.
53003006	I nyingi Ruoth Yesu Kristo waoro win, jowotan mamaro; eye win kwoŋ jomoyeyo jye ma jotimo nyapo, ma jokimaki fuonji ma wamiyo win.
53003007	Kole wiwegi wiŋeyo maber ni wiripo luwo kwo ma wanyutho win. Wakibedo manyap munyo wanitye gi win,
53003008	aka wakichamo chiemo pa nyatoro ma wakichulo. Kuchiel, watiyo aka waol wor g'odyechieŋ ŋey wakiri wakeli peko ri nyatoro kwoŋ win.
53003009	Watimo ama ki rupiri wakiripi yenyo kwoŋ win kony; to watimo ameno ma miyo win ranen aluwa.
53003010	Ato munyo wanitye gi win wamiyo win chik ni, “Ŋata kimiti tich wokiri wochiemi.”
53003011	Wawacho ama rupiri wawinjo nike nitye jomogo i dyeri win ma jonyapnyap, ma jokitim gimoro jye kwanyo woko riyirok i tich pa wadi gin ayino.
53003012	I nyingi Ruoth Yesu Kristo waoro, odoko wakwayo ji ma pameno jowoyiki kiti gin, aka jowochaki tich, ŋey jowolimi gima konyo kwo pajo wegi.
53003013	Aka ri win, jowot wan, wikiri wioli gi timo gimotire.
53003014	Ka nyatoro ni kenyo ma kowinji mikwenda ma wadhiro ri win i balwa me, kaŋasa win go maber, aka wikiri witiyere gine, ŋeyi wiye wokwoti.
53003015	To wikiri witeri go paka jakwor, kuchiel fuonji win go paka omin win.
53003016	Weyi Ruoth won, ma poko syem, womiyi win syem hongo jye kodi i royo jye. Ruoth wobedi kodi dhano jye kwoŋ win.
53003017	An Paulo, andiko moth me gi chingan won, aka meno a ranyuth ma aketho i balwin paran jye. Me apaka andiko.
53003018	Weyi ŋono pa Ruodhiwan Yesu Kristo wobedi gi wijojye.
54001001	Balwa mowok bongi Paulo, jamoor pa Kristo Yesu ru or pa Were ma Jaboth mawan kodi Kristo Yesu mobedo geno mawan,
54001002	Ri Timotheyo, wuodan adyeri i yeyo: Weyi Were Bawan kodi Kristo Yesu Ruodhiwan womiyi win ŋono, wor gi syem.
54001003	Ayenyo ni ibedi Efeso paka aorin munyo oido anitye i woth paran achomo yu Masedonia. Juki joma kelo kenyo fuonji matwodo jowoweyi.
54001004	Wachi ri jo jowoweyi kigana ma kiniaŋere kodi bol moruwo ma nyingi kwarere jo, rupiri gino kelo pyem kendekende; jokikonyi chan pa Were, ma ŋeyere i yeyo.
54001005	Atoŋa ma or me obedo mar, aka wok i chuny molony, kodi i paro motire, kodi i yeyo maradyeri.
54001006	Jomogo joloko ŋey gin ri gikipiny me to jorwenyo royo pajo i pyem mamiŋo.
54001007	Joroda bedo jofuonji ma chik pa Were, to jokuya kir dwoŋ wach pajo wegi, kosa gikipiny ma joluwo kwoŋe gi miseni.
54001008	Waŋeyo ni Chik ber ka oor i royo motire.
54001009	Aka waŋeyo, nike chik kotim ri ji mabeyo, to ri joma turo chik kodi jowichtek, ri joma kilwor Were kodi jomarecho, ri joma kileŋ kodi joma kidewi kwoŋ Were; ri joma neko bachere pajo kodi megi jo, ri joma neko jowoti gin,
54001010	ri jomodakana, ri jomokom i timo gi wichkwot, ri joma tana ji, kodi jotwodo, gi joma wodho kony matwodo, kosa joma timo gimoro jye mopokere kodi fuonji motire
54001011	ma chungo kwoŋ Wach Maber ma di dwoŋ, ma Were moripo g'apaka oketho i chingan.
54001012	Afuoyo Kristo Yesu Ruodhiwan, momiyan men ma tich me, rupiri go oteran paka ŋata genere to kethan tiyo ri go,
54001013	kada chon oido aluwo kichar kwoŋe, kareno oido alwenyo gi ji pere munyo aluwo kichar kwoŋe. To Were otimo kodan wor, rupiri oido angoye gi yeyo aka oido akuya kir gima atimo.
54001014	Ruoth okonjo ran ŋono pere moasere to miyan yeyo gi mar ma nitye i Kristo Yesu.
54001015	Me obedo wach maradyeri, ma mitere ajola gi yeyo: ni Kristo Yesu obino i piny botho jomarecho. Aka aŋata aloyo i racho;
54001016	to ru wach me Were onyuthan wor, ŋey Kristo Yesu wonyuthi diyo ich pere i tiyo kwoŋan, ŋatarach maloyo jomarecho jye, paka ranen ri joma rumachien di joyeyo go to jolimo kwo makirum.
54001017	Ri Kere ma chil gi chil, ma kitho aka kinenere, mobedo Were kende, wor gi dwoŋ wobedi chil gi chil. Ameno.
54001018	Timotheyo, nyathi paran, amiyin or me ma ripo gi wach motuchi kwoŋin chon. Weyi wach no wobedi gilweny perin munyo ilwenyo lweny maber,
54001019	aka i chwire kwoŋ yeyo perin kareno paro ma chunyin otire. Jomegi jokowinjo paro ma chuny jo, to jonyieko woko yeyo pajo.
54001020	I dyeri jo nitye Himenayo kodi Alekizanda, m'atyeko bolo jo i men pa Sitan, ŋey wofuonji jo weyo luwo marach kwoŋ Were.
54002001	Amomiyo marapena, aoro win ywakirok ri Were, kwayo, poyo joman i kwayo, gi fuoyo Were ri ji jye;
54002002	kwayo ri kerin kodi joman jye ma jonitye i adhum, ŋey wabedi i kwo mokwe ma syem, munyo walworo Were aka wabedo gi kite ma ripere.
54002003	Gime ber aka sangala Were Jaboth mawan,
54002004	ma mito ni ji jye jowobothi to jolimo ŋeyo adyeri.
54002005	Kole Were nitye achiel, aka nitye ŋatachiel ma riwo Were gi ji, jal milwoŋo ni Kristo Yesu,
54002006	momiyere ma botho ji jye. Meno obedo giranena, i hongo motire, ni Were mito ji jye jowobothi.
54002007	Me amomiyo odiman bedo jamoor kendo jatiti wach ri Jopath, fuonjo mikwenda ma mako kwoŋ yeyo kodi adyeri. (Akitwodi, to awacho giradyeri!)
54002008	Amomiyo ayenyo ni kamoro jye ji jowokwayi, ma jomiyere ri Were aka jotiŋo chingi gin malo i kwayo, mongoye nge kosa kiŋunyaŋunya.
54002009	Kendo amito ni mon joworuki nengin mabeyo ma ripo, gi gwokirok; ma jokochowo paro pajo i kedo wich ma yodirok, kosa jaŋo kwoŋ gin thiwino ma zawabu kosa atege mawelo kosa ruk mawelo ma malo,
54002010	to jowobedi gi tim mabeyo paka ripere gi mon ma jowacho ni jolworo Were.
54002011	Mon joripo winjo fuonji munyo jokudere gi mwolo.
54002012	Akiyey mon fuonjo kosa bedo gi men kwoŋ chwo; joripo liŋ.
54002013	Kole otel chweyo Adam, aka nyaka ochwey Eva,
54002014	aka Adam k'amowondi; dhako ama owondi to turo chik pa Were.
54002015	To kada ameno, dhako bino limo both i nywolo nyithindho, ka go ochwire i yeyo kodi mar gi leŋo, kodi kurok maber.
54003001	Me wach motire: ka nyatoro wanya bedo jatel ma kitipa pa jomoyeyo, go wanya tich maber swa.
54003002	Jatel ripo bedo dhano mongoye gi komo; go ripo bedo jadhako achiel, moŋeyo kuro nge, ma niaŋ maber, ma timo gidwoŋ, moŋeyo jolo ji pecho pere; go ripo bedo ni nyalo fuonjo maber,
54003003	ma ki jamero kosa jagero, to wobedi ŋatamwol ma ki jadhaw; aka wokiri womari pesa.
54003004	Go ripo bedo ŋata nyalo tich ma pecho pere maber, to fuonjo nyithindho pere mwolo gi miyo ji dwoŋ.
54003005	Ato ka dhano kinyali tich ma pecho pere won, onyali nedi kuro kitipa pa jomoyeyo pa Were?
54003006	Go wokiri wobedi dhano ma nyaka owire manyien i yeyo; ameno go nyalo kwoto gi pakirok to ithumo ri go banja, paka othum ri Jwogi.
54003007	Go ripo bedo dhano ma ji ma woko jomiyo dwoŋ, aka nyaka kochay go to podho i bwo pa Jwogi.
54003008	Jokony ma kitipa pa jomoyeyo bende joripo bedo joma kiti jo otire, ma ki jotwodo; jokiri jowobedi jomero kosa jomawor i lim;
54003009	joripo chwire kwoŋ nyaliŋliŋ ma yeyo kodi paro motire.
54003010	Iripo temo jo kutho, aka ka jotire, nyaka jonyalo tich paka jokony.
54003011	Mon pajo bende joripo bedo ji ma kiti gin otire, ma jokiwerawera gi luwo kichar; joripo bedo jomoŋeyo kuro nge kendo joma genere i gimoro jye.
54003012	Jakony ma kitipa pa jomoyeyo ripo bedo jadhako achiel kende, aka jo kodi chiege joripo kuro nyithindho kodi pecho pajo maber.
54003013	Kole joma timo tich maber jolimo kachungo maber aka jonyalo luwo gi miseni kwoŋ yeyo ma nitye i Kristo Yesu.
54003014	Paka andiko balwa me rin, ageno bino nenin mayot,
54003015	to ka agalo, balwa me bino miyin iŋeyi kite ma waripo bedo gine i pecho pa Were, mobedo kitipa pa jomoyeyo pa Were makwo, siro kendo chakirok p'adyeri.
54003016	Mongoye kiganagana, nyaliŋliŋ mani yeyo mawan dwoŋ: Go onenere i chal pa dhano, Chuny Maleŋ onyutho paka go otire, aka jomalaika joneno go. Ofuonji kwoŋ go i piny jye, oyey go i piny gipi, aka oter go i polo.
54004001	Chuny wacho kamaler ni ji megi jobino weyo yeyo i ndir ma bino; jobino winjo chuny ma jotwodo to joluwo fuonji pa jwogi.
54004002	Fuonji no wok i twodo pa ji ma jorendere, ma paro ma chuny jo otho aka orere woko pa gima nyweny malyeth owaŋo.
54004003	Joma pameno jofuonjo ni nywom rach, aka jochiero ji chamo chiemo mogo. To Were ochweyo chiemo me achama, ma jomoyeyo aka joŋeyo adyeri jooro munyo jofuoyo Were.
54004004	Gimoro jye ma Were ochweyo ber; ongoye gima wochayi, to wojoli jye gi kwayo munyo ifuoyo Were.
54004005	Ato wach pa Were kodi kwayo miyo Were ketho silwany i gino.
54004006	K'ifuonjo jomoyeyo wach me, ibino bedo jatich maber mapa Kristo Yesu, modongo gi wach ma yeyo kodi fuonji ma go otyeko mako.
54004007	To weyi woko kigana ma Were ongoye iye, ma kiripere awacha. Bedi munyo ifuonjere kwo ma sangala Were.
54004008	Kada fuonjo del wobedi mochwiny nitye gi kony moro, to bedo gi kwo ma sangala Were ama nitye gi kony i royo jye, rupiri nitye iye chikirok ma kwo ma pama kodi ma bino.
54004009	Me wach motire ma ripo ajola kichutho.
54004010	Meno amomiyo watekere aka watiyo gi tekirok, rupiri waketho geno mawan i Were makwo mobedo Jaboth pa ji jye, to tektek mere apa jomoyeyo.
54004011	Wuodhi or aka fuonji gikipiny me.
54004012	Ikiri iyeyi moro wochayin ru thino perin, to bedi ranen ri jomoyeyo, i luwo, i kula, i mar, i yeyo kodi i lonyo ma chuny jo.
54004013	Ori hongo perin i kisoma ri ji Ndiiko Maleŋ, kodi fuonji nyuka anobin.
54004014	Ikiri ijala mich machuny ma ini gine, momiyin munyo jotuchi wach Were joluwo kwoŋe i ndir ma jodongo pa jomoyeyo joketh'iye chingi gin kwoŋin.
54004015	Kethi tich no jye i tim munyo imiyere ri jo, ŋey ji jye jowoneni paka tich perin kadho malo.
54004016	In won kaŋasa kwo perin, aka kaŋasa fuonji perin bende. Medere gi timo tich no, rupiri ka itimo ameno ibino bothere kir gi joma jowinjin bende.
54005001	Ikiri iay kwoŋ ŋata otegino gi gero, to nyuthi go wor paka d'itimo ri benin. Teri yach ma nyaka ay paka wutimerin,
54005002	mondongo paka megin, aka mon ma fuodi nyir paka nyimerin, gi leŋo jye.
54005003	Pari kwoŋ mon ma chwogi jo otho ma jonitye i chandirok.
54005004	Ka chi tho moro nitye gi nyithindho kodi nyikwaye, joripo kutho fuonjirok timo tich ma mako kwoŋ yeyo i pechin pajo, jowonyali konyo jonywol pajo, rupiri meno a gima sangala Were.
54005005	Dhako mobedo chi tho ma chandere, mongoye kodi jakur, wobedi dhako moketho geno pere i Were, aka ywakere ri Were noknok, ka kwayo go kony wor g'odyechieŋ.
54005006	To chi tho ma kethere yenyo girawanya meno otyeko tho, kada nende go kwo i del.
54005007	Miyi jo or me aka nyaka wongoye ŋata wopusa jo.
54005008	To ka nyatoro kipar kwoŋ wade pere, tektek mere joot pere won, meno otyeko kwedere kwoŋ yeyo aka rach loyo ŋata fuodi koyeyo.
54005009	Ikiri indiki nyingi chi tho moro ni wokwan go i kweth pa mon ma chwogi jo otho ka go fuodi kikal oro pyero auchiel. Kendo chi tho ma indiko ripo bedo ni oido konywomere ma kalo ka dichiel.
54005010	Kendo go ripo bedo ni oŋeyere ri tich mabeyo: dhako mokuro nyithindho pere maber, ojolo ji maber i ot pere, okonyo ji pa Were, okonyo joma ni teko, aka omiyere ri tich jye mabeyo.
54005011	To ikiri irwaki mon ma fuodi nyir i kweth pa mon ma chwogi jo otho; kole ka awanya pajo miy jo yenyo nywomirok, to jowiro ŋey gin ri Kristo,
54005012	gikenyo to joturo chikirok pajo marapena gine.
54005013	Medo kwoŋ meno, jonyalo fuonjere nyapo gi kula ma woth i dho udi pa ji; aka maloyo kenyo, jonyalo fuonjere kiwerawera gi luwirok kichar, gi bedo ma yilyil, gi luwo kwoŋ gima di kiripi jowoluwi kwoŋe.
54005014	Amomiyo, ayenyo ni mon ma chwogi jo otho kareno jo fuodi nyir jowonywomere, jowolimi nyithindho, aka jowokuri pechin pajo, ŋey jokiri jowomiyi jokwor mawan hongo ma luwo marach kwoŋ wan.
54005015	Kole mon megi ma chwogi jo otho jotyeko wirok aka onyo joluwo Sitan.
54005016	To ka dhako moro moyeyo nitye gi wade ma jobedo mon ma chwogi jo otho, weyi won wokonyi jo; wokiri wokeli peko ri kitipa pa jomoyeyo, aka ŋey kitipa wonyali konyo mon ma chwogi jo otho ma jochandere.
54005017	Jodongo ma jotiyo maber paka jotel, ripere miyo jo kemba ma romo, tektek mere joma asa timo tich ma tito wach gi fuonji.
54005018	Kole ndiiko wacho ni, “Ikiri ichuli dhok mirikwa gi thach ka ywayo kwer furo,” odoko ni “Jatich jye ripo gi kemba pere.”
54005019	Ikiri iyey wach mokel kwoŋ jadwoŋ moro kwanyo woko ka ji aryo kosa adek joridho wach no.
54005020	Bwoki joma chwire i timo gimarach i dyer ji kamaler, ŋey joman lworo womaki jo.
54005021	I waŋ Were kodi Yesu Kristo, kodi jomalaika maleŋ, aorin ni winji fuonji me mongoye yero, aka ikiri itimi ri ji gimoro jye kareno idok yu thenge achiel.
54005022	Ikiri ikwakere ketho chingin i wiy nyatoro ri tich pa Were. Odoko ikiri iriwere gi moro i tim pere marecho; bedi m'ilony.
54005023	Onyo, ikiri imadhi pi kende, to bili ye vini manok ma konyo iyin gi toyo chiemo paka imaro two.
54005024	Gimarecho pa jomegi yot neno, aka bino miyo i thumo ri jo banja; to gimarecho pa joman nenere rumachien.
54005025	Meno bende apaka, tich mabeyo nenere kamaler; kendo kada jokothangere kamaler jokinyal panirok.
54006001	Ŋechin jye joripo tero ruodhe pajo paka joma ripere amiya dwoŋ, aka nyaka moro koluw marach kwoŋ nyingi Were kodi fuonji mawan.
54006002	Ŋechin ma ruodhe pajo joyeyo Kristo jokiripi chayo jo, rupiri jobedo jomoyeyo jowot jo. Kuchiel joripo tiyo ri jo maber loyo, rupiri joma limo kony kwoŋ tich pajo jobedo jomoyeyo momar. Iripo fuonjo gi tito gikipiny me.
54006003	Ŋata fuonjo fuonji mopokere aka kiyeyere gi wach motire mapa Ruodhiwan Yesu Kristo kodi fuonji kwoŋ lworo Were,
54006004	meno opoŋ gi pakirok kende, aka ongoye gim'oŋeyo. Go nitye g'awanya ma kiber ma pyem gi dhaw kwoŋ wach, aka me kelo nyieko, tyakirok, nyieko nyingi jo, kodi ŋicho kichar,
54006005	gi laro gikipiny i dyer ji ma paro pajo kitiy aka jongoye kodi adyeri. Joparo ni tich pa Were obedo royo ma limo ŋaŋo.
54006006	Kole nitye kemba madwoŋ ri dhano i lworo Were kodi i tero gima go ni gine paka romo go,
54006007	rupiri ongoye gima wakelo i piny, aka ongoye gima wabino kwanyo wok i piny ka.
54006008	Amomiyo, ka wanitye gi chiemo kodi ruk, meno won ripo romo wan.
54006009	To joma jomito ŋaŋo jopodho i karatem to jomoko i bwo pa awanya. Aka jodonjo i awanya mamiŋo ma kelo litho, ma tero ji i nyiekirok kodi i reyirok woko.
54006010	Kole maro pesa ama wok'iye recho ma nger jye. Jomegi jobedo g'awanya mathoth ri pesa amomiyo jopodho woko i yeyo aka jokelo gut madwoŋ i chuny gin.
54006011	To in, dhano pa Were, eye kwoŋ gikipiny no jye. Lwenyi ri tiro, lworo Were, yeyo, mar, chiro teko, kodi mwolo.
54006012	Temi paka inyalo lwenyo lweny maber mayeyo, aka inolimi kwo makirum; kole me a kwo ma Were olwoŋin iye munyo itucho maber yeyo perin i waŋ jomoneno mathoth.
54006013	I waŋ Were ma miyo gimoro jye kwo, kodi Kristo Yesu m'otucho maber yeyo no i waŋ Ponsyo Pilato, aorin
54006014	winjo gi kuro m'olony or pa Were ma bu racho, nyuka Ndelo ma Ruoth Yesu Kristo omenyer'iye.
54006015	Menyirok pere no Were won bino kelo i ndir pere, Were ma Jasilwany odoko won a Jadhum kende, Kere pa kerin, kendo Ruoth pa ruodhe.
54006016	Go kende ama kitho; go bedo i lero ma moro kinyal chore chiegin gine. Ongoye ŋata fuodi oneno go, odoko ongoye ŋata nyalo neno go. Ri go dwoŋ wobedi kodi men ma chil gi chil. Ameno.
54006017	Ori jomoŋaŋ i kwo ma piny me ni kiri jowokwoti, kosa ketho geno pajo kwoŋ gikipiny ma kigenere paka ŋaŋo, to kwoŋ Were ayino, ma poko wan gimoro jye ma kisangala mawan.
54006018	Ori jo timo gimabeyo, jowoŋaŋi i tich mabeyo, jowobedi jomiyo munyo jopoko gikipiny gi joman.
54006019	Ameno aka jobino choko ŋaŋo ma bino konyo jo i hongo ma bino, ŋey jowonyali limo kwo maradyeri.
54006020	Timotheyo, kuri maber gima okethi i chingin kuro. Eye i luwo ma kimakere gi Were kodi pyem kwoŋ “Ŋeyo wach,” mogo mamiŋo paka jomogo jolwoŋo ameno ma twodo,
54006021	rupiri jomegi joŋoyo ni jo ni gine, to gimowok'iye jorwenyo woko gi royo mayeyo. Ŋono wobedi kodi win.
55001001	Balwa mowok bongi Paulo, jamoor pa Kristo Yesu i mito pa Were, moor tito kwo mochik ma wani gine i Kristo Yesu,
55001002	Ri Timotheyo wuodan mamaro: Weyi Were Bawan kodi Kristo Yesu Ruodhiwan womiyin ŋono, gi wor, kodi syem.
55001003	Afuoyo Were ma atiyo ri go gi paro ma chunyan molony, paka kwarere paran jotimo. Apoyin noknok i kwayo paran, wor g'odyechieŋ.
55001004	Ka apoyo pigi waŋin, amito nenin swa, ŋey kisangala wopoŋi i chunyan.
55001005	Apoyo yeyo perin mochwiny, kiti yeyo ma adhenin Loyi kodi yokin Yunisi oido jo ni gine, aka aridho nike i bende ini gine.
55001006	Ru wach no, apoyin inyali ketho i tim mich ma Were omiyin munyo aketho chingan kwoŋin.
55001007	Kole Were komiyo wan Chuny ma lworo, to omiyo wan Chuny ma bedo gi men, gi mar, kodi ma dhumo kwo mawan maber.
55001008	Amomiyo, ikiri ibedi gi wichkwot ma luwo kwoŋ Ruoth, kosa wichkwot kwoŋan, jatwech pere. Kuchiel bedi kodan i chandirok ri Wach Maber paka Were miyin men ma chiro,
55001009	go mobotho wan to lwoŋo wan bedo ji pere won, ki ru gima watyeko timo, to ru atoŋa pere won kodi ŋono. Go omiyo wan ŋono no i Kristo Yesu ma fuodi ndir kochakere,
55001010	aka pama onyo onyuth wan i menyirok pa Jaboth mawan, Kristo Yesu, motyeko reyo woko men pa tho, to kelo kwo gi kiyindira ma kirum i lero munyo oro Wach Maber.
55001011	Were ooran tito Wach Maber no paka jamoor kodi jafuonji;
55001012	meno amomiyo achandere ama. To kada ameno wiyan kikwoti, rupiri aŋeyo ŋata ayeyo kwoŋe, aka aridho ni go nyalo kuro gima atyeko miyo go nyuka Ndelo no tundo.
55001013	Chwire kwoŋ wach m'ityeko winjo bongan, paka fuonji motire aluwa, aka bedi i yeyo kodi i mar i Kristo Yesu.
55001014	Kuri gikipiny mabeyo mokethi i chingin gi kony pa Chuny Maleŋ ma nitye i wan.
55001015	Iŋeyo nike dhano jye i adech ma Asya ojwangan, kir Figelo kodi Hamogene.
55001016	Weyi Ruoth wonyuthi pecho pa Onesiforo ŋono, rupiri go omiyan kisangala ndir madit aka wiye kokwot nike anitye i twech.
55001017	Odoko tekin go tundo Roma, orangan tektek nyuka onwaŋan.
55001018	Weyi Ruoth womiyi go silwany ma limo ŋono bongi Ruoth i Ndelo no! Kole iŋeyo maber gima go otimo ran munyo anitye Efeso.
55002001	To in, wuodan, bedi gi men kwoŋ ŋono ma nitye i Kristo Yesu.
55002002	Teri wach m'iwinjan afuonjo ruwaŋ jokony mathoth ma jowinjo, aka ikethi i chingi ji ma genere, ma bende jobino nyalo fuonjo joman.
55002003	Chiri chandirok kodi wan, paka jaserikale pa Kristo Yesu ma genere.
55002004	Ongoye Jaserikale ma ruwere i wach pa ji ma kis ndelo, rupiri go mito kisangala jatel pere ma miyo go or.
55002005	Ameno bende, jaŋwech ma pyem kinyal limo kemba ka bende koluwo chik mere.
55002006	Jafur motyeko tiyo matek ripo limo pok marapena ma gima okech.
55002007	Pari kwoŋ gima awacho, aka Ruoth bino miyin ŋeyo dwoŋ gikipiny me jye.
55002008	Poyi Yesu Kristo, ma Were ochierino go kwoŋ jomotho, mobedo nyakwar Daudi. Me a Wach Maber ma afuonjo,
55002009	kendo ma achandere ri go aka onyo otweyan kir pa ŋata otimo kibenga madwoŋ. To wach pa Were kotwey i lijegere.
55002010	Amomiyo achiro gimoro jye ri bero pa ji pa Were moyer, ŋey jo bende jowonyali limo both ma nitye i Kristo Yesu, kanyachiel gi dwoŋ ma chil gi chil.
55002011	Me obedo wach motire: “Ka watyeko tho gine, wabende wabino kwo gine;
55002012	Ka wachiro chandirok, wabende wabino dhumo gine; Aka ka wakwedere kwoŋe, go bende bino kwedere kwoŋ wan;
55002013	ka wakibedo jomogenere, go doŋ ŋata ogenere, rupiri go kinyal won kwedirok kwoŋe.”
55002014	Bedi munyo ipoyo jo gikipiny me, aka wachi ri jo nyatirtir i waŋ Were ni kiri jowodhawere kwoŋ wach rupiri meno kikel bero moro, to nyieko ji ma jowinjo ayino.
55002015	Temi paka inyalo kisangala Were, paka jatich ma wiye kikwoti gi tich pere, aka fuonjo motire wach maradyeri mapa Were.
55002016	Eye i pyem ma Were ongoy'iye, rupiri meno bino miyo ji jomedere kwero lworo Were.
55002017	Gima jofuonjo bino bedo paka adhola modheth ma medo chamo del. Jofuonji aryo me a Himenayo kodi Fileto.
55002018	Jome jotyeko weyo adyeri aka onyo jomyeno yeyo pa joman munyo jowacho ni chierino pa ji otyeko bedo.
55002019	To tyendi geto mocwhiny ma Were otyeko ketho kiyengere, aka me a wach mondik kwoŋe: “Ruoth oŋeyo joma jobedo apere” kodi ni, “Nyatoro jye mobedo apa Ruoth ripo eye woko kwoŋ tim marecho.”
55002020	I ot malach nwaŋere achierin kodi atewe ma nger jye: megi obedo ma zawabu kodi feza, megi ma mbawo kodi lowo; megi aora i ndelo madwoŋ, to megi aora i ndelo ma kis ndir.
55002021	Ka moro olonyo kwo pere kwoŋ gikipiny marecho, go bino bedo achiero mioro i atoŋa madwoŋ, moketh gichien ri Ruoth aka ni gi kony ri go, rupiri oyikere woor go i tich mabeyo kendekende.
55002022	Amomiyo, weyi awanya ma thino, aka lweny ri tiro, yeyo, mar, kodi syem, kanyachiel gi joma kwayo Ruoth gi chuny gin molony.
55002023	To eye kwoŋ pyem mamiŋo kodi paro masisiri; ato iŋeyo nike gikipiny no kelo dhaw.
55002024	Jatich pa Ruoth kiripi bedo jadhawirok, to ripo bedo jawor ri ji jye. Ripo bende bedo ma nyalo fuonji kendo ma diyo chunye,
55002025	aka tiro joma pyemo gine gi mwolo. Kole nyalo bedo ni Were bino miyo jo hongo ma ŋuto to joŋeyo adyeri.
55002026	Gikenyo jobino bedo maryek to joboth kwoŋ bwo pa Jwogi, monwaŋo omako jo aka miyo jo timo gima go mito.
55003001	To ŋeyi gime: teko bino bedo madit i ndelo ma rumachien.
55003002	Ato ji jobino bedo jogwondo, jomawor i pesa, jokwoto, joyumirok, joyet, joma kiwinji jonywol pajo, joma kifuoy gimoro, joma kileŋ;
55003003	jobino bedo joma jongoye gi wor, joma jongoye gi chwak, jowachi nyingi wadi gin, jomawany kendo mager; jobino dak gimaber;
55003004	jobino bedo jokwedirok, joma kidew gimoro, joma kwot gi pakirok; jobino maro kisangala ma piny loyo Were;
55003005	jobino moko kwoŋ gima wiyewiye i yeyo Were, to jokwero men mere. Gwokere kwoŋ joma pameno.
55003006	Jomegi kwoŋ jo jodonjo i udi to jodiyo mon mamiŋmiŋ, ma jopoŋ gi recho aka awanya ma nger jye ywayo jo;
55003007	mon ma ndir jye jotemo fuonjirok to jokinyal ŋeyo adyeri.
55003008	Paka Janes kodi Jambure gin jopyemo gi Musa, ameno jono bende jopyemo kodi adyeri; jobedo ji ma paro pajo kitiy, aka yeyo odhyero jo.
55003009	To jokokadhi bor, rupiri dhano jye bino neno miŋo pajo, paka joneno apa chwo aryo no.
55003010	To ityeko kikaŋasa fuonji paran, kula paran, kodi atoŋa paran ma kwo; ityeko kikaŋasa yeyo paran, diyo chuny paran, mar paran, chiro paran,
55003011	lweny pa ji kodan kodi chandirok paran. Iŋeyo gikipiny me jye motimere ran Antyok, Ikoniam kodi Listura; Jye jobedo lweny mager ma achiro to Ruoth bothan kwoŋ jye no.
55003012	Iyadyeri dhano jye ma mito bedo gi kwo i Kristo Yesu, ji bino lwenyo gine.
55003013	Aka ji marecho kodi ma joraporapora jobino medirok gi recho, munyo jowondo jowoti gin kareno iwondo jo bende.
55003014	To in, medere i adyeri mofuonjin aka iyeyo m'ichwiny iye. Kole iŋeyo joma jofuonjin adyeri no,
55003015	gi paka wok i thino oido iŋeyo Ndiiko Maleŋ, ma nyalo miyin ryeko ma limo both kwoŋ yeyo Yesu Kristo.
55003016	Kole ndiiko jye Were ama omiyo men, aka konyo swa ma fuonjo adyeri, kipusa komo, tiro podho, gi fuonjo bedo gi kwo motire,
55003017	ŋey dhano ma tiyo ri Were wobedi ŋata ochowere maber, mani gi gikipiny ma timo tich mabeyo ma nger jye.
55004001	I waŋ Were kodi Yesu Kristo ma bino thumo banja ri ji jye, jomakwo kodi jomotho, odoko ru wach dwoko pere kodi bino pa Ker pere, aorin gi men moasere ni:
55004002	titi wach pa Were, kada ndir mere otundo kosa be, miyi ji niaŋ, pusa jo, medi jo miseni, aka fuonji munyo i diyo chunyin.
55004003	Kole ndir bino tundo ma ji jokowinj'iye fuonji maradyeri, to jobino tiyo g'awanya pajo wegi, odoko jobino choko jofuonji ma wegi joyenyo, jowofuonji jo gima ithi jo yilo jo winjo.
55004004	Jobino weyo winjo adyeri to joketho paro pajo kwoŋ kigana makichar.
55004005	To in, hongo jye iripo bedo milengela, chiro chandirok, timo tich pa jatiti Wach Maber ri joma fuodi jokoyeyo, aka timi tich perin jye paka jatich pa Were.
55004006	To an, onyo hongo otundo ran ma bedo rachow; hongo paran ma kadho otyeko tundo.
55004007	Atyeko lwenyo lweny maber, atyeko chowo ŋwech paran; atyeko kuro yeyo.
55004008	Aka pama onyo otyek yiko ran sangarya ma tiro, ma Ruoth, Jathumi banja motire, bino miyan i Ndelo no, aka ki an kendan, to go bino miyo ji jye ma jokuro go wonenere.
55004009	Temi paka inyalo bino bongan mayot.
55004010	Kole Dema omako mere gi piny ma pama aka onyo oweyan okadho yu Thesalonika. Kuresike okadho Galasya aka Tito okadho Dalmasya.
55004011	Luka kende ama ni kodan. Nwaŋi Marko ibin gine, rupiri go nyalo konyan maber.
55004012	Aoro Tichiko yu Efeso.
55004013	Ka ibino, keli ran kot paran ma aweyo Trowa gi Karupo; keli kitawin bende, tektek mere kitawo motim akwoya.
55004014	Alekizanda jathyeth otimo ran marach swa; Ruoth bino miyo go kemba ru gima go otimo.
55004015	Ibende gwokere kwoŋe, rupiri go opyemo swa kodi mikwenda mawan.
55004016	I kachako munyo alwenyo gi thyelo wach paran i kiosa, ongoye ŋata ochungo kabutan; ji jye joweyan. Akwayo ni Were wokiri wokwan kwoŋ jo recho no!
55004017	To Ruoth obedo kodan aka omiyan men, amomiyo anyalo tucho mikwenda jye ri Jopath jowowinji. Aka obothan i laki Simbwor.
55004018	Ruoth bino konyan i racho jye, to bothan ri Ker ma polo. Dwoŋ wobedi ri go chil gi chil. Ameno.
55004019	Adhiro moth ri Prisila kodi Akwila, kodi ri pecho pa Onesiforo.
55004020	Erasto odoŋ Korinthya; aka aweyo Trofimo i Mileto, rupiri go oido two.
55004021	Temi paka inyalo bino ma fuodi hongo ma piny ŋich'iye kotundo. Yubulo, Puden, Lino kodi Klaudya jodhiro rin moth pajo, odoko jomoyeyo jye bende jodhiro moth pajo.
55004022	Ruoth wobedi kodin. Ŋono pa Were wobedi kodi win.
56001001	Balwa mowok bongi Paulo, jatich pa Were kendo jamoor pa Yesu Kristo. Oyeran aka ooran konyo yeyo pa ji pa Were moyer, gi telo jo jowoŋeyi adyeri ma kelo lworo Were,
56001002	mochungo kwoŋ geno kwo makirum. Were ma kitwodi, ochiko wan kwo me chon ma fuodi hongo kochakere,
56001003	aka munyo ndir mere otundo, go onyutho wach me. Okethi wach no i chingan, aka atito paka Were ma jaboth mawan ooran.
56001004	Andiko ri Tito, wuodan ma winjan i yeyo ma wariwo: Weyi Were Bawan kodi Kristo Jaboth mawan womiyin ŋono gi syem.
56001005	Aweyin Kurete ni itwenyi gikipiny ma fuodi oido okom, gi ketho jodongo ma kitipa pa jomoyeyo i tindi jye. Poyi ni:
56001006	jadwoŋ ma kitipa ripo bedo mongoye gi komo moro; go ripo bedo jadhako achiel, aka nyithindho pere joripo bedo jomoyeyo aka jokiri jowoŋeyere paka jomager kosa joma kiwinji or.
56001007	Ato paka go nitye i tich pa Were, jadwoŋ ma kitipa ripo bedo mongoye gi komo moro jye. Go wokiri wobedi jawinjirok, kosa jamaki nge kichar, kosa jamero, kosa ŋata ger, kosa jaworo.
56001008	Go ripo bedo jajoli wendo maber, ŋata omaro gimaber, ŋata dhumo kwo pere, motire, maleŋ, aka jakuri chik.
56001009	Go ripo chwire matek kwoŋ Wach Adyeri paka ofuonji go, ŋey bende wonyali fuonjo joman wach motire, gi juko woko pyem pa joma temo myeno wach no.
56001010	Kole jopyem mathoth bende jonitye, tektek mere Joyudaya ma jothumirok, ji ma luwo wach masisiri aka jowondo gine joman.
56001011	Yenyere juko fuonji pajo, rupiri joruwo pechin jye munyo jofuonjo gima onwaŋo jokiripi fuonjo, nyaka g'atoŋa ma limo pesa.
56001012	Achiel kwoŋ jo won, jatuchi wach pajo, owacho ni, “Ji ma Kurete jobedo jotwodo noknok, ogwange makichar, ma jowor aka jonyap.”
56001013	Aka gima ŋato owacho otire. Amomiyo, bwoki jo tektek, ŋey jowobedi gi yeyo molama,
56001014	aka odoko jokiri jowochwire kwoŋ kigana machon mapa Joyudaya kodi or pa ji ma jotyeko chayo adyeri.
56001015	Ri jomolony, gimoro jye olony; ri joma koch aka jokiyey, ongoye gima olony, rupiri paro pajo kodi niaŋ ma chuny jo oduwere.
56001016	Joŋoyo ni joŋeyo Were, to tim pajo nyutho ni jodak go. Jobedo jodakirok kendo joma kiwinji or, ma jokinyal timo gimaber.
56002001	To iripo fuonjo gima yeyere paka fuonji motire.
56002002	Wachi ri jodongo jowobedi joma dhumo chuny gin, joma ni gi kinen, jomaryek; jowobedi jomochwiny i yeyo pajo, i mar, kodi i chiro teko.
56002003	Aka bende wachi ri mon dongo jowobedi gi kite mabeyo i leŋo. Kiri jowobedi jowachi nyingi ji, kosa joma medho odhumo; joripo fuonjo gimabeyo
56002004	ŋey jowofuonji mon mathindho maro chwogi jo gi nyithindho pajo,
56002005	gi dhumo kwo pajo, kodi lonyo mongoye timo chot, to jobedo mon ma joŋeyo kuro udi, ma chuny jo beyo, ma jowinjo chwogi jo, ŋey moro wokiri woluwi marach kwoŋ Wach pa Were.
56002006	Odoko bende, fuonji yach ma nyaka ay manyien dhumo kwo pajo.
56002007	Aka in won, i gimoro jye, iripo bedo ranen ri jo i tich mabeyo, i fuonji perin, aka nyuthi jo m'iridho ni ifuonjo gimotire.
56002008	Ori wach motire ma moro kinyal kipusa, aka ŋey wichkwot womaki jokwor perin, rupiri jokonwaŋ gimarach awacha kwoŋ wan.
56002009	Fuonji ŋechin winjo ruodhe pajo gi temo kisangala jo i gimoro jye. Jokiripi pyem gi jo,
56002010	kosa kwalo jo. Kuchiel, joripo nyutho ni jobeyo aka jogenere, ŋey jowokeli bero ri fuonji kwoŋ Were ma Jaboth mawan, i gimoro jye ma jotimo.
56002011	Kole Were otyeko nyutho ji jye ŋono pere ma botho jo.
56002012	Ŋono no fuonjo wan weyo kwo ma kilwor Were kodi awanya ma piny, bedo gi dhumirok i kwo, bedo gi tiro, gi kwo molworo Were i piny ka,
56002013	munyo wakuro geno ma di silwany, gi menyirok madwoŋ mapa Were mawan madwoŋ moasere ma Jaboth,
56002014	Yesu Kristo, momiyere ri wan to botho wan kwoŋ recho jye, to loko wan ji molony ma jobedo apere won aka jochowere i timo gimabeyo.
56002015	Miyi ji ŋeyo gikipiny me, aka or men perin jye munyo imiyo joma winjin miseni aka bwoki jo ma tiro jo. Neni ni wongoye moro kwoŋ jo ma wochayin.
56003001	Poyi ji perin ni joripo mwolirok ri jodhum kodi ruodhe, winjo jo, gi yikirok timo gimoro jye maber.
56003002	Chieri jo luwo marach kwoŋ nyatoro, to jowobedi mongoye dhawirok, jomamwol, aka ndir jye jowonyuthi kite mabeyo ri ji jye.
56003003	Kole wan wegi onwaŋo yado wamiŋ, wajochay, aka oido orweny wan woko. Wan oido wabedo ŋechin pa awanya kodi kisangala ma piny; oido waoro kwo mawan ma timo ri ji racho kodi nyieko; oido wadakere gi ji.
56003004	To munyo bero kodi mar pa Were ma Jaboth mawan onenere,
56003005	go obotho wan; ki ru tich mabeyo mogo monwaŋo wawegi watyeko timo, to ru wor pere won. Go obotho wan gi lwok ma Chuny Maleŋ omiyo wan gine nywolirok manyien kodi kwo manyien.
56003006	Kole Were okonjo ri wan Chuny Maleŋ i thotho, luwo kwoŋ Kristo Jaboth mawan,
56003007	nike paka otyeko ketho wan i tiro gi ŋono pere, wanyali bedo nyithindho pere ma kayo kareno wageno lunjo kwo makirum.
56003008	Me wach maradyeri. Amito ni imedi ridho gikipiny me, ŋey nyaka jomoyeyo Were jowonyali miyirok i timo tich mabeyo. Gikipiny me beyo odoko di kony ri ji jye.
56003009	To weyi donjo i pyem mamiŋo, gi tito tyendi wat kwoŋ bol maboyo ma nyingi kwarere jo, tyakirok gi dhawirok kwoŋ Chik. Gikipiny me ongoy'iye chwee odoko ongoye kony.
56003010	Temi juko jakeli pokirok dichiel kosa diryo, aka rumachien ingoye kodi go gi tich.
56003011	Kole iŋeyo nike ŋata pameno okom, aka recho pere nyutho nike go won ochowo thumo banja pere.
56003012	Ka tekin adhiro Arutema kosa Tichiko bongin, itemi paka inyalo bino bongan i Nikopoli, rupiri atyeko yiko bedo kenyo i hongo ma pe ŋich'iye piny.
56003013	Temi paka inyalo konyo Zena japido ri chik kodi Apolo i woth pajo, aka ineni ni jonitye gi gimoro jye ma joyenyo.
56003014	Ji mawan joripo fuonjere timo tich mabeyo, ŋey jowolimi gikonyirok ma noknok aka nyaka jokiri jowobedi gi kwo mongoye kony.
56003015	Joma wani gi jo jye jodhiro ri win moth. Mothi ri wan ji jye ma jomaro wan i yeyo. Ŋono pa Were wobedi gi win.
57001001	Balwa mowok bongi Paulo, jatwech kwoŋbedo Kristo Yesu, kodi omin wan Timotheyo, Ri mere mawan kodi jatich nyawoti wan Filemon, kodi kitipa pa jomoyeyo Kristo ma romo i ot perin,
57001002	kodi nyamin wan Afiya, kodi jaserikale nyawoti wan Arukipo:
57001003	Weyi Were Bawan kodi Ruoth Yesu Kristo jowomiyi win ŋono gi syem.
57001004	Ndir jye ka apoyin i kwayo paran, omera Filemon, afuoyo Were
57001005	rupiri awinjo kwoŋ mar perin ri ji pa Were jye kodi yeyo m'ini gine i Ruoth Yesu.
57001006	Akwayo Were ni, riwirok mawan kodin paka jomoyeyo bino miyo wamedo niaŋ kwoŋ gimabeyo jye ma wanyalo timo ri Kristo.
57001007	Mar perin, omera ma kachunyan, okelo ran kisangala madwoŋ swa kodi miseni moasere! Kole ikelo kisangala i chuny ji pa Were jye.
57001008	Ru wach me, kada oido anyalo bedo gi miseni paka omerin i Kristo, ma orin timo gima ripere itim,
57001009	to akwayin ayino ru marok mawan kodin. An Paulo, jamikwenda pa Kristo Yesu aka onyo pama jatwech bende ri go,
57001010	akwayin ri wuodan Onesimo, ma alokere bamere i Kristo munyo anitye i twech.
57001011	Yu chien go oido ongoye gi kony rin, to pama go onyo ni gi kony rin kodi ran bende.
57001012	Onyo adwoko go rin, aka kadho kir gi chunyan.
57001013	Onwaŋo d'ayenyo kuro go bothan ka, wonyali konyan kaperin munyo anitye i twech kwoŋbedo Wach Maber;
57001014	to akimito timo ameno ma iwon ikiyeyo, ŋey gimaber mitimo wokiri wobedi gi mbaka, to wobedi gi paro perin won.
57001015	Kono miti oido ber ni Onesimo wokutho woeye bongin nyaka hongo machiek ŋey rumachien wodwoki bongin kichutho.
57001016	Kole go kobedo nyaka ŋecha, to loyo ŋecha swa: go obedo omerin ma kachunyin i Kristo. Go nitye gi kony ran swa! Aka go bino bedo gi kony rin swa loyo, paka ŋecha kodi omerin i Kristo!
57001017	Amomiyo k'iparo kwoŋan paka jatich nyawotin, joli go i dwoko pere paka d'ijolan.
57001018	K'inen go oido otyeko timo rin gimoro marach, kosa nitye gi giperin moro, onyo kwan kwoŋan.
57001019	An, Paulo, andiko gime gi chingan won: An Paulo, abino chulin. (D'akipoyin, ato, nike d'onyo iripo chulan i kwo perin bende)
57001020	Amomiyo, omera, mondo timi ran wor me, i Ruoth; sangala chunyan, paka omera i Kristo!
57001021	Aridho adyeri, munyo andiko gime, nike ibino timo gima akwayin, odoko ma kalo kir ma akwayin.
57001022	Medo kwoŋ meno, yiki reye kanindo, rupiri, ageno nike Were bino jolo kwayo mewin to dwokan ri win.
57001023	Epafura, ma nitye i twech kodan ru tich pa Kristo Yesu, dhiro rin moth,
57001024	kodi jotich jowotan Marko, Aristaruko, Dema, kodi Luka.
57001025	Weyi ŋono pa Ruoth Yesu Kristo wobedi kodi win.
58001001	I ndir mokadho, Were oluwo gi kwarere mawan di kweth i royo momore gi i dhoki jotuchi wach pere,
58001002	to i ndir machowe me, go oluwo gi wan gi i dhok Wuode m'oyero paka okayo ma le lunjo gikipiny pere jye, aka ochweyo piny gipi luwo kwoŋ Wuode no.
58001003	Go obedo lero ma nyutho dwoŋ pa Were; aka go obedo chal pa Were won gi kite, kendo go ama kuro chwech jye gi wach pere ma di men. Munyo go otyeko kelo lonyo kwoŋ recho jye, go obedo piny i polo yu chingi Jadhum Madwoŋ marachuch.
58001004	Ri ameno go olokere madwoŋ loyo jomalaika, paka nyinge ma Were omiyo go loyo apa jo.
58001005	Were otyekoye wacho ri malaika mene ni, “In Wuodan: Konon alokere Benin”? Kosa ri mene ni, “Abino bedo Bamere, aka go bino bedo Wuodan”?
58001006	Medo kwoŋ meno, munyo Were oido chiegin oro Wuode makayo i piny ka, owacho ni, “Weyi jomalaika pa Were jye jowolami go.”
58001007	Aka me a gima Were owacho kwoŋ jomalaika: “Were loko jomalaika pere koyo, aka go loko jotich pere lew mach.”
58001008	To kwoŋ Wuode, Were owacho ni, “Kom perin madhum, a Were, bino kiyindira chil gi chil, aka tiro ama ibino dhumo gine i Ker perin.
58001009	Imaro gimotire aka idak recho, amomiyo Were, ma Were perin, owirin gi mo ma kisangala to miyin dwoŋ makalo ma go omiyo jowotin.”
58001010	Go owacho kendo ni, “A Ruoth, i chakirok ichweyo piny, aka polo meno jye tich ma chingin otimo.
58001011	Gikipiny no jye jobino leny woko, to in idoŋ; jojye jobino ti pa nanga.
58001012	Iledolo jo pa kot; odoko ilewiro chal pajo pa nengin. To in idoŋ adoŋa paka initye, kendo oro perin kibino rumo.”
58001013	Were owachoye ri malaika mene ni, “Bedi yu rachuch paran chuka anoloki jokwor perin paka kasik ma ketho tyendin”?
58001014	Jomalaika meno ki chuny ma jotiyo ri Were, ma go ooro konyo joma jobino limo both?
58002001	Amomiyo, waripo chwirok matek kwoŋ adyeri ma watyeko winjo aka nyaka gimoro korweny wan.
58002002	To k'inen mikwenda ma jomalaika chango jomiyo oter paka otire, aka ŋata kotiyo gine i ndir no omiy girachula moripo gine,
58002003	onyo wanobothi nedi ka wachayo both madwoŋ me? Ruoth won gipi ama otelo luwo kwoŋ both me, aka nyaka joma jowinjo go joridho ri wan ni obedo adyeri.
58002004	Aka Were bende omedo ridho wach no gi ranyuth, gi men, gi giraura mopokere opokere, gi mich pa Chuny Maleŋ m'opoko paka won oyenyo.
58002005	Kole Were koketho jomalaika bedo jodhum i piny ma bino yuwaŋe.
58002006	Kuchiel, owach kamoro i Ndiiko Maleŋ ni, “Dhano bende aŋo, a Were, ma d'ipar kwoŋe? Dhanadhana bende aŋo, ma d'idew kwoŋe?
58002007	Iloko go nyaka ma hongo machiek bedo mapiny loyo jomalaika, to imiyo go dwoŋ gi wor,
58002008	aka iketho gimoro jye i par tyende ni wodhumi.” “Iketho gimoro jye i par tyende”, me nyutho ni go dhumo gimoro jye. To pama fuodi wakinen paka dhano dhumo gimoro jye.
58002009	To kole waneno Yesu, ma i hongo machiek oloki go mapiny loyo jomalaika, paka orwaki ri go sangarya ma dwoŋ gi wor rupiri ochandere i tho, ni ŋey kwoŋ ŋono pa Were go wonyali tho ri ji jye.
58002010	Onwaŋo otire ri Were, mochweyo aka kuro gimoro jye, miyo Yesu ma telo ji i both, chowo tich no gi chandirok, ŋey wote mathoth jowolimi dwoŋ.
58002011	Ato ŋata loko ji maleŋ kodi joma iloko jo maleŋ, jye jo ni gi Baa gin achiel. Amomiyo Yesu ongoye gi wichkwot lwoŋo jo ni wutimin go.
58002012	Go owacho ni, “Were, abino luwo kwoŋin ri wutimera. Abino pakin i chokirok pajo.”
58002013	Go odoko owacho ni, “Abino ketho geno paran i Were.” Aka owacho kendo ni, “Ee anika gi nyithindho ma Were omiyan.”
58002014	Paka nyithindho obedo ma del gi remo, Yesu bende olokere paka jo i del, aka nyaka i tho pere woreyi woko Jwogi, manitye gi men kwoŋ tho,
58002015	ŋey wogonyi ji moido jobedo ŋechin ru lworo tho.
58002016	Kole gime neno kamaler ni ki jomalaika ama go konyo, to paka Ndiiko wacho, “Go konyo nyikway Ibrayimu.”
58002017	Ri ameno, onwaŋo yenyere go wolokere paka wutimin i royo jye, ŋey go wobedi jadwoŋ pa jochwayi ri Were wi alitar mani gi wor kendo magenere i tich pere ri Were, aka nyaka wogeŋi keme pa Were ri gimarecho pa ji ŋeyi wochwak jo.
58002018	Aka go onyo pama nyalo konyo joma jolimo ratem, rupiri go won bende olimo ratem aka ochandere.
58003001	Ri ameno wutimere maleŋ, ma bende Were ama olwoŋo, kethi paro mewin kwoŋ Yesu, mobedo jamoor kendo jadwoŋ pa jochwayi ri Were wi alitar, ma konyo yeyo ma watucho ni wani gine.
58003002	Kole go ogenere ri Were, moyero go timo tich me, paka Musa bende oido ogenere i tich pere i ot pa Were gipi.
58003003	Kuchiel Yesu ripo gi dwoŋ maloyo apa Musa, paka jageri ot dwoŋ loyo ot ma go ogero.
58003004	Ato ot jye dhano ama gero, to Were ama ogero kis gimoro.
58003005	Aka Musa chango obedo ŋatogenere i ot pa Were paka jatich, aka otucho gikipiny ma Were oido kidho luwo kwoŋe rumachien.
58003006	To Kristo ogenere paka Wuodi Were ma kuro ri Were ot. Aka kole waŋati wabedo ot pere ka wamedere gi miseni mawan kodi ridho geno ma wapakere gine.
58003007	Kole Chuny Maleŋ wacho ni, “Ka wiwinjo dwondi Were konon,
58003008	wikiri witimi wichtek paka chango witimo munyo ji mewin jokwedere kwoŋ Were, i hongo ma ratem i dyeri thim
58003009	kama kwarere mewin joteman iye, kada oido jotyeko neno tich paran.
58003010	Gino ama omiyo amako nge gi jono, to awacho ni, ‘Ndir jye chuny jo kelo ri jo rwenyo, aka fuodi jokuya royo paran.’
58003011	Amomiyo amako nge t'akwoŋere ni, ‘Jokonyal donjo i ywomirok paran!’ ”
58003012	Kure win, jowotan, aka moro kwoŋ win wokiri wobedi gi chunye marach ma kiyey ma eye woko kwoŋ Were makwo.
58003013	Kuchiel, wiripo kweyo chuny wadi win kis ndelo, tekin ilwoŋo ndelo no ni “konon,” ŋey moro kwoŋ win wokiri wowondi gi gimarach to lokere ŋata wiye tek.
58003014	Kole wajojye wabedo jowoti Kristo, ka wachwire matek i yeyo tundo i gike.
58003015	Me a gima ndiiko wacho: “Ka wiwinjo dwondi Were konon chuny win wokiri wobedi matek paka chango obedo munyo wikwedere kwoŋ Were.”
58003016	To kere ŋa gin ma chango jowinjo dwondi Were to jokwedere kwoŋ go? Jokobedo ji jye ma Musa owodho wok Misiri?
58003017	Kere jokune ma Were omako gi jo nge chowo oro pyero aŋwen? Go komako nge gi ji ma jotimo gimarach, omiyo jogore piny to jotho i dyeri thimi?
58003018	Aka Were okwoŋere gi jokune ni jokodonji i ywomirok pere ma kiweno joma jotimo ri go wichtek no?
58003019	Onyo waneno ni jokonyalo donjo rupiri jokoyeyo.
58004001	Onyo, Were otyeko weyo ri wan chikirok nike wanyalo donjo i ywomirok pere. Amomiyo, wagwokere win, aka moro kwoŋ win wokiri wokeŋi donjo i ywomirok no.
58004002	Kole wabende watyeko winjo Wach Maber, paka jo; to wach ma jowinjo kotimo ri jo bero moro, rupiri munyo jowinjo jokojolo gi yeyo.
58004003	Amomiyo wan ma wayeyo, wadonjo i ywomirok no paka Were owacho ni, “Amako nge t'akwoŋere ni, ‘Jokibino donjo i ywomirok paran!’ ” Meno a gima go owacho, kada tich pere oyido orumo wok chuka go chweyi piny.
58004004	Me a gima owachere kamoro i Ndiiko Maleŋ kwoŋ ndelo marabiryo: “Were oywomere i ndelo marabiryo kwoŋ tich pere jye.”
58004005	Aka kenyo odoko owach'iye ni, “Jokibino donjo i piny ma d'amiy'iye jo ywomirok!”
58004006	Joma jopen winjo wach pa Were jokonyalo nwaŋo ywomirok no; rupiri jokoyeyo amomiyo nitye joman moyey jo limo kaywomirok me.
58004007	Aka Were odoko oketho ndelo man milwoŋo ni, “konon,” ma chango oluwo kwoŋe rumachien gi i dhok Daudi, i wach motyek nyutho ni, “Ka wiwinjo dwondi Were konon, wikiri wichayi go,”
58004008	rupiri bedi Yoswa tyeki miyo ji ywomirok, di Were koluwo kendo kwoŋ ndelo man.
58004009	To paka nitye, fuodi odoŋ ri ji pa Were ywomirok ma Sabato.
58004010	Kole dhano jye ma donjo i ywomirok pa Were bende won ywomere kwoŋ tich pere paka Were chango oywomere kwoŋ tich pere.
58004011	Amomiyo, weyi watemi paka wanyalo donjo i ywomirok no. Kiripi moro kwoŋ wan chayo dwondi Were paka jotimo, to wakeŋ donjo.
58004012	Kole wach pa Were kwo aka tiyo. Bith loyo abor ma nyalewe aryo. Thumo kir kama paro kodi chuny jorom'iye, gi kama kumbo kodi more joriwer'iye. Niaŋ kwoŋ awanya kodi paro pa ji ma iyi adundo.
58004013	Ongoye gima nyalo panere ri Were. Gimoro jye i chwech othangere aka oyare i waŋe go ma wabino tito kwo mawan ru waŋe.
58004014	Weyi wachwire matek kwoŋ yeyo ma watucho ni wani gine, paka kere wanitye gi jadwoŋ mapa jochwayi ri Were wi alitar, moasere gi dwoŋ mobedo Yesu Wuodi Were won, motyeko kidho i polo.
58004015	Jadwoŋ pa jochwayi ri Were wi alitar, mawan me, kobedo ŋata kiniaŋi nyapo mawan. Kuchiel, wanitye gi jadwoŋ pa jochwayi ri Were wi alitar ma bende olimo ratem i royo jye paka walimo, to kotimo gimarach.
58004016	Amomiyo, weyi wabedi miseni, aka wakidhi ru nyim kom pa Were madhum, kama ŋono nity'iye. Kenyo wabino lim'iye wor to wanwaŋo ŋono ma nyalo konyo wan i hongo ma wayeny'iye.
58005001	Kis jadwoŋ pa jochwayi ri Were wi alitar jye iyero wok kwoŋ ji aka imiyo go tich ma tiyo ri Were kapa jono. Go chwayo ri Were mich kodi rachow ru gimarecho pa ji.
58005002	Paka go won bende nyap i royo momore, go nyalo tiyo gi mwolo ri jomanyap ma jonyalo rwenyo.
58005003	Aka paka go won nyap, go chowere ki nyaka ri gimarecho pa joman kende, to ri gimarecho pere bende.
58005004	Aka ongoye ŋata won yero dwoŋ ma bedo jadwoŋ pa jochwayi ri Were wi alitar; bedo ri lwoŋo pa Were won, paka chango olwoŋ Aron.
58005005	Meno apaka Kristo won bende komiyere dwoŋ ma bedo jadwoŋ pa jochwayi ri Were wi alitar. Kuchiel, Were ama owacho ri go ni, “In i Wuodan; konon alokere Benin.”
58005006	Go owacho kendo kaman ni, “Ibedo jachwayi ri Were wi alitar chil gi chil, i chal pa Melikizedek.”
58005007	I kwo pere i piny ka, Yesu odhiro kwayo kodi ywakirok pere gi pigi waŋe munyo koko malo ri Were, ma d'onyalo botho go kwoŋ tho. Aka Were owinjo go, rupiri go oido ŋatamwol ma winjo Were.
58005008	Kada go oido obedo Wuodi Were, go ofuonjere winjo Bamere i chandirok pere.
58005009	Aka munyo otyek lonyo go kichutho, go olokere jakeli kwo makirum ri ji jye ma jomako wach pere;
58005010	aka Were oketho go bedo jadwoŋ pa jochwayi ri Were wi alitar i chal pa Melikizedek.
58005011	Nitye wach kweth ma wanyalo wacho kwoŋ gime, to tek tito ri win, rupiri wibolbol i niaŋ gimifuonjo win.
58005012	Kabedo ma di wibedi jofuonji, odoko fuodi yenyere moro wofuonji win ayino adyeri pa Were michako gine! Kama di wichamiye chiemo pa jomotegino, fuodi wiyenyo chak amadha ayino!
58005013	Ŋata madho chak, meno fuodi nyathi ma kuya poko gimotire kodi gima kotire.
58005014	To chiemo manwaŋ, obedo apa jomotegino ma jotyeko ŋeyo poko gimabeyo gi gimarecho.
58006001	Amomiyo, weyi wamedere gi fuonji motegino waweyi woko fuonji machako ma mako kwoŋ Kristo, aka wakiri wagiki kendo i fuonji machako: kole wiŋeyo paka wiripo ŋuto kwoŋ tich mothootho to wimedere gi yeyo Were.
58006002	Watyeko fuonjo win kwoŋ batisimo kodi ketho chingi jo kwoŋ ji; kwoŋ chierino pa jomotho kodi thumo banja ma chil gi chil.
58006003	Weyi wakidhi yu malo. Aka meno a gima wabino timo ka Were oyeyo.
58006004	Aka tek swa dwoko jomopodho miyo jo ŋuto kendo, rupiri yado onwaŋo jonitye i lero pa Were, aka jobilo kir mich ma polo to jolimo pok pajo ma Chuny Maleŋ.
58006005	Jotyeko bilo bero ma Wach pa Were kodi men ma bino bedo i hongo ma bino yuwaŋe.
58006006	To ka jopodho, dwoko jo kendo i ŋuto bedo gimatek, rupiri joguro Wuodi Were kwoŋ musalaba kendo aka jothango go kamaler ri wichkwot i waŋ ji.
58006007	Lowo ma madho koth ma chwe noknok aka dongo gimatwi ma konyo joma jopidho ama Were miyo silwany.
58006008	To lowo ma kelo kudhin kodi doy meno bu kony: odamba ri kwoŋ, aka rumachien ibino waŋo woko.
58006009	To kada waluwo ama, merin mawan ma swa, wageno ri win gikipiny mabeyo ma both kelo.
58006010	Were kobedo ŋata chunye kotire. Wiye kibino wil kodi tich ma wityeko timo, kosa mar ma wityeko nyutho go i kony ma wimiyo i konyo ji pere aka fuodi wimedere konyo jokristo jowoti win.
58006011	Wamito ni kis dhano kwoŋ win wonyuthi kinen no kir i gike, aka nyaka gikipiny ma wigeno bino bedo adyeri.
58006012	Wakimiti nike wilokere manyap, to bedi win paka joma joyeyo ma jodiyo chuny jo nyuka jolimo gima Were otyeko chiko.
58006013	Munyo Were otimo chikirok kodi Ibrayimu, okwoŋere munyo oro nyinge won paka oido ongoye nyatoro maloyo go gi dwoŋ.
58006014	Go ochiko ni, “Abino miyin silwany ma limo nyikwayin mathoth.”
58006015	Aka munyo Ibrayimu okudere to kuro, go olimo gima Were ochiko.
58006016	Kole dhano ka kwoŋere oro nyingi nyatoro maloyo go gi dwoŋ, aka kiti kwoŋirok no chowo pyem jye i dyeri ji.
58006017	Onyo Were bende omito nyutho joma oido jokidho limo gima go ochiko, maber moloyo, nike go kibino wiro atoŋa pere, amomiyo go omedo ridho chikirok no kodi kwoŋirok.
58006018	Were ooro gikipiny aryo me (chikirok kodi kwoŋirok) ma kinyal wire, odoko ma go kinyal twodo kwoŋe, ma nyutho gino. Amomiyo wan ma watyeko limo kagoŋirok bonge wanyalo nwaŋo miseni madwoŋ ma chwirok matek kwoŋ geno moketh ruwaŋ wan.
58006019	Wanitye gi geno me paka loch ma juko yee mol, ri chuny wan, mogur piny to moko matek, aka donjo to kalo woko nanga molyer ma Ot pa Were ma polo kir denge i kisika maleŋ ma iye.
58006020	Yesu otyeko telo donj'iye ri wan kawaŋ wan, paka jadwoŋ pa jochwayi ri Were wi alitar chil gi chil i chal pa Melikizedek.
58007001	Melikizedek me oido obedo kere ma Salem kodi jachwayi ri Were Madwoŋ Maloyo. Munyo Ibrayimu oido dwoko i lweny ma go onek'iye kerin mogo kenyo Melikizedek oromo gine to miyo go silwany.
58007002	Gikenyo, Ibrayimu omiyo go achiel wiy apar ma gimoro jye moido go ni gine. (Dwoŋ nyingi Melikizedek marapena obedo, “Kere ma Tiro.” Aka go oido odoko obedo kere ma Salem, ma dwoŋ mere nyutho ni, “Kere ma Syem.”)
58007003	Kotuchi baa Melikizedek kosa yokimere, kosa moro kwoŋ kwarere pere; kotuchi nywolirok pere kosa tho pere. Go chalo Wuodi Were mobedo jachwayi ri Were chil gi chil wi alitar.
58007004	Wineno paka go onwaŋo dwoŋ? Kir Ibrayimu mobedo kwari nono jye omiyo go achiel kwoŋ apar ma gimoro jye ma go onyaga i lweny.
58007005	Kole Chik yeyo nyikway Levi ma jobedo jochwayi ri Were wi alitar choko achiel wiy apar ma gikipiny kwoŋ ji ma Israel. Meno nyutho ni jochoko kwoŋ ji pajo wegi, kada bende jobedo nyikway Ibrayimu.
58007006	Melikizedek me konywolere i nono pa Levi, to ochoko achiel wiy apar kwoŋ Ibrayimu aka omiyo go silwany paka ŋata oido ni gi chikirok pa Were.
58007007	Mongoye kiganagana, ŋata miyo silwany dwoŋ loyo ŋata limo silwany pere.
58007008	To ma mako kwoŋ jachwayi ri Were wi alitar, waneno ni Jolevi ma chango jochoko achiel wiy apar ma lim jobedo jomatho, to ma mako kwoŋ Melikizedek, ŋata kwo paka ndiiko wacho ama choko.
58007009	Wanyalo wacho ni munyo Ibrayimu ochulo achiel wiy apar, nyutho ni Levi (ma nyikwaye jochoko achiel wiy apar) bende ochulo gino luwo i chingi Ibrayimu,
58007010	rupiri Levi oido fuodi konywol paka go oido fuodi nitye kwoŋ kwarimere Ibrayimu munyo Melikizedek oromo kodi Ibrayimu.
58007011	Chungo kwoŋ tich pa Jolevi ma chwayo ri Were wi alitar ama owodh'iye Chik ri ji ma Israel. Onyo ka tich pa Jolevi oido ber, iraŋo odoko jachwayi ri Were wi alitar man oyenyere ma chale gi Melikizedek, ma kiweno kodi Aron?
58007012	Kole ka owir chik ma yero jochwayi ri Were wi alitar, meno wirok ripo bedo i Chik pa Musa bende.
58007013	Aka Ruodhiwan miluwo kwoŋe gikipiny me, oido janono mopokere; aka ongoye janono pere moro jye moido otyekoye tich paka jachwayi ri Were wi alitar.
58007014	Kole oŋeyere maber paka Ruodhiwan onywolere i nono pa Yuda; aka Musa kotucho nono me munyo luwo kwoŋ jochwayi ri Were wi alitar.
58007015	Wach no omedo nyuthirok kamaler rupiri jachwayi ri Were wi alitar man onenere, ma chalo Melikizedek.
58007016	Kokethi go bedo jachwayi ri Were wi alitar i chik ma mako kwoŋ bol ma nywolirok pa ji; go olokere jachwayi ri Were wi alitar i men pa ŋata ni gi kwo mongoye gike.
58007017	Ato ndiiko wacho ni, “Ibino bedo jachwayi ri Were chil gi chil wi alitar, i chal pa Melikizedek.”
58007018	Amomiyo, chik machon oketh gichien, rupiri oido nyap aka ongoye kony.
58007019	Kole Chik pa Musa di konyalo loko gimoro molony kichutho, to pama otyek kelo geno maber ma miyo wan tundo bongi Were.
58007020	Aka gino kotimere mongoye kwoŋirok mere bende. Joman jye olok jo jochwayi ri Were wi alitar mongoye kwoŋirok moro.
58007021	To Yesu olokere jachwayi ri Were wi alitar i royo ma kwoŋirok, munyo Were owacho ri go ni, “Ruoth okwoŋere aka kowir paro pere: ‘Ibedo jachwayi ri Were wi alitar chil gi chil.’ ”
58007022	Amomiyo, kwoŋirok no loko Yesu paka raridh ma ridho chikirok maber maloyo machon.
58007023	Nitye kendo pokirok man: joman ma jochwayo ri Were wi alitar no, oido jomore rupiri oido jotho ma jokonyalo medirok gi tich pajo.
58007024	To paka Yesu kwo chil gi chil, tich pere paka jachwayi ri Were wi alitar odoko kikodi ri ŋat man.
58007025	Amomiyo, go nyalo botho kichutho joma kidho bongi Were kodi bonge, rupiri go kwo chil gi chil ma pido gi Were ri jo ndelo jye.
58007026	Jadwoŋ pa jochwayi ri Were wi alitar, ma kite no, ama nyalo konyo wan i gima wayenyo. Ato go leŋ, ongoye kodi kibenga kosa gimarach moro, olony, mopok kwoŋ jomarecho, aka otiŋ go malo kalo polo.
58007027	Go kichal jodongo pa jochwayi ri Were wi alitar man; go kiyenyere chowirok wi alitar ndelo jye: ni kutho ri gimarecho pere won, aka nyaka wochowere ri gimarecho pa joman bende. Go ochowere wi alitar dichiel kende to ma kichutho, munyo go won omiyere paka rachow.
58007028	Chik pa Musa ketho dhano mobedo gimanyap bedo jadwoŋ pa jochwayi ri Were wi alitar; to wach ma kwoŋirok pa Were, mobino rumachien yu ŋey Chik, oketho Wuodi Were won m'otyek loko molony kichutho chil gi chil.
58008001	Me a gima dwoŋ kwoŋ gima wawacho: Wanitye gi jadwoŋ pa jochwayi ri Were wi alitar, ma kiti dwoŋ pere omiyo go bedo yu rachuch ma kom madhum pa Were Madwoŋ Maurere i polo.
58008002	Aka go tiyo paka jadwoŋ pa jochwayi ri Were wi alitar i Kabedo Maleŋ Moasere, mobedo wema maradyeri ma Ruoth ama ogero, ma kiweno dhano.
58008003	Kis jadwoŋ pa jochwayi ri Were wi alitar jye okethi ni wochwayi mich kodi lee paka rachow ri Were: amomiyo jadwoŋ pa jochwayi ri Were wi alitar me bende oido ripo bedo kodi gi mich mamiyo.
58008004	Bedi go nitye i piny ka, di kibedi jachwayi ri Were wi alitar, rupiri nitye joman ma jochwayo mich i Chik pa Joyudaya.
58008005	Jono jochwayo i kalamo pa Joyudaya mobedo nyaka chal kodi tipo pa gima nitye i polo. Meno amomiyo ochik Musa munyo go oido chiegin gero wema pa Were ni, “Neni nike itimo gimoro jye i chal monyuthin wi got.”
58008006	To, paka nitye, omiy Kristo tich ma bedo jadwoŋ pa jochwayi ri Were wi alitar madwoŋ swa loyo apa jo, paka chikirok ma go otimo i dyer ji kodi Were bende ber loyo machon, kwoŋbedo ochungo kwoŋ chikirok ma gikipiny mabeyo loyo.
58008007	Bedi racho moro oido ongoye i chikirok marapena, di mararyo koyenyere.
58008008	To Were onwaŋo racho kwoŋe amomiyo owacho ni, “Ruoth wacho ni hongo bino, ma abino tim'iye chikirok manyien gi Joisrael kodi jonono pa Yuda.
58008009	Chikirok no kibino bedo paka m'atimo gi kwarere pajo munyo amako chingi jo t'awodho jo woko i piny Misir, rupiri jokobedo gi genirok kwoŋ chikirok m'atimo gi jo, amomiyo aeye kwoŋ jo.
58008010	Onyo me a chikirok ma abino timo gi ji ma Israel ka ndelo no okadho, abino ketho chik paran i paro pajo, odoko abino ndiko chik no i chuny jo to abedo Were pajo, aka jobino bedo ji paran.
58008011	Ongoye moro kwoŋ jo ma bino fuonjo nyawote kendo kosa wacho ri nyawote ni: ‘Ŋeyi Ruoth,’ rupiri jojye jobino ŋeyan, wok kwoŋ ŋata oasa thin tundo kwoŋ ŋata oasa dwoŋ.
58008012	Abino chwako recho pajo, aka akibino poyo gimarecho pajo kendo.”
58008013	Munyo oluwo kwoŋ chikirok manyien me, Were oloko marapena cha gima orumo tich; aka gimoro jye morumo tich aka otyeko ti, bino reyere woko.
58009001	Chikirok marapena oido nitye gi chik ma lamo Were kodi kalamo ma dhano ama ogero.
58009002	Oger wema ma Were bed'iye ama: I kisika marapena oido nitye giketho tala, meza, kodi mugat michwayo ri Were. Kenyo oido ilwoŋo ni Kabedo Maleŋ.
58009003	Yuŋey nanga mararyo oido nitye kisika milwoŋo ni Kabedo Maleŋ Maloyo.
58009004	Kenyo oido nitye alitar ma zawabu miwaŋ'iye buban, kodi sanduku ma chikirok, moum thenge jye gi zawabu. I sanduku no oido nitye atawo ma zawabu gi manu i iye kodi luth pa Aron ma boke oloth kwoŋe, kodi telin aryo mondik kwoŋe wach ma chikirok.
58009005	Wi sanduku oido nitye Chierubim aryo ma nyutho dwoŋ pa Were, ma joyaro bwombi jo kama ichwak'iye gimarecho kenyo. To me k'a hongo ma tit'iye gimoro jye.
58009006	Munyo otyek timo chan me jye, jochwayi ri Were wi alitar bin jodonjo i diro mawoko ndelo jye timo tich pajo;
58009007	to jadwoŋ pa jochwayi ri Were wi alitar kende ama oido donjo i kisika ma iye aka bin timo ameno dichiel i oro achiel. Go kidonji mongoye remo ma go kidho chwayo ri Were kwoŋ gimarecho pere won kodi gimarecho pa ji ma jotimo munyo jokuya nike oido jotimo gimarach.
58009008	Gi gikipiny me jye, Chuny Maleŋ oido nyutho ji nike royo ma donjo i Kabedo Maleŋ Maloyo oido fuodi koyaw ri ji.
58009009	Gino oido obedo chal ma nyutho ndir ma pama. Dwoŋ mere ni rachow ma mich kodi lee moido ichwayo ri Were kinyal miyo chuny ŋata lamo Were bedi molony kichutho.
58009010	Jobedo nyaka chiemo, giramadha, kodi tim momore ma lonyo del. Gino jye oido obedo nyaka chik mawoko, monwaŋo tiyo nyaka tundo ndir ma chikirok manyien oido kidho chaker'iye.
58009011	Aka Kristo obino paka jadwoŋ pa jochwayi ri Were wi alitar, ma gikipiny mabeyo ma pama nitye, amomiyo wema ma go tiy'iye ŋon mochowere aka di dwoŋ moasere (ji ama jokotimo, odoko kobedo ma chwech me).
58009012	Kristo kodonjo i Kabedo Maleŋ Maloyo gi remo dyegi kodi rochi chwayo jo wi alitar; to okwanyo remo pere won ama odonjo gine i kabedo no, aka dichiel ma kichutho, to nwaŋo ri wan gine kwo makirum.
58009013	Kole remo dyegi kodi apa thwondhe, kodi buru pa roya mowaŋ tikiro kwoŋ joma oido jokolony paka chik yenyo, olonyo jo munyo kwanyo woko chilo mawoko i chik ma nyadin.
58009014	Kosa to remo pa Kristo momiyere i leŋo chungo kwoŋ tich pa Chuny ma chil gi chil, nyalo lonyo paro ma chuny wan kalo kenyo didi, kwoŋ tim mothootho, ŋey watiyi ri Were ma kwo!
58009015	Ru wach me Kristo obedo jatimi chan ma miyo chikirok manyien wotiyi, ŋey joma Were olwoŋo jowonyali limo silwany ma Were ochiko. Kole go otyeko tho paka chul ma gonyo ji woko kwoŋ kibenga ma jotimo munyo oido jonitye i chikirok marapena.
58009016	Kama nitye'iye wach pa jatho m'ondiko, ripere bedo gima nyutho ni ŋato otyeko tho adyeri.
58009017	Ato ndiiko no ongoye kony ka fuodi won mere kotho, aka kitiy ka ŋato fuodi kotho.
58009018	Meno amomiyo chikirok marapena koridhi ma remo fuodi ongoye mooy.
58009019	Munyo Musa otyeko wacho ri ji or jye paka oketh i Chik, okwanyo remo rochi to ruwo gi pi, to kiro kwoŋ kitawo ma Chik kodi kwoŋ ji jye gi changwe m'obil, kodi lwodo ma yer rombo mobokere.
58009020	Aka go owacho ni, “Me a remo ma tweyo chikirok ma Were ooro win mako.”
58009021	I royo achiel, Musa okiro remo kwoŋ wema ma Were bed'iye kodi kwoŋ gikipiny jye moido ioro ma lamo Were.
58009022	Ato, i Chik pa Musa, chiegin kis gimoro iripo lonyo gi remo; aka gimarecho oido kichwak ka remo fuodi kooy.
58009023	Gikipiny me, ma jobedo nyaka chal ma gikipiny ma polo, onwaŋo ripere lonyo jo i kite no. To gikipiny ma polo yenyo rachow mabeyo loyo meno.
58009024	Ato Kristo kodonjo i kabedo maleŋ ma ji ama jotimo, mobedo nyaka chal pa kabedo maradyeri mere. Go odonjo i polo won kama go pama ochung'iye ri wan ruwaŋ Were.
58009025	Jadwoŋ pa jochwayi ri Were wi alitar mapa Joyudaya yado donjo i Kabedo Maleŋ Maloyo gi remo ma kobedo apere won kis oro. To Kristo kodonjo i polo miyirok kis oro be.
58009026	Kole di go ochandere dikweth wok chuka chwey piny. To, go onenere dichiel ma kichutho, i giki ndir ma rumachien, ma kwanyo woko gimarecho chungo kwoŋ rachow ma kwo pere won.
58009027	Paka oketh ri dhano jye tho dichiel, to Were thumo ri go banja,
58009028	apaka Kristo bende ochway go dichiel paka rachow ma kwanyo woko gimarecho pa ji kweth; aka go odoko bino nenirok mararyo, ki ma tiŋo gimarecho kendo, to ma botho joma jokuro go ayin.
58010001	Chik pa Joyudaya obedo nyaka chal ma riprip mapa gikipiny ma lebino, to kobedo gimaradyeri mere won, ma gikululu ma lebino. Amomiyo kiti rachow no, mimiyo ma kikee oro gi oro, kinyal loko joma chore bongi Were molony kichutho.
58010002	Bedi kiti rachow no oido nyalo lonyo joma lamo Were ma kichutho, di ji jokoweyo tero mich ma chowo recho, kareno jokiwinji banja i chuny jo ru gimarecho kendo? Kole joma onwaŋo jolamo Were di jolony dichiel kichutho, mongoye kendo winjo banja i chuny jo.
58010003	To paka nitye, kiti chowirok no poyo ji gimarecho pajo ayino kis oro,
58010004	rupiri remo thwondhe kodi dyegi kinyal kwanyo woko gimarecho.
58010005	Ru wach me, munyo Kristo obino i piny, owacho ri Were ni, “Rachow kodi mich ikiyeny, to del m'iyiko ran ayino.
58010006	Mich awaŋa ma lee kodi mich machowo gimarecho, ikisangala gine.
58010007	Gikenyo awacho ni, ‘Anika, a Were, ma timo gima iyenyo ni atimi, paka ondik kwoŋan i kitawo ma Chik.’ ”
58010008	Munyo go otyeko wacho ni, “Rachow kodi mich awaŋa ma lee kodi mich machowo gimarecho ikiyeny.” (Me mich mimiyo paka Chik yenyo.)
58010009	Gikenyo to go medo ni, “Anika, a Were, ma timo gim'iyenyo ni atim.” Amomiyo, Were otyeko kwanyo woko gichowirok machon jye to ketho manyien.
58010010	Aka Yesu Kristo otyeko timo gima Were omito ni go wotimi, amomiyo wajojye onyo olok wan molony kwoŋ gimarecho i chowirok ma go otimo ma delkwoŋe won, dichiel kende to kichutho.
58010011	Jachwayi ri Were wi alitar mapa Joyudaya jye chungo aka timo tich pere kis ndelo aka chwayo rachow ma nger achiel di kweth. To kiti rachow me kinyal kwanyo woko gimarecho.
58010012	To Kristo ochwayo rachow achiel ri gimarecho dichiel kende to bedo piny yu rachuch pa Were.
58010013	Wok i hongo no, go onyo kuro Were wokethi jokwor pere paka kasik ma ketho tyende.
58010014	Amomiyo, gi rachow ma go ochwayo dichiel no, go otyeko lonyo kichutho joma onyo pama ilonyo jo kwoŋ gimarach.
58010015	Kole Chuny Maleŋ bende ridho wach me. Marapena go wacho ni,
58010016	“Me a chikirok ma abino timo gi jo: Rumachien ma ndelo no; Ruoth wacho: abino ketho chik paran i chuny jo, aka abino ndiko i paro pajo.”
58010017	Go odoko omedo ni, “Akibino odoko poyo gimarecho pajo kodi tim pajo marecho.”
58010018	Aka kama gimarecho me otyek chwak'iye, mich ma kwanyo woko gimarecho odoko kibino yenyere.
58010019	Amomiyo, jowotan, wanitye gi syem mopoŋ donjo i Kabedo Maleŋ swa kwoŋ tho pa Yesu.
58010020	Go oyawo ri wan royo manyien, royo ma kwo i nanga mageŋo kisika, mobedo delkwoŋe won.
58010021	Paka wanitye gi jachwayi ri Were wi alitar madwoŋ ma kuro Ot pa Were,
58010022	onyo weyi wachore chiegin gi Were, gi chuny wan jye, gi yeyo mochowere, gi chuny motyek lonyo m'odoko kiwinji banja, gi del molwok gi pi molony.
58010023	Weyi wachwire matek kwoŋ geno ma wawacho ni wani gine, rupiri ŋata omiyo chikirok ogenere.
58010024	Aka weyi wapari win kwoŋ jowoti wan, munyo wakonyere i nyutho mar gi timo bero ri jowoti wan.
58010025	Wakiri waweyi kite ma romo kanyachiel, paka joman onyo jokethere timo. Kuchiel, weyi wamiyere miseni, konda ni Ndelo pa Ruoth onyo chore chiegin.
58010026	Kole ongoye rachow man m'odoko bino kwanyo woko gimarecho ka watimo gimarecho atoŋa mato oido watyeko ŋeyo adyeri.
58010027	Kuchiel, gimodoŋ a lworo gima bino timere: thumo banja kodi mach mager mabino reyo woko joma pyemo gi Were.
58010028	Kole ŋata kiwinji Chik pa Musa ineko mongoye wor ka otyek thumo banja loyo go, chungo kwoŋ jokony aryo kosa adek ma joridho ni go otimo recho.
58010029	Onyo wiparo ni ŋata chayo Wuodi Were, to tero paka gima sisiri remo ma chikirok pa Were moloko go maleŋ, aka miyo Chuny ma kelo ŋono nge, di ripi gi girachula marach loyo didi?
58010030	Kole waŋeyo ŋata owacho ni, “Abedo jachuli kwor, abino chulo kwor,” ma bende owacho ni, “Ruoth bino thumo banja ri ji pere.”
58010031	Obedo gilworo madwoŋ swa ka nyatoro opodho i chingi Were makwo!
58010032	Poyi win paka oido winitye i ndir mokadho, munyo wijolo lero pa Were, aka wichandere i royo momore, to lweny no kolacho win.
58010033	Ndir megi oyet win ruwaŋ ji to ichando win; aka ruman wichungo kodi joma ichando jo marach ameno.
58010034	Wimako wor gi jomotwey i jera, aka munyo omay win lim mewin wichiro teko no gi kisangala, rupiri oido wiŋeyo ni winitye gi gimabeyo loyo meno, ma yindira chil gi chil.
58010035	Amomiyo wikiri wiboli woko miseni mewin, rupiri bino kelo ri win kemba madwoŋ swa.
58010036	Wiripo chiro chandirok, ŋey witimi gima Were yenyo to wilimo gima go ochiko.
58010037	Kole ndiiko wacho ni, “Odoŋ nyaka hongo machiek won ŋata ripere bino wobin kendo kogal.
58010038	Ji paran ma jotire, jobino kwo i yeyo. Ka moro kwoŋ jo ogiki chien, akosangala gine.”
58010039	To wakibedo ji ma jogik chien to jorwenyo. Kuchiel wabedo joma bedo gi yeyo to jolimo both.
58011001	Onyo bedo gi yeyo meno ŋeyo adyeri nike wabino limo gikipiny ma wageno, bedo gi ridho ni wabino limo gikipiny ma wakinen.
58011002	Yeyo pajo amomiyo ji ma hongo mokadho jolimo pak bongi Were.
58011003	Yeyo ama miyo waniaŋ nike Were am'ochweyo polo gi piny munyo wodho or, momiyo gima nenere ochwey wok kwoŋ gima kinenere.
58011004	Yeyo amomiyo Abel ochwayo ri Were rachow maber loyo apa Kain. Yeyo omiyo go onwaŋo pak bongi Were paka dhano motire munyo Were ofuoyo mich pere. Aka yeyo ama miyo Abel fuodi luwo kada otyeko ri go tho.
58011005	Yeyo ama ogeŋo Enoka tho. Kuchiel, oter go malo bongi Were, aka moro konyalo nwaŋo go, rupiri Were oido otyeko kadho gine. Ndiiko wacho ni ma fuodi koter Enoka malo, go oido otyeko kisangala Were.
58011006	Ongoye ŋata nyalo kisangala Were ma bu yeyo. Kole ŋata bino bongi Were ripo bedo gi yeyo nike Were nitye aka miyo joma rango go kemba.
58011007	Yeyo ama omiyo Nowa owinjo wach pa Were kwoŋ gikipiny ma go oido fuodi koneno. Go owinjo Were, to geto yee ma go gi pecho pere joboth'iye. Ru yeyo pere go okwero recho moido timere i piny, aka olimo bongi Were tiro mawok i yeyo.
58011008	Yeyo ama omiyo Ibrayimu winjo munyo Were olwoŋo go, to kidho i piny ma Were ochiko miyo go. Oweyo piny pere munyo kiŋey ni laro yu kune.
58011009	Ru yeyo pere, go obedo i piny ma Were ochiko go igani jawiloka. Go obedo i wema paka Isaka kodi Yakobo jotimo, ma bende jolimo chikirok bongi Were.
58011010	Kole Ibrayimu oido kuro tindi ma Were ama oyiko gi gero; tindi ma tyendi geto mere yindira.
58011011	Yeyo amomiyo Ibrayimu olokere baa jo kada go oido oti aka Sara oido kinyal limo nyithindho. Go ogeno Were ni bino kuro chikirok pere.
58011012	Kada go oido chalo p'otho, wok kwoŋ ŋatachiel me nyithindho onywolere mathoth paka michalin ma polo, mathoth paka nyingi kwoyo ma dho nam.
58011013	Ji me jye chango jotho i yeyo. Jokolimo gima Were ochiko, to joneno gikipiny me gi bor to jojolo, aka joyeyo kamaler nike jo oido jobedo jowiloka ma chale pa jomobwok koth i piny.
58011014	Ji ma jowacho gikipiny me jonyutho kamaler nike jorango piny pajo wegi.
58011015	Jokoparo piny ma joweyo; bedi jotimi ameno di jolimo hongo ma gik.
58011016	Kuchiel, oido jowanya piny maber loyo, mobedo piny ma nyapolo. Amomiyo Were wiye kikwoti lwoŋirok ni Were pajo, rupiri otyeko yiko ri jo tindi.
58011017	Yeyo amomiyo Ibrayimu, munyo Were otemo go, ochwayo wuode Isaka paka rachow. Ibrayimu, ma Were oido otyeko kir timo gine chikirok, oyeyo miyo wuode paka rachow.
58011018	Were oido otyeko kir chiko go ni, “Ibino limo nyikwayin kwoŋ Isaka.”
58011019	Ibrayimu oparo nike Were nyalo chierino dhano kwoŋ jomotho. Amomiyo i kite ma luwo, chal pa Ibrayimu ojolo Isaka munyo wok bongi jomotho.
58011020	Yeyo ama omiyo Isaka omiyo Yakobo gi Esau silwany i kwo pajo ma yuwaŋe.
58011021	Yeyo ama omiyo Yakobo omiyo nyithindho pa Yozefu silwany ma fuodi go kotho; othenere kwoŋ luth pere to lamo Were.
58011022	Yeyo omiyo Yozefu munyo chiegin tho, oluwo kwoŋ eye pa Joisrael i piny Misir, to weyo wach kwoŋ gima joripo timo gi delkwoŋe.
58011023	Yeyo amomiyo jonywol pa Musa jokano go dwe adek munyo otyek nywolo go, rupiri oido joneno nike go nyathi maŋon, aka jokolworo chayo or pa kere.
58011024	Yeyo amomiyo Musa, munyo odongo, okwero nike wokiri wolwoŋi go ni wuodi pa nyapa Farawo.
58011025	Go ofuoyo chandirok gi ji pa Were loyo bedo i syem ma gimarach chowo nyaka hongo machiek.
58011026	Go oparo ni chandirok yet ri Kristo onwaŋo ber loyo ŋaŋo ma Misir; rupiri go oido oketho waŋe kwoŋ kemba ma bino.
58011027	Yeyo amomiyo Musa oweyo Misir ma kolworo nge pa kere; go ochiro rupiri oido neno Were ma kinenere.
58011028	Yeyo amomiyo go oketho chik ma kalima ma Kadho, gi wodho or ni wokiri remo kwoŋ thigin, aka nyaka malaika ma tho wokir woneki nyithindho pa Joisrael ma kayo.
58011029	Yeyo omiyo Joisrael jokalo Malawa Mobokere igani wi lowo mothwo; munyo Jomisir jotemo timo ameno, pi omwonyo jo woko.
58011030	Yeyo omiyo kor chiel ma Yeriko ogore piny munyo Joisrael jothoko chiel no chowo ndelo abiryo.
58011031	Yeyo omiyo Rahab ma oido tana delkwoŋe i timo gi wichkwot, oboth aneka gi joma jokwero winjo Were, rupiri go ojolo jopendo maber.
58011032	Onyo anomedere kendo wacho aŋo? Hongo kiromi ran ma luwo kwoŋ Gidyon, Balak, Samson, Jefutha, Daudi, Samwir, kodi jotuchi wach.
58011033	Yeyo omiyo jolwenyo gi piny pa jowiloka momore to joloyo lweny. Jotimo gimotire to jolimo gima Were ochiko jo; jochulo kir dhok simbwor,
58011034	joneko woko mach mager, to joboth aneka g'abor. Jo oido jonyap to jolokere jomen. Jolokere matek i lweny to jonyalo woko lwak jolweny pa jowiloka.
58011035	Yeyo omiyo ochierino ri mon ji pajo monwaŋo jotho. Joman ochandi jo to jokwero woko kir syem, to jotho i litho ŋey wochierino jo i kwo maber loyo.
58011036	Joman oyet jo tichwado jo, aka joman otwey jo gi lijegere tibolo jo i jera.
58011037	Ogoy jo gi telin; obar jo dyere to jopokere aryo, oneki jo kodi abor. Jothoko piny i pyen rombo gi dyegi munyo jonitye i chandi, olweny gi jo, to itimo jo marach.
58011038	Piny oido kiber ri jo odocho! Jolera i dyeri thim kodi wi gote, munyo jobedo i ŋungu kodi i buche piny.
58011039	Jome jye Were ofuoyo jo ru yeyo pajo, to kada ameno jye jokolimo gima Were ochiko,
58011040	rupiri Were oido oridho ri wan chan maber loyo. Atoŋa pere oido obedo nike jono bende woloki jo molony kichutho kiromo gi wan.
58012001	Amomiyo, paka onyo wanitye gi lwak jokony madwoŋ mothoko wan ameno, onyo weyi wakwanyi woko gimoro jye ma riwere ri wan i royo, kodi gimarecho ma mito moko kwoŋ wan matek,
58012002	wakethi win waŋ wan kwoŋ Yesu ma yeyo mawan chungo kwoŋe wok i chako tundo i gike. Go ochiro musalaba ru kisangala monwaŋo kuro go yu waŋe; koparo kwoŋ wichkwot ma tho kwoŋ musalaba oido kidho kelo ri go, kendo onyo pama obedo yu rachuch ma kom madhum pa Were.
58012003	Pari kwoŋ go, paka ochiro kiti teko no wok kwoŋ jomarecho, ŋey wikiri winyapere to chuny win ŋedhere.
58012004	Kole i lweny mewin gi gimarecho fuodi wikitundo i tho.
58012005	Chalo wiy win owil gi wach ma kelo miseni ma Were luwo gi win paka nyithindho pere ni, “Wuodan, ikiri ichayi girachula ma Were tirin gine, aka ikiri inyochere ka go ay kwoŋin.
58012006	Kole Ruoth fuonjo dhano ma go omito, aka miyo moro jye ma go tero paka wuode girachula!”
58012007	Chiri win chandirok mewin paka gima fuonjo win, rupiri chandirok mewin nyutho nike Were tero win paka nyithindho pere. Nitye nyathi ma bamere kimiy girachula ma temo tiro go?
58012008	Ka wikilimi girachula paka nyithindho man jye, meno nyutho ni wikibedo nyithindho pere maradyeri, to nyithindho ma woko ayino.
58012009	Aka kis dhano kwoŋ wan onwaŋo wani gi bachere mawan ma jomiyo wan girachula aka wamiyo jo dwoŋ. Onyo di waripi mwolirok ma rom nedi ri Baa chuny wan to walimo kwo!
58012010	Bachere wan jotemo tiro wan gi girachula, i hongo machiek paka joneno ni otire ri jo; to Were miyo wan girachula ma tiro wan ma bero mawan, ŋeyi wopoki wan ye leŋo pere.
58012011	Ka imiyo dhano girachula ma tiro go, i hongo no girachula no chali ri go gimoro ma kiber, ma kelo litho ayino, to rumachien, jomotweny jo gi girachula ma kite no jolimo kemba gi syem ma kwo motire.
58012012	Tiŋi win malo chingi win monudere no, aka weyi win chongi win wobedi mochwiny!
58012013	Hongo jye wothi win i royo mopyele maber ri tyendi win, ŋey kama oŋol wokiri womedi ukirok, to wochangi ayino.
58012014	Temi win paka winyalo bedo i syem gi ji jye, gi woth i kwo ma leŋo, rupiri ongoye ŋata bino neno Ruoth ma bu leŋo.
58012015	Gwokere win ŋey moro wokiri wokeŋi limo ŋono pa Were, kendo moro wokiri wolokere pa yath ma kech ma medere dongo to nyieko wadi gi kecho pere.
58012016	Gwokere win ŋey moro wokiri wolokere jachot kosa ŋata kigen Were paka chango Esau, motana woko silwany pere ma lunjo lim paka nyathi ma kayo nyaka ru chiemo dichiel.
58012017	Wiŋeyo paka go rumachien otemo yenyo silwany pa Bamere; to okwer miyo go, rupiri go konyalo nwaŋo royo ma wiro paro pa bamere, kada otemo ywako kir gi pigi waŋe.
58012018	Fuodi wikitundo, paka Joisrael, bongi gima winyalo geyo, paka got Sinai mani gi mach malyel; fuodi wikitundo i mudho gi kidisa pa piny gi koyo,
58012019	gi derino ma dwondi gwara, kosa kama di derino ma dwondi nyatoro, ma munyo ji jowinjo jokwayo ni jokiri jowowinji wach man kendo,
58012020	rupiri jokonyalo chiro gimowachi ni, “Ka kada ogwaŋ ogeyo got no, ripere wogoy gi tele chuka wotho.”
58012021	Gima joneno kenyo onwaŋo miyo jo lworo momiyo Musa owacho ni, “Kole akirin aka lworo omakan!”
58012022	Kuchiel, wibino wi Got Zayun kodi i tindi pa Were makwo, Yerusalem ma nyapolo, gi jomalaika mere gana gi gana.
58012023	Wibino i kweth pa jomoyeyo Kristo ma jobedo nyithindho pa Were makayo mondik nyingi jo i polo. Wibino bongi Were mobedo jathumi banja ri ji jye, kendo bongi chuny ji ma jotire moloki jo maleŋ.
58012024	Wibino bongi Yesu, mochano chikirok manyien, kodi gi bongi remo ma nyutho wach maber loyo remo pa Abel.
58012025	Amomiyo, gwokere win aka wikiri wikweri winjo ŋata luwo. K'inen joma jokwero winjo ŋat'oluwo munyo fuonjo jo kwoŋ gwokirok i piny ka jokoboth, onyo waŋati wanobothi nedi ka wawiro ŋey wan ri ŋata luwo mowok i polo ma mito ni wagwokere!
58012026	I hongo no dwonde oyengo piny, to i hongo ma pama go ochiko ni, “Odoko abino yengo ki nyaka piny kende, to polo bende.”
58012027	Wach me ni, “Odoko,” nyutho maber ni ibino yengo gi ŋilo woko gikipiny mochwey, aka nyaka gikipiny ma kiyengere ama bino doŋ.
58012028	Amomiyo, rupiri wakidho limo ker ma kinyal yengere, weyi wafuoyi win Were to walamo go i royo ma sangala go, gi bwonirok gi lworo;
58012029	kole Were mawan obedo mach ma rego woko gikipiny.
58013001	Medere win gi marok paka wutimere i Kristo.
58013002	Wiyi win kiri wowili gi jolo jowiloka i pechin mewin; kole nitye jomogo ma jotyeko timo ameno to jojolo jomalaika ma jokoŋeyo.
58013003	Poyi win joma nitye i twech igani winitye i twech gi jo. Poyi win joma chandere, igani wichandere gi jo.
58013004	Ji jye joripo miyo nywomirok dwoŋ, aka jachwo gi dhako joripo kurok i nywomirok pajo i leŋo, rupiri Were bino thumo banja ri jochot kodi jomaturo chik ma nywomirok.
58013005	Kuri win kwo mewin ma wikimunyere i maro pesa, aka gima wini gine woromi win. Kole Were owacho ni. “Akibino weyo win; akojala win.”
58013006	Weyi wabedi miseni, to wawacho ni, “Ruoth obedo jakony paran, akibino bedo malwor! Aŋo ma dhano nyalo timo ran?”
58013007	Poyi win jotel mewin machon, ma jotito ri win wach pa Were. Pari win paka kwo pajo obedo aka wimaki kiti yeyo pajo.
58013008	Yesu Kristo kiwire nyoro, konon, kodi chil gi chil.
58013009	Wikiri wiyeyi fuonji mopokere ma kotire woywayi win wok i royo motire. Ber ka chuny wan onwaŋo men wok i ŋono pa Were, ma kiweno i kuro chik ma mako kwoŋ chiemo, ma kikony kada joma kuro chik ago.
58013010	Wanitye kodi alitar ma chowirok ma joma chwayo ri Were i wema ma nyayudaya koyey chiem'iye.
58013011	Jadwoŋ pa jochwayi ri Were wi alitar ma nyayudaya tero remo lee i Kabedo Maleŋ Moasere to chwayo paka rachow ri gimarecho; aka riŋo lee no iwaŋo woko ma kambi pa ji.
58013012	Amomiyo Yesu bende otho woko ma waŋkach ma tindi, ŋey wolwoki woko gimarecho pa ji gi remo pere won ma miyo ji leŋo.
58013013	Amomiyo, weyi wakidhi bonge woko ma kambi pa ji wabedi kanyachiel gine i wichkwot pere.
58013014	Ato tindi ma yindira ongoye ri wan i piny ka, to kwanyo woko warango tindi mabino ayino.
58013015	Amomiyo, weyi hongo jye wachwayi pak ri Were paka rachow mawan i Yesu Kristo, ma chali olemo ma nyak wok i dhok wan ka watucho nyinge.
58013016	Wiy win wokiri wowili gi timo bero kodi konyo jowoti win gi gima wini gine, rupiri kiti rachow no ama sangala Were.
58013017	Winji win jotel mewin, odoko bedi win ma wimwol ri jo, rupiri jo jokuro win paka joma ripo tito ri Were kite ma jotiyo gine. Ka wiwinjo jo, aka jobino timo tich pajo gi kisangala; ma kiweno gi chuny jo mochile, aka meno kinyal konyo win.
58013018	Kwayi win ri wan ma wikikeŋ. Waŋeyo ni paro ma chuny wan otire, aka wamito timo gimotire hongo jye.
58013019	Aka amedo kwayo win ni bedi win munyo wikwayo Were wonyali oran bongi win mayot.
58013020	Onyo weyi Were ma jasyem, mochierino Ruodhiwan Yesu kwoŋ jomotho, Yesu mobedo Jakwath roombo Madwoŋ ru remo pere ma ridho chikirok makirum,
58013021	womiyi win gimaber ma wiyenyo ŋey witimi gima go mito. Weyi go wotimi i wan gima sangala go i Yesu Kristo, aka dwoŋ wobedi ri go chil gi chil. Ameno.
58013022	Akwayo win, jowotan, winjo mikwenda ma amiyo gine win miseni me ma widiyo chuny win; kole balwa ma andiko ri win me obedo nyaka machiek.
58013023	Amito wiŋeyi ni omin wan Timotheyo otyek gonyo i twech. Ka go obino mapiyo, alebino gine neno win.
58013024	Mothi ri wan jotel mewin kodi ji pa Were jye. Jowoti wan ma Italya bende jodhiro ri win moth pajo.
58013025	Weyi ŋono pa Were wobedi gi wijojye.
59001001	Balwa mowok bongi Yakobo, jatich pa Were kodi apa Ruoth Yesu Kristo, Ri nonin apar g'aryo, ma jotyakere i piny gipi: Amotho win!
59001002	Jowotan, teri win paka silwany ka wiromo gi teko momore omore,
59001003	rupiri wiŋeyo ni ka yeyo mewin otem aka wok'iye men ma chiro gimoro.
59001004	Chiro ripo chowo tich pere i kwo mewin aka ŋey winyali tegino i yeyo ma wichowere, munyo wikichandi gimoro.
59001005	To ka moro kwoŋ win chando ryeko, go ripo kwayo Were, mamiyo dhano jye gimoro ma kobuyo kendo ma koŋunyaŋunya, aka bino miyin.
59001006	To ŋato ripo kwayo gi yeyo, ma koganagana, rupiri ŋata ganagana chalo pi ma tula i nam ma koyo kwadho aka wito koro.
59001007	Ŋata pameno wokiri wopari nike bino limo gimoro bongi Ruoth,
59001008	kwoŋbedo go ni gi paro aryo, aka kiridhi paro i gimoro jye ma go timo.
59001009	Omin ma jachandi wosangala gi kabedo momiy go mamalo i yeyo,
59001010	aka omin ma jaŋaŋo bende wosangala gi kabedo pere ma piny. Kole jomoŋaŋ jobino leny woko paka ŋono pa thiwi dudi.
59001011	Ato chieŋ wok gi lyetho mathoth to waŋo woko dudi; thiwe oy woko, to ŋono mere nyiekere woko. Meno bende apaka ibino reyo woko jaŋaŋo munyo go yindin gi tich pere.
59001012	Jasilwany a dhano ma chwire i yeyo i ndir ma tem, rupiri ka go onyalo loyo tem, bino limo sangarya ma kwo, kemba ma Were otyeko chiko jomomaro go.
59001013	Ka dhano olimo ratem i tem ma chalo ameno, wokiri wowachi ni, “Ratem no wok bongi Were,” rupiri recho kinyal kelo ri Were ratem, odoko Were won kikel ri nyatoro ratem.
59001014	To dhano jye nwaŋo ratem ka awanya pere marach won ywayo chunye to tero go i ratem.
59001015	Aka awanya no medere yach nyuka nywolo gimarach; aka ka gimarach ochowo tegino, to nywolo tho.
59001016	Kiri wowondi win, wutimera.
59001017	Mich maber kodi maŋon jye wok i polo; wok bongi Were Baba, jachweyi lero ma polo, aka go kiwire korin gi korin pa tipo yath.
59001018	I mito pere won, go onywolo wan manyien gi wach pere maradyeri, ŋey wabedi paka olemo pere monyak marapena kwoŋ chwech pere jye.
59001019	Maki win wach me, wutimera. Dhano jye ripo bedo mayil i winjo, ma kikwakere gi luwo, aka kimaki nge piyo.
59001020	Kole nge pa dhano kikony go limo kwo motire ma Were yenyo.
59001021	Amomiyo, boli win woko kite makoch kodi recho ma wimore gine. Aka wijoli gi mwolo wach ma go piidho i chuny win, ma nyalo botho win.
59001022	Bedi win joma ketho wach i tim, ma kiweno joma wondere gi nyaka winjo awinja wach won kende.
59001023	Kole ŋata winjo wach to kikethi i tim chalo dhano ma ŋiyere i ndewiro to nenere paka go chalo,
59001024	to ka otyeko nenere, kadho to piyo piyo wiye wil gi chal pere.
59001025	To ŋata kaŋasa chik motire ma ketho ji i syem, aka medo ketho paro pere kwoŋe, ma kichiki ithe kende to wiye wil, to go ketho wach i tim, ŋato Were bino miyo silwany i gima go timo.
59001026	Ka nyatoro paro ni go ŋatoyeyo, to kuchiel kikur lewe meno yeyo pere ongoye kony aka go won wondere.
59001027	Yeyo ma Were Bawan tero paka yeyo motire mongoye rendirok ame: kuro nyithindho kiich kodi mon ma chwogi jo otho i chandirok pajo, gi kurok kwoŋ recho ma piny.
59002001	Wutimera, i kwo mewin paka jomoyeyo Ruoth Yesu Kristo, Ruoth madwoŋ, wikiri wiyeri ji munyo wiŋisa joman ru chal pajo ma woko.
59002002	Ka jaŋaŋo moro moruko peta ma zawabu gi ruk mabeyo obino i romo mewin, to jachandi moro moruko oselo bende bino,
59002003	to wimiyo jaŋaŋo dwoŋ ka wiwacho ri go ni, “Bedi i kom moasa bero me,” to wiwacho ri jachandi ni, “Chungi kacha kosa ni bedi piny i lowo dho tyendan ka,”
59002004	meno onyo wikibenga i kelo pokirok i dyeri win kareno wilokere paka jothumi banjin ma paro pajo recho?
59002005	Winji win wutimera! Wiparo ni Were koyero jochandi ma piny ka bedo jomoŋaŋ i yeyo, gi lunjo Ker ma go ochiko jomomaro go?
59002006	To kole wichayo jochandi! Ŋata diyo win aka yware gi win tero win i kapido, ki joŋaŋo?
59002007	Ki jono ama joluwo marach kwoŋ nyingi ŋataber milwoŋo win gine no?
59002008	Ka wimako maber chik ma Ker ma nwaŋere i ndiiko ma wacho ni, “Mari nyawotin paka iwon imarere,” meno witimo gimotire.
59002009	To ka wipoko ji chungo kwoŋ chal pajo ma woko, meno witimo gimarach, aka itero win paka joturi chik chungo kwoŋ Chik ma nitye.
59002010	Kole ŋata turo nyaka kada or achiel ma Chik bedo gi banja paka ŋatoturo chik jye.
59002011	Ato ŋata owacho ni, “Ikiri itimi chot” ama bende owacho ni, “Ikiri ineki.” Kada ikitimi chot, to ka ineko dhano meno kole ityeko bedo jaturi chik.
59002012	Ri ameno luwi win, odoko bedi win gi tim, paka ji mibino thumo ri jo banja chungo kwoŋ chik ma kelo syem,
59002013	rupiri Were konyuthi wor ri ŋata konyutho wor ri wadi. To ŋata nyutho wor meno otyeko loyo banja.
59002014	Wutimera! Bero aŋo m'obedi ri dhano ka wacho ni, “Anitye gi yeyo”, to tim pere kinyuthi ameno? Yeyo pere no won kende di nyal botho go?
59002015	Paka ranen, bedi nitye omin wan kosa nyamin wan mongoye gi giraruka kodi chiemo ma romo,
59002016	bero aŋo ma nitye ka achiel kwon win owacho ri go ni, “Were womiyin silwany, kadhi i syem aka ichiemi maber,” ma komiyo go gima yenyere i kwo?
59002017	Meno bende apaka yeyo won kende, ka tim mathyelo ongoye, bedo gimotho.
59002018	To moro kwoŋ win bino wacho ni, “Kole ini gi yeyo; aka ani gi tim.” Meno adwoko ni: “Nyuthan paka inyalo bedo gi yeyo mongoye tim; to an abino nyuthin yeyo paran i tim paran.”
59002019	Wiyeyo nike Were nitye achiel? Meno ber! Kole jwogi bende joyeyo ameno aka jokirin gi lworo.
59002020	Dhano mamiŋ! Imito wonyuthin nike yeyo mongoye tim ongoye konyi?
59002021	Kere chango oketh kwari wan Ibrayimu i tiro gi Were nedi? Kole obedo i tim, munyo go ochwayo ri Were wuode Isaka wi alitar.
59002022	Kenyo inyalo neno ni, yeyo pere kodi tim pere jotiyo kanyachiel; aka yeyo pere oridhi i tim pere.
59002023	Aka ndiiko otundo i kare ma wacho ni, “Ibrayimu oyeyo Were, aka ru yeyo pere Were okwano go paka ŋatotire.” Aka Were olwoŋo go ni, mere peran Ibrayimu.
59002024	Amomiyo wineno ni dhano iketho i tiro gi Were kwoŋ gima go timo, ma kiweno kwoŋ yeyo kende.
59002025	Apaka bende obedo gi Rahab moido tana delkwoŋe i timo gi wichkwot; oketh go i tiro gi Were ru tim pere munyo go ojolo jopendo pa Joyudaya to wodho jo gi yu royo man.
59002026	Ato paka del mongoye chuny meno gimotho, apaka bende yeyo mongoye tim meno gimotho.
59003001	Jomathoth kwoŋ win kiri jowolokere jofuonji, wutimera, rupiri wiŋeyo ni wan ma wafuonjo ibino thumo ri wan banja monuŋ loyo joman.
59003002	Wajojye ndir madit wapodho. Dhano ma kipodhi i luwo pere meno dhano motire kichutho, ma nyalo dhumo kwo pere gipi.
59003003	Ka wariwo yath moro i dhoki kayina ma miyo jowowinji wan, wanyalo miyo jokidho kama wayenyo jye.
59003004	Kosa neni kwoŋ mel i wakawaka; kada dwoŋ ameno aka koyo mathoth ama tero go, to nyaka gimathin moro ama leko go, aka kidho kama jatero mito ni wokidh'iye.
59003005	Me bende apaka nitye gi lew jo: kada thin rigo ameno, to nyalo luwo wach mayumirok madongo swa. Pari paka nyaka mach mondhilo nyalo waŋo lul mombo!
59003006	Lew jo bende chalo mach. Obedo dak gimarecho ma nitye gi kabedo i delkwoŋ wan aka nyayo recho i kwo mawan gipi; go moko mach i kwo mawan gipi, aka go won bino waŋ i mach makitho.
59003007	Dhano otyeko nyalo dhumo ogwange ma nger jye, winyin, gimamol gi kore, gi rech mapi jye, to loko jo mamwol.
59003008	To ongoye moro ma nyalo dhumo lewe maber. Lew jo obedo gimarach ma kikudere, aka thoth gi kwir.
59003009	Waoro lew wan ma pako Ruoth gi Bawan odoko waoro lew wan achiel no won ma kwoŋo dhano mochwey i chal pa Were.
59003010	Wach ma pako kodi ma kwoŋo nyatoro jye wok i dhok dhano achiel no won. Wutimera, gime oido kiripi timirok ameno.
59003011	Wiparo ni waŋ pi achiel nyalo wodho pi mamit kir gi ma kech bende?
59003012	Wutimera, makuyu nyalo nyak gimanyak pa vini, kosa yath vini nyalo nyak nyandere pa makuyu? Ri ameno waŋ pi ma kech chumbi kinyal wodho pi mamit.
59003013	Ŋa kwoŋ win kenyo maryek kendo maniaŋ? Ere wonyuthi ryeko no gi kwo pere motire, gi tim pere ma nyutho bwonirok kodi ryeko.
59003014	To ka wipoŋ gi nyieko kodi mito ich, wikiri wipakere gine odoko wikiri wikwer adyeri.
59003015	“Ryeko” ma chal ameno kiwoki i polo; to obedo ma piny ka, ki machuny, to apa jwogi ayino.
59003016	Kole kama di nyieko kodi mito ich, kenyo ruwirok bende ni iye kodi nger recho jye.
59003017	To ryeko ma wok i polo olony kutho marapena; odoko kelo syem, aka nitye iye mwolo; dewo kwoŋ ji, oasere gi wor aka nywolo tim mabeyo; ongoy'iye thumo banja mokom kosa rendirok.
59003018	Aka joma kelo syem jokecho tiro mopidhi i syem.
59004001	Kere aŋo ma kelo gorok gi dhawirok i dyer win? Gikipiny no kiwoki kwoŋ awanya ma ndir jye lwenyo i delkwoŋ wini?
59004002	Wimito gimoro to wikilim. Gikenyo wichako nekirok; aka wiwanya gikipiny to wikinyal limo. Amomiyo widhaw to wigore. Wikilim gima wimito rupiri wikikway Were.
59004003	Aka ka wikwayo wikilim, rupiri wikwayo gi atoŋa marecho: wikwayo gikipiny maraora ma kisangala mewin won.
59004004	Ji ma kigenere! Wikuya ni mako mere gi piny meno bedo i kwor gi Were? Ŋata mito mako mere gi piny meno mito bedo jakwor pa Were.
59004005	Kosa wiparo ni ndiiko ongoye g'atoŋa i nyutho ni, “Chuny ma Were oketho i wan ni gi nyieko moasere?”
59004006	To Were nyutho wan ŋono mathoth loyo. Amomiyo ndiiko wacho ni, “Were chiro japakirok, to nyutho ŋatamwol ayino ŋono.”
59004007	Amomiyo, bedi win joma winjo Were. Chiri win Jwogi aka go bino eye kwoŋ win gi ŋwech.
59004008	Chore win chiegin gi Were, aka go bende bino chore chiegin gi win. Jomarecho, logi win chingi win. Lonyi win chuny win, wijokiganagana!
59004009	Bedi win gi rem, gi geregere aka wiywaki: nyiero mewin wolokere ywak, aka kisangala mewin wolokere rembo ayino!
59004010	Bwonere win ruwaŋ Were, aka go bino tiŋo win malo.
59004011	Wikiri wiluwere marach kwoŋ jowoti win, wutimera. Ŋata luwo marach kwoŋ omin, kosa thumo ri go banja, meno luwo marach kwoŋ Chik aka chayo Chik. Ka ichayo Chik, meno kere ikibedo dhano ma winjo Chik, to ijachayi Chik ayino.
59004012	Kole jakethi chik ma bende a jathumi banja nitye achiel kende. Go won ama nyalo botho kosa reyo woko. To onyo in iŋa, m'ithumo banja ri dhano nyawotin?
59004013	Ere pawinji win, win ma wiwacho ni, “Konon kosa dikin wabino kidho i tindi moro, kama wabino chow'iye oro, to watiyo to walimo pesa.”
59004014	Wikuya kada ni aŋo ma nyalo timere dikin! Kwo mewin obedi nedi? Kole wichali tor, ma nenere chowo hongo machiek to leny woko.
59004015	Kuchiel, d'onyo wiwacho ni, “Ka Ruoth oyeyo, wabino bedo makwo, to watimo gime gi mecha.”
59004016	To odoko wiyumere aka wipakere ayin; kole kiti yumirok no rach.
59004017	Amomiyo, dhano jye moŋeyo gimaber ma go ripere wotimi aka kitim meno timo gimarach.
59005001	Aka wijoŋaŋo, winji win! Bedi win gi rem aka wiywaki ru litho ma lebino ri win!
59005002	Ŋaŋo mewin otyeko top woko, aka ruk mewin masirigi otyeko chamo woko.
59005003	Zawabu mewin kodi feza otyeko mako nyal, aka nyal me bino bedo giranena manyutho recho mewin, to chamo delkwoŋ win pa mach. Wityeko dhuro ŋaŋo i ndelo machowe me!
59005004	Pawinji win! Kemba ma wikichulo jotich ma jotiyo i ndelin mewin ichade koko ka osa win. Aka ywak pa jokecho ri win otyeko tundo i ithi Were, Ruoth pa lwak jolweny!
59005005	Kwo mewin i piny ka obedo ma noro kodi ma kisangala mewin wiwegi. Wimedo chwe ri ndelo ma tho, pa dhok mikidho thumo.
59005006	Wityeko thumo banjin ni oloyo ji moido jongoye gi racho moro to wineko jo, kada oido jokipyem gi win.
59005007	Amomiyo, wutimere, diyi win chuny win, nyuka Ruoth odwoki. Neni win paka jafur diyo chunye munyo kuro ni lowo pere wonyak ri go gimawelo. Go kuro gino modiyo chunye chuka koth ma chwir kodi ma kecho tundo.
59005008	Aka wibende wiripo diyo chuny win. Chungi win matek rupiri ndelo ma dwoko pa Ruoth orikere ni chiegin.
59005009	Wikiri wigesa gi jowoti win, wutimera, aka Were kothum ri win banja. Kole jathumi banja ni dhoot, oyikere donjo!
59005010	Wutimera, poyi win jotuchi wach Were ma joluwo wach i nyingi Ruoth. Teri win jo paka ranen pa joma jochiro gi diyo chuny jo i hongo ma chandirok.
59005011	Ato wiŋeyo ni watero joma jotyeko chiro gimoro paka josilwany. Wityeko winjo paka Yobu onyalo chiro chandirok, aka wiŋeyo paka Ruoth oparo kwoŋe rumachien. Kole Ruoth oasere gi wor aka winjo malith gi teko pa dhano.
59005012	Maloyo meno, wutimera, wikiri wikwoŋere ka witimo chikirok aka witucho polo, kosa piny, kosa gimoro man jye. Wachi win nyaka ni, “Ey” ka wimito yeyo gimoro, kodi “Be” ka wimito kwero gimoro, aka ŋey wikobedi gi banja ruwaŋ Were.
59005013	Nitye moro kwoŋ win ma nitye i teko? Weyi wokwayi Were. Nitye moro ma sangala? Weyi woweri wer ma pako Were.
59005014	Nitye kwoŋ win ŋatatwo? Ripo wolwoŋi jotel ma kitipa pa jomoyeyo, ma jobino kwayo ri go to jowiro mo kwoŋe i nyingi Ruoth.
59005015	Aka kwayo mokway i yeyo, bino botho jatwo; Ruoth bino dwoko ri go men kwoŋe, aka gimarecho ma go otimo ibino chwako.
59005016	Amomiyo, tuchi win gimarecho mewin ri jowoti win, odoko kwayi win ri jowoti win, ŋey wilimi both ma del. Kwayo pa ŋatotire nitye gi men madwoŋ aka tiyo.
59005017	Eliya oido obedo dhano paka wan. Go okwayo gi ridho nike koth wongoye, aka koth bende kothon i lowo chowo oro adek g'adech.
59005018	Go odoko okwayo, to polo konjo koth to lowo nyak chiemo mani iye.
59005019	Wutimera, ka nyatoro kwoŋ win oweyo adyeri, to ŋat man dwoko go kendo,
59005020	poyi win gime: ŋat moro jye modwoki ŋatarach wok i royo pere mokom, bino botho chuny ŋatarach no kwoŋ tho, to miyo ichwako ri go gimarecho madit.
60001001	Balwa mowok bongi Petro, jamoor pa Yesu Kristo, Ri ji pa Were moyer ma jobedo paka wendo i piny aka jotyakere i adeche ma Ponto, Galasya, Kapadosya, Asya kodi Bithiniya.
60001002	Oyer win ru atoŋa ma Were Baba won oŋeyo kichutho, nike Chuny Maleŋ woloki win maleŋ, ŋey wiwinji Yesu Kristo to lonyo win gi remo pere. Weyi ŋono gi syem wobedi mewin mopoŋ kichutho.
60001003	Weyi wapaki Were Baa Ruodhiwan Yesu Kristo. Ru ŋono pere moasere, go omiyo wanywolere i kwo manyien munyo ochierino Yesu Kristo kwoŋ jomotho to miyo wan geno makwo i chuny wan,
60001004	to waŋiyo yu malo munyo wakiyo lunjo ŋaŋo ma kitopi, kosa nyiekere, kosa rumi, ma Were okano ri win i polo.
60001005	Ato ru yeyo mewin amomiyo men pa Were kuro win chuka tundo ndelo ma both moyik nyutho ka ndir otundo.
60001006	Sangala win gi wach me, kada onyo i hongo me wityeko nwaŋo chandirok munyo wibedo gi rem hongo machiek ru tem momore mobino ri win.
60001007	Chandirok me obino ru atoŋa ma temo yeyo mewin. Kole kada zawabu ma nyiekere jye itemo gi mach. Amomiyo yeyo mewin ma di welo loyo zawabu, bende yenyere wotem wonen ka otire, ŋey gino wokeli ri win pak kodi dwoŋ kodi wor i Ndelo milenyuth'iye Yesu Kristo kamaler.
60001008	Wimaro go kada fuodi wikineno go; wiyeyo go, kada pama wikinen go; aka wini gi kisangala ma di dwoŋ ma kiwachere,
60001009	rupiri onyo wilimo gima wok i yeyo mewin, mobedo both ma chuny win.
60001010	Both me ama jotuchi wach ma joluwo kwoŋ ŋono pa Were ma d'omiyo win, jotemo rango tyende maber.
60001011	Jotemo rango tyende munyo jomito ŋeyo ni keraŋo ma hongo no d'otund'iye, kodi paka d'obino; ato Chuny pa Kristo i jo oido chimo hongo no munyo tucho chandirok ma go d'ochiro, kodi dwoŋ ma d'owok'iye.
60001012	Were onyutho jotuchi wach me ni oido jokitiy ri jo wegi, to ri win, munyo joluwo kwoŋ adyeri ma pama wiwinjo. Jomikwenda ma Wach Maber, ma joluwo i men pa Chuny Maleŋ moor wok i polo, ama jotito ri win adyeri me. Me adyeri ma kiri jomalaika jye jomito ŋeyo dwoŋ mere.
60001013	Amomiyo yiki win paro mewin ma tich; bedi ma widhumo chuny win, aka kethi win geno mewin jye kwoŋ silwany mibino miyo win ka onyuthi Yesu Kristo kamaler.
60001014	Paka nyithindho ma winjo Were, wikiri wiyeyi awanya machon monwaŋo wini gine munyo fuodi wikuya Were wodhumi kwo mewin.
60001015	Kuchiel, bedi win maleŋ i gimoro jye ma witimo, paka Were molwoŋo win leŋ;
60001016	rupiri ndiiko wacho ni, “Wiripo bedo maleŋ, rupiri aleŋ.”
60001017	Kole wilwoŋo Were ni Baba ka wikwayo, aka go ama thumo banja ri ji jye ma rom. Amomiyo ori win kwo mewin i piny ka paka joma wendo munyo wimiyo go dwoŋ.
60001018	Ato wiŋeyo gimochul ma gonyo win woko kwoŋ kwo masisiri ma winwaŋo wok bongi kwarere mewin, aka gimonyiewo win no kobedo gimoro ma nyiekere woko paka zawabu kosa feza,
60001019	to remo pa Kristo ama ogonyo win, go mobedo paka nyathi rombo mongoye gi ŋolo moro kosa waŋpoyo.
60001020	Were oyero go ma fuodi kochwey piny, aka onyuthere i ndelo machowe me ma bero mewin.
60001021	I go wiyeyo Were, mochierino go kwoŋ jomotho to miyo go dwoŋ, momiyo yeyo kodi geno mewin nitye kwoŋ Were.
60001022	To paka onyo wilony ru winjo adyeri, aka wini gi mar mochwiny ri jowoti win ma joyeyo, ere marere win adyeri gi chuny win jye.
60001023	Kole onyo winywolere ma diryo, ki kwoŋ kodhi ma tho, to kwoŋ ma kitho, chungo kwoŋ wach pa Were makwo kendo ma yindira chil gi chil.
60001024	Rupiri ndiiko wacho ni, “Ji jye jochalo lum, aka dwoŋ pajo chalo thiwi lum; Lum tho, to thiwe oy woko,
60001025	to wach pa Ruoth doŋadoŋa chil gi chil.” Aka me a wach motiti ri win.
60002001	Amomiyo, weyi win miyo jowoti win litho, kodi twodo jye, kosa rendirok, kosa nyieko, kosa nyieko nyingi wadi win!
60002002	Bedi win paka nyithindho maŋich ma nyaka onywol jo, ma wiwinjo riiyo ma chak molony machuny, aka ka wimadho wibino dongo i both mewin.
60002003	Kole ndiiko wacho ni, “Wityeko bilo bero pa Ruoth.”
60002004	Biye win bongi Ruoth, tele makwo ma ji jokwero nike bu kony, to Were oyero paka di kony ri go.
60002005	Ato wibende wibedo telin makwo, m'onyo igero gine Ot pa Were machuny, kama wibino tiy'iye paka jochwayi ri Were wi alitar ma joleŋ, kareno wichwayo rachow ma nyachuny ma Were jolo luwo kwoŋ Yesu Kristo.
60002006	Ato ndiiko wacho ni, “Neni, pama onyo aketho tele ma tyelo ot i Zayun, tele moyer ma di welo; aka nyatoro jye moyeyi go wiye kibino kwot.”
60002007	Tele me obedo mawelo madwoŋ ri win ma wiyeyo; to ri joma kiyey obedo: “Tele ma jogeto jokwero ni bu kony ama olokere tele ma mako kindi ot won gipi.”
60002008	Kendo ni, “Me a tele ma miyo ji jochier, Kidi ma miyo jopodho.” Jochier rupiri jokiyey Wach cha, paka ochan ni jowotimi.
60002009	To wibedo ji moyer, jochwayi ri Kere wi alitar, nono maleŋ, ji pa Were won, ŋey winyali pako tim pa Were ma urere, go molwoŋo win wok i mudho donjo i lero pere maŋon makiwachere.
60002010	I hongo mokadho oido wikibedo ji moyer, to pama onyo wibedo ji pa Were; i hongo mokadho oido wikijolo wor pa Were, to pama onyo wijolo wor pere.
60002011	Agoyo koko ri win jowatan, paka jowiloka ma wendo i piny me, ni ŋuti win kwoŋ awanya marecho, ma ndir jye lwenyo gi chuny win.
60002012	Kula mewin i dyer jokafiri wobedi maber ma ka jotemi kelo kwoŋ win wach ni wirecho, jobino neno tim mewin mabeyo, to jopako Were i Ndelo ma bino pere.
60002013	Ru atoŋa pa Ruoth, winji win jodhum jye ma piny; kada obedo kere madwoŋ ma dhumo joman jye,
60002014	kosa gavana, ma go oro ma miyo jotimi recho girachula, gi fuoyo joma timo gimabeyo.
60002015	Kole Were yenyo ni tim mewin mabeyo woum luwo masisiri mapa jomamiŋ.
60002016	Kwo mewin wobedi paka apa joma ni syem; to wikiri wiloki syem mewin ma umo recho moro jye; kuchiel kwo mewin wobedi paka apa jotich pa Were.
60002017	Wori win ji jye: mari win jowoti win ma joyeyo, lwori win Were, aka wiwor kere ma piny.
60002018	Ŋechin, winji win ruodhe mewin, aka nyuthi win jo wor mopoŋ, ki nyaka joma timo ri win maber aka joparo kwoŋ win kende, to kir jomager bende.
60002019	Kole nitye kony moro ka dhano ochiro litho ma chandirok rupiri dwoko paro pere kwoŋ Were.
60002020	To bero aŋo ma wilimo ka wichiro gocho ma ripere kodi win ka witimo recho? Kuchiel ka wichiro chandirok kada wityeko timo bero, meno ama Were miyo silwany.
60002021	Were olwoŋo win ri gime, rupiri Kristo bende ochandere ri win aka oweyo ri win ranen, nike winyali luwo bathe.
60002022	Ndiiko wach ni, “Go kotimo gimarach moro, aka ongoye twodo mowok i dhoke.”
60002023	Munyo oyet go, kochulo kwor; munyo ochandere, go kopiro nyatoro, to oketho geno pere i Were ma Jathumi banja i tiro.
60002024	Go won otiŋo gimarecho mawan i delkwoŋe wi musalaba, ŋey wabedi jomotho ri gimarach to wakwo ri tiro; chungo kwoŋ adholin pere, wityeko chango.
60002025	Ato oido wichalo roombo morwenyo; to onyo pama widwoko bongi Jakwath kendo Jakur ma chuny win.
60003001	I royo achiel, win mon wiripo yeyere gi chwogi win, ŋey ka mogo kwoŋ jo jokiyey wach pa Were, kiti mon pajo mabeyo wonyali ywayo jo to joyeyo.
60003002	Kole jobino neno paka kiti win olony aka di wor.
60003003	Ŋono mewin kiripi wok i gikipiny ma wiruko kosa witimo kwoŋ win paka kedo wich, kosa jaŋo kwoŋ win thiwino mawelo, kosa ruko nengin mawelo.
60003004	Kuchiel ŋono mewin ripo wok kwoŋ adyeri ma chuny win, ŋono ma kireyere ma chuny mamwol, mokudere, ma nitye gi welo madwoŋ i waŋ Were.
60003005	Kole me a royo ma mon maleŋ, ma jogeno Were i ndir machon, joloko gine kwo pajo maŋon, aka jowinjo chwogi jo,
60003006	paka Sara owinjo Ibrayimu, munyo lwoŋo go ni Ruoth! Aka wibedo nyithindho pere ka witimo gimotire ma wikibedo gi lworo moro jye.
60003007	Ameno bende, chwo bedi win i kwo maber gi mon mewin, munyo wimiyo jo dwoŋ paka chwech manyap, odoko paka joma bende jobino limo kanyachiel kodi win, mich pa Were mobedo kwo. Timi win ameno aka nyaka gimoro kogeŋ kwayo mewin.
60003008	Machowe, wijojye, riwere win i chuny win, bedi win gi wor ri jowoti win, odoko marere win paka wutimere, bedi win gi dewo kodi mwolo ri jowoti win.
60003009	Wikiri wichuli recho gi recho kosa yet gi yet, to chuli win gi silwany ayino; kole silwany a gima Were ochiko miyo win munyo olwoŋo win.
60003010	Rupiri paka ndiiko wacho, “Ŋata mito limo kwo gi neno syem, woweyi luwo marach gi lewe, aka wowey twodo.
60003011	Go ripo eye woko kwoŋ recho to timo bero; go ripo rango syem gi chunye jye.
60003012	Kole waŋ Ruoth nitye kwoŋ jomotire aka ochiko ithe ri kwayo pajo, to waŋ Ruoth gawo joma timo recho.”
60003013	To ŋa ma bino timo ri win teko ka wiyikere timo gimaber?
60003014	Aka kada wichandere ri timo gimotire, kole jye fuodi wibino limo silwany. Wikiri wilwori nyatoro, kosa wibwoki.
60003015	To i chuny win, wori win Kristo paka Ruoth. Ndir jye yikere win ma dwoko ŋata lwoŋo win tito geno ma wini gine.
60003016	To timi win ameno gi mwolo ka wimiyo jo dwoŋ. Kendo kuri win paro ma chuny win maber, aka ŋey joma joluwo marach kwoŋ kiti win maber i Kristo, wiy jo bino kwot kwoŋ gima jowacho.
60003017	Kole ber chandirok ru timo bero, ka obedo mito pa Were, loyo chandirok ru timo gimarach.
60003018	Kole Kristo otho ri gimarecho dichiel kichutho, ŋataber, ri jomarecho, ŋey go wokeli win bongi Were. Onek go i delkwoŋe, to kareno omiy go kwo i chuny,
60003019	aka i kwo machuny no, go okidho to tito wach kamaler ri chuny moketh i twech.
60003020	Me oido obedo chuny ma jokwero winjo Were munyo go otemo kuro jo munyo diyo chunye i ndir ma Nowa oido ger'iye yee. Ji manok ma jobedo i yee; ji aboro kende, ama joboth i pi,
60003021	aka pi no obedo ranyuth ma chimo batisimo ma pama botho win, ki paka gima lwoko woko chilo ma del to obedo chikirok m'itimo ri Were gi chuny maber. Gino bothin luwo kwoŋ chierino pa Kristo Yesu,
60003022	motyeko kidho i polo aka onyo nitye yu chingi Were marachuch, aka onyo dhumo jomalaika jye kodi men jye kodi adhum jye.
60004001	Amomiyo, paka Kristo ochandere i delkwoŋe, wibende wiripo miyirok miseni gi kiti paro ma go obedo gine, rupiri ŋata ochandere i delkwoŋe meno otyeko thekirok gi gimarach.
60004002	Ri ameno, wok gunyoni, mito pa Were ama dhumo kwo pere gipi i piny ka ma kiweno awanya marecho ma del.
60004003	Wityeko oro hongo moromo munyo oido witimo gima jokafiri joketho paro pajo i timo paka kidakana, awanya marecho ma waŋ i chuny jo, mero i kalima ma nyaworoworo, medho ma kitipa, gi lamo chal makichar.
60004004	Aka jokafiri no jouro nike wikiriwere gi jo i timo girawanya marecho moasere no, amomiyo joyeto win;
60004005	to jobino tito wach ri ŋata oyikere thumo banja ri jomakwo kodi jomotho.
60004006	Me amomiyo otiti Wach Maber ri joma pama jotyeko tho bende, ŋey wothumi ri jo banja i del paka ji jye, to jobedo makwo paka Were i chuny.
60004007	Giki gimoro jye orikere ochore chiegin, amomiyo bedi win milengela kendo ma widhumo kwo mewin aka winyali kwayo.
60004008	To maloyo gimoro jye, marere win gi mar madwoŋ, rupiri mar umo gimarecho madit.
60004009	Joli win jowoti win i pechin mewin mongoye kigesa.
60004010	Kis dhano ripo oro mich jye ma Were omiyo go ma konyo jowote, munyo oro mich mopokere opokere g'adyeri.
60004011	Nyatoro jye ma fuonjo wach pa Were ripo fuonjo igani obedo wach pa Were won; nyatoro jye ma timo tich wotimi gi men ma Were miyo go, aka ŋey i gimoro jye womiyi Were pak kwoŋ Yesu Kristo, ma dwoŋ gi men obedo apere, chil gi chil. Ameno.
60004012	Jowotan mamaro, wikiri widhyeri kwoŋ tem malith ma wichandere iye, igani gima ki ma kis ndelo timere ri win.
60004013	Kuchiel sangala win nike wiriwere gi Kristo i chandirok pere, ŋey rumachien kisangala wopoŋi i chuny win ka onyuthi dwoŋ pere.
60004014	Wijosilwany ka oyeti win ru oro nyingi Kristo; dwoŋ mere ni Chuny ma nigi dwoŋ aka apa Were, nitye i win.
60004015	To wongoye moro kwoŋ win ma wochandere paka janek, kosa jakwo, kosa ŋata otimo racho madwoŋ, kosa ma rire i tich pa joman.
60004016	To ka moro kwoŋ win chandere ru kwoŋbedo go Jakristo, wiye wokiri wokwoti, to wofuoyi Were ayino ni go ilwoŋo go gi nyingi Kristo.
60004017	Ato ndir otundo ma thumo banja aka lechako gi ji pa Were won. Onyo ka kidho chako gi wan, obedi nedi ri joma jokiyey Wach Maber ma wok bongi Were?
60004018	Kole ndiiko wacho ni, “Ka tek ri jomotire limo both; onyo aŋo m'obedi ri joma kilwor Were kodi jogimarecho?”
60004019	Amomiyo, jomachandere rupiri obedo mito pa Were ri jo, joripo medo miyirok ri jachwech pajo ma genere gi medo timo gimabeyo.
60005001	Onyo paka abende abedo jadwoŋ i kitipa pa jomoyeyo, kendo paka ŋata oneno chandirok mobedo ri Kristo, odoko paka ŋata bende ibino pokoye go dwoŋ milenyutho, agoyo koko ri jotel ma kitipin pa jomoyeyo ma jo ni dyeri win,
60005002	ni bedi win jokwath pa sidwol roombo ma Were omiyo win, aka wileki jo gi maro mewin, paka Were mito witimi, ma kiweno g'arom. Tiyi win, mongoye woro pesa, to ru maro tich ri jowoti win adyeri.
60005003	Wikiri widhumi joma oketh i kur mewin gi mbaka, to bedi win ranen ri sidwol.
60005004	Aka ka Jakwath Madwoŋ onenere, wibino limo sangarya ma di dwoŋ ma kibino wiro chal to rumo.
60005005	Ameno bende, wi joma fuodi soye wiripo winjo jotel mewin gi mwolo. Aka wijojye ruki win mwolo ma tiyo ri jowoti win pa nanga; kole ndiiko wacho ni, “Were lwenyo gi jopakirok, to timo ri joma wegi jobwonere ŋono.”
60005006	Amomiyo, bwonere win, i chingi Were ma di men, ŋey nyaka go bino tiŋo win malo i hongo moripo.
60005007	Kethi win rembo mewin jye kwoŋ go, rupiri go dewo kwoŋ win.
60005008	Bedi win ma wiŋeyo dhumo kwo mewin ma wineno. Kole jakwor mewin, jwogi, riwo piny pa simbwor ma hola, munyo rango nyatoro m'omwony.
60005009	Pyemi win gine, munyo wichungo matek i yeyo mewin, rupiri wiŋeyo ni jowoti win ma joyeyo i piny gipi bende onyo joluwo i kiti chandirok no.
60005010	To ka wityeko chandirok mathin, Were mani gi ŋono jye, molwoŋo win ni wopoki win ye dwoŋ ma chil gi chil i Kristo, won bino miyo win men, to miyo wichungo ma wichwiny i yeyo.
60005011	Ri go men wobedi chil gi chil. Ameno.
60005012	Andiko ri win balwa machiek me gi kony pa Silvano, ma atero paka omera mogenere. Amito medo win men gi ridho ri win nike me obedo ŋono pa Were adyeri. Chungi win matek iye.
60005013	Kitipa ma nyawoti mewin mani Babilon, ma Were bende ama oyero, dhiro ri win moth, gi Marko wuodan bende.
60005014	Mothere win akor gi mar ma nyakristo. Weyi syem wobedi gi wijojye ma wibedo apa Kristo.
61001001	Balwa mowok bongi Simon Petro, jatich kendo jamoor pa Yesu Kristo, Ri joma i tiro pa Were mawan kendo Jaboth, Yesu Kristo, omiy jo yeyo ma di welo paka mawan:
61001002	Weyi ŋono gi syem mopoŋ wobedi gi win i ŋeyo Were kodi Yesu Ruodhiwan.
61001003	Men pa Were omiyo wan gimoro jye ma wayenyo ma bedo i kwo ma lworo Were, rupiri waŋeyo ŋata olwoŋo wan gi dwoŋ kodi bero pere won.
61001004	Ameno go omiyo wan, mich m'ochiko madwoŋ swa kendo ma di welo, ŋey ka walimo mich me wabino both kwoŋ recho ma nitye i piny ka ru awanya, to wadonjo i kula ma nyawerewere.
61001005	Ri ameno, temi win paka winyalo medo bero kwoŋ yeyo mewin; kodi niaŋ kwoŋ bero;
61001006	kodi kurok kwoŋ niaŋ; kwoŋ kurok mewin medi win chiro; kwoŋ chiro medi win lworo Were;
61001007	kwoŋ lworo Were medi win iye woro jomoyeyo jowot win; aka kwoŋ woro jomoyeyo jowot win medi win iye marok.
61001008	Ka wimedo bedo gi gimabeyo me madit, bino loko win mayil to wibedo gi kony i ryeko mewin kwoŋ Ruodhiwan Yesu Kristo.
61001009	To ka nyatoro ongoye gi gimabeyo me, meno kere go waŋe neno mariprip aka wiye owil ni otyek lonyo go kwoŋ recho pere.
61001010	Amomiyo, jowotan, temi win paka winyalo ridho lwoŋo kodi yer mewin; ka witimo ameno wikopodhi i yeyo mewin.
61001011	Ameno, ibino jolo win maber donjo i Ker makirum mapa Ruodhiwan kendo Jaboth mawan Yesu Kristo.
61001012	Amomiyo ndir jye abino poyo win gikipiny me, kada wityeko ŋeyo jo aka wichungo kir matek i adyeri ma wityeko jolo.
61001013	Aparo ni obedo gimotire ka achiewo paro mewin to wipoyo gikipiny me ka fuodi akwo,
61001014	rupiri aŋeyo ni achiegin lunyo woko delkwoŋan me paka Ruodhiwan Yesu Kristo otyeko nyuthan kamaler.
61001015	Aka abino temo paka anyalo neno ni kada ka atyeko weyo piny me fuodi wibino poyo gikipiny me.
61001016	Wakichungo kwoŋ kigana achwoga munyo watito ri win bino pa Ruoth Yesu Kristo gi men, to waneno dwoŋ pere gi waŋ wan.
61001017	Ato oido wanitye munyo Were Bawan miyo go dwoŋ mamalo, munyo dwondi jo mowok bongi Dwoŋ ma Malo cha oluwo ri go, munyo wacho ni, “Me Wuodan mamaro aka asangala gine!”
61001018	Wawegi wawinjo dwondi ŋato munyo luwo wok i polo, kareno oido wanitye gi Yesu wi got.
61001019	Aka, wanitye gi wach pa jotuchi wach motyek ridho. Wibino timo maber ka wiketho paro mewin kwoŋe; kole obedo pa lero ma meny kamachol chuka ndelo yawere to lero pa sulwe modikini menyo chuny win.
61001020	To ma kalo me, poyi win nike ongoye ŋata won ochwogo wach motuchi i Ndiiko Maleŋ.
61001021	Ato ongoye mikwenda pa Were motuchi mowok i mito pa dhano, to ji jobedo i men pa Chuny Maleŋ munyo jotucho mikwenda mowok bongi Were.
61002001	Jotuchi wach matwodo chango jobedo i dyeri ji pa Were, paka bende jolebino i dyeri win. Jobino rwako fuonji ma kelo reyirok, aka jobino kwedere kwoŋ Ruoth jadhum monyiewo jo, to jokelo tho kwoŋ gin arwat.
61002002	Jomathoth jobino mako royo pajo ma wichkwot; aka ru tim pajo, jobino luwo marach kwoŋ Royo Maradyeri.
61002003	I woro pajo, jofuonji matwodo me jobino chiemo kwoŋ win gi kigana ma wegi jochwogo. Banja pajo otyek yiko thumo wok chon, aka reyirok pajo bende kini bor to ni chiegin.
61002004	Kesi Were koworo jomalaika ma chango jotimo gimarach to obolo jo i mach makitho kama otwey'iye jo i mudho, ka jokuro ndelo ma thumo banja.
61002005	Odoko Were koworo piny machon, to okelo mikula madwoŋ ri jomarecho, to gwoko nyaka Nowa mofuonjo tiro, kodi ji man abiryo kende.
61002006	Kole Were othumo banja ri tindi ma Sodom kodi Gomora, munyo waŋo woko jo gi mach, aka oloko jo ranen ri gima bino timere ri jomarecho jye;
61002007	kole go obotho Lot, ŋataber, ma chunye oramo swa kwoŋ kidakana pa ji moido jokidew chik.
61002008	(Ato jal maber no obedo i dyer jo, aka kis piny moyawere olimo litho i chunye munyo oneno to winjo tim pajo marecho no).
61002009	Amomiyo, kere Ruoth oŋeyo nger ma botho ji mabeyo ma jolworo Were i chandirok ma temo jo, kodi weyo jomarecho i girachula pajo chuka ndelo ma thumo banja,
61002010	kodhi joma chwire i kiti jo motop ma kidakana aka jochayo men pa Were. Jofuonji matwodo me jonitye gi miseni kodi mikenyo, aka joluwere kichar kwoŋ chwech mani hongo malo;
61002011	mato kir jomalaika ma jotek aka jomen loyo jokikeli wach marach kwoŋ chwech no i waŋ Ruoth.
61002012	To jome joluwere kichar kwoŋ gima jokuya odocho. Jochale g'ogwange madudi ma jongoye gi paro, mimako tineko jo, ilereyo jo woko paka ogwange madudi;
61002013	ilechulo jo chandirok ru chandirok ma jotyeko kelo ri joman. Kisangala pajo obedo medho odyechieŋ ma syemo delkwoŋ gin. Bedo gi wichkwot kendo gimarach ka jobedo dhower gi win, kareno josangala i royo pajo marecho!
61002014	Gi waŋ gin ma neno gimoro gi chot, jogomba kis dhako ma joneno. Awanya pajo ma timo gimarach kikwe; jodwoŋo joma nyap, aka joŋiyo timo woro. Jobedo ji motyek kwoŋo!
61002015	Joweyo royo motire to jorwenyo munyo jomako royo ma Balam wuodi pa Beyor oluwo, monwaŋo omaro pesa ma go olimo i timo recho,
61002016	to punda pere oayi kwoŋe ru gimarecho pere. Gino oluwo gi dwondi dhano to juko tim pa jatuchi wach ma janeko no.
61002017	Jome jochalo waŋ pi modwono kodi pondeponde ma koyo waro; Were oyiko ri jo kama di mudho tektek maloyo kaman jye.
61002018	Joluwo wach mamiŋo gi pakirok, aka jooro awanya ma delkwoŋ gin ma chiiko joma nyaka joeye kwoŋ joma nitye i royo ma kelo rwenyo.
61002019	Jochiko jo syem mato wegi jobedo ŋechin pa kite marecho; ato dhano bedo ŋecha pa gima dhumo go.
61002020	Kole k'inen oido jotyeko budhirok kwoŋ men ma piny ma kelo tho, to joŋeyo Ruodhiwan kendo Jaboth mawan Yesu Kristo, aka odoko jomoko kendo i men no to nyalo jo, meno kere nyutho ni jonitye marach rumachien loyo kachako.
61002021	D'ober ri jo ka jobedo ma jokuya royo ma tiro loyo ŋeyo royo no to odoko joweyo chik maleŋ momiy jo.
61002022	Gima otimere gi jo nyutho ni agecha me otire, “Gwok odoko gik naŋo ŋok pere kendo” aka “Mbiji motyek lwoko odoko gik ŋindirok i chwodho kendo.”
61003001	Jowotan mamaro, me onyo balwa mararyo ma andiko ri win. I balwin aryo me, atemo chiewo paro mewin ŋey wichaki paro mathuth.
61003002	Amito wipoyi wach ma jotuchi wach Were chango joluwo kwoŋe, kodi or mowok bongi Ruoth kendo Jaboth, ma jomoor mewin jomiyo win.
61003003	Marapena, wiripo ŋeyo nike i ndelo machowe me, jonyiero jobino fudhirok ma joluwo royo marawanya pajo marecho gi nyiero machay.
61003004	Jobino penjo win ni, “Go ochiko ni bino, kameno be? To ere go ni kune? Bachere mawan jotyeko tho, to gimoro jye fuodi romaroma paka oido nitye wok nyuka chwey piny!”
61003005	Jotimo atoŋa igani jokuya ni chango chon Were oluwo aka polo gi piny ochwey, aka piny ochwey wok i pi, aka gi pi.
61003006	Kendo mikula pi madwoŋ ama onyieki gine woko piny machon.
61003007	To gi wach no won, polo gi piny ma pama nitye okan jo ri mach; ikuro gi jo ndelo ma thumo banja ri ji ma jokilwor Were tireyo jo woko.
61003008	To jowotan, wiy win wokiri wowili gi gimoro achiel! Ri Were pokirok ongoye i dyeri ndelo achiel kodi oro gana achiel; ri go gikipiny me romaroma.
61003009	Ruoth kigal gi timo gima go otyeko chiko paka jomegi joparo. Kuchiel, go diyo chunye kodi win, rupiri go kimiti nyatoro woreyere woko, to mito dhano jye wonyali ŋuto gimarecho pere.
61003010	To Ndelo pa Ruoth bino tundo paka jakwo. I Ndelo no polo bino leny woko gi derino madwoŋ; gikipiny ma polo bino waŋ, to regere woko, aka piny gi gima ni iye jye bino lokere moyweyere pa mbolera.
61003011	Paka gikipiny me jye ibino nyieko woko, onyo wiripo bedo ji ma chali nedi? Kwo mewin ripo bedo maleŋ ma wilworo Were,
61003012	munyo wikuro Ndelo pa Were to witemo miyo wobin mayot. I ndelo no polo bino waŋ woko gi mach aka lyetho bino nyielo woko gikipiny mani iye.
61003013	To wakuro gima Were otyeko chiko; polo manyien gi piny manyien, kama tiro bino bed'iye pa pecho pere.
61003014	Amomiyo, jowotan, k'onyo wikuro Ndelo no, temi win paka winyalo bedo ma wilony kendo ma bu racho i waŋ Were to wibedo i syem gine.
61003015	Ŋeyi win ni kudirok pa Ruodhiwan, nyutho ni omiyo win hongo ma both, paka omin wan Paulo mamaro ondiko ri win gi ryeko ma Were omiyo go.
61003016	Me a gima go wacho i balwin pere jye munyo ndiko kwoŋ gino. Nitye gikipiny mogo matek niaŋ kwoŋe i balwin pere ma joma kuya kosa joma yengere i yeyo jofuonjo kichar, paka jotimo g'adeche man i Ndiiko Maleŋ. Ameno wegi jokelo kwoŋ gin teko.
61003017	To win, jowotan, paka wityeko ŋeyo gime, onyo gwokere win aka moro wokiri wonyali wondo win gi fuonji ma k'ago mapa joma kilwor chik to wipodho wok i kabedo moido wichung'iye maber.
61003018	To medere win gi dongo i ŋono kodi i ŋeyo Ruoth kendo Jaboth mawan Yesu Kristo. Dwoŋ wobedi ri go, pama kodi chil gi chil. Ameno.
62001001	Wandiko ri win kwoŋ wach ma kwo, motyeko bedo wok i chakirok, ma watyeko winjo odoko watyeko neno gi waŋ wan, watyeko kikaŋasa, aka chingi wan otyeko geyo.
62001002	Kwo no obino ma nenere; waneno amomiyo waluwo kwoŋe, aka watito ri win kwoŋ kwo makirum monwaŋo nitye gi Bawan aka onenere ri wan.
62001003	Gima watyeko neno gi winjo ama watito ri win bende, ŋey wibende wibedi kanyachiel gi wan i riwirok ma wani gine gi Bawan kodi Wuode Yesu Kristo.
62001004	Wandiko gime ŋey kisangala mawan wobedi mopoŋ.
62001005	Onyo me a mikwenda ma watyeko winjo bongi wuodi Were munyo watito ri win: Were obedo lero aka ongoye mudho i go kada mathin.
62001006	Amomiyo ka wawacho ni wanitye i riwirok gine, mato kwo mawan nitye i mudho, meno kareno watwodo aka tim mawan ongoy'iye adyeri.
62001007	To ka kwo mawan nitye i lero paka go won nitye i lero, meno wanitye i riwirok gi jowoti wan, aka remo pa Yesu, Wuodi Were, loko wan molony kwoŋ recho jye.
62001008	Ka wawacho ni wangoye gi recho, meno wawondere aka adyeri ongoye i wan.
62001009	To ka watucho recho mawan ri Were, go genere kendo otire aka bino chwako gimarecho mawan, to lonyo wan kwoŋ tim mawan marecho jye.
62001010	Ka wawacho ni fuodi wakitimo gimarach meno waloko Were jatwodo, aka wach pere ongoye i kwo mawan.
62002001	Andiko ri win gime, nyithindho paran, ŋey wikiri witimi gimarach, to ka moro otimo gimarach, wanitye gi Yesu Kristo ŋatotire, ma pido ri wan bongi Bamere.
62002002	Go won a rachow ma miyo ichwako gimarecho mawan, to ki gimarecho mawan kende, to gimarecho pa ji jye ma piny.
62002003	Me a gima miyo waridho ni waŋeyo go: ka wawinjo or pere.
62002004	Ka moro wacho ni, “Aŋeyo go,” to kiwinji or pere, meno ŋato jatwodo aka adyeri ongoye i go.
62002005	To ŋata winjo wach pere, meno a ŋata mar pere ri Were ochowere kichutho. Me apaka wanyalo ridho ni wakwo i Were:
62002006	ŋata wacho ni go kwo i Were ripo bedo gi tim paka chango apa Yesu Kristo.
62002007	Jowotan mamaro, or ma andiko ri win me kinyien; obedo or machon, ma wityeko bedo gine wok chon. Or machon me obedo mikwenda ma wityeko winjo.
62002008	To or m'andiko ri win nyien, aka adyeri mere nenere i Kristo kodi i win bende, rupiri mudho onyo eye woko aka lero maradyeri ama pama onyo meny.
62002009	Ŋata ŋoyo ni go nitye i lero, mato go odak omin, meno fuodi nitye i mudho ayino.
62002010	Ŋata omaro nyawote ama nitye i lero, aka ongoye gi gimoro ma miyo go timo gimarach.
62002011	To ŋata odak nyawote meno nitye i mudho aka woth'iye, aka kuya kama go chom'iye, rupiri mudho otyeko kelo ri go thowaŋ.
62002012	Nyithindho paran, andiko ri win, rupiri otyek chwako gimarecho mewin ru nyingi Kristo.
62002013	Andiko ri win bachere nan, rupiri wiŋeyo ŋata otyeko bedo wok i chakirok. Andiko ri win, soye ma nyaka ay, rupiri wityeko loyo jwogi, Ŋatarach. Andiko ri win nyithindho, rupiri wiŋeyo Were Bawan.
62002014	Andiko ri win, bachere ji, rupiri wiŋeyo go motyeko bedo wok i chakirok. Andiko ri win, soye ma nyaka ay, rupiri winitye gi men; wach pa Were bedo i win, aka wityeko loyo Jaracho.
62002015	Wikiri wimari piny kosa gimoro jye mapiny. Ka moro omaro piny meno mar pere ri Bawan ongoye.
62002016	Ato gimoro jye ma piny paka awanya marach ma del, kodi awanya ma waŋ jo, kodi pakirok ru kwoŋ bedo gima dhano ni gine kosa m'otimo, kobedo apa Bawan, to obedo apa piny ayino.
62002017	Piny kodi kisangala mere jye rumo; to joma timo gima Were mito jobino kwo chil gi chil.
62002018	Nyithindho paran, kole me ndir ma gike; ato wityeko winjo paka Jakwor pa Kristo bino; gunyoni jokwor pa Kristo kweth jotyeko nenere, aka meno apaka waŋeyo ni gike ni chiegin.
62002019	Adyer ji me oido jokiripi i kweth mawan, amomiyo joweyo wan; bedi joripo i kweth mawan, di jobedo gi wan, to joeye ŋey wonenere kamaler ni ongoye moro kwoŋ jo ma iyadyeri oido joripo i kweth mawan.
62002020	To Kristo otyeko wiro kwoŋ win mo ma Chuny Maleŋ amomiyo wiŋeyo adyeri.
62002021	Ri ameno andiko ri win, ki ni rupiri wikuya adyeri; to rupiri wiŋeyo, aka bende wiŋeyo ni ongoye twodo ma wok kwoŋ adyeri.
62002022	Onyo, ŋa ma jatwodo? Jatwodo meno ŋata wacho ni Yesu kobedo Kristo. Aka ŋato jakwor pa Kristo, rupiri go kwero Were Bawan gi Wuode.
62002023	Kole ŋata kwero Wuodi Were meno kwero Bamere bende; odoko ŋata jolo Wuodi Were meno jolo Bamere bende.
62002024	Amomiyo, ridhi win maber kano i chuny win mikwenda ma wiwinjo wok chon. Ka gima wiwinjo wok chon odoŋ i chuny win, meno ndir jye wibino doŋ gi wuode kodi Bamere i kwo mewin.
62002025	Aka me a gima Kristo won gipi ochiko miyo wan: manago kwo makirum.
62002026	Andiko ri win gime ma mako kwoŋ joma jotemo wondo win.
62002027	To ma mako kwoŋ win, Kristo otyeko wiro kwoŋ win mo ma Chuny Maleŋ pere. Ka tekin Chuny Maleŋ pere nitye i win, odoko wikiyeny moro wofuonji win. Kole wiir ma Chuny no won fuonjo win kwoŋ gimoro jye, aka gima go fuonjo obedo adyeri ma kiweno twodo, onyo doŋi win i Kristo.
62002028	Ey, nyithindho paran, nere win i go, ŋey wibedi gi miseni madwoŋ ka go omenyere aka wikopondi ri go ru wichkwot i Ndelo ma go ledwok'iye.
62002029	Wiŋeyo ni Kristo obedo tiro; ri ameno wiŋeyo ni moro jye ma timo gimotire meno go nyathi pa Were.
62003001	Neni win paka Bawan omaro wan moasere momiyo ilwoŋo wan ni nyithindho pa Were, aka iyadyeri, wabedo ameno. Gima omiyo piny kuya wan obedo rupiri koŋeyo Were.
62003002	Jowotan, pama onyo wabedo nyithindho pa Were, aka fuodi kiŋeyere gima wabino bedo. To waŋeyo ni ka Kristo onenere wabino bedo paka go, rupiri wabino neno go paka go nitye won.
62003003	Nyatoro jye ma nitye gi geno me i Kristo ripo lonyo kwo pere paka Kristo olony.
62003004	Moro jye ma timo gimarach meno turo chik pa Were; aka bedo i recho nyutho kwero winjo chik.
62003005	Wiŋeyo ni Kristo omenyere ŋey wokwanyi woko gimarecho mawan, aka go ongoye gi gimarach.
62003006	Amomiyo moro jye ma kwo i Kristo kimedere timo gimarach; to ŋata medere gi timo gimarach meno fuodi koneno go, aka fuodi kuya go.
62003007	Nyithidho paran, dhano moro jye wokiri wowondi win. Nyatoro jye ma timo gimolony meno ŋata otire paka Kristo otire.
62003008	Ŋata medere gi timo gimarecho meno dhano pa jwogi, rupiri jwogi ochako gi recho pere wok chon. Wuodi Were obino ru wach me: reyo woko tich ma jwogi oido otyeko timo.
62003009	Nyathi pa Were mogo jye kimedere gi timo gimarecho, rupiri kodhi pa Were ama nitye i go; aka rupiri Were obedo Bamere, go kidoki ripi medo timo gimarach.
62003010	Me apaka wanyalo poko maber i dyeri nyithindho pa Were kodi apa jwogi: nyatoro jye ma kitimi gimotire kosa ma komaro omin go, meno kobedo nyathi pa Were.
62003011	Kole me a mikwenda ma wityeko winjo wok chon: ni waripo marere.
62003012	Wikiri wibedi paka Kain: go oido obedo apa Jaracho, aka oneko omin won. Raŋo ma Kain oneko omin? Kwoŋbedo tim pere oido recho, aka gikipiny ma omin otimo oido beyo.
62003013	Amomiyo wutimera, wikiri widhyeri ka ji ma piny jodak win.
62003014	Waŋeyo nike watyeko weyo tho to wabino i kwo, rupiri wamaro wutimin wan. Ŋata kimar wadi meno fuodi nitye i tho.
62003015	Ŋata odak omin meno janek; aka wiŋeyo ni janek ongoye gi kwo makirum i go.
62003016	Me apaka waŋeyo gimobedo mar: Kristo omiyo kwo pere ri wan; aka wabende waripo miyo kwo mawan ri wutimin wan.
62003017	Ka dhano oŋaŋ to neno omin nitye i chandi, to kidew kwoŋ omin, go nyalo wacho nedi nike go nitye gi mar i chunye ri Were?
62003018	Nyithindho paran, mar mawan wokiri wobedi nyaka adhok won kende; to ripo bedo maradyeri, ma nyuthere i tim.
62003019	Amomiyo, me apaka wanoŋeyi nike wabedo joma ni g'adyeri, kendo apaka chuny wan bino bedo gi syem ruwaŋ Were:
62003020	kis ka chuny wan nyutho wan banja moro; ato waŋeyo ni Were dwoŋ loyo chuny wan, aka oŋeyo gimoro jye.
62003021	Amomiyo jowotan, ka chuny wan kinyuthi wan banja moro, meno aka wabedo gi miseni ruwaŋ Were,
62003022	aka walimo bonge gimoro jye ma wakwayo, rupiri wawinjo or pere aka watimo gima sangala go.
62003023	Me a gima go oro wan timo: nike waripo yeyo kwoŋ nyingi Wuode Yesu Kristo to wamarere paka Kristo ooro wan timo.
62003024	Nyatoro jye ma winjo or pa Were bedo i Were aka Were bedo i go. Aka me apaka waŋeyo ni Were bedo i wan: waŋeyo kwoŋ Chuny ma go omiyo wan.
62004001	Jowotan ma kachunyan, wikiri wiyeyere gi kis dhano makethere ni go nitye gi Chuny pa Were. Temi win jo ŋey winiaŋ ka adyeri jowok bongi Were, rupiri jotuchi wach matwodo mathoth jotyeko ywoyere i piny jye.
62004002	Me apaka winonyali ŋeyo ŋata nitye gi Chuny pa Were: moro jye ma wacho ni Yesu Kristo olokere dhano meno ma wok bongi Were.
62004003	To moro jye ma kwero gima kwoŋ Yesu meno chuny ma kiwoki bongi Were. Meno obedo chuny pa jakwor pa Kristo ma wiwinjo nike lebino, aka pama otyeko kir tundo i piny.
62004004	To win wibedo apa Were, nyithindho paran, aka wityeko nyalo woko jotuchi wach matwodo, rupiri Ŋata nitye i win dwoŋ loyo ŋata nitye i piny.
62004005	Jo jobedo apa piny, amomiyo joluwo paka piny yenyo aka piny chiko ithe ri jo.
62004006	To wan wabedo apa Were, aka moro jye moŋeyo Were chiko ithe ri wan. To moro jye ma kobedo apa Were kiwinji wan. Me a royo ma wanyalo poko gine Chuny maradyeri kodi chuny matwodo.
62004007	Jowotan, weyi wamarere wini, rupiri mar wok bongi Were. Moro jye mani gi mar obedo nyathi pa Were aka oŋeyo Were.
62004008	Ŋata ongoye gi mar meno kuya Were, rupiri Were obedo mar.
62004009	Me apaka Were onyutho mar pere ri wan: go ooro Wuode achiel gachiel i piny ŋey walimi kwo luwo kwoŋe.
62004010	Me a mar: ki kwoŋbedo ni onwaŋo wamaro Were, to ni go ama omaro wan to dhiro Wuode bedo rachow ma kwanyo woko gimarecho mawan.
62004011	Jowotan mamaro, k'inen me a paka Were omaro wan, meno wabende waripo marok.
62004012	Ongoye ŋata fuodi oneno Were, to ka wamarere, meno Were bedo i wan aka mar pere bino roch maber i wan.
62004013	Me apaka waridho maber ni wanitye i Were aka go bende nitye i wan; go otyeko miyo wan Chuny Maleŋ pere won.
62004014	Aka wawegi waneno aka onyo wawacho ri joman nike Bawan odhiro Wuode bedo Jaboth ri piny.
62004015	Ŋata tucho ni Yesu obedo Wuodi Were, Were bedo i go aka go bende bedo i Were.
62004016	Amomiyo wawegi waŋeyo aka wayeyo mar ma Were nitye gine ri wan. Were obedo mar, aka ŋata bedo i mar meno bedo i Were aka Were bende bedo i go.
62004017	Ameno, mar roch i dyeri wan, aka ŋey wabino bedo gi miseni madwoŋ i ndelo ma thumo banja, rupiri kwo mawan i piny ka chale kodi apa Kristo.
62004018	Lworo ongoye i mar, to mar motire kwanyo woko lworo jye, rupiri lworo wotho gi girachula, aka ŋatalwor meno fuodi mar koroch i chunye.
62004019	Wabedo gi mar rupiri Were ama otelo maro wan.
62004020	Ka nyatoro wacho ni, “Amaro Were,” mato go fuodi odak omin, meno go jatwodo, kwoŋ bedo go kinyali maro Were ma fuodi go koneno, to kwero maro omin ma go otyeko neno.
62004021	Amomiyo, me a or ma Kristo omiyo wan: ni ŋata omaro Were ripo maro omin bende.
62005001	Nyatoro jye ma yeyo ni Yesu obedo Kristo meno go obedo nyathi pa Were; aka ŋata omaro baa nyathi meno ripo maro kir nyathi bende.
62005002	Me apaka waŋeyo nike wamaro nyithindho pa were: ka wamaro Were gi winjo or pere.
62005003	Kole me a dwoŋ maro Were: winjo or pere. Aka or pere kitek ri wan timo,
62005004	rupiri nyathi pa Were jye nyalo woko men pa piny. Me apaka wanyalo loyo men pa piny: waloyo gi yeyo mawan.
62005005	Ongoye ŋata nyalo loyo men pa piny, kwanyo woko ŋata yeyo ni Yesu obedo Wuodi Were.
62005006	Yesu Kristo a ŋata obino gi pi ma batisimo kodi remo pere. Go kobino gi pi kende, to gi pi kodi remo. Aka Chuny Maleŋ won ridho adyeri me, rupiri Chuny Maleŋ obedo adyeri.
62005007	Nitye jokony adek ma ridho adyeri no:
62005008	Chuny, pi, kodi remo; aka jadek no jye joyeyere.
62005009	K'inen wayeyo wach pa ji ka joridho gine adyeri moro, meno waripo yeyo apa Were ma dwoŋ loyo; aka me a wach ma Were ridho kwoŋ Wuode.
62005010	Nyatoro jye ma yeyo Wuodi Were meno ridho adyeri no i chunye; to ŋata kiyeyi Were, meno oloko go jatwodo, rupiri go koyeyo gima Were owacho ma ridho adyeri ma mako kwoŋ Wuode.
62005011	Aka me a wach ma ridho adyeri: ni Were otyeko miyo wan kwo makirum, aka kwo me nwaŋere i Wuode.
62005012	Moro jye ma nitye gi Wuodi Were meno ni gi kwo me; aka moro jye mongoye gi Wuodi Were meno ongoye gi kwo.
62005013	Andiko ri win gime, win ma wiyeyo i nyingi Wuodi Were, winyali ŋeyo nike winitye gi kwo makirum.
62005014	Me amomiyo wanitye gi miseni ruwaŋ were: waridho nike go bino miyo wan gimoro jye ka wakwayo go paka go yenyo.
62005015	Aka ka waŋeyo ni go winjo wan ka wakwayo go gimoro, meno waŋeyo bende nike go bino miyo wan gima wakwayo jye.
62005016	Ka moro oneno omin timo gimarach ma kikel tho, go ripo kwayo, aka Were bino miyo ŋato kwo. Awacho ameno kwoŋ joma gimarecho pajo kikeli tho. To nitye gimarach ma kelo tho, aka akiwachi ni wiripo kwayo Were kwoŋ meno mere.
62005017	Tim jye ma kotire meno gimarach, to nitye gimarecho megi ma kikel tho.
62005018	Waŋeyo nike nyathi pa Were kimedere timo gimarach, rupiri Wuodi Were kuro go maber, aka Jaracho kinyali timo go marach.
62005019	Waŋeyo nike wabedo apa Were aka piny gipi nitye i dhum pa Jaracho.
62005020	Waŋeyo nike Wuodi Were otyeko bino aka omiyo wan niaŋ momiyo waŋeyo Ŋata obedo adyeri. Kwo mawan nitye i Ŋata obedo adyeri, chungo kwoŋ Wuode Yesu Kristo. Me a Were maradyeri won kendo a kwo makirum.
62005021	Nyithindho paran, eye win kwoŋ werin matwodo!
63001001	Balwa mowok bongi Jadwoŋ: Ri dhakodwoŋ moyer kodi nyithindho pere mamaro i adyeri, aka ki an kendan, to ji jye ma bende joŋeyo adyeri jomaro win,
63001002	ru adyeri ma nitye i wan aka bino bedo gi wan ndir jye:
63001003	Weyi Were Bawan kodi Yesu Kristo, Wuodi go, womiyi wan ŋono, wor kodi syem i adyeri kodi mar.
63001004	Asangala ma kichutho ru nwaŋo ni nyithindho perin megi jonitye i adyeri, paka Bawan ooro wan won.
63001005	Amomiyo, akwayin, dhakodwoŋ, ni wamarere win. Me kobedo or manyien ma nyaka andiko rin; to obedo or ma watyeko bedo gine wok chon.
63001006	Aka me a mar: ni wawinji or pere. Paka wityeko winjo wok chon, go oro win bedo gi mar.
63001007	Jotwodo megi jotyeko ywoyirok i piny gipi; ji ma jokiyey ni Yesu Kristo obino i del paka dhano. Ŋata pameno jatwodo, kendo a jakwor pa Kristo.
63001008	Amomiyo, kure win, ŋey gima wityeko tiyo ri go wokiri wobudhi win, to wilim kemba mewin mopoŋ.
63001009	Ŋata kibedi i fuonji pa Kristo, to medere i giman ayino, meno ongoye gi Were. Ŋata doŋ i fuonji, meno nitye gi Bawan kodi Wuode.
63001010	Amomiyo, ka moro bino bongi win, aka kikel fuonji me, wikiri wijoli go pecho mewin; odoko wikiri wimothi go kada ni: “Syem wobedi kodin.”
63001011	Ato ŋata jolo go gi moth meno riwere gine i tim pere marecho.
63001012	Onwaŋo anitye gi wach madit ri win, to kiber awachi ri win i papila kodi vino; kuchiel, ageno lyewo win to waluwo awaŋ g'awaŋ, aka nyaka wabino bedo gi kisangala mopoŋ.
63001013	Nyithindho pa Nyamerin moyer jodhiro rin moth pajo.
64001001	Balwa mowok bongi Jadwoŋ, Ri Gayo nyawotan ma kachunyan, mamaro i adyeri.
64001002	Mere paran, akwayo ni gimoro jye wokidhi rin maber aka ibedi m'ilama i del, paka chunyin olama.
64001003	Abedo gi kisangala madwoŋ munyo jomoyeyo mogo jotundo to jowacho paka initye gi genirok i adyeri kodi paka ndir jye ibedo i adyeri.
64001004	Ongoye gima sangala an loyo ka awinjo ni nyithindho paran joluwo adyeri.
64001005	Mere paran, igenere swa i tich mitimo ri jomoyeyo, kada nende jobedo joma ikuya jo,
64001006	aka jotyeko luwo ri kitipa pa jomoyeyo kwoŋ mar perin. Mondo konyi jo jowomedere gi woth pajo i royo ma bino kisangala Were.
64001007	Kole jochako tich ri Kristo ma jokojolo kony moro jye wok bongi jokafiri.
64001008	Amomiyo, waripo konyo jome, ŋey wariwere gi jo i tich ri adyeri.
64001009	Andiko balwa machiek ri kweth pa jokristo, to Dyoturefe, ma mito bedo marapena i gimoro jye, kiyenyi dewo kwoŋ gima awacho.
64001010	Amomiyo, ka abino, alewodho gimoro jye ma go otyeko timo kamaler: gikipiny marecho ma go luwo kwoŋ wan, kodi twodo pere. To chalo meno jye kirom go, fuodi go kijoli jomoyeyo ka jobino, aka go juko kir joman ma jomito jolo jo to ryemo woko jo i kweth pa jomoyeyo.
64001011	Mere paran, ikiri iluwi ranen marach no, to luw gimaber mere ayino. Nyatoro jye ma timo gimaber bedo apa Were. Aka ŋata timo gimarach meno fuodi koŋeyo Were.
64001012	Dhano jye luwo maber kwoŋ Demeturyo. Aka giradyeri won ama iluwo kwoŋ go. Wabende waluwo maber kwoŋ go, aka wiŋeyo nike gima wawacho obedo giradyeri.
64001013	Onwaŋo anitye gi madit awacha rin, to akotimi ameno i kalamu gi vino.
64001014	To ageno nenin mayot, aka nyaka wabino luwo.
64001015	Syem wobedi kodin. Merin perin jye jodhiro rin moth. Ibende mothi ri wan merin mawan jye.
65001001	An Yuda, jatich pa Yesu Kristo, kendo omin Yakobo, andiko balwa me ri joma Were olwoŋo ma jonitye i mar pa Were Bawan kodi kur pa Yesu Kristo.
65001002	Wor, syem, kodi mar wobedi ri win mathoth.
65001003	Jowotan mamaro, onwaŋo atemo paka anyalo ndiko ri win kwoŋ both ma wan kodi win wani gine, munyo aneno ni yenyere ndiko ri win pama ma miyo win miseni ma lweny ri yeyo ma Were otyeko miyo ji pere dichiel kichutho.
65001004	Kole jomogo motyek thumo ri jo banja wok chon, jotyeko lwi to jodonjo nyaliŋliŋ i dyeri win ma wikineno; jokuya Were aka jokomo fuonji kwoŋ ŋono pa Were ma umo recho pajo aka jokwero Yesu Kristo, ma dwoŋ loyo kendo obedo Ruoth mawan.
65001005	Kada wityeko ŋeyo gime, jye fuodi amito poyo win paka Ruoth obotho ji pa Israel i piny Misir, to rumachien reyo woko ji ma jokwero yeyo.
65001006	Poyi win ni jomalaika ma jokalo kew ma men pajo, to joweyo kabedo pajo, Were okano jo piny i mudho, to tweyo jo gi lijegere ma chil gi chil ri ndelo madwoŋ mibino thum'iye ri jo banja.
65001007	Ameno bende apaka Sodom gi Gomora, kodi tindin mothoko jo ma chango jotimo paka jomalaika jotimo, aka jotimo chot kodi kidakana, jobedo ranen ri ji paka joma chandere i mach chil gi chil.
65001008	Ameno bende, jome lek pajo wondo jo aka miyo jotimo gimarach i delkwoŋ gin won; jochayo men pa Were; odoko jochayo jomalaika ma jo ni gi dwoŋ i polo.
65001009	Kole kada malaika madwoŋ, Mikaeli, kotemo yeto jwogi gi wach marecho munyo jopyemo ni ŋa ma d'otero delkwoŋ Musa, to owacho ni, “Ruoth woayi kwoŋin.”
65001010	To jome joyeto gima jokuya dwoŋ mere; aka gima joŋeyo timo pa lee mongoye gi paro, a gikipiny ma bino reyo jo woko.
65001011	Kidamba wobedi ri jo! Joluwo royo ma Kain chango oluwo; jomunyere i fuonji mokom ru woro, paka chango Balam otimo. Jobino kisika woko ru pyem paka chango Kora gin jotimo.
65001012	Jochalo chilo ma duwo kalima mewin, jokapakapa gi medho aka jochiemo kodi win mongoye wichkwot. Jobedo jokwath ma joparo kwoŋ iyi gin wegi. Jochalo pondeponde ma koyo lera gine to kikel koth. Jochalo yen ma kinyaki olemo kada i chwir, yen motyek fudho woko gi tyendi gin aka jotho woko kichutho.
65001013	Jochalo kitula pa pi i nam, aka tim pajo ma wichkwot yenyo malo pa bwoyo. Jochalo michalin mochot, ma Were otyeko yiko ri jo kabedo ma chil gi chil i mudho.
65001014	Enoka, nyakwar Adam ma nyatirtir i luse marabiryo, chango oluwo kwoŋ jo chon ni, “Neni! Ruoth bino gi jopere maleŋ gana gi gana,
65001015	ma thumo banja ri ji jye, gi nyutho jomarecho jye ma jokilwori Were, tim pajo marecho ma kwero lworo Were, kodi wach marecho ma joma kilwor Were joluwo kwong Were!
65001016	Ji me noknok jogesa aka jopusa jowoti jo; jotiyo g'awanya pajo marecho; wegi joyumere aka jodwoŋo wadi gin, ŋey jowotimi gima wegi joyenyo.”
65001017	To poyi win, merin paran mamaro, gima jomoor pa Ruodhiwan Yesu Kristo jowacho ri win ndir mokadho ni bino timere.
65001018	Jowacho ri win ni, “I ndelo ma rumachien, ji jobino wok ariwa ma jobino nyiero win; ji ma jotiyo g'awanya pajo marecho.”
65001019	Me a ji ma jokelo tyakirok, ma paro pajo marecho dhumo jo, ma jongoye gi Chuny Maleŋ.
65001020	To win, merin paran mamaro, medere win gi dongo i yeyo mewin moasa leŋo; aka kwayi win i men pa Chuny Maleŋ.
65001021	Bedi win i mar pa Were kareno wikuro wor pa Ruodhiwan Yesu Kristo, ma bino kelo ri win kwo makirum.
65001022	Joma fuodi joganagana, nyuthi win jo wor.
65001023	Bothi win joman munyo wifudho jo woko arwat kwoŋ mach. Nyuthi win joman bende wor kareno wikure gi lworo; aka wiripo dak kir ruk pa joma awanya pajo ma kidakana oduwo.
65001024	Ri Ŋata nyalo thyelin m'ikipodho, to kethin ma bu racho i kisangala ma di dwoŋ pere,
65001025	ri Were ma Jaboth mawan achiel kende: wor, dwoŋ, men, kodi dhum wobedi ri go, i ndir mokadho, ma pama, kodi ma chil gi chil, i Yesu Kristo. Ameno.
66001001	Me a wach momenyere ma Were omiyo Yesu Kristo, ŋey wonyuthi jotich pa Were gima ripo timirok mayot. Kristo omiyo gikipiny me oŋeyere ri jatich pere Yohana munyo ooro malaika pere bonge.
66001002	Yohana oridho wach pa Were kodi gima mako kwoŋ adyeri pa Kristo, gi gimoro jye m'oneno.
66001003	Ŋata soma wach atucha me jasilwany, aka jomachiko ithi jo ri wach me gi ketho i chuny jo jo ni gi silwany, rupiri ndir chiegin tundo ma gikipiny me bino timer'iye.
66001004	Ndiiko mowok bongi Yohana ri jomoyeyo ma kitipin abiryo ma i adech ma Asya: Ŋono gi syem wobedi ri win wok bongi Were, ma nitye pama, mobedo chon, odoko ma fuodi bino bedo, kodi ma wok bongi chuny momakere abiryo ma ruwaŋ kom pere madhum,
66001005	kodi ma wok bongi Yesu Kristo, jakony ma genere, Wuode ma Kayo motel chierino go kwoŋ jomotho, aka obedo jadhum pa kerin jye ma piny! Go omaro wan, aka gi remo pere ogonyo wan woko kwoŋ gimarecho mawan,
66001006	aka oloko wan bedo ker, kendo jomachwayo wi alitar pa Were kendo Bamere. Dwoŋ kodi men wobedi ri go chil gi chil. Ameno.
66001007	Panen, go eno bino gi pondeponde! Aka kis waŋ dhano bino neno go, kir joma jochwowo go jye. Ji jye ma piny jobino ywak kwoŋbedo go. Apaka bino bedo! Ameno.
66001008	“Aŋata marapena kendo machowe,” Ruoth Were Majameni jye wacho; go ma nitye pama, mobedo chon, kendo bino bedo.
66001009	An Yohana, omin win ma nitye gi win i Yesu i chandirok, kodi i Ker pere, kodi i chiro teko. An onwaŋo obolan i kigoda ma pi othoko ma Patmos ru fuonjo wach pa Were kodi bedo jakony ri adyeri pa Yesu.
66001010	Hongo no oido obedo ndelo pa Ruoth, aka Chuny Maleŋ onwaŋo ni kodan, to awinjo dwondi nyatoro yu ŋeyan ka koko pa gwara ni,
66001011	“Ndiki gima ineno jye i kitawo, aka idhiri ri kitipin abiryo mapa jomoyeyo ma Efeso, Simiruna, Perugamo, Thyatira, Sarudi, Filadefya kodi Lawodisya.”
66001012	Awiro waŋan chien munyo ayenyo neno ŋata oluwo kodan; to munyo awire, aneno raŋaw talin motim ma zawabu abiryo,
66001013	aka i dyeri gikipiny no, aneno ŋat mochalo Wuodi Dhano, moruko kanzu mabor to karo i kore del ma zawabu.
66001014	Wiye kodi yewiye oido tar pa yer rombo matar, waŋe oido chalo mach malyel,
66001015	tyende oido pilin pa nyweny monyiel i kendo malyeth, aka dwonde oido chalo derino ma gorok pa pi i nam.
66001016	I chinge marachuch, go oido otiŋo michalin abiryo, aka abor mabith ma nyalewe aryo owok i dhoke, aka nyime onwaŋo chalo waŋchieŋ malyel gi men mere jye.
66001017	Munyo aneno go, apodho dho tyende pa ŋatotho, to go ogeyan gi chinge marachuch to wacho ni, “Ikiri ilwori gimoro, me an, an marapena kendo machowe odoko akwo;
66001018	onwaŋo atho, to neni, onyo akwo chil gi chil. Anitye gi men kwoŋ tho kodi piny pa jomotho jye.
66001019	Amomiyo, ndiki gim'ineno, ma pama kodi ma bino timere rumachien.
66001020	Me a dwoŋ nyaliŋliŋ kwoŋ michalin abiryo mineno i chingan marachuch no, kodi raŋaw talin ma zawabu: michalin abiryo no obedo jomalaika ma kitipin abiryo mapa jomoyeyo, aka giŋawo talin abiryo meno kitipin abiryo mapa jomoyeyo no.
66002001	“Ri malaika ma kitipa pa jomoyeyo ma Efeso ndiki ni: “Me a mikwenda mowok bongi ŋata otiŋo michalin abiryo i chinge marachuch, aka wotho i dyeri raŋaw abiryo ma talin.
66002002	Aŋeyo tim perin, paka itiyo matek aka ichiro teko mabino rin. Aŋeyo nike ikijoli ji marecho, aka ityeko kikaŋasa joma ŋoyo nike jobedo jomoor kere to be, aka inwaŋo ni jobedo jotwodo.
66002003	Aŋeyo ni ityeko chiro teko i nyingan, ma chunyin koŋedhere.
66002004	To kende me a gima anwaŋo kwoŋin ma kotire: ityeko bolo woko mar moido ndir no itelo bedo gine ran.
66002005	Poyi paka ipodho wok kama bor! Ŋuti aka idok'itimi gima chango ipen timo. Ka ikiŋuto kwoŋ gimarecho perin, alebino bongin to akwanyo woko raŋaw perin ma talin i kabedo mere.
66002006	To me a gima thyelin: wikwero gima jopa Nikola jotimo, paka abende akwero.
66002007	“Amomiyo, ŋata ni gi ithe, wowinji gima Chuny wacho ri kitipin pa jomoyeyo! Ri joma joloyo ratem abino miyo jo men ma chamo yath ma kwo ma nitye i Ndelo pa Were.
66002008	“Ri malaika ma kitipa pa jomoyeyo ma Simiruna ndiki ni: “Me mikwenda ma wok bongi ŋat marapena kendo machowe, m'otho aka odoko onyo kwo.
66002009	Aŋeyo chandirok kodi chandi perin; aŋeyo nike ijachandi, to iyadyeri iŋaŋ! Aŋeyo recho ma joma ŋoyo nike jobedo Joyudaya mato kere jokobedo, jotimo rin; meno joma nitye i achiel gi Sitan!
66002010	Ikiri ilwori chandirok ma chiegin bino rin. Awacho rin ni, jwogi bino bolo megi kwoŋ win i jera paka ratem; chandirok mewin bino chowo ndelo apar. Bedi gi genirok tundo tho, aka abino miyin sangarya ma kwo.
66002011	“Amomiyo ŋata nigi ithe, wowinji gima Chuny wacho ri kitipin pa jomoyeyo! “Joma joloyi ratem jokolimi litho ma tho mararyo.
66002012	“Ri malaika ma kitipa pa jomoyeyo ma Perugamo ndiki ni: “Me mikwenda ma wok bongi ŋata nitye g'abor mabith ma nyalewe aryo.
66002013	Aŋeyo ni kama ibed'iye, a kama Sitan ojeng'iye kom pere madhum. To ichwire i nyingan, aka ikiweyo medirok gi yeyo perin kwoŋan kada i ndir ma Antipa, jakony paran mogenere onek'iye i tindi mewin kenyo kama Sitan bed'iye.
66002014	To me a gikipiny manok ma anwaŋo kwoŋin ma kotire: Winitye gi jomogo i dyeri win kenyo ma joluwo fuonji pa Balam, mofuonjo Balak nger ma ywayo chuny ji ma Israel jowotimi gimarach munyo jochamo riŋo mochow gine chal pa werin makichar, gi timo chot.
66002015	Meno apaka wibende winitye gi joma joluwo fuonji pa Nikola i dyeri win.
66002016	Amomiyo ŋuti win kwoŋ gimarecho mewin! Ka kameno alebino bongi win mayot to alwenyo gi jono kodi abor ma wok i dhokan.
66002017	“Amomiyo, ŋata nitye gi ithe, wowinji gima Chuny wacho ri kitipin pa jomoyeyo! “Ŋata loyo ratem abino miyo go chiemo mopan milwoŋo ni manu. Abino bende miyo go tele matar, mondik'iye nyingi jo Manyien, ma ŋata omiy gino kende ama won ŋeyo.
66002018	“Ri malaika ma kitipa pa jomoyeyo ma Thyatira ndiki ni: “Me mikwenda ma wok bongi Wuodi Were, ma waŋe lyel pa mach, ma tyende pilin pa nyweny ywel morudi.
66002019	Aŋeyo tim perin, mar kodi yeyo perin, tich perin gi chiro chandirok perin, odoko aŋeyo ni pama onyo imedo tich loyo kama ichak'iye.
66002020	To gima anwaŋo kwoŋin marach ame: ijolo dhako ma nyinge Jezebel, ma won lwoŋere ni jatuchi wach pa Were aka fuonjo odoko bano jotich paran i timo tim ma wichkwot gi chamo riŋo mochow gine chal pa werin makichar.
66002021	Atyeko miyo go hongo ma weyo woko gimarecho pere, to go kimiti weyo tim pere ma wichkwot.
66002022	Kuri inen! Abino pyelo go wi kitanda ma chandirok, aka abino miyo jomoido jotimo gine chot bedo i chandirok malith, kwanyo woko ka joŋuto gikipiny marecho ma jotimo kodi go.
66002023	Abino kisika nyithindho pere bende, aka kitipin pa jomoyeyo jye jobino ŋeyo nike a jamenyi chuny ji gi ŋeyo paro pa ji. Abino chulo kis dhano kwoŋ win chungo kwoŋ gima go otimo.
66002024	“To jomodoŋ kwoŋ win i Thyatira, ma jokiluwi fuonji pere no aka fuodi jokofuonjere ryeko pa Sitan ma jolwoŋo ni, ‘nyaliŋliŋ mathuth,’ onyo awacho ri win ni akokethi peko man kwoŋ win.
66002025	To maki win matek gima wini gine chuka anobin.
66002026	Ri ŋata loyo ratem, ma medere gi timo gima amito kir i gike, abino miyo go men ma dhumo piny;
66002027	go bino dhumo jo gi luth manyweny to ŋinyo jo woko pa degi malowo, paka awon atyeko nwaŋo men madhum bongi Baba.
66002028	Aka abino miyo go sulwe modikini.
66002029	Nata ni gi ithe, wowinji gima Chuny wacho ri kitipin pa jomoyeyo.
66003001	“Ri malaika ma kitipa pa jomoyeyo ma Sarudi ndiki ni: “Me mikwenda ma wok bongi ŋata nitye gi Chuny momakere abiryo mapa Were kodi michalin abiryo. Aŋeyo tim perin; iterere pa ŋata kwo mato ityeko tho!
66003002	Amomiyo chiewi, aka imedi tich kwoŋ nyaka gima fuodi ini gine, ma fuodi kotho jye, rupiri fuodi akinen i tim perin gima otire ruwaŋ Were paran.
66003003	Amomiyo poyi gima ofuonjin aka odoko iwinjo; maki gino aka ŋuti kwoŋ gimarecho perin. To ka ikichiewi, alebino bongin pa jakwo, aka ikoŋeyi kada hongo ma alebino rin iye.
66003004	To nitye nyaka ji manok kwoŋ win i Sarudi kenyo ma fuodi jokoduwo nengin pajo gi chilo. Jobino wotho kodan i ruk matar rupiri joripo gine.
66003005	Ŋata loyo ratem bino rukere i ruk matar ameno, aka akorey woko nyinge i kitawo ma kwo aka abino tucho nyinge i waŋ Baba kodi jomalaika pere.
66003006	Amomiyo ŋata ni gi ithe, wowinji gima Chuny wacho ri kitipin pa jomoyeyo.
66003007	“Ri malaika ma kitipa pa jomoyeyo ma Filadefya ndiki ni: “Me mikwenda ma wok bongi Ŋataleŋ kendo ŋatobedo Maradyeri, ma tiŋo rayaw pa Daudi, ma k'oyawo gimoro nyatoro kinyali chiego, kendo gima go ochiego nyatoro kinyali yawo.
66003008	Aŋeyo tim perin. Kole atyeko yawo rin dhoot ma nyatoro kinyal chiego; aŋeyo nike initye gi men manok; to ityeko luwo fuonji paran aka ikikwedere kwoŋ nyingan. Atyeko yawo rin thigo ma moro kinyali chiego.
66003009	Ere onyo akidho kelo kitipa ma ji pa Sitan, ma jotwodo aka joŋoyo nike jobedo Joyudaya, mato jokobedo; abino kelo jo bongin to jogoyo chongi gin piny ruwaŋin to joniaŋ ni kere amarin.
66003010	Kwoŋbedo ikuro or paran ma diyo ich gi chiro chandirok; abino kurin maber i ndir ma teko obin'iye ri piny gipi ma temo ji jye.
66003011	Abino mayot; maki maber gima ini gine, aka moro wokiri womayin sangarya perin.
66003012	Abino loko ŋata oloy ratem siro ma Ot pa Were paran, aka go kodoko owok iye. Abino ndiko kwoŋe nyingi Were paran, kodi nyingi tindi pa Were paran, Yerusalem manyien, ma bino loro piny wok i polo bongi Were paran; kodi nyingan manyien won bende.
66003013	“Amomiyo ŋata ni gi ithe, wowinji gima Chuny wacho ri kitipin pa jomoyeyo.
66003014	“Ri malaika ma kitipa pa jomoyeyo ma Lawodisya ndiki ni: “Me mikwenda mowok bongi ŋata lwoŋere ni Ameno, jakony ma genere odoko maradyeri, mobedo kachakirok ma chwech pa Were:
66003015	Aŋeyo tim perin; aŋeyo nike ichali pi ma morimor. Bedi iŋich kichutho kosa ilyeth ayino kichutho dober!
66003016	To paka imorimor nyaka masisiri, aka ikiŋich odoko ikilyeth, aleŋulin woko wok i dhokan!
66003017	Ato iwacho ni, ‘Aŋaŋ kendo anitye maber,’ kendo ni, ‘Anitye gi gimoro jye mayenyo.’ To ikuya paka ichandere; kole yenyere womak kodin wor ayino, ijachandi, initye kinyoro, aka waŋin jye otho.
66003018	Amomiyo, amiyin ryeko ni nyiewi zawabu bongan, moyik gi mach, aka inoŋaŋ. Nyiewi nengin matar bende iruki aka iumi gine kinyoro perin ma kelo rin wichkwot no. Nyiewi yen ma waŋ jo bende ikethi i waŋin, aka ŋey inyali neno.
66003019	Joma amaro, apusa jo odoko atwenyo jo. Amomiyo bedi g'adyeri kendo ŋuti kwoŋ gimarecho perin.
66003020	Aka ee achungo dho thigo agudo; ka moro owinjo dwondan to yawo, abino donjo i ot pere to achiemo gine, to bende chiemo kodan.
66003021	Ŋata oloyi lweny abino miyo men ma bedo bongan i kom paran madhum, paka abende atyeko loyo lweny aka onyo abedo kabuti Baba i kom pere madhum.
66003022	“Amomiyo, ŋata ni gi ithe, wowinji gima Chuny wacho ri kitipin pa jomoyeyo!”
66004001	I hongo me alimo menyirok man, aka aneno dhoot moyaw i polo. Aka dwondi jo moluwo gi derino paka gwara, monwaŋo atyeko winjo chon ka luwo kodan, owacho ni, “Biye ka, anyuthin gima bino timere rumachien.”
66004002	Piyo piyo Chuny Maleŋ opoŋ kwoŋan, to kom pa Were madhum i polo bino ruwaŋan, kareno nitye ŋatobediye.
66004003	Ŋata obedo no oido lyel pa gee mawelo ma nyaboke pendi pa jaspa, mobokere pa kanelyan, aka lifudu ma rangi mere oruwere kweth pa emerad oido othoko kom madhum no.
66004004	I thach mothoko kom no onwaŋo nitye kombere pyero aryo g'aŋwen man, ma jodongo pyero aryo g'aŋwen i ruk matar jobed'iye, aka joruko sangarya ma zawabu i wiyi jo.
66004005	I kom madhum no oido wok pilin, kodi derino kodi mwoch pa lithkoth. Aka onwaŋo nitye talin abiryo ma lyel yu waŋ kom no, mobedo chuny momakere abiryo mapa Were.
66004006	Kendo yu waŋ kom madhum no onwaŋo nitye gima chale pa jwom ma ndewiro, maler pa gee maminyin. Thoko kom no, thenge korin gi korin, onwaŋo nitye chwech makwo ma waŋ gin nityatya kis kamoro, yu nyim jo kodi yu ŋey jo jye.
66004007	Gimakwo marapena ochale kodi simbwor; mararyo ochale kodi thwon; aka maradek wiye gi waŋe ochalo apa dhano; aka maraŋwen ochalo ango moyaro bwombe pa winyo ma ringo i hongo.
66004008	Kis achiel kwoŋ chwech makwo no oido nitye gi bwombe auchiel, aka omore gi waŋe kwoŋe gipi kir i pendi bwombe. Chwech no jowero ma jokiliŋ wor g'odyechieŋ ni: “Maleŋ, maleŋ, maleŋ, Ruoth Were Majameni jye, mobedo chon, ma pama nitye, aka lebino.”
66004009	Hongo jye ma chwech aŋwen makwo no jomiy'iye ŋatobedo wi kom madhum, ma kwo chil gi chil no dwoŋ, kodi wor, kodi fuoy,
66004010	jodongo pyero aryo g'aŋwen no jogore piny ruwaŋ ŋatobedo wi kom madhum, to jolamo ŋata kwo chil gi chil no. Jobolo sangarya pajo runyim kom madhum, aka jowacho ni:
66004011	“Ruoth mawan kendo Were! Iripere limo dwoŋ, gi wor kodi men, rupiri ichweyo gikipiny jye, aka gi mito perin ama omiyo jokwo.”
66005001	Gikenyo aneno papila momin mondik thenge aryo jye ma ŋatobedo wi kom madhum otiŋo i chinge marachuch, aka omwon gi gimwono abiryo mothore.
66005002	Aka aneno malaika ma jameni moluwo gi derino madwoŋ ni, “Ŋata ripere gi halo gimwono to yawo papila momin no?”
66005003	To ongoye moro monwaŋere i polo, i piny, kosa i pendi lowo ma d'onyalo yawo papila momin no gi neno iye.
66005004	Aywak maloŋo rupiri ongoye ŋata onwaŋere ma oripo nyalo yawo papila momin no kosa neno gima n'iye.
66005005	Gikenyo achiel kwoŋ jodongo no owacho ran ni, “Ikiri iywaki. Panen! Simbwor ma nono pa Yuda, nyakwar Daudi otyeko loyo lweny aka go nyalo halo woko gimwono abiryo mothore no jye to yawo papila momin no.”
66005006	Aka aneno Nyathi rombo moro ochungo i dyere dho kom madhum, ma chwech makwo aŋwen kodi jodongo no jothoko. Nyathi rombo no ochalo pa monek ma chowirok. Rombo no onwaŋo nitye gi tunge abiryo kodi waŋe abiryo, ma jobedo chuny momakere abiryo mapa Were modhir i piny gipi.
66005007	Nyathi rombo no okidho to kwanyo papila momin ma ŋatobedo wi kom madhum oido otiŋo i chinge marachuch no.
66005008	Munyo go okwanyo gino ameno, chwech makwo aŋwen no kodi jodongo pyero aryo g'aŋwen no jogore piny ruwaŋ Nyathi rombo no. Kis dhano oido otiŋo tongol, kodi atewe ma zawabu ma buban opoŋ'iye, mobedo kwayo pa ji pa Were.
66005009	Jowero wer manyien ni, “Iripere gi kwanyo papila momin gi halo woko gima omwon gine. Kole onekin, aka gi remo perin, inyiewo ri Were ji maleŋ, wok i nonin jye, dhudhok jye, piny jye kodi ji ma piny gipi.
66005010	Iloko jo ker pa jochwayi ri Were wi alitar; aka jobino dhumo piny.”
66005011	Odoko aneno, aka awinjo dwondi jomalaika gana gi gana! Jochungo jothoko kom madhum, kodi chwech aŋwen no, kodi jodongo no,
66005012	to jowero gi dwondi jo ma malo ni, “Nyathi rombo monek paka rachow ripere limo men madhum, ŋaŋo, ryeko kodi mwamba, Wor, dwoŋ, kodi pak!”
66005013	Aka awinjo chwech jye ma polo, ma piny, kodi ma pendi lowo, kodi chwech jye ma nam, gi chwech jye ma piny gipi munyo jowero ni, “Ri ŋata bedo wi kom madhum, kodi ri Nyathi rombo, pak kodi wor, kodi dwoŋ kodi men wobedi chil gi chil!”
66005014	Aka chwech aŋwen no jodwoko ni, “Ameno!” To jodongo no jogore piny munyo jolamo Were.
66006001	Gikenyo aneno Nyathi rombo munyo halo woko achiel kwoŋ gimwono papila abiryo t'awinjo achiel kwoŋ chwech aŋwen cha wacho i dwonde ma chalo lithkoth ma mwoch ni, “Biye!”
66006002	Aŋiyo aka ruwaŋan kenyo oido nitye kayina matar. Ŋata obedo wi kayina no otiŋo asere, aka omiy go sangarya. Go okadho paka jaloyi lweny woloyi lweny kichutho.
66006003	Gikenyo Nyathi rombo ohalo woko gimwono papila mararyo; aka awinjo chwech mararyo wacho ni, “Biye!”
66006004	Kayina man owok, mobokere; ŋatobedo wiye omiy men ma kwanyo woko syem i piny, nike ji jowonekere; ato omiy go abor mapando swa.
66006005	Gikenyo Nyathi rombo ohalo woko gimwono papila maradek; aka awinjo chwech maradek wacho ni, “Biye!” Aŋiyo, t'aneno kayina machol; ŋatobedo wiye otiŋo rapor i chinge ma kipima chiemo.
66006006	Awinjo gima ochale pa dwondi nyatoro mowok i dyeri chwech aŋwen no ka wacho ni, “Rapor ma romo kikopo mathin ma ŋano wotana welo ma siringi gana achiel, aka rapor ma romo kikopere adek ma bel wotana welo ma siringi gana achiel. Aka ikiri inyieki mo kodi vini!”
66006007	Gikenyo Nyathi rombo ohalo woko gimwono papila maraŋwen t'awinjo chwech maraŋwen wacho ni, “Biye!”
66006008	Aŋiyo, t'aneno kayina ma dibworo; ŋatobedo wiye nyinge ilwoŋo ni Tho, aka piny pa jomotho luwo go yu ŋeye dho tyende. Omiy jo men kwoŋ achiel wiy aŋwen ma piny, neko woko ji g'abor kodi kech, kodi two, kodi ogwange mager ma piny.
66006009	Gikenyo Nyathi rombo ohalo woko gimwono papila marabich; t'aneno i tyendi alitar, chuny ji monek rupiri jotito wach pa Were aka jobedo jogenirok i wodho kony i wach no.
66006010	Jokoko gi derino madwoŋ ni, “Ruoth Majameni Jye, maleŋ aka jaradyeri! Kir keraŋo aka inothumi banja ri ji ma piny t'imiyo jo girachula ru neko wan?”
66006011	Dhano jye omiy nanga matar: owachi ri jo ni jowoywomere mathin nyuka kama welo pa jotich jowoti jo kodi wutimin jo ma bende iripo nekojo paka onek jo worumi.
66006012	Aneno Nyathi rombo halo woko gimwono papila marauchiel. Yengirok pa piny obedo madwoŋ, to chieŋ lokere machol, paka bongi morwaki i chwodho, to dwe lokere mobokere tektek pa remo;
66006013	michalin jopodho piny wok i polo, paka nyandere manumu ma podho wok wiyadhe ka koyo madwoŋ oyengo.
66006014	Polo oleny woko pa papila mimino, aka gote jye kodi kigoda lowo jye mani i dyer nam okwany woko i kabedo pajo.
66006015	Gikenyo kerere ma piny, jodhum kodi jotel ma lweny, joŋaŋo kodi jomen, kodi ji man jye, ŋechin kodi joma ni syem, jopondo i ŋungin kodi i tyendi telin ma gote.
66006016	Jolwoŋo gote kodi telin ni, “Ryewere win kwoŋ wan wipan wan ri waŋ ŋatobedo wi kom madhum, kodi ri keme pa Nyathi rombo!
66006017	Kole ndelo ma keme pajo otundo, ŋata onyal chiro ŋa?”
66007001	Rumachien aneno jomalaika aŋwen jochungo i tum aŋwen ma piny, munyo jogeŋo koyo aŋwen ma piny, ŋey koyo moro wokiri wokudhi wi piny, kosa wi nam, kosa kwoŋ yath moro jye.
66007002	Aka aneno malaika man bino wok yu Wokchieŋ kodi gimwono ranyuth pa Were makwo. Go olwoŋo gi dwonde mamalo jomalaika aŋwen ma Were oido omiyo jo men ma nyieko piny kodi nam.
66007003	Malaika no owacho ni, “Wikiri winyieki piny, kosa nam, kosa yen, chuka wanokethi ranyuth kwoŋ jotich pa Were mawan ma wamwono i nyim jo.”
66007004	Aka awinjo welo pa joma okethi ranyuth kwoŋ jo, 144,000, wok i nonin jye mapa nyithindho pa Israel.
66007005	Nono pa Yuda, gana apar g'aryo moketh ranyuth kwoŋ jo; i nono pa Ruben, gana apar g'aryo moketh ranyuth kwoŋ jo; i nono pa Gadi,
66007006	gana apar g'aryo moketh ranyuth kwoŋ jo; i nono pa Aser, gana apar g'aryo moketh ranyuth kwoŋ jo; i nono pa Naftal, gana apar g'aryo moketh ranyuth kwoŋ jo; i nono pa Manase gana apar g'aryo moketh ranyuth kwoŋ jo;
66007007	i nono pa Simeyo, gana apar g'aryo moketh ranyuth kwoŋ jo; i nono pa Levi, gana apar g'aryo moketh ranyuth kwoŋ jo; i nono pa Isakar,
66007008	gana apar g'aryo moketh ranyuth kwoŋ jo; i nono pa Zebulun, gana apar g'aryo moketh ranyuth kwoŋ jo; i nono pa Yozefu, gana apar g'aryo moketh ranyuth kwoŋ jo; i nono pa Benjamin, gana apar g'aryo moketh ranyuth kwoŋ jo.
66007009	Gikenyo aŋiyo, t'aneno lwak ji madwoŋ mongoye ŋata d'onyalo kwano jo! Jowok i piny jye, i nonin gi ji ma dhudhok jye, to jochungo ruwaŋ kom madhum mapa Nyathi rombo, kareno joruko nengin matar, aka jotiŋo thith i chingi jo.
66007010	Jokoko gi dwondi jo mamalo ni, “Both wok bongi Were ma bedo wi kom madhum kodi Nyathi rombo!”
66007011	Jomalaika jye oido jochungo jothoko kom madhum no kodi jodongo no kodi chwech aŋwen makwo no. Gikenyo jogore piny gi nyimi jo ruwaŋ kom madhum no to jolamo Were
66007012	ka jowacho ni, “Ameno! Pak kodi dwoŋ, kodi ryeko kodi fuoy, kodi wor, kodi men, kodi nyalo wobedi ri Were mawan chil gi chil! Ameno!”
66007013	Achiel kwoŋ jodongo no openjan ni, “Meno jokune ma jorukere i nengin matar no, kendo jowok kune?”
66007014	Adwoko ni, “Jadwoŋ, iŋat'iŋeyo.” Go owacho ran ni, “Me a ji ma jowok i chandirok madwoŋ. Jolwoko ruk pajo to joloko matar i remo pa Nyathi rombo.
66007015	Meno amomiyo jochungo ruwaŋ kom pa Were madhum aka onyo jotiyo ri go wor g'odyechieŋ i Ot pere. Ŋata bedo wi kom madhum bino kuro jo kareno bedo gi jo kenyo.
66007016	Jokowinji kech gi riyo kendo; kendo chieŋ kosa lyetho korewi jo;
66007017	ato Nyathi rombo ma nitye i dyeri kom madhum, bino bedo jakwath pajo; bino leko jo to tero jo yu waŋ pi makwo; aka Were bino yweyo woko pigi waŋ jo kichutho.”
66008001	Munyo Nyathi rombo ohalo woko gimwono papila marabiryo, liŋ obedo i polo chowo hongo ma romo adech sawa gipi.
66008002	Gikenyo aneno jomalaika abiryo ma jochungo ruwaŋ Were; omiy jo gwarin abiryo.
66008003	Malaika man monwaŋo nitye kodi giketho chukmach ma waŋo buban, motim gi zawabu, obino to chungo chiegin g'alitar. Omiy go buban madit ma womedi gi kwayo pa ji maleŋ pa Were aka wochwayi wi alitar ma zawabu ma dho kom madhum.
66008004	Yiro mowok i buban ma waŋ, kanyachiel gi kwayo pa ji maleŋ pa Were, oidho malo bongi Were wok i chingi malaika no.
66008005	Gikenyo malaika no okwanyo giketho chuk no, opoŋ'iye mach wok i alitar to wok to bolo i piny. Gino omwoch pa lithkoth gi derino, gi pilin pa koth, kodi yengirok pa piny.
66008006	Gikenyo jomalaika abiryo kodi gwarin pajo abiryo joyikere chako kudho.
66008007	Malaika marapena okudho gwara pere, to pe kodi mach moruwere gi remo wok to oy ri piny. Achiel kwoŋ adek ma piny owaŋ, to achiel kwoŋ adek ma yen waŋ woko, to lum monwaŋo nyabokependi jye waŋ woko.
66008008	Gikenyo malaika mararyo okudho gwara pere, to gimoro ma chalo got madwoŋ, ma lyel mach, bolere i nam.
66008009	Achiel kwoŋ adek ma nam olokere remo; achiel kwoŋ adek ma gikipiny makwo jye ma pi jotho woko, to achiel kwoŋ adek ma mel jye nyiekere woko.
66008010	Gikenyo malaika maradek okudho gwara pere, to michala mombo, malyel pa mach odingili gore piny wok i polo, aka opodho wi achiel kwoŋ adek ma wakawaka, kodi wi waŋ pi.
66008011	Nyingi michala no obedo Kecho. Achiel kwoŋ adek ma pi olokere ma kech, to ji mathoth jotho ru madho pi ma kech no.
66008012	Gikenyo malaika maraŋwen okudho gwara pere, to achiel kwoŋ adek ma waŋchieŋ mukere woko, kodi achiel kwoŋ adek ma dwe, kodi achiel kwoŋ adek ma michalin; ameno cholo obedo i achiel kwoŋ adek ma lyel pajo; lero oido ongoye i achiel kwoŋ adek marodyechieŋ kodi achiel kwoŋ adek ma wor bende.
66008013	Munyo fuodi aŋiyo, awinjo ango moido ringo malo swa i koyo munyo koko gi dwonde mamalo ni, “Awi kidamba! Kidamba! Kidamba kidho bedo ri ji ma piny ru derino ma gwarin ma jomalaika modoŋ adek jochiegin kudho!”
66009001	Gikenyo malaika marabich okudho gwara pere, to aneno michala moro opodho wi piny wok i polo malo; omiy michala no rayaw ma mwombe maluth ma bu gike.
66009002	Malaika no oyawo mwombe no, aka yiro owok iye, pa yiro mawok i kendo mombo. Yiro no oloko lero ma chieŋ kodi polo ma chol.
66009003	Aka bonyo oloro piny wok i yiro no, aka omiy jo men ma chale kodi apa thwolgwok ma piny.
66009004	Owachi ri jo ni jokiri jowonyieki lum, kosa yen, kosa gimotwi moro jye; to jowotimi racho kwoŋ ji ma jongoye kodi ranyuth pa Were i nyim jo kende.
66009005	Koyeyi jo neko ji me, to miyo jo achanda kende chowo hongo ma dwe abich. Litho ma ji jolimo ochale gi litho ma dhano winjo ka thwolgwok okayo go.
66009006	I hongo no ji jobino rango tho, to jokonwaŋ; jobino yenyo tho, to tho bino yombo jo.
66009007	Bonyo no oido jochalo kayina ma joyikere ri lweny; i wiy jo jobedo kodi gima ochalo sangarya ma zawabu, aka nyim jo ochale kodi nyim ji.
66009008	Yewiy jo ochale kodi yewiy mon, laki jo ochale gi laki simbwor.
66009009	Kor gin ochale pa oum kodi kwot ma nyweny, aka derino ma bwombi gin otimo ochale kodi derino pa chawula ma kayina mathoth joywayo ka joredo yu lweny.
66009010	Jobedo gi yiw gin mani gi lake ma wodho kwir, ma chale kodi apa thwolgwok, aka jobedo gi men ma kelo litho kwoŋ ji gi yiw gin chowo hongo ma dwe abich no.
66009011	Jobedo gi kere madhumo jo mobedo malaika ma kuro mwombe maluth ma bu gike. Nyinge i Dhoyudaya bedo Abadon; aka i Dhoyunani bedo Apolyon (Dwoŋ mere ni Janek).
66009012	Chandirok marapena orumo; odoŋ chandirok man aryo ma fuodi lebino.
66009013	Gikenyo Malaika marauchiel okudho gwara pere, to awinjo dwondi jo mowok i tungi alitar aŋwen ma zawabu mochungo rowaŋ Were.
66009014	Dwondi jo no owacho ri malaika marauchiel mani gi gwara no ni, “Gonyi jomalaika aŋwen motwey jo dho jwom madwoŋ milwoŋo ni Yufurate!”
66009015	Gikenyo ogony jomalaika aŋwen no, monwaŋo otyek yiko jo kichutho ri sawa, gi ndelo, gi dwe, gi oro mere, ma neko achiel kwoŋ adek ma thotho pa ji jye.
66009016	Owach ran welo pa lwak jolweny ma joŋwecho gi kayina; obedo kiti miya aryo (milyon miya aryo).
66009017	Aka i menyirok no aneno kayina kodi wegi mere ama: oido joruko kwot ma nyweny i kor gin, mobokere pa mach, molyewa kodi ma nyatongi gweno pa salufa. Wich kayina no jochalo wich simbwor, aka i dhok gin owok mach, yiro, kodi buru salufa ma moko mach i kibirit.
66009018	Thoyamo adek me: mach, yiro, kodi buru salufa ma moko mach i kibirit ma jowok i dhok kayina no oneko woko achiel kwoŋ adek ma thotho pa ji.
66009019	Ato men pa kayina no nitye i dhoki gin, kodi i yiwi gin bende. Yiwi gin ochalo thwol, mani gi wich, aka jooro gikipiny no ma kelo litho kwoŋ ji.
66009020	Ji modoŋ, ma gikipiny no koneko jo, jokoŋuto kwoŋ gikipiny ma jotimo. Jokoweyo lamo jwogi, kodi chal motim gi zawabu, feza, ywel, tele kodi yath apaya ma kinyal neno, kosa winjo, kosa woth.
66009021	Jono jokoŋuto kada kwoŋ nek, yido pajo, kidakana pajo, kosa kwalo gikipiny pa ji.
66010001	Gikenyo aneno malaika man ma jamwamba munyo loro piny wok i polo. Go oido otwodere gi pondeponde, aka lifudu othoko wiye; waŋe oido chalo waŋchieŋ aka tyende oido chalo kasikmach mokur.
66010002	Go oido nitye gi papila momin mathin moyawere i chinge. Go oketho tyende marachuch wi nam, to ketho maracham wi lowo,
66010003	aka okoko gi dwonde mamalo mowinjere paka kihola pa simbwor. Munyo go otyeko koko ameno, lithkoth abiryo jodwoko wach no gi mor.
66010004	Tekin joluwo, onwaŋo achiegin ndiko, to awinjo dwondi nyatoro moluwo i polo ni, “Liŋi kodi gima lithkoth abiryo jowacho; ikiri indiki!”
66010005	Gikenyo malaika m'aneno munyo ochungo wi nam kodi wi lowo otiŋo chinge marachuch malo,
66010006	to kwoŋere i nyingi Were, ma bedo chil gi chil, mochweyo polo kodi gikipiny jye mani iye, piny kodi gimoro jye man'iye, kodi nam gi kis gima ni iye. Malaika no owacho ni: “Galo odoko ongoye,
66010007	to i hongo ma malaika marabiryo lekudh'iye gwara pere, gikenyo Were bino chowo chan pere ma nyaliŋliŋ, paka chango onyutho jotich pere, jotuchi wach.”
66010008	Gikenyo dwondi ŋata nende awinjo ka luwo i polo oluwo kodan kendo munyo wacho ni, “Kidhi ikwanyi papila momin moyaw ma nitye i chingi malaika mochungo wi nam kodi wi lowo no.”
66010009	Gikenyo akidho bongi malaika no t'akwayo go ni womiyan papila momin mathin no. Go owacho ran ni, “Kwanyi ichami, bino daŋo iyin, to i dhokin bino bedo mamit pa mo kich.”
66010010	Akwanyo papila no t'achamo to bedo mamit i dhokan pa mo kich, to munyo achowo mwonyo, odaŋo iyan.
66010011	Gikenyo owacho ran ni, “Iripo tucho mikwenda pa Were kendo ri ji mathoth kodi nonin, ri dhudhok kodi ri kerere jye.”
66011001	Gikenyo omiyan midole ma kipima, machalo bol toŋ, to iwacho ran ni, “Ayi malo ipima Ot pa Were kodi alitar, t'ikwano joma lamo Were iye.
66011002	To weyi woko dyedipo ma Ot pa Were. Ikiri ipima rupiri meno otyek miyo Jopath, ma jobino nyono Tindi Maleŋ tyeko dwe pyero aŋwen g'aryo.
66011003	Aka abino miyo jomikwenda paran aryo, men ma tucho mikwenda paran i hongo ma ndelo gana achiel miya aryo gi pyero auchiel, kareno joruko kutyin.”
66011004	Jomikwenda aryo me, a yen vini aryo kodi talin aryo ma chungo ruwaŋ Ruoth ma piny.
66011005	Ka nyatoro otemi kwinyo jo, mach bino wok i dhoki jo to reyo woko jokwor pajo; me apaka nyatoro jye motemi kwinyo jo ibino neko.
66011006	Jonitye gi men ma chiego pondeponde to koth ngoye i hongo ma jotuch'iye mikwenda pa Were. Jonitye bende gi men kwoŋ waŋ pi, ma loko jo remo; odoko jonitye gi men ma kelo two ndir momore paka jomiti.
66011007	Ka jotyeko tucho mikwenda pajo, ogwaŋ ma lewok i mwombe bino lwenyo gi jo, to loyo jo gi men to neko jo.
66011008	Aka delkwoŋ jo bino moyere i royo ma tindi madwoŋ, kama Ruoth pajo ogur'iye kwoŋ musalaba, ma nyinge iya agecha ilwoŋo ni Sodom kosa Misir.
66011009	Ji ma nonin jye, gi dhudhok jye jobino neno delkwoŋ jono tyeko ndelo adek g'adech, aka jokoyeyi woyiki jo.
66011010	Ji ma piny jobino kisangala gi tho pa jaryo me. Jobino rweyere to jomiyere mich, rupiri jotuchi wach Were aryo no onwaŋo jokelo litho madit ri ji ma piny.
66011011	Rumachien munyo ndelo adek kodi adech no orumo, luya ma kelo kwo owok i dhoki Were to donjo kwoŋ jo, to joay malo; lworo madwoŋ omako ji jye ma chieŋino joneko jono.
66011012	Gikenyo jotuchi wach aryo no jowinjo dwondi nyatoro moluwo malo i polo ka wacho ri jo ni, “Biye win ka!” Jono joidho polo gi pondeponde ruwaŋ jokwor pajo.
66011013	I hongo no won, yengirok madwoŋ ma piny otimere; achiel kwoŋ apar ma tindi oŋinyere woko, aka ji ma romo gana abiryo jotho i yengirok ma piny no. Ji modoŋ jobwok to jopako dwoŋ pa Were ma polo.
66011014	Chandirok mararyo orumo; to neni, chandirok maradek chiegin tundo!
66011015	Gikenyo malaika marabiryo okudho gwara pere, to dwondi nyatoro ma koko malo wok i polo, ka wacho ni, “Men Madhumo piny pama obedo apa Ruoth kodi Kristo pere, aka go bino dhumo chil gi chil!”
66011016	Gikenyo jodongo pyero aryo g'aŋwen moido jobedo wi kombere pajo ruwaŋ Were no jokulo wiy jo piny to jolamo Were
66011017	munyo jowacho ni, “Ruoth Were Majameni jye, ma kwo pama aka wok chon go nitye! Wafuoyin ni ioro men perin moasere t'ichako dhum!
66011018	Keme opoŋ i chuny nonin; kole onyo ndir otundo ma nyutho keme perin, gi thumo banja ri jomotho: ndir ma miyo jotich perin, ma jotuchi wach, kemba pajo, kodi ji perin maleŋ jye, jomadongo kodi jomathindho jye ma jolworin. Ndir otundo ma reyo woko joma nyieko piny!”
66011019	Ot pa Were ma polo oido oyaw to sanduku ma chikirok nenere iye. Gikenyo pilin pa lithkoth, derino, mwoch pa koth, yengirok pa piny, kodi pe moasere otimere.
66012001	Gikenyo ranyuth madwoŋ onenere i polo: obedo dhako moro moruko waŋchieŋ, aka dwe onwaŋo nitye i tyende piny, kodi sangarya ma michalin apar garyo i wiye.
66012002	Go oido chiegin nywol, to litho kodi chandirok miyo go ywak.
66012003	Ranyuth man onenere i polo: obedo bulir mombo mobokere gi wich abiryo kodi tunge apar, kodi sangarya i wiye abiryo jye.
66012004	Go owaro woko gi yiwe achiel kwoŋ adek ma michalin ma i hongo to rwadho jo piny i lowo. Go ochungo ruwaŋ dhako moido chiegin nywol no, ni womwonyi nyathi pere tekin podho.
66012005	Gikenyo dhako no onywolo wuode, ma bino dhumo nonin jye gi luth manyweny. To, oyudhi nyathi no titero bongi Were kama di kom pere madhum.
66012006	Gikenyo dhako no oringo i thim; Were oido oyiko ri go kabedo kenyo, kama ibino kur'iye go chowo hongo ma ndelo gana achiel miya aryo gi pyero auchiel.
66012007	Gikenyo lweny oere i polo! Mikaeli kodi jomalaika pere jolwenyo gi bulir, ma bende olwenyo kodi jomalaika pere:
66012008	to oloy bulir, tiryemo go woko kodi jomalaika pere i polo.
66012009	Bulir mombo no owit woko! Go a thwol machon cha, milwoŋo ni Jwogi, kosa Sitan, mowondo piny gipi. Owit go piny wi lowo gi jomalaika pere jye.
66012010	Gikenyo awinjo dwondi nyatoro mokoko malo ipolo ka wacho ni, “Pama both gi men madhum kodi Ker pa Were mawan kodi adhum pa Kristo jye otyeko tundo! Kole jamisegey ma osa wutimin wan bongi Were, wor godyechieŋ, otyek wito piny.
66012011	To, jokengila go kodi remo pa Nyathi rombo, kodi wach ma joridho gine adyeri; aka oido joyikere kijala kwo pajo tundo tho.
66012012	Amomiyo, polo sangala win, kodi wijojye ma wini iye! To chandirok kidho bedo ri piny kodi nam! Kole Jwogi oloro ri win, aka opoŋ gi keme, rupiri go oŋeyo nike odoŋ gi nyaka hongo machiek.”
66012013	Munyo bulir oŋeyo nike otyek wito go piny wi lowo, ochako ryemo dhako monywolo nyathi ma nyichwo cha.
66012014	Dhako no omiy bwombe aryo mapa ango madongo ŋey woayi wokidhi i kabedo moyik ri go i thim kama ibino kur'iye go chowo oro adek gadech, ma thwol no kinyali mwonj'iye go.
66012015	Gikenyo thwol no oŋulo pi gi dhoke pa jwom yu ŋey dhako no, nike wonyali mol gi dhako no.
66012016	To, lowo okonyo dheno: oŋamo dhoke to mwonyo woko mikula ma jwom mowok i dhoki bulir no.
66012017	Gikenyo bulir nge omako gi dheno, to kidho chako lweny gi nyikwaye modoŋ, ji jye ma jowinjo or pa Were aka jo ni gi genirok i adyeri pa Yesu.
66012018	Aka bulir ochungo dho thengi nam.
66013001	Gikenyo aneno ogwaŋ moro munyo wok i nam. Go onwaŋo nitye gi tunge apar kodi wich abiryo, gi sangarya wi tunge apar no jye, gi nyinge ma luwo gima kotire kwoŋ Were mondik i kis wich mere.
66013002	Ogwaŋ m'aneno no ochalo kwach; tyende ochalo tyendi arara, aka dhoke ochalo dhok simbwor. Bulir omiyo ogwaŋ no men pere won, gi kom pere madhum, kodi men moasere madhum.
66013003	Achiel kwoŋ wich ogwaŋ no ochale pa ni gi adhola ma d'oneko go, to adhola no ochango. Piny gipi obedo gi dhyer to luwo ŋey ogwaŋ no.
66013004	Ji jye jolamo bulir kwoŋbedo go oido omiyo ogwaŋ no men madhum. Jolamo ogwaŋ no bende ka jowacho ni, “Ŋa ma rom g'ogwaŋ me? Ŋa ma nyalo lwenyo gine?”
66013005	Omiy ogwaŋ no dhoke ma wacho gikipiny ma kwoto gi luwo gima kotire kwoŋ Were; odoko omiy go men madhum chowo hongo ma dwe pyero aŋwen g'aryo.
66013006	Gino oŋamo dhoke to chako kwoŋo Were, gi luwo gimakotire kwoŋ Were kodi kama go bed'iye, riwo kir gi jomabedo i polo jye.
66013007	Omiy gino men ma lweny gi ji maleŋ pa Were gi nyalo jo, aka omiy go men kwoŋ nonin jye kodi ji, dhudhok jye kodi piny jye.
66013008	Ji jye majobedo i piny jobino lamo ogwaŋ no: dwoŋ mere nike dhano jye ma nyinge kondik i kitawo pa jomakwo mobedo apa Nyathi rombo monek wok i chwech pa piny.
66013009	Amomiyo ŋata ni gi ithe wowinji!
66013010	Ka nyatoro yenyere womak, ibino mako go titweyo; ka nyatoro yenyere wonek ji kodi abor, iripo neko go kodi abor. Me nyutho ni ji maleŋ pa Were joripo chiro teko kodi genirok.
66013011	Gikenyo aneno ogwaŋ man munyo wok i lowo; go oido ni gi tunge aryo paka tungi Nyathi rombo, to oluwo paka bulir.
66013012	Gino ooro men p'ogwaŋ marapena ma dhumo kawaŋe. Go oromo piny kodi joma bed'iye jowolami ogwaŋ marapena, ma adhola ma d'oneko go oido ochango cha.
66013013	Ogwaŋ mararyo me, otimo ranyuth gi giraura madongo; omiyo mach owok i polo to loro piny i waŋ ji jye.
66013014	Aka gino omiyo go owondo ji jye ma piny munyo timo giraura moyey go timo kawaŋ ogwaŋ marapena. Ogwaŋ no ooro ji jye ma piny chweyo chal ma kelo dwoŋ ri ogwaŋ moido ochwow g'abor, to odoko kwo.
66013015	Ogwaŋ mararyo me, omiy go men ma kudho kwo i chal p'ogwaŋ marapena, ŋey chal no wonyali luwo aka womiyi woneki woko ji jye ma jokwero lamo chal m'ochwey no.
66013016	Ogwaŋ no bende oromo ji jye, jomathindho kodi madongo, joŋaŋo kodi jochandi, ŋechin kodi joma ni syem, ni woketh ranyuth i chingi jo marachuch kodi i nyim jo.
66013017	Ongoye ŋata d'onyiewere kosa otana kwanyo woko ka go nitye gi ranyuth me, mobedo nyingi ogwaŋ no, kosa kwan ma nyutho nyinge.
66013018	Gime yenyo ryeko: Nyatoro jye maniaŋ nyalo menyo dwoŋ kwan p'ogwaŋ no, kwoŋbedo kwan no nyutho nyingi dhano. Kwan mere obedo: miya auchiel pyero auchiel g'auchiel (666).
66014001	Gikenyo aŋiyo, t'aneno Nyathi rombo ruwaŋan, munyo ochungo wi got Zayun. Bonge, oido nitye ji gana miya achiel pyero aŋwen g'aŋwen (144,000) ma nyinge kodi nyingi Bamere ondik i nyim jo.
66014002	Aka awinjo derino ma chalo pi ma mol piyo piyo, kendo pa lithkoth ma mor. Derino no ochalo pa wer ma jotongol jogoyo i tongol pajo.
66014003	Oido jowero wer manyien, yuwaŋ kom pa Were madhum no kodi chwech aŋwen no kodi jodongo no, aka jowero wer manyien ma ŋat man jye konyalo fuonjirok kwanyo woko ji gana miya achiel pyero aŋwen g'aŋwen (144,000) monyiew jo gi remo pa Yesu wok i piny.
66014004	Meno ji ma jokure maber ma jokotimo chot gi mon. Joluwo Nyathi rombo kama go kidh'iye jye; ogony jo wok kwoŋ ji jye modoŋ aka jobedo pa kodhi monyak marapena momiy Were kodi Nyathi rombo.
66014005	Twodo konwaŋere i dhoki jo; jongoye gi recho ma di kwan ri jo.
66014006	Gikenyo aneno malaika man munyo ringo i koyo, gi mikwenda ma chil gi chil ma Wach Maber ma wotiti ri ji ma jonitye i piny: ri piny jye, nonin, dhudhok kodi ji jye!
66014007	Go owacho gi dwonde mamalo ni, “Lwori win Were, aka paki win dwoŋ pere! Kole ndir otundo ri go ma thumo banja ri ji. Amomiyo, lami win Were mochweyo polo, piny, nam, kodi waŋ pi!”
66014008	Malaika mararyo bende oluwo marapena, ka wacho ni, “Go otyeko podho, Babilon madwoŋ otyeko podho! Go otyeko miyo nonin jye madho vini ma keme ma kidakana pere!”
66014009	Malaika maradek oluwo jaryo no ka wacho gi dwonde mamalo ni, “Nyatoro jye molami ogwaŋ no kodi chal pere, to limo ranyuth i nyime kosa i chinge,
66014010	won bende bino madho vini ma keme pa Were, ma go okonjo gi men pere motyek konjo gi men i agwata ma keme pere! Ji jye ma jotimi gime ibino chando jo gi mach ma buru salufa mobedo kidhur tongi kibirit, ruwaŋ jomalaika maleŋ kodi Nyathi rombo.
66014011	Aka yiro ma mach ma bino chando jo duny malo chil gi chil. Ongoye ywomirok, wor g'odyechieŋ, ri jomalamo ogwaŋ no kodi chal pere, kodi ri nyatoro jye molimi ranyuth ma nyinge.”
66014012	Meno amomiyo ji pa Were joripo bedo gi chiro, paka joma winjo or pa Were aka jonitye gi genirok bongi Yesu.
66014013	Gikenyo awinjo dwondi nyatoro mowok i polo munyo wacho ni, “Ndiki gime: Josilwany a joma wok pama kadho yu malo joletho i tich pa Ruoth.” “Ey,” Chuny wacho, “Jobino ywomirok kwoŋ tich pajo matek; rupiri tim pajo luwo jo.”
66014014	Gikenyo taneno ruwaŋan oido nitye pondeponde matar, aka wi pondeponde no onwaŋo nitye nyatoro mobedo piny mochale gi Wuodi Dhano, gi sangarya ma zawabu i wiye kodi pala nyangoda mabith i chinge.
66014015	Gikenyo malaika man owok i Ot pa Were to koko gi dwonde ma malo ri ŋata oido obedo wi pondeponde ni, “Ori nyangoda perin ikechi, kwoŋbedo ndir mere otyeko tundo; piny ochiek akecha!”
66014016	Gikenyo ŋatobedo wi pondeponde no owito nyangoda pere wi piny to kecho gima ni piny.
66014017	Gikenyo aneno malaika man munyo wok i Ot pa Were i polo, go bende oido ni gi nyangoda mabith.
66014018	Gikenyo malaika man ma kuro mach, owok kwoŋ alitar. Okoko gi dwonde mamalo ri malaika moido nitye gi nyangoda mabith ni, “Ori nyangoda perin ifuoni gine gimanyak i ndelo vini ma piny, rupiri vini monyak otyeko chiek!”
66014019	Gikenyo malaika no owito nyangoda pere wi piny, otoŋo vini monyak, to bolo i bur madwoŋ ma biyo vini ma keme pa Were.
66014020	Obiy vini monyak no i bur ma biyo vini ma tindi, aka remo omol wok i kabiyo vini pa mikula ma boro mere oromo mairo miya aryo, aka thutho mere obedo ma chiegin tundo i chongi kayina (futi abich).
66015001	Gikenyo aneno ranyuth man madwoŋ ma kelo dhyer i polo: jomalaika abiryo kodi thoyamo abiryo. Me ama obedo thoyamo machowe, rupiri jobedo gikipiny ma nyutho keme pa Were machowe.
66015002	Gikenyo aneno gima ochale pa nam mandewiro, moruwere gi mach: aneno bende joma joloyo ogwaŋ kodi chal pere, kodi nyinge moketh i kwan. Jono onwaŋo jochungo dho nam mandewiro munyo jotiŋo tongol ma Were omiyo jo.
66015003	Onwaŋo jowero wer pa Musa, jatich pa Were kendo apa Nyathi rombo ni, “Tich perin dongo aka obedo giraura, Ruoth Were Majameni jye! Royo perin otire aka obedo maradyeri, Kere pa nonin jye!
66015004	Ruoth, ŋata kilelworin, kosa kilemiyo nyingin dwoŋ? Kole in kendin am'ileŋ. Nonin jye jolebino ruwaŋin to jolamin. Kole tim perin motire otyeko nenere.”
66015005	Rumachien aneno munyo Ot wema ma Were bed'iye oyaw i polo.
66015006	Jomalaika abiryo ma jo ni gi thoyamo abiryo machowe jowok i Ot pa Were no; jorukere i nengin matar ma pilin, kodi del ma zawabu motwey i kor gin.
66015007	Gikenyo achiel kwoŋ chwech makwo aŋwen cha omiyo jomalaika abiryo no atewe ma zawabu abiryo mopoŋ gi keme pa Were ma kwo chil gi chil.
66015008	Ot pa Were oido opoŋ yiro mowok i dwoŋ kodi i men pere, aka moro ongoye moido nyalo donjo i Ot pa Were chuka i giki thoyamo abiryo ma jomalaika abiryo no di jokelo.
66016001	Gikenyo awinjo dwondi jo ma luwo malo munyo wacho i Ot pa Were ri jomalaika abiryo ni, “Kidhi wioli atewe abiryo ma keme pa Were piny wi lowo!”
66016002	Malaika marapena okidho to olo atawo pere wi lowo, to adholin marecho kendo malith tula kwoŋ joma oido jonitye gi ranyuth p'ogwaŋ cha, ma jolamo chal pere.
66016003	Gikenyo malaika mararyo oolo atawo pere i nam, to pi lokere mobokere pa remo dhano motho, to gimakwo i nam jye jotho.
66016004	Gikenyo malaika maradek oolo atawo pere i jwombe kodi i waŋ pi, to jolokere remo.
66016005	Awinjo malaika ma kuro pi wacho ni, “Banja me ithumo motire, a Maleŋ, ma nitye pama kendo motyeko bedo wok chon.
66016006	Rupiri jooyo remo pa ji maleŋ kodi apa jotuchi wach Were, imiyo jo madho remo; meno ripo gi jo!”
66016007	Gikenyo awinjo dwondi moro wok kwoŋ alitar munyo wacho ni, “Ruoth, Were Majameni jye! Thumo banja perin otire odoko obedo maradyeri!”
66016008	Gikenyo malaika maraŋwen oolo atawo pere kwoŋ waŋchieŋ, tiyeyo waŋchieŋ rewo piny gi lyetho mere pa mach.
66016009	Ji jowaŋ gi lyetho mager no, to jokwoŋo nyingi Were ma nitye gi men kwoŋ two ma sika ji, to jokwero ŋuto kwoŋ gimarecho pajo kosa miyo Were dwoŋ.
66016010	Gikenyo malaika marabich oolo atawo pere wi kom p'ogwaŋ madhum, to mudho umo ker pere; ji jokayo lew jo ru litho,
66016011	to jokwoŋo Were ma polo ru litho kodi adholin pajo, to jokoŋuto tim pajo marecho.
66016012	Gikenyo malaika marauchiel oolo atawo pere i jwom madwoŋ milwoŋo ni Yufurate, to jwom no dwono ma yawo royo ri kerere ma jowok yu Wokchieŋ.
66016013	Gikenyo aneno chuny mochido jadek ma jochale g'ogwal munyo jowok i dhoki bulir, i dhoki ogwaŋ, kodi i dhoki jatuchi wach matwodo cha.
66016014	Jobedo chuny ma nyajwogi ma jotimo giraura. Chuny adek me jowok kareno jokidho pa kerin i piny gipi, choko jo kanyachiel ma lweny i ndelo madwoŋ mapa Were Majameni jye.
66016015	“Neni, Alebino nyaliŋliŋ pa jakwo! Jasilwany a ŋata bedo waŋe to gwoko ruk pere, ŋey wokiri wowothi kinyoro to kelo ri go wichkwot!”
66016016	Gikenyo chuny no jokelo kerin kanyachiel kama ilwoŋo i Dhoyudaya ni Amagedon.
66016017	Gikenyo malaika marabiryo oolo atawo pere i hongo, to dwondi nyatoro maluwo malo wok i kom madhum i Ot pa Were munyo wacho ni, “Otyeko timere!”
66016018	Aka pilin, derino, mwoch pa lithkoth, kodi yengirok pa piny moasere otimere ma fuodi yado onwaŋo kotimere ye ameno wok chuka chwey dhano; me obedo yengirok pa piny marach moasere!
66016019	Tindi mombo cha okedhere didek, aka tindin ma piny jye oŋinyere woko. Were opoyo Babilon madwoŋ no, to miyo go medho i agwata mopoŋ gi vini ma keme pere jye.
66016020	Kigodin ma nam jye jokedhere woko, aka kir gote jye jokonwaŋere kendo.
66016021	Pe madongo pa telin, ma kis achiel ywayo chiegin latir miya achiel, jopodho kwoŋ ji wok malo. Ji jokwoŋo Were ru thoyamo ma pe, rupiri obedo marach tektek.
66017001	Gikenyo achiel kwoŋ jomalaika abiryo ma jo ni g'atewe abiryo obino bongan to wacho ni, “Biye, alenyuthin girachula ma jatimi gi wichkwot madwoŋ moger dho thengi jwombe madit no kidho limo.
66017002	Kerere madongo ma piny jotimo chot gi jatimi gi wichkwot madwoŋ no, aka ji ma piny jomer gi vini ma kidakana pere.”
66017003	Gikenyo to malaika no tiŋan i Chuny Maleŋ to teran yu thim, t'aneno dhako mobedo wi ogwaŋ mobokere. Kwoŋ ogwaŋ no gipi oido ondik nyinge ma luwo gima kotire kwoŋ Were.
66017004	Dheno oido oruko nengin ma rangi ariŋo kodi mobokere, aka kwoŋe oido pilin gi zawabu, gee kodi telin mawelo. I chinge, go oido otiŋo agwata ma zawabu mopoŋ gi gikipiny ma timo chot kodi makoch, gima wok i kidakana pere.
66017005	I nyime ondik nyinge ma dwoŋ mere omuŋere ni: “Babilon madwoŋ, min mon ma jotana delkwoŋ jo i timo gi wichkwot jye kodi joma duwo piny.”
66017006	Aka aneno ni dhako no oido omer gi remo pa ji maleŋ pa Were, kodi remo pa jomonek rupiri jochwire kwoŋ Yesu. Munyo aneno go, adhyer swa.
66017007	Gikenyo malaika no openjan ni, “Idhyer raŋo?” Abino tucho rin dwoŋ nyaliŋliŋ ma mako kwoŋ dhako no kodi ogwaŋ motiŋo go, ma nyawich abiryo gi tunge apar no.
66017008	Ogwaŋ m'ineno no oido chon kwo, to pama kikwo; go chiegin wok i bur mwombe ma bu gike aka bino tundo kama ilerey'iye go woko. Ji ma piny ma nyingi jo fuodi kondik i kitawo ma kwo wok i chakirok pa piny jobino dhyer ka joneno ogwaŋ no, rupiri chon oido kwo, to onyo pama kikwo, aka bino nenirok kendo.
66017009	“Gime yenyo ryeko kodi niaŋ. Wich abiryo no obedo tendere abiryo ma dheno bedo wiye, kendo jobedo kerere abiryo bende.
66017010	Kwoŋ jo, kerere abich jotyeko podho, achiel fuodi dhumo, aka man fuodi kobino; ka go obino go ripo chowo nyaka hongo machiek.
66017011	Aka ogwaŋ ma chon oido kwo, to onyo pama kikwo no, meno obedo kere maraboro ma nitye i kweth pa jabiryo marapena aka bino tundo kama ilerey'iye go woko.
66017012	“Tunge apar m'ineno no, meno kerin apar ma fuodi jokochako dhumo, to ibino miyo jo men madhum paka kerere chowo hongo ma sawa achiel, kanyachiel kodi ogwaŋ.
66017013	Japar me jye jonitye g'atoŋa marom, aka jobino miyo ogwaŋ men pajo gi nyalo madhum.
66017014	Jobino lwenyo gi Nyathi rombo, to Nyathi rombo bino loyo jo, rupiri go obedo Ruoth kodi Kere pa kerere, aka joma ni bonge jobedo jomolwoŋ kendo moyer aka jogenere.”
66017015	Malaika no bende owacho ran kendo ni, “Pi m'ineno, ma jatimi gi wichkwot obed'iye no, meno ji, kodi lwak ji, gi nonin gi dhudhok.
66017016	Ogwaŋ kodi tunge apar m'ineno no, jobino dak jatimi gi wichkwot no; jobino timo go kichar to joweyo go kinyoro; jobino chamo delkwoŋe to joreyo woko go gi mach.
66017017	Ato Were oketho i chuny jono awanya ma tiyo g'atoŋa pere, munyo jotiyo gi paro achiel to jomiyo ogwaŋ men pajo madhum, chuka wach pa Were wotimere.
66017018	“Dhako m'ineno no meno tindi mombo madhumo kerin ma piny.”
66018001	Rumachien aneno malaika man munyo loro piny wok i polo. Go oido nitye gi men madhum madwoŋ swa, aka lero pere omenyo piny gipi.
66018002	Go okoko gi dwonde mamalo ni, “Go otyeko podho. Babilon madwoŋ otyeko podho! Go onyo otyeko lokirok kabedo pa jwogi, kodi gunda ma chuny mochido joywomir'iye; winyin makoch ma nger jye ma kicham jobed'iye.
66018003	Kole go opoko ji jye vini pere ma kidakana to jomadho. Kerin ma piny jotimo gine chot, aka jomiten ma piny joŋaŋ kwoŋ kwo pere ma mito gikipiny mawelo.”
66018004	Gikenyo awinjo dwondi ŋat man i polo, mowacho ni, “Woki win kwoŋ dheno ji paran! Ŋey wikiri widonji i gimarecho pere. Ŋey wibende wikiri wilimi adech i girachula mikidho miyo go!
66018005	Ato gimarecho pere odhure pa kidho geyo polo. Aka Were opoyo recho pere.
66018006	Dwoki ri go gima rom kodi ma bende otyeko poko; chuli go diryo gima go otyeko timo jye. Poŋi agwata pere no won gi medho mager ka diryo.
66018007	Miyi go chandirok kodi rem ma rom gi dwoŋ kodi yodirok ma go oido omiyere. Ato go kwot ka wacho gi i chunye ni, ‘An abedo paka kere ma dhako; akibedo chi tho, odoko akowinji rem moro jye!’
66018008	Amomiyo thoyamo jye ma letundo ri go, jobino umo go kiromo i ndelo achiel: two, rem, kodi kech; aka ibino waŋo go gi mach, rupiri Ruoth Were ma thumo ri go banja jameni swa.”
66018009	Kerere ma piny moido joŋiyo timo gine kidakana, kodi yodirok i kwo pere mawelo, jobino winjo gi rem to joywako go kareno joneno yiro ma wok i waŋ pere.
66018010	Jobino chungo gi bor swa, kareno jolworo chandirok pere, to jowacho ni: “Awi chandi, awi chandi otundo rin, tindi madwoŋ ma Babilon ma di men! Reyirok perin obino nyaka i hongo ma sawa achiel won!”
66018011	Jomiten ma piny bende jobino rem to joywako go, rupiri ongoye ŋata onyo nyiewo gikipiny pajo kenyo kendo.
66018012	Ongoye ŋata nyiewo zawabu, feza, telin kodi gee mawelo, nengin mafuoth, kodi ma rangi ariŋo, kodi maraliri kodi mobokere; kiti mbawin mawelo maŋwe kuur, kodi gikipiny mopokere opokere motim gi laki lyech, mbawin mawelo, nyweny bangir, nyweny matheth kodi tele mafuoth ma minyin;
66018013	yath mamit, yen moregi mamoko ma ŋwe kuur i chiemo, buban, mo maŋwe kur, nger buban man; vini kodi mo, moko monuŋere kodi ŋano, dhoki kodi rombo, kayina kodi chawula, ŋechin gi jegin.
66018014	Jomiten jowacho ri go ni, “Gikipiny jye ma chunyin owanya bedo gine jotyeko leny woko; aka ŋaŋo perin jye gi noro perin joware woko kwoŋin, aka idoko ikibino nwaŋo jo kendo!”
66018015	Jomiten ma jolimo ŋaŋo wok kwoŋ go, jobino chungo gi bor rupiri jolworo chandirok pere. Jobino ywak gi rem
66018016	to jowacho ni, “Awi chandi, chandirok obedo ri tindi madwoŋ me! Go yado ruko nengin mafuoth kodi ma rangi ariŋo kodi mobokere, to jaŋ gi gikipiny ma zawabu, telin mawelo, kodi gee mawelo!
66018017	To i hongo ma sawa achiel won go onyo otyeko rwenyo woko ŋaŋo no jye!” Jotel jye ma mel kodi joma ni mel, jochiewi mel kodi joman jye ma jolimo gima kuro kwo pajo i nam, jobino chungo gi bor,
66018018	to joywak kareno joneno yiro ma wok i waŋ pere ka jowacho ni, “Tindi mene man monwaŋo nyalo rom gi tindi madwoŋ me?”
66018019	Jobino ywoyo fukefuke i wiy gin, ka joywak gi rem ni, “Awi chandi, chandirok madwoŋ otundo ri tindi mombo me! Go onwaŋo a tindi ma ji jye ma jo ni gi mel i nam jolim'iye ŋaŋo wok kwoŋ ŋaŋo pere! Aka i hongo ma sawa achiel won go onyo otyeko kir reyere woko!”
66018020	Sangala ru podho pere, a polo! Sangala win, ji maleŋ pa Were kodi jomoor kodi jotuchi wach pere! Kole Were otyeko thumo banja ri go ru gima go oido timo ri win!
66018021	Gikenyo malaika ma jameni okwanyo tele marom kodi kidi ma irego gine, to bolo i nam munyo wacho ni, “Me apaka tindi madwoŋ ma Babilon ibino rwadho piny gi derino, aka kibino nenere kendo.
66018022	Wer pa jotongol kodi jower, jokudhi madundo kodi gwarin, kowinji perin kendo! Ongoye jatich kosa jandijo moro jye modoko bino nwaŋere perin kendo. Ongoye kidi kada achiel mibino winjo ka rego moko yu perin kendo.
66018023	Aka lero ma tala k'odoko olyel perin kendo. Odoko dwondi jamweha gi mweha pere k'odoko owinjere perin kendo. Jomiten perin oido jobedo jomadongo loyo i piny gipi, aka thyeth perin ama oido iwondo gine ji jye ma piny!”
66018024	Ato kwoŋ go ama remo pa jotuchi wach Were kodi apa ji maleŋ kodi apa ji jye monek i piny onwaŋer'iye.
66019001	Rumachien awinjo gima owinjere malo pa dwondi muma ji madwoŋ ma polo munyo wacho ni, “Aleluya! Both, dwoŋ kodi men jye apa Were mawan!
66019002	Thumo banja pere otire kendo obedo maradyeri! Kole go otyeko thumo banja ri jatimi gi wichkwot madwoŋ monwaŋo topo piny gi kidakana pere. Were omiyo go girachula rupiri go oneko jotich pere”
66019003	To odoko okoko ni, “Aleluya! Yiro mawok i waŋ pere kidho malo chil gi chil.”
66019004	Gikenyo, jodongo pyero aryo g'aŋwen no kodi chwech aŋwen no, jye jogore piny to jolamo Were monwaŋo obedo wi kom pere madhum no, ka jowacho ni, “Ameno! Aleluya!”
66019005	Gikenyo dwondi nyatoro owok i kom madhum ma wacho ni, “Paki win Were mawan, win jotich pere jye, gi ji jye, jomadongo gi mathindho ma jolworo go!”
66019006	Gikenyo awinjo gima ochalo dwondi lwak madwoŋ, ma derino mere omor pa pi ma mol gi men, kendo pa mwoch pa lithkoth madwoŋ. Awinjo ka jowacho ni, “Aleluya! Kole Ruoth Were mawan Majameni jye dhumo!
66019007	Weyi wayodere wasangala; weyi wapaki dwoŋ pere moasere! Kole ndir otundo ma nywomirok maleŋ mapa Nyathi rombo, aka mweha pere otyeko yikirok.
66019008	Omiy go ruko nanga mayom matar maminyin.” (Nanga matar no meno tim motire mapa ji pa Were.)
66019009	Gikenyo malaika owacho ran ni, “Ndiki gime: Josilwany a jomolwoŋ i kalima ma nywomirok pa Nyathi rombo.” Malaika no omedo wacho ni, “Me obedo wach maradyeri mapa Were.”
66019010	Gikenyo agore piny dho tyende ni alam go, to go owacho ran ni, “Ikiri itimi ameno! A jatich nyawotin, achiel kwoŋ wutimerin ma joridho adyeri pa Yesu. Lami Were ayino! Kole adyeri pa Yesu ama gudo chuny jatuchi wach Were.”
66019011	Gikenyo aneno polo munyo yawere, to kayina matar nenere ruwaŋan. Ŋata ryemo kayina no ilwoŋo ni Mogenere kendo Jaradyeri; go thumo banja aka lwenyo i tiro.
66019012	Waŋe oido chalo mach malyel, aka oruko sangarya kweth i wiye. Go ni gi nyinge mondik kwoŋe, mongoye moro moŋeyo kwanyo woko go won kende.
66019013	Nanga ma go oruko oido orwaki i remo. Nyinge milwoŋo gine obedo, “Wach pa Were.”
66019014	Lwak jolweny ma polo oido joluwo go, munyo jonitye wi kayina matar aka joruko nengin mayom, matar, molony kichutho.
66019015	Abor mabith owok i dhoke, ma go bino toŋo woko gine nonin. Go bino dhumo jo kodi luth manyweny, aka go bino biyo vini i gibiyo vini ma keme mager mapa Were Majameni jye.
66019016	I nanga pere kodi i bat mere ondik nyinge me: “Kere pa kerere, Ruoth pa ruodhe jye.”
66019017	Gikenyo aneno malaika moro ochungo wi waŋchieŋ. Okoko i dwonde mamalo ri winyin jye monwaŋo jolekaleka wi hongo ni, “Biye win, aka chokere win kanyachiel ri kalima pa Were madwoŋ!
66019018	Biye win wichami delkwoŋ kerere, jotel ma lweny, kodi jomen, riŋo kayina kodi joryemi mere, delkwoŋ ji jye, jegin kodi joma ni syem, jomadongo kodi jomathindho!”
66019019	Gikenyo aneno ogwaŋ cha kodi kerin ma piny kodi lwak jolweny pajo munyo jochokere ni jowolwenyi kodi ŋata wotho wi kayina matar kodi lwak jolweny pere.
66019020	To imako ogwaŋ no, kanyachiel kodi jatuchi wach matwodo moido jotimo giraura ri go. (Giraura no ama go owondo gine ji monwaŋo jonitye gi ranyuth p'ogwaŋ no to jolamo chal p'ogwaŋ no.) Ogwaŋ no kodi jotuchi wach matwodo jye obol jo makwo i wakawaka ma mach kodi telin ma gamo mach mayot pa kibirit.
66019021	Onek lwak jolweny pajo modoŋ g'abor ma wok i dhoki ŋat moido ringo wi kayina cha; aka winyin jye jochamo delkwoŋ jo paka jonyalo.
66020001	Gikenyo aneno malaika moro munyo loro piny wok i polo kareno otiŋo rayaw ma bur mwombe ma bu gike kodi lijegere mombo i chinge.
66020002	Go omako bulir, thwol machon ma nyinge ilwoŋo ni jwogi kosa Sitan, to tweyo go oro gana achiel,
66020003	aka obolo go i mwombe, to chiego to mwono dhoke matek, ŋey wobedi kenyo modoko kinyali wok wondo ji ma piny chuka oro gana achiel orum. To rumachien ibino gonyo go kendo ma hongo machiek.
66020004	Rumachien aneno kombere madhum, aka jomobedo kwoŋ jo obedo joma omiy jo thumo banjin. Aka aneno bende joma ndir cha oŋadi woko ŋut jo ru ridho yeyo pajo kwoŋ Yesu kodi wach pa Were, ma jokoyeyo lamo ogwaŋ kosa chal pere, aka jokoyeyo womwon ranyuth pere i nyim jo kosa i chingi jo. Odwok ri jo kendo kwo pajo to jodhumo gi Kristo oro gana achiel.
66020005	Jomotho man jye jodoŋ chien ma jokochierino chuka oro gana achiel orumo. Me a chierino marapena.
66020006	Ji jye ma jokwanere i chierino marapena me, meno josilwany odoko joleŋ! Ato tho mararyo kibino bedo gi men kwoŋ jo, to jobino bedo jochwayi ri Were wi alitar ma jotiyo ri Were gi Kristo munyo jodhumo gine chowo oro gana achiel.
66020007	Aka ka oro gana achiel orumo, ibino gonyo Sitan wok i twech,
66020008	to idhiro go i piny bino wondo nonin jye ma jonitye i thenge aŋwen ma piny, meno Gog kodi Magog, gi choko jo ri lweny; welo pajo kareno thoth pa kwoyo ma thengi wakawaka.
66020009	Jobino wotho munyo joswana riwe ma piny to jothoko chiel pa jomaleŋ kodi tindi momar; to mach bino tukere wok i polo to podho to regarega woko jo.
66020010	Aka jwogi moido wondo jo ibino bolo i wakawaka ma mach gi telin malyel kama ogwaŋ cha kodi jotuchi wach pere matwodo jobino chandirok iye hongo jye wor godyechieŋ chil gi chil.
66020011	Odoko aneno kom moro madwoŋ matar madhum kodi ŋata obed'iye; piny gi polo joringo joeye woko ruwaŋe m'odoko jokonenere kichutho.
66020012	Aka aneno joma chango jotho, madongo kodi mathindho, munyo jochungo ruwaŋ kom no, tiyawo kitawin. To odoko iyawo kitawo man mobedo kitawo makwo. Aka joma chango jotho no othum ri jo banjin chungo kwoŋ gima kis dhano chango otimo i kwo pere, mondik i kitawin no.
66020013	Gikenyo wakawaka jye jowodho joma chango jotho i jo. Tho kodi piny pa jomotho bende jowodho joma onwaŋo ni jo, aka jojye othum ri jo banjin chungo kwoŋ gima yado jotimo i kwo pajo.
66020014	Gikenyo Tho kodi piny pa jomotho jye obol i wakawaka ma mach. Me a tho mararyo, mobedo wakawaka ma mach,
66020015	aka nyatoro jye ma konwaŋ nyinge i kitawo ma kwo, bende obol i wakawaka ma mach no.
66021001	Gikenyo aneno polo manyien kodi piny manyien. Ato polo kodi piny marapena oido joleny woko, aka nam orere woko.
66021002	Gikenyo aneno Tindi Maleŋ, Yerusalem manyien, munyo loro piny wok i polo bongi Were, moyik maŋon paka mweha morukere maŋon ka yikere romo gi ruoth pere.
66021003	Awinjo dwondi nyatoro ma luwo malo munyo wacho wi kom madhum ni, “Pama pecho pa Were nitye gi ji! Go bino bedo gi jo, aka jobino bedo ji pere. Were won bino bedo gi jo, aka bino bedo Were pajo.
66021004	Go bino yweyo pigi waŋ jo. Tho odoko kobedi, kosa rembo, kosa ywak kosa litho, rupiri gikipiny machon jotyeko leny woko.”
66021005	Gikenyo ŋata oido obedo wi kom madhum owacho ni, “Onyo pama aloko gikipiny jye manyien!” Go owacho ran kendo ni, “Ndiki gime, rupiri wach me obedo maradyeri aka genere.”
66021006	Aka owacho ran ni, “Otyeko timere! Aŋata Alufa kodi Omega, chakirok kodi gike. Ŋata riyo neko abino miyo pi amadha manono mawok i waŋ pi makwo.
66021007	Ŋata oloy lweny bino limo gime jye. Abino bedo Were pere, aka go bino bedo wuodan.
66021008	To jomalwor, joma jokoyeyo, jomarecho, jonek, jochot, jothyeth gi yido, joma lamo chal makichar, kodi jotwodo jye, kabedo pajo bino bedo wakawaka mach ma waŋ gi telin ma wodho mach kibirit, mobedo tho mararyo.”
66021009	Achiel kwoŋ jomalaika abiryo monwaŋo jonitye kodi atewe abiryo ma thoyamo opoŋ'iye obino bongan to wacho ni, “Biye anyuthin Mweha, chipa Nyathi rombo.”
66021010	Gikenyo malaika no otiŋan i chuny to teran wi got mabor tektek. Go onyuthan Yerusalem, Tindi Maleŋ, munyo loro piny wok i polo bongi Were,
66021011	ma lyel gi dwoŋ pa Were. Tindi no omeny pa gee mawelo, pa tele jaspa ma pilin, maler pa ndewiro.
66021012	Go obedo gi chiel mothoko ma kore pek aka oŋawere malo, kodi waŋkach apar g'aryo, kodi jomalaika apar g'aryo ma jokuro kis waŋkach. Kwoŋ kis waŋkach ondik nyingi nonin apar g'aryo ma Israel.
66021013	Aka obedo gi waŋkach adek i kis thenge: adek yu Wokchieŋ, adek yu Tyendi piny, adek yu Wich piny, adek yu Podhochieŋ.
66021014	Chiel ma tindi no oger wi telin apar g'aryo, mondik'iye nyingi jomoor pa Nyathi rombo apar g'aryo.
66021015	Malaika moluwo kodan oido nitye gi luth rapor ma zawabu, ma kipima tindi, kodi waŋkach mere, kodi chiel moget thoko go.
66021016	Tindi no oido nyathenge aŋwen marom; boro mere rom kodi lacho mere. Malaika opima tindi no kodi luth rapor pere no. Boro mere onwaŋo romo mairo gana achiel gi miya aŋwen; aka lacho mere, kodi ŋawirok mere, kodi boro mere jye oido jorom aroma.
66021017	Malaika no opima kor chiel, aka ŋawirok mere oido romo tyendi jo miya achiel gi pyero aŋwen g'aŋwen, chungo kwoŋ rapor ma noknok moido go oro (futi 200).
66021018	Kor chiel no otim gi tele jaspa, aka tindi won gipi otim gi zawabu, maler pa ndewiro.
66021019	Tele ma tyendi chiel ma tindi otim makichin kodi telin mawelo mopokere opokere. Tele marapena ma tyendi chiel obedo ma yaspa; mararyo safiro; maradek aget; maraŋwen emerad (ma nyabokependi),
66021020	marabich sarudonik; marauchiel karunelyan; marabiryo kurisolito; maraboro berulo; marabuŋwen topaz; marapar kurisopuraso; marapar g'achiel jasinto; aka marapar g'aryo amethisto.
66021021	Waŋkach apar g'aryo no obedo ma tele mawelo, kis thigo gi tele mopokere. Royo ma tindi obedo ma zawabu, maler pa ndewiro.
66021022	Akineno Ot pa Were i tindi, rupiri Ot mere obedo Ruoth Were Majameni jye, kodi Nyathi rombo.
66021023	Tindi no kiyeny chieŋ kosa dwe wokel'iye lero, rupiri dwoŋ pa Were ama lero, aka Nyathi rombo a tala mere.
66021024	Ji ma piny jobino woth i lero pere, aka kerin ma piny jobino kelo ŋaŋo pajo iye.
66021025	Waŋkach ma tindi kibino chiegere odyechieŋ, odoko kada cholo ma wor kobedi kenyo.
66021026	Dwoŋ kodi ŋaŋo pa nonin ibino kelo i tindi no.
66021027	To ongoye gimakoch ma bino donj'iye, kosa ŋata timo giwichkwot kosa twodo, kende ji ma nyingi jo ondik i kitawo ma kwo mapa Nyathi rombo kende ama jobino donjo i tindi no.
66022001	Malaika onyuthan bende jwom mapi ma kelo kwo, maler pa ndewiro, mamol kareno wok i kom madhum pa Were kodi apa Nyathi rombo,
66022002	aka mol i dyeri royo ma tindi. I thengi jwom korin gi korin oido nitye yath ma kwo, ma nyak gimopokere apar g'aryo i oro, dichiel kis dwe, aka boke mere obedo ma botho nonin.
66022003	Ongoye gima Were okwoŋo ma bino nwaŋere i tindi no. Kom madhum pa Were kodi apa Nyathi rombo ama bino bed'iye, aka jotich pere jobino lamo go.
66022004	Jobino neno waŋe, aka ibino ndiko nyinge i nyim jo.
66022005	Cholo ma wor odoko kibino bedo, aka jokibino yenyo lero ma tala kosa lero ma waŋchieŋ, Ruoth Were won ama bino bedo lero pajo, aka jobino dhumo chil gi chil.
66022006	Gikenyo malaika owacho ran ni, “Wach me obedo maradyeri aka genere. Aka Ruoth Were ma miyo jotuchi wach Chuny Maleŋ pere, ooro malaika pere nyutho jotich pere gima kidho timere mayot.”
66022007	Yesu owacho ni, “Winji, abino mayot! Jasilwany a ŋata mako wach pa jotuchi wach ma kitawo me!”
66022008	An Yohana, aŋata awinjo kendo aneno gikipiny me jye. Aka munyo atyeko winjo gi neno gime, agore piny dho tyendi malaika monyuthan gikipiny me ni alami go.
66022009	To go owacho ran ni, “Ikiri itimi ameno! Abedo jatich nyawotin, i dyeri wutimere kodi jotuchi wach kodi ji jye ma jomako wach ma kitawo me. Lami Were ayino!”
66022010	Gikenyo owacho ran ni, “Ikiri ipani wach motuch i kitawo me rupiri ndir orikere.
66022011	Weyi jatimi recho womedere gi timo recho, aka ŋata koch womedere gi koch pere; ŋataber womedere gi timo bero, ŋataleŋ womedere gi leŋo.”
66022012	Yesu owacho ni, “Neni, abino mayot; ani gi kemba paran, ma alemiyo kis nyatoro chungo kwoŋ gima go otimo.
66022013	Abedo Alufa kodi Omega, marapena kodi machowe, chakirok kodi gike.”
66022014	Josilwany a joma lwoko ruk pajo molony, aka ŋey jowobedi gi syem ma chamo gimanyak kwoŋ yath ma kwo, gi donjo i tindi gi i waŋkach.
66022015	To woko koro nitye gwokere kodi jothyeth, jochot kodi jonek, joma lamo chal makichar, kodi jotwodo jye, i wach kodi i kwo pajo
66022016	“An, Yesu, aoro malaika paran rin gi mikwenda me ri kitipa pa jomoyeyo. An anywola mawok i ot pa Daudi, an a sulwe modikini ma lyel moasere.”
66022017	Chuny kodi Mweha, jowacho ni, “Biye.” Aka weyi moro jye ma winjo wowachi ni, “Biye.” Aka weyi moro jye ma riyo neko wobin. Weyi nyatoro jye ma mito, womadhi pi makwo manono.
66022018	An Yohana, anyutho dhano jye ma winjo wach motuchi i kitawo me kichutho ni: ka moro omed'iye wach man, Were bino medo i girachula pere thoyamo ma sika ji mowach i kitawo me.
66022019	Aka ka moro okwany woko wach mogo jye motuch i kitawo me, Were bino kwanyo woko adech pere ma gimanyak kwoŋ yath ma kelo kwo, kodi ma tindi maleŋ, motuch i kitawo me.
66022020	Jaridhi mikwenda me wacho ni, “Adyeri, abino mayot.” Ameno. Biye, Ruoth Yesu!
66022021	Ŋono pa Ruoth Yesu wobedi kodi ji maleŋ jye.
