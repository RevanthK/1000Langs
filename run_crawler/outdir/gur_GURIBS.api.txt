40001001	Gɔŋɔ wa dela Yesu Krista tuunhom. A dela Abraham yaaŋa la David yaaŋa.
40001002	Abraham dayɔa n daa de Isaak, te Isaak dayɔa dɛna Yakob, te Yakob dayɔa dɛna Yuda la a keendoma la a yebehe.
40001003	Yuda dayɔɔhe daa dela Perez la Zera. Ba ma daa dela Tamar. Perez dayɔa dela Hezron, te Hezron dayɔa dɛna Aram,
40001004	te Aram dayɔa dɛna Aminadab, te Aminadab dayɔa dɛna Nason, te Nason dayɔa dɛna Salmon,
40001005	te Salmon dayɔa dɛna Boaz. A ma dela Arahab. Boaz dayɔa n de Obed. Te a ma dɛna Arut. Obed dayɔa n de Yesse,
40001006	te Yesse dayɔa dɛna Naba David la. David dayɔa n de Solomon se'em te a ma dela Uria pɔga.
40001007	Solomon dayɔa n daa de Arehoboam, te Arehoboam dayɔa dɛna Abiya, te Abiya dayɔa dɛna Asa,
40001008	te Asa dayɔa dɛna Yehosapat te Yehosapat dayɔa dɛna Yoram, te Yoram dayɔa dɛna Uzia,
40001009	te Uzia dayɔa dɛna Yotam, te Yotam dayɔa dɛna Ahaz, te Ahaz dayɔa dɛna Hezekia,
40001010	te Hezekia dayɔa dɛna Manase, te Manase dayɔa dɛna Amon te Amon dayɔa dɛna Yosia,
40001011	te Yosia dayɔa dɛna Yekonia la a keendoma la a yebehe, sɛba teŋa nɛreba te ba daa nyɔkɛ keŋɛ Babilon teŋa poan saŋse'a la.
40001012	Ban daa nyɔgere nɛreba se'em ma'an kena Babilon teŋa poan la n daa tole la Yekonia dayɔa n daa de Sealtiel, te Sealtiel dayɔa dɛna Zerubabel,
40001013	te Zerubabel dayɔa dɛna Abiud, te Abiud dayɔa dɛna Eliakim, te Eliakim dayɔa dɛna Azor,
40001014	te Azor dayɔa dɛna Zadok, te Zadok dayɔa dɛna Akim, te Akim dayɔa dɛna Eliud,
40001015	te Eliud dayɔa dɛna Eleazar, te Eleazar dayɔa dɛna Mattan, te Mattan dayɔa dɛna Yakob,
40001016	te Yakob dayɔa dɛna Yosef, se'em n di' Mari, se'em n dɔgɛ Yesu la, se'em te ba yi'ira Krista la.
40001017	Abraham saŋa wa paɛ David saŋa yaabdoma pia la banaahe n daa boe. Te David saŋa me wa paɛ saŋse'a te ba daa nyɔgera nɛreba kena Babilon teŋa poan la, yaabdoma pia la banaahe n daa boe. Nɛreba nyɔnka saŋa la wa paɛ se'em te Na'ayenɛ loe la me saŋa, yaabdoma pia la banaahe me n daa boe.
40001018	Yesu Krista dɔgɔm poan la daa pin'ilom la wana. A ma yu'urɛ dela Mari. Mari nɛreba yeti ba dekɛ en bo la Yosef te a dɛna a pɔga. Yenɛ Sea n bahɛ te Mari yee sea ge te Yosef ka naɛ la en.
40001019	Te a sera Yosef dɛna tontɔɔdaana daa ka bɔta te a bahɛ te nyanɛ di' en, daa yeti a lebehe en baanlam.
40001020	En tɛn'ɛhe wana wa, Na'ayenɛ soŋora tɔgɛ bo en a zaanheŋɔ poan yele en yeti, David dayɔa Yosef, da zɔ' dabeem la ho di' ho pɔga Mari. Bisɛka te ka tara la dela Yenɛ Sea la paŋa poan.
40001021	A wan dɔgɛ bodibila te ho segɛ a yu'urɛ Yesu. Se'ere n sɔe la a wan fan' a nɛreba bahɛ ba yelebe'ero poan.
40001022	Wana wa daa eŋɛ te la pa'alɛ Na'ayenɛ n tɔgɛ se'em bo a nɔtɔgɔha la te a me dekɛ tɔgɛ la dela sera,
40001023	Pɔgɔsa'a kanherɛ wan nyɔkɛ poorɛ dɔgɛ bodibila, segɛ ka yu'urɛ Emanuel.
40001024	Yosef n daa ta ihege a gɔɔme la, a eŋɛ Na'ayenɛ soŋora la n yele en sɛla la, di' Mari,
40001025	ge ka nɛ ka soŋen, ge te a dɔgɛ bodibila la. Te Yosef segɛ a yu'urɛ Yesu.
40002001	Ba daa dɔgɛ Yesu la Betlehem teŋa n boe Yudea teŋa poan, se'em ma'an te Herod daa dɛna naba la. La daa po'e la fiin wa, te yamdoma n zamehe ŋmarebibihe mina la, ze'ele dapɔya keŋɛ Yerusalem teŋa poan,
40002002	ta soke nɛreba yeti, Bia la te ba dɔgɛ te ka yeti ka dɛna Yudoma naba la bɛɛ? To nyɛ' la a ŋmarebila dapoore nya wa'ana te to na'ahe en.
40002003	Naba Herod n ta wom dena wa, la daam enŋa la Yerusalem teŋa nɛreba zan'an.
40002004	Te naba la yi' malema keendoma la sɛba n pa'alɛ Pa'alegɔ la lagahɛ soke ba yeti, Ya baŋɛ zen'an te ba yeti ba dɔgɛ se'em te Na'ayenɛ loe la?
40002005	Te ba lebehe yele en yeti, Ɛɛn, ba yeti ba dɔgɛ en la Betlehem teŋa n boe Yudea teŋa poan. Na'ayenɛ nɔtɔgɔha la daa golehe yeti,
40002006	ge hom Betlehem n boe Yuda teŋa poan. Ho kan dɛna napika Yuda nadoma la woo poan. Se'ere n sɔe la, se'em n yeti a dɛna Israeldoma zan'an Naba wan yehe ho poan na.
40002007	Te Naba Herod nya yi' yamdoma la n ze'ele dapɔya bɔba na la baanlam ta soke ba te ba pa'alɛ en se'em ma'an te ŋmarebila la yehe. Te ba yele en.
40002008	Te a nya bahɛ ba te ba keŋɛ Betlehem teŋa poan ge yele ba yeti, Keŋɛ ya ta ɛ bia la. Ya han nyɛ' en, wa'an ya na yele mam, te n me keŋɛ ta na'ahe en.
40002009	Ba la n daa kelehe ba'ahɛ la, ba bahɛ naba la mɛ ge kena dɔla ŋmarebilisɛka te ba nyɛ' dapɔya bɔba la. Ban nyɛ' ŋmarebila wa, ka daa kene mɛ te ba dɔla te ka ta ze'ele zen'an te bia la bɔna la.
40002010	Ŋmarebila la n daa ze'ele te ba nyɛ' la ba poorɛ daa pee mɛ.
40002011	Ban daa paɛ yire la, ba kɛn' nya nyɛ' bia la la a ma Mari, te ba la dɔnbelɛ teŋa na'ahe en. Ba tare la ba bo'olom te ba bo en, nya ya'ɛ ba tapɔtɔ foe sanlema la digilom la kaam n tare nyuŋo soŋɔ bo en.
40002012	Ba daa bote ba kule mɛ, te Na'ayenɛ yele ba, ba zaanheŋɔ poan te ba da lebe naba la zen'en te ba doohe sore deyema lebe ba teŋa.
40002013	Ban daa kule la te Na'ayenɛ soŋora yele Yosef a zaanheŋɔ poan yeti, Ihege la ho tare bia la la ka ma la keŋɛ Egipt teŋa poan la ho ta bɔna bilam te n han ta yele ho te ho lebena ho lebena. Se'ere n sɔe la Herod wan ɛ bia la ko' en.
40002014	Te Yosef ihege yu'uŋɔ tare bia la la a ma keŋɛ Egipt teŋa poan nya ta bɔna bilam.
40002015	A daa bo la bilam te Herod daa wa ki'. Wana wa daa eŋɛ te la pa'alɛ la Na'ayenɛ n tɔgɛ se'em bo a nɔtɔgɔha la te la de sera. La yeti, Mam yi n dayɔa wa ze'ele Mizraim poan yehe na.
40002016	Herod n daa wa baŋɛ te ba la pan'ahɛ en mɛ la, a sunsunya n nyie te a tom nɛreba te ba keŋɛ Betlehem la teŋse'ehe n lɛm bilam la, te ba ta ko' bodibinto seto n ka gaŋɛ yuuma ayi'. A eŋɛ wana wa la yɛhera la enŋa n baŋɛ se'ere ŋmarebila la yɛhega poan la.
40002017	Wana wa poan Na'ayenɛ nɔtɔgɔha Yeremia n daa tɔgɛ se'em la daa dela sera:
40002018	Sunsagaŋɔ kaahega n kaahere Aramah teŋa poan baha na. Fabelegɔ la koonɔ n ka malom gɔ'ɔra. Arakel n kele a kɔma zuo te ba pan'ahɛ n koŋe. Se'ere n sɔe la a kɔma la ka boe.
40002019	Herod n daa ta ki' la te Na'ayenɛ soŋora lilige a mɛŋa Yosef zaanheŋɔ poan Egipt teŋa poan,
40002020	yele en yeti, Ihege la ho tare bia la, la ka ma la lebe Israel teŋa poan, ge sɛba n daa zegere te ba ko' bia la ki' ya.
40002021	Te Yosef ihege tare bia la la ka ma la lebe Israel teŋa poan.
40002022	Yosef n daa wom te Arkelaus n sɔe a sɔ na'am gɔŋɔ la, te a dɛna Yudea teŋa naba la, dabeem kɛn' en la a keŋɛ. Na'ayenɛ n ka'an en a zaanheŋɔ poan, bala te a ton keŋɛ Galilee teŋa poan.
40002023	A daa keŋɛ ta kɛn'ɛra la Nazaret teŋa poan. Bala, sɛla te nɔtɔgɔheba la daa yele la wa'an sera na te ba wan yi'ira en Nazaret nɛra.
40003001	Bala ma'an te Yon Ko'sɔɔra la mɛ daa pɔhɛ mɔɔla Yudea pɔgɔtia poan ha.
40003002	A daa yeti, Tee ya ya potɛn'ɛra. Se'ere n sɔe la saazuo sɔ'ɔlom pɔnre kene na.
40003003	Enŋa te Na'ayenɛ nɔtɔgɔha Isaiah yuun tɔgɔra yeti, Nɛra n mɔɔle yeti, Maalɛ sore pɔgɔtia la poan te de gan'an tontɔɔ bo to Na'ayenɛ la.
40003004	Yon lɔgɔrɔ daa dela yɔgɔnɛ kɔnberɔ te a yɛɛra. A dekɛ la sɛganɛ lo' a sea. A dia me dela sonwa'ara la seerom.
40003005	Nɛreba daa ne ze'ele Yerusalem teŋa la Yudea teŋa la teŋsɛka n lɛm Yordan Kolaa la wa'an a zen'en na,
40003006	puta ba yelebe'ero, ge te a bɔ'ɔra ba ko'om soa Yordan Kolaa la poan.
40003007	Yon n daa ta nyɛ' te Pariseedoma la Saduseedoma kekeko kena a zen'en te a bɔ'ɔra ba ko'om soa la, a yele ba yeti, Bonsɛ'doma kɔma wa, ane n yele ya te ya wan ta'an le'ehɛ namehe seko te Na'ayenɛ yeti a bahɛ te la wa'ana la?
40003008	Eŋɛ ya sɛla pa'alɛ te ya tee ya potɛn'ɛra,
40003009	ge da tɛn'ɛhɛ ya te Abraham n de ya sɔyaaba. Se'ere n sɔe la, Na'ayenɛ ta'an dekɛ kuga wa eŋɛ ba te ba lɛbege Abraham yaahe.
40003010	Lea maahom mɛ gan' gura te ka ŋma' tiihe nyɛga. Tiihe se'ehe woo n ka wom di soŋa, ba wan ŋma' ka bahɛ bugum poan.
40003011	Mam tare la ko'om sɔɔra ya pa'ala ta ya tee ya potɛn'ɛra. Ge se'emdaana n tagalɛ mam pooren la kpe'em gana mam, te mam ka seke n zanla a tagara. A wan wa'ana dekɛ Na'ayenɛ Sea la bugum sɔ ya.
40003012	A tare a wanzagahe te a yeele dia la te ba tɔ la. A wan yeele uto la nyɔ' ba bugum sebo n ka kiŋire poan ge dekɛ dia la sun' a baanrɛ poan.
40003013	Bala ma'an te Yesu daa ze'ele Galilee teŋa poan keŋɛ Yon zen'en Yordan Kolaa poan, te a sɔ en.
40003014	Ge Yon daa bote a zagahɛ mɛ ge nya yeti, La nare ne te hon sɔ mam te hon le tuluge kena mam zen'en na?
40003015	Te Yesu lebehe yele en yeti, Bahɛ te la nan ana bala. La sontii te eŋɛ sɛla woo soŋa soŋa. Te Yon daa sakɛ.
40003016	Yon n sɔ Yesu ba'ahɛ te a dɔɔra doone na la, te saŋgbanɛ yo'ɛ te a nyɛ' te Yenɛ Sea sigera a zuo na, wo dayene la.
40003017	Te koŋkore ze'ele saŋgbanɛ la poan na yeti, Mam dayɔba'arɛ te mam nintegɛ. N tare popeelom la en.
40004001	Te Yenɛ Sea la daa tare Yesu keŋɛ pɔgɔtia poan ha te Sagona la makɛ en behɛ.
40004002	Yesu daa boe la pɔgɔtia poan dapihinaahe, wontɛɛŋa la yu'uŋɔ ge te a zagahe la a mɛŋa te a kom dona.
40004003	Te Sagona la keŋɛ a zen'en ta yele en yeti, Ho han de'a la Yenɛ dayɔa, bahɛ te kuga wa lebege dia.
40004004	Te Yesu lebehe yele en yeti, La golehɛ yeti, Asaala ka vɔe la boom ma'an, ge a vɔe mɛ la yelese'ere woo n ze'ete Na'ayenɛ nɔɔrɛn na.
40004005	Te Sagona la tare Yesu keŋɛ Toolom Teŋa la poan, ta zom Yenɛ Yirɛ la dangoonwoko zuo ha,
40004006	ge yele en yeti, Ho han de'a la Yenɛ dayɔa ɛnkɛ sige na, te la golehɛ yeti, A wan bo a soŋoreba nɔɔrɛ te ba mina ho yele. Ge, ba wan zɛnkɛ ho tara te ho na'arɛ kan ŋmɛ' kugure.
40004007	Te Yesu lebehe en yeti, La golehɛ yeti, Da makere ya Na'ayenɛ ya Yenɛ la behera.
40004008	Le yɛ'ɛha, te Sagona la tare Yesu zom zowoko zuo ta pa'alɛ en teŋa wa zan'an sɔ'ɔlom te la ana soŋa,
40004009	ge yeti, Ho han dɔnbelɛ teŋa na'ahe mam, n wan dekɛ wana wa zan'an bo ho.
40004010	Te Yesu lebehe en yeti, Keŋɛ ha, Dima wa! La golehɛ yeti, Zote ya Na'ayenɛ ya Yenɛ la, ge tona bɔ'ɔra enŋa ma'an.
40004011	Te Sagona la bahɛ Yesu ge keŋɛ te Na'ayenɛ soŋoreba wa'ana soŋɛ en.
40004012	Yesu n daa wom te ba pagɛ Yon la, a keŋɛ Nazaret teŋa n boe Galilee teŋa poan la.
40004013	A ta bahɛ Nazaret teŋa poan ge keŋɛ la Kapernaum teŋa n lɛm Galilee mɔgɔrɛ n boe Zebulun la Naptali teŋhe poan ta bɔna.
40004014	Wana wa eŋɛ te Na'ayenɛ nɔtɔgɔha Isaiah n daa yele se'em la dɛna sera,
40004015	Zebulun la Naptali teŋhe n boe ko'kantɛ sore nɔɔrɛn wa, Yordan Kolaa la Galilee teŋhe wa,
40004016	sɛba n boe lika poan la nya nyɛ la nɛɛhom kantɛ. Nɛɛhom n nɛɛ bo sɛba n boe lika poan la.
40004017	Bala ma'an te Yesu pɔhɛ mɔɔla yeti, Tee ya ya potɛn'ɛra, te saazuo sɔ'ɔlom la pɔnre kene na.
40004018	Yesu daa eere la Galilee mɔgɔrɛ la bɔba, nya daa nyɛ' zim lɔbereba bayi'. Ba dela Simon se'em yu'urɛ n de Peter la a yebega Andrew. Ba tare la yoka lɔbera zim mɔgɔrɛ la poan.
40004019	Te Yesu yele ba yeti, Doohe ya mam te n bahɛ te ya de'a zim lɔbereba sɛba n wan tara nɛreba bɔ'ɔra mam.
40004020	Bilam bilam, te ba dekɛ ba yogohe la bahɛ, ge doohe en.
40004021	A le kena kena ta nyɛ' nɛreba bayi'. Ba dela Zebedee dayɔɔhe Yames la a yebega Yon. Bama la ba sɔ la bo la ba ɔɔnrɔŋɔ poan maala ba yogohe, te Yesu daa yi' ba.
40004022	Bilam bilam te ba bahɛ ɔɔnrɔŋɔ la, la ba sɔ la, ge doohe en.
40004023	Yesu daa eere la Galilee poan zan'an pa'ala nɛreba zamehegɔ yiya poan ge mɔɔla yelesoma bɔ'ɔra nɛreba yɛhera Yenɛ sɔ'ɔlom la n an se'em ge tebera ban'ahe buuri buuri.
40004024	A yu'urɛ yehe Siria teŋa poan zan'an, te nɛreba tara ban'ahedoma buuri buuri, iŋdumadoma la sɛba te bonbɛ'ɛhe dɔla ba, la sɛba n lute kilenki'ire, la kɔɔrɔnɔ kena a zen'en te a tebera ba.
40004025	Nɛrekooŋɔ ze'ele Galilee, la Teŋhe Pia la, la Yerusalem la Yudea, la teŋsɛka n bo Yordan Kolaa yakenɛ la dɔla en.
40005001	Yesu n daa nyɛ' nɛrekooŋɔ la, a ihege zom la zoore zuo ta zin'ire. Te a dɔlɔba sɛba n dole a pa'alegɔ la lagahɛ a zen'en na,
40005002	te a pɔhɛ pa'alɛ ba yeti:
40005003	Som wan bɔna la sɛbadoma n baŋɛ te ba dagɛ tontɔɔdoma la, saazuo sɔ'ɔlom la dela ba denɛ.
40005004	Som wan bɔna la sɛbadoma n kele. Yenɛ wan pan'ahɛ ba.
40005005	Som wan bɔna la sɛbadoma n sigehe ba mɛhe, Yenɛ wan dekɛ teŋa wa bo ba.
40005006	Som wan bɔna la sɛbadoma n teregɛ ɛɛra tontɔɔ bɔŋa wo nɛreba n eere dia la ko'om se'em la, Yenɛ wan bahɛ te ba nyɛ' dɛ.
40005007	Som wan bɔna la sɛbadoma n zote ba taaba ninbɔn'ɔn, Yenɛ wan zɔ' ba ninbɔn'ɔn.
40005008	Som wan bɔna la sɛbadoma poorɛ n ka tare dɛngerɔ, ba wan nyɛ' Yenɛ.
40005009	Som wan bɔna la sɛbadoma n eere sunma'ahom, nɛreba wan yi' ba Yenɛ kɔma.
40005010	Som wan bɔna la sɛbadoma te ba zɛrɛgera tontɔɔ bɔŋa zuo, Yenɛ Sɔ'ɔlom la dela ba denɛ.
40005011	Som wan bɔna la ya sɛba te nɛreba wan toora ge parona ge tɔgɔra yetɔgɔbe'ero bɔ'ɔra ya, mam zuo.
40005012	Tare ya popeelom la iŋma'ahom te Yenɛ dekɛ yɔkantɛ biŋe saazuo ge gura ya. Se'ere n sɔe, ba daa zɛrɛgere nɔtɔgɔheba sɛba n daa boe la bala mea.
40005013	Ya ane wo teŋa wa zan'an yaarom la. Te bo zan'anhom la han yehe, ya wan le eŋɛ la wane te zan'anhom la le bɔna? Bo ka le tara toonɛ. Ba nya wan dekɛ bo lobe bahɛ te nɛreba nɛɛra bo zuo tɔla.
40005014	Ya ane wo nɛɛhom bo teŋa wa zan'an. Teŋa n yagɛ zoore zuo kan ta'an sogɛ.
40005015	Nɛra kan laŋɛ butolela ge dekɛ laa vuge ka ze'ele. Ge ba wan dekɛ ka ze'ele la butolela ze'elego zen'en, zen'an te ka wan bo nɛra woo nɛɛhom bɔ'ɔ la poan.
40005016	La dela boyena te ya nɛɛhom la nɛɛ bo nɛra woo. Bala te ba wan nyɛ' toon somse'a te ya eta la nya pɛngɛ ya Sɔ' se'em n boe saazuo ha.
40005017	Da tɛn'ɛhɛ ya te mam wa'an na te n sagom sɛla te Pa'alegɔ la Nɔtɔgɔheba pa'ala la. Mam ka wa'ana te n sagom ba bahɛ mɛ, ge mam wa'ana te n bahɛ te sɛla woo te ba yele la enŋ sera.
40005018	Mam yeti ya la yelemɛŋɛrɛ te, saazuo la teŋa han ka tole, sɛla te ba golehɛ peka le kan malom tole Pa'alegɔ la poan, gura sɛla woo etegɔ.
40005019	Se'em n ka dole Pa'alegɔ peka la ge me ka pa'ala nɛreba te ba eta la, Yenɛ ka bo en zen'soŋa saazuo sɔ'ɔlom la poan. Ge se'em woo n dole Pa'alegɔ la, ge me pa'ala nɛreba te ba eta la, Yenɛ wan bo en zen'soŋa saazuo sɔ'ɔlom la poan.
40005020	Mam yeti ya te ya birikinte han ka gana pa'alegɔ pa'aleba la Pariseedoma birikinte, ya kan nyaŋɛ kɛn' saazuo sɔ'ɔlom poan.
40005021	Ya daa wom te ba daa yele nɛreba wonse'eren ha yeti, Da ko' nɛra, ge se'em woo n tom dɛ, ba wan gankɛ en.
40005022	Ge, mam yeti ya te se'em woo n eŋɛ sunsunya la a sɔɔn, ba wan tare en ta gankɛ. Le yɛ'ɛha, se'em woo han yi' a sɔɔn yeti, Gɔɔŋɔ wa! Ba wan tare en keŋɛ Yetɔgom Tɔgɔrɔba zen'en. Se'em me n yele a sɔɔn yeti, Bongaaherɛ wa! A wan nyɛ' namehegɔ bugum poan.
40005023	Bala, ho han tara ho bo'olom wa'an kaanbegɔ daka la na, ge tɛɛn te ho tare se'ere la ho sɔɔn,
40005024	bahɛ ho bo'olom la bilam ge keŋɛ ta naɛ la ho sɔɔn la ge lebena dekɛ ho bo'olom la bo Na'ayenɛ.
40005025	Nɛra han tara ho yɛ'a gankereba zen'en, naɛ ya yetɔgom la kalam. Maalɛ ya dɛ yan boe sore la zuo la. Han dagana bala, a wan tara hɔ bo gankereba la te bama me pagɛ hɔ.
40005026	N yeti ho la yelemɛŋɛrɛ te ho han ka yɔ' sɛla woo ba'ahɛ, ho kan yehe.
40005027	Ya wom te ba yeti, Da gan'anrɛ la ho tadaana pɔga bii ho tadaana sera.
40005028	Ge mam yeti ya te se'em woo n behɛ pɔka, ge tɛn'ɛha te ka nare ne enŋa gan'anrɛ la ka a potɛn'ɛrɛ poan, pon gan'anrɛ ka mɛ n bala.
40005029	Bala, ho zuɔ niho han bahɛ te ho tom be'em, kpekɛ bo bahɛ. La an soŋa bo ho te ho iŋa lɔkɔ koyema sagom nyana ho iŋa lɔgɔrɔ zan'an n boe, ge te ba dekɛ ho bahɛ zen'an n tare namehegɔ la.
40005030	Ho zuɔ nu'o han bahɛ te ho tom be'em, ŋmaa kɔ bahɛ. La nyane ho lɔgɔrɛ deyema da bɔna gana ho iŋa zan'an n boe bini ge te ba dekɛ hɔ bahɛ namehegɔ zen'en la.
40005031	La me kelom yeti, Se'em woo n lebehe a pɔga, la sontii a golehɛ pɔgɔlebehegɔ gɔŋɔ bo ka.
40005032	Ge mam yeti ya te boraa han lebehe a pɔga la han dagɛna ka dagɛ birikina, boraa la tue ya la n bahɛ te ka tom yalomtooma la. Ka han le ele yɛ'ɛha, boraa sɛka n di' ka la me ton la yalomtooma.
40005033	Ya me le wom te ba yele nɛreba wonse'eren ha te, Da tara mam yu'urɛ pɔta ponpɔrɔŋɔ pɔtɛ, dɛngera ya Yenɛ la yu'urɛ.
40005034	Ge mam yeti ya te ya han biŋe nɔɔrɛ te ya eŋɛ sɛla, da pɔ' ya. Da pɔ' ya saazuo. Se'ere n sɔe la, la dela Yenɛ na'am gɔŋɔ.
40005035	Da pɔ' ya teŋa wa. Se'ere n sɔe la, la dela Yenɛ na'ma tagalegɔ zen'an. Da pɔ' ya Yerusalem teŋa. Se'ere n sɔe la, la dela Nakantɛ teŋa.
40005036	Da pon pɔ' ya ya mɛhe zuto. Se'ere n sɔe la, ya kan ta'an maalɛ ya zonto koyema te ko lebege pelega bii sabega.
40005037	Bahɛ ya te ya Ɛɛn dɛna ya Ɛɛn, te ya Aai me dɛna ya Aai. Te sɛla te ya le yele pa'ahɛ yehe la bonbe'a la zen'en na.
40005038	Ya wom te la yeti, Niho yɔ niho, nyɛnɛ yɔ nyɛnɛ.
40005039	Ge mam yeti ya te, da lebehe ya be'em bo se'emdaana n tom be'em bo ya. Nɛra han lobe ho zuɔ sapɛnka, le ŋmɛregɛ gɔbega sapɛnka bo en te a lobe pa'ahɛ.
40005040	Nɛra han tare ho keŋɛ naba zen'en te a to'e ho dansika, yɛɛ ho banaa la pa'ahɛ en.
40005041	Nɛra me han pɛnregɛ hɔ te ho keŋɛ mɛɛlɛ deyena, keŋɛ la en mɛɛla ayi'.
40005042	Nɛra han sohɛ sɛla ho zen'en, bo en. Nɛra me han yeti a peŋe sɛla ho zen'en, da mɔŋɛ en.
40005043	Ya wom te la yeti, Ton nɔŋɛ ho tadaana, ge yaɛ ho diŋdoma.
40005044	Ge mam yeti ya te, nɔŋɛ ya diŋdoma ge soha Na'ayenɛ bɔ'ɔra sɛba n zɛrɛgere ya.
40005045	Bala, te ya wan dɛna ya Sɔ' se'em n boe saazuo ha kɔma. Te enŋa n bahɛ te a wontɛɛŋa nyagera nɛresoma la nɛrebɛ'ɛhe zuto boyena ge bɔ'ɔra nɛresoma la sɛba n tone be'em saa.
40005046	Wane te Yenɛ wan yɔ' hɔ, hom han nɔŋɛ sɛba n nɔŋɛ hɔ ma'an? Sɛba n to'ohere koba ane la bala.
40005047	Ho han tɔgɔra bɔ'ɔra ho zɔdoma ma'an, hon eŋɛ sɛla la, ho nyane la ane? Sɛba n ka mi Yenɛ pon eta bala mɛ.
40005048	Dene ya tontɔɔ wo ya Sɔ' n boe saazuo ha n de tontɔɔ se'em la.
40006001	Mini ya te ya da eta etesoŋɔ yɛla nɛrekooŋɔ poan te ba baŋɛ yan de sɛba. Ya han eŋɛ dɛ nɛrekooŋɔ poan ya kan nyɛ' yɔɔrɛ ya Sɔ' n boe saazuo ha zen'en.
40006002	Bala, ya han dekɛ sɛla bo naha, da ŋmɛ' ya loŋa voole te nɛreba baŋɛ, wo birikɔgɔdoma n ete zamehegɔ yiya poan la sɔrɔtɔ zuto se'em la. Ba ete wana wa te nɛreba n pɛngɛ ba. N yeti ya la yelemɛŋɛrɛ te, bamadoma to'e ba yɔɔrɛ zan'an.
40006003	Ya han dekɛ sɛla bɔ'ɔra naha la, da bahɛ ya te ya gɔbega nu'uhe baŋɛ ya zuɔ nu'uhe n ete sɛla.
40006004	Bahɛ te ya bo'olom la dɛna ya ma'an yele. Ge ya Sɔ' n nyɛ' yan eŋɛ sɛla ya ma'an la, wan yɔ' ya.
40006005	Ya han soha Na'ayenɛ, da ane ya wo birikɔgɔdoma la! Te bama nɔŋɛ la ba ze'a zamehegɔ yiya poan la sɔrɔtɔ zuto soha te nɛra woo nyɛ' ba. Mam yeti ya la yelemɛŋɛrɛ te bama pon diŋɛ to'e ba yɔɔrɛ ba'ahɛ.
40006006	Yamam han soha Na'ayenɛ, kɛn' ya bɔ'ɔren ta yo' kolehe ge soha ya Sɔ' la te ya ka nyɛta la. Te ya Sɔ' n nyɛ' yan eŋɛ sɛla ya ma'an la wan yɔ' ya.
40006007	Ya han soha Na'ayenɛ, da tare ya yelese'a n ka tare vɔnrɛ kɛn'ɛra bini, wo sɛba n ka mi Yenɛ la n ete se'em la. Ba tɛn'ɛhɛ te ba han sohora yuura, Na'ayenɛ wan wom ba sohoga la.
40006008	Da ane ya wo bama la. Ya Sɔ' pon diŋɛ mina sɛla te ya bɔta, ge te ya nya sɔkera en.
40006009	Soha Yenɛ se'em n wana: To Sɔ' n boe saazuo ha, ho yu'urɛ nara pɛnka,
40006010	ho sɔ'ɔlom wa'ana, ho sunboolom tom teŋa wa zuo wo lan ane se'em saazuo ha la.
40006011	Bo' to to zina dabaherɛ dia.
40006012	Bahɛ to be'em bo to wo tomam n dite suguru bɔ'ɔra to taaba se'em la.
40006013	Da tare tɔ keŋɛ pan'ahe be'ero poan ge to'e to be'emdaana nu'uhen bahɛ.
40006014	Ya han di suguru bo taaba, ya Sɔ' se'em n boe saazuo ha me wan bahɛ ya be'em bo ya.
40006015	Ge ya han ka di suguru bo ya taaba, ya Sɔ' la me kan bahɛ ya be'em bo ya.
40006016	Ya han bɔna zagahɛ mɛŋa poan da mi'e ya nɛhe wo birikɔgɔdoma n ete se'em la. Ba ete bala te nɛreba nyɛ' ba baŋɛ te ba boe la zagahɛ mɛŋa poan. N yeti ya la yelemɛŋɛrɛ wa, bama pon te'ele to'e ba yɔɔrɛ ba'ahɛ.
40006017	Ya han bɔna zagahɛ mɛŋa poan, eŋɛ ya kaam sɔn' ya zuto ge eŋɛ ko'om yire ya nɛhe.
40006018	Bala te nɛra kan baŋɛ te ya zagahɛ mɛŋa ge ya Sɔ' se'em te ya ka nyɛta la ma'an n wan baŋɛ. Le yɛ'ɛha, ya Sɔ' se'em n nyɛ' yan eŋɛ sɛla ya ma'an la wan yɔ' ya.
40006019	Da dekɛ ya lɔgɔrɔ biŋe teŋa wa zuo bo ya mɛhe te bonmɔgɔla la teŋa zeem wan sagom ba bii nayigehe me wan kɔ' kɛn' zun'.
40006020	Ge biŋe ya ya lɔgɔrɔ bo ya mɛhe saazuo ha, zen'an te bonmɔgɔla la teŋa zeem ka nyaŋɛ sagom bii nayigehe ka nyaŋɛ kɔ' kɛn' zun'.
40006021	Ya lɔgɔrɔ n boe zen'an la, ya potɛn'ɛra me boe la bilam.
40006022	Nɛra niho ane me wo nɛɛhom bɔ'ɔra en. Ho niho han nɛɛ, ho iŋa zan'an tare nɛɛhom mɛ.
40006023	Ge ho niho han ka ana soŋa, ho iŋa la boe la lika poan. Bala, nɛɛhom sebo n boe ho iŋa poan la han dɛna lika, la wan malom eŋɛ lika gana bala.
40006024	Nɛra kan ta'an tona bɔ'ɔra kpɛ'ɛndoma bayi'. A wan yaɛ ayema ge nɔŋɛ ayema bii a wan bahɛ ayema ge tona bɔ'ɔra ayema la. Ya kan ta'an dɔla Yenɛ la Ligiri zan'an.
40006025	Bala zuo, n yele ya te ya da fabela sɛla te ya wan di' ge nyu' vɔna bii fuseto to ya wan yɛ'. Vom ka gane dia? Iŋa wa me ka gane futo?
40006026	Behɛ ya niihe wa n ɛngere wa. Ba ka bore, ba me ka kɛ'ɛre sun'unra banya poan, ge te ya Sɔ' n boe Saazuo ha ugura ba. Ya ka gane niihe?
40006027	Ya han fabela la yele, ane n wan nyaŋɛ pa'ahɛ dabaherɛ a vom poan?
40006028	Wane te ya fabela futo yɛla? Behɛ ya mɔpuuro n zo'ore se'em. Ba ka tone. Ba me ka pɛ'ɛre futo bɔ'ɔra ba mɛhe.
40006029	Ge bahɛ ya te n yele ya, Naba Solomon la a tarega wa zan'an daa ka tare futo te to ana soŋa paɛ mɔpuuro wa la koyena.
40006030	Yenɛ han yɛɛla mɔseto n boe zina ge beere te ba nyɔ' ba, ge nya kan eŋɛ a potɛn'ɛrɛ te a yɛɛlɛ yamam? Ya sakerɛ pɔ'ɛ ya.
40006031	Bala, da fabele ya yeti, Bɛha te n wan nyɛ' dia? Bii, N wan nyu' la bem? Bii, N wan yɛ' la bem?
40006032	Nɛresɛba n ka dole Yenɛ sore la n eere wana wa. Ya Sɔ' n boe saazuo ha baŋɛ te ya bote bana wa zan'an.
40006033	Bahɛ ya te ya ninimɔ'ɛ tɛn'ɛha sɛla woo n de a sɔ'ɔlom la, la a som yɛla, te a wan bo ya wana zan'an pa'ahɛ.
40006034	Bala, da fabele ya beere yɛla. Te beere han paɛ, ya wa baŋɛ ya wan eŋɛ yele aŋa se'em. Da dekɛ ya beere yɛla lagom la zina wa yɛla.
40007001	Da gankerɛ ya ya taaba te Yenɛ me da gankera ya.
40007002	Yenɛ wan gankɛ ya wo yan gankere ya taaba se'em la. A me wan dekɛ yelese'a te ya dekɛ bo nɛreba la bo ya.
40007003	Wane te ho baŋɛ te sɔkɔ boe ho sɔɔn niho, ge ka baŋɛ te dɔɔ boe ho mɛŋa niho poan?
40007004	Wane te ho nya keŋɛ ta yele ho sɔɔn la yeti, bahɛ te n dekɛ sɔkɔ la bahɛ, ge te dɔɔ la bɔna ho mɛŋa niho poan?
40007005	Birikɔgɔdaana wa, dekɛ ho dɔɔ la n boe ho mɛŋa niho poan la bahɛ ge nya dekɛ ya sɔɔn sɔkɔ la bahɛ.
40007006	Da dekɛ ya toolom bonɔ bo baahe. Da dekɛ ho kugasaalehe ka'ɛ biŋe kurikuri zen'an. Ba wan nɛ la na'ma lerom ba, ge ŋmɛregɛ aanhom hɔ.
40007007	Soke ya ge ya wan to'e. Ɛ ya ge ya wan nyɛ'. Yi' ya ge ba wan yo'ɛ te ya kɛn'.
40007008	Bala, se'em woo n soke sɛla yele, a wan to'e. Se'em woo n ɛ sɛla, a wan nyɛ'. Ge, se'em me n yi', ba wan yo'ɛ te a kɛn'.
40007009	Yamam n de sɔdoma wa, ya ane bia n soke ya boroboro yele, te ya dekɛ kugure bo en?
40007010	Bii, ane bia n soke ya zinho yele, te ya dekɛ bonsɛla bo en?
40007011	Yamam han dɛna potɔpa, ge mina bonsola dekera bɔ'ɔra ya kɔma. Ge bonsola la an la wane te ya Sɔ' n boe saazuo ha kan dekɛ bo sɛba woo n soke en la yele?
40007012	Pa'alegɔ la Nɔtɔgɔheba la vɔnrɛ n wana: hon bote nɛreba eta sɛla bɔ'ɔra hɔ la, eta bala me bɔ'ɔra ba.
40007013	Doohe ya zanɔɔrɛ mika la poan kɛn'. Se'ere n sɔe la, namehegɔ zen'an zanɔɔrɛ la dela zanɔɔrɛ yaleŋa, te sodene me yalegɛ, te nɛreba kekeko me dɔla dɛ.
40007014	Ge vom zanɔɔrɛ la me dela zanɔɔrɛ mika, ge te de sore la me mike. Nɛreba fiin wa n nyɛ' dɛ.
40007015	Mini ya sɛba n parone te ba dela Yenɛ nɔtɔgɔheba la. Ba ane wo sanhe dekɛ piihe gana forɛ ba mɛhe te ba pan'ahɛ nɛreba te ba dela piihe ge dɛna sanhe.
40007016	Ya wan baŋɛ ba ba etegɔ poan. Bala, zaaŋa ka wone mu'uro bii tontuuro wɔna gɛnya.
40007017	Tia woo n ane soŋa wone la wɔla soma, ge te tia woo n ka ane soŋa me wɔna wɔla be'ero.
40007018	Tia woo n ane soŋa ka wone wɔla be'ero, bii tia n ka soŋa ka wɔne wɔla soma.
40007019	Bala, se'em han tara tiihe beha se te se ka wɔne wɔla soma, ba ne ŋma' ka toorɛ la bugum.
40007020	Bala zuo, se'em han parom te a dela Na'ayenɛ nɔtɔgɔha, n ete sɛla la n wan bahɛ te ya seren baŋɛ n de nɛra se'em buuri.
40007021	La dagɛ te se'em woo n yi'ire mam yeti, n Daana, n Daana, wan kɛn'ɛre saazuo sɔ'ɔlom la poan. Ge sɛba ma'an n ete sɛla te mam Sɔ' n boe saazuo ha la bɔta la, n wan kɛn'.
40007022	Gankerɛ daarɛ han paɛ, nɛreba kekeko wan yele mam yeti, n Daana, n Daana. Tomam daa dekɛ la hon yu'urɛ daa mɔɔla Na'ayenɛ yelehom, la ho yu'urɛ poan me te tomam daa sa'ɛ bonbɛ'ɛhe la ho yu'urɛ poan te tomam ton yelekerehe kekeko.
40007023	Ge n wan yele ba yeti, Mam ka mi' ya. Keŋɛ ya mam zen'en, pɔtɔpa wa.
40007024	Se'em woo n wom mam yetɔgom wa, ge to'e a, ane wo yamdaana se'em n mɛ' a yire kuga zuo la.
40007025	Te saa nya ni', te kolaahe perɛ doora, ge te sabekantɛ lɔbera ŋmɛ'ɛra yire la, ge te de ka lu'. Se'ere n sɔe la, a mɛ' dela kuga zuo.
40007026	Ge se'em woo n wom mam yetɔgom wa, ge ka to'e a, a ane me wo gɔɔŋɔ n mɛ' a yire tentɔnbin'ihegɔ zuo la.
40007027	Te saa nya ni', te kolaahe perɛ doora, te sabekantɛ lobe ŋmɛ' yire la, te de lu'. Yire la zan'an daa sagom mɛ.
40007028	Yesu n daa ta tɔgɛ dena wa ba'ahɛ la, la eŋɛ nɛrekooŋɔ la pakerɛ la a pa'alegɔ la.
40007029	A pa'ale me la paŋa, ge a ka pa'ale wo sɛba n pa'ale pa'alegɔ la.
40008001	Yesu n daa ze'ele zoore la zuo sige na la, nɛrekooŋɔ dole en mɛ.
40008002	Te boraa kayema dɛna konkone wa'an a zen'en na, dɔnbelɛ a nɛŋa yeti, N Daana, ho han bɔta, ho tebɛ ma.
40008003	Te Yesu tɛɛn a nu'o kalom en gee yeti, Mam bote, eŋɛ som! Bilam bilam te konkom la bahɛ en.
40008004	Te Yesu yele en yeti, Mina te ho wan yɛta nɛra, ge keŋɛ malema la zen'en la ho ta bahɛ te a behɛ ho gee dekɛ bo'olom sebo te Moses daa yele la bo, pa'alɛ te ho ban'an la bahɛ ya.
40008005	Yesu daa keŋɛ la Kapernaum teŋa poan te Arom teŋa pɛɛntɛɛnreba kpɛ'ɛma ayema wa'an a zen'en na belom en yeti,
40008006	N Daana, n yameŋa n de kɔɔrɔŋɔ gan'an yire ha gee te la kɔ'ɔn wona en.
40008007	Te Yesu yele en yeti, N wan keŋɛ ta bahɛ te a eŋɛ som.
40008008	Te pɛɛntɛɛnreba kpɛ'ɛma la lebehe yele en yeti, Aai, N Daana, mam ka nare ho kɛn' mam yire. Ge yen bo nɔɔrɛ te n yameŋa la wan eŋɛ som.
40008009	Le yɛ'ɛha, mam dela boraa sɛka n boe kpɛ'ɛndoma basɛba nu'uhen, sɛba n gane mam, ge te pɛɛntɛɛnreba me bɔna mam nu'uhen. Mam han yele ayema yeti, Keŋɛ, te a ye' mɛ. N han le yele ena yeti, Wa'ana, te a ye me na. Te n han yele n yameŋa yeti, Eŋɛ wana, te a ete mɛ.
40008010	Yesu n daa wom dena wa, la daa eŋɛ en pakerɛ te a daa yele nɛresɛba n daa dole en la yeti, N yeti ya la yelemɛŋɛrɛ te mam nan ka tabelɛ nyɛ' nɛra Israel teŋa wa poan te a sakɛ woo boraa wa.
40008011	Mam yeti ya te nɛreba kekeko wan ze'ele nɛŋa la poore wa'ana zin'an la Abraham la Isaak, la Yakob di' dia saazuo sɔ'ɔlom la poan,
40008012	ge sɛba n sone te ba de'a sɔ'ɔlom nɛreba la, ba wan ta lobe ba bahɛ lika poan, zen'an te ba wan kaaha ge ɔbera nyɛna.
40008013	Te Yesu yele kpɛ'ɛma la yeti, Keŋɛ kule, ge hon sakɛ bo sɛla woo la, la la wan eŋɛ bo ho. Te ban'an la bahɛ a yameŋa la bilam bilam.
40008014	Yesu daa keŋɛ la Peter yire, ta paɛ nyɛ' te Peter dɛɛnpɔka bɛn'ɛnra gan'an te ɔɔrɔ n tare en.
40008015	Te Yesu kalom a nu'o te ɔɔrɔ la bahɛ en, te a ihege yoo ko'om bo ba.
40008016	Yene n daa ma'ɛn te nɛreba daa tare nɛreba kekeko te bonbɛ'ɛhe dɔla ba keŋɛ a zen'en. Yesu ne tɔgɛ la yele yene ma'an sa'ɛ bonbɛ'ɛhe la, la, ge tebɛ sɛba woo n bɛn'ɛnre la.
40008017	A eŋɛ dena wa te a bahɛ te Yenɛ nɔtɔgɔha Isaiah n daa yele sɛla woo la eŋɛ sera, A to'e tomam ban'ahe, ge zi' tomam iŋtoo.
40008018	Yesu n daa nyɛ' te nɛreba mikera a zen'en la, te yele a dɔlɔba la te ba yakɛ mɔgɔrɛ la yakenɛ dena la ha.
40008019	Te sɛba n pa'alɛ Pa'alegɔ la ayema wa'an a zen'en nya yele en yeti, Pa'ala, mam maahom te n doohe ho mɛ keŋɛ zen'an woo te ho yɛ'a.
40008020	Te Yesu lebehe yele en yeti, Piini tare la yogoro te niihe me tara tegero, ge Asaala Dayɔa la ka tare zen'an te a wan gan'anrɛ vo'ohe.
40008021	Te boraa kayema me dɛna a dɔla, yeti, N Daana, bahɛ te n lebe ta laɛ n sɔ yia ge wa'ana doohe ho.
40008022	Te Yesu lebehe yele en yeti, Doohe mam ge bahɛ te kum mea laɛ kum.
40008023	Te Yesu n daa kɛn' ɔɔnrɔŋɔ poan te a dɔlɔba la doohe en.
40008024	Ban yakere mɔgɔrɛ la te saabeeokeŋɔ lɔbera mɔgɔrɛ la poan te ɔɔnrɔŋɔ la ge fiin wa la ko muhe. Ge Yesu gan' ginha.
40008025	Te dɔlɔba la keŋɛ a zen'en ta nɛɛ en te a ihege ge yeti, Fan' to bahɛ, to Daana. To yeti to ki' mɛ!
40008026	Te Yesu lebehe yele ba yeti, Bem te ya tara dabeem bala? Ya sakerɛ pɔ'ɛ ya! Ge te a daa ihege tanhɛ sabeeo la la ko'mi'inhe la te ba go'e baanlam.
40008027	La daa eŋɛ nɛra woo pakerɛ, te ba yeti, Bene boraa n wana? Sabeeo la ko'mi'inhe nya wona a nɔɔrɛ!
40008028	Yesu n daa keŋɛ la Gadara teŋa n bo mɔgɔrɛ la yaken dena la, nɛreba bayi' te bonbɛ'ɛhe dɔla te ba yehe yɔɔrɔ poan na to'ohe en bilam. Bama n de sɛba n gbiti te nɛreba ka dɔla bilam tɔla.
40008029	Bilam bilam te ba nyabera ge yeti, Bem te ho bɔta to zen'en, Yenɛ dayɔa wa? Ho wa'ana te ho namehɛ to mɛ gee te de daarɛ la nya paɛ?
40008030	Kurikuri kekeko ze' lɛm bilam dita.
40008031	Te bonbɛ'ɛhe la bɛlena Yesu te, Ho han yeti ho sa'ɛ tɔ te to yehe, bahɛ te to keŋɛ ta doohe kurikuri wa.
40008032	Te Yesu yele ba yeti, Keŋɛ ya! Te ba yehe keŋɛ ta kɛn' kurikuri la poan. Te kurikuri la zɔ' ta lu' mɔgɔrɛ la poan ki'.
40008033	Te nɛresɛba n behere kurikuri la daa zɔ' keŋɛ teŋa la poan ta yele nɛra woo ban nyɛ' la sɛla n eŋɛ kurikuri la, la se'em te bonbɛ'ɛhe daa dɔla la.
40008034	Te nɛra woo zɔ' yehe teŋa la poan ta to'ohɛ Yesu. Ban nyɛ' en la, ba daa belom en te a bahɛ ba teŋa la.
40009001	Yesu daa kɛn' la ɔɔnrɔŋɔ poan yakɛ mɔgɔrɛ la keŋɛ a mɛŋa teŋa poan.
40009002	Te nɛreba basɛba tare kɔɔrɔŋɔ te a gan'an bongan'an la zuo keŋɛ a zen'en. Yesu n nyɛ' ba n daa sakɛ sakɛ se'ere taaba la, a yele kɔɔrɔŋɔ la yeti, Kanbɛ suunre, n dayɔa! N bahɛ ho be'em bo ho.
40009003	Te pa'alegɔ pa'aleba basɛba yele ba mɛhe yeti, Nɛre'ena wa toore la Na'ayenɛ!
40009004	Yesu baŋɛ ban tɛn'ɛhe sɛla la, nya yele ba yeti, Wane te ya tɛn'ɛhe tɛn'ɛbe'ero?
40009005	La dene n tɔe? La tɔe mɛ te n yeti, n bahɛ ho be'em bo ho, bii n yeti, ihege la ho keŋɛ?
40009006	Bala, n wan bahɛ te ya baŋɛ te Asaala Dayɔa tare paŋa teŋa wa zuo te n bahɛ nɛreba be'em bɔ'ɔra ba. Ge te a nya yele kɔɔrɔŋɔ la yeti, Ihege vaɛ ho bongan'an la kule.
40009007	Te boraa la ihege kule.
40009008	Nɛrekooŋɔ wa n nyɛ' dena wa, dabeem kɛn' ba ge te ba pɛngera Na'ayenɛ se'em n dekere paŋkana wa bɔ'ɔra asaala la.
40009009	Yesu n daa bahɛ bilam la, a ye' tɔla mɛ ge nyɛ' te boraa kayema zin'an koba to'ohego yire te a yu'urɛ dɛna Matu. Te a yele en yeti, Doohe mam. Te Matu ihege doohe en.
40009010	Yesu la a dɔlɔba la keŋɛ la Matu yire, te bama la koba tɔ'ɔhɔba la be'emdoma kekeko lagom dita.
40009011	Te Pariseedoma basɛba nyɛ' bala soke te a dɔlɔba la yeti, Wane te ya pa'ala la dita la nɛrebana taaba?
40009012	Yesu wom ban tɔgɔre sɛla nya yele ba yeti, Nɛresɛba n ka bɛn'ɛnre, ka sontii ba nyɛ' tebedoma, ge sɛba n bɛn'ɛnre ma'an n sontii ba nyɛ' tebedoma.
40009013	Keŋɛ ya la ya ta behɛ yele se'em la vɔnrɛ: Mam nini tegɛ mɛ la ninbɔn'zɔteba ge dagɛ sɛba n kaanberɛ. La dagɛ tontɔɔ nɛreba te mam wa'ana te n yi' la ge be'emdoma.
40009014	Te Yon dɔlɔba la daa wa'ana soke Yesu yeti, Tomam la Pariseedoma ete la zagahɛ mɛŋa mɛ ge ho dɔlɔba la ka ete. Bene n sɔe?
40009015	Te Yesu lebehe yele ba yeti, Ya bote te pɔgɔzɔrɛ saama sunya n sagom pɔgɔdaana la han bɔna bini? Aai, la dagɛ bala. Ge dabaherɛ kena te ba wan ta dekɛ pɔgɔdaana la ba zen'en keŋɛ ge te ba nya zagahɛ ba mɛhe dabeha aŋa poan.
40009016	La ka ane soŋa te nɛra dekɛ fupɔlɔgɔ tanɛ lige fukɛka. Se'ere n sɔe la, fupɔlɔgɔ la wan aanhegɛ fukɛka la pa'ahɛ nya eŋɛ yogokantɛ.
40009017	La ka ane soŋa te nɛra dekɛ daam sebo n kele sun' daamtalankɛka poan. Ho han eŋɛ bala, talaŋa la wan tanhɛ te daam la ka'ɛ, te talaŋa la me sagom. Ba dekerɛ daam sebo n kele sun'unra la talaŋpaalega poan, bala te bo wan yuuɛ.
40009018	Yesu daa kelom bɔna bini tɔgɔra mɛ, te zamehegɔ yire kpɛ'ɛma ayema wa'ana dɔnbelɛ a nɛŋan yele en yeti, N pɔyɔa n pon ki'. Bala wa'ana la ho dekɛ ho nu'o pagalɛ a zuo te a vo'e.
40009019	Te Yesu la a dɔlɔba la ihege doohe en.
40009020	Yesu n daa ye' la, te pɔka kayema bɔna bini te a luta sea ge te la ka gɔ'ɔra yuum pia la ayi'. Te pɔka la tole Yesu pooren ta kalom a fuo kenkɛleŋa.
40009021	A eŋɛ a potɛn'ɛrɛ yeti, N han kalom a fuo wa ma'an, n wan eŋɛ som.
40009022	Te Yesu ŋmɛregɛ behɛ en ge yeti, N ma, tare ya sunkpe'eŋɔ. Ho sakerɛ wa ma'an n wan bahɛ te ho ban'an wa bahɛ. Bilam bilam te pɔka la ban'an la bahɛ.
40009023	Yesu n keŋɛ kpɛ'ɛma la yire ge nyɛ' te banbaandoma baana ge te nɛreba kaaha,
40009024	a yele ba yeti, Nɛra woo yehe. Pugula la ka ki', ge a ginhi mɛ. Te ba zan'an la'ara en.
40009025	Ba dige nɛreba la woo te ba yehe la, te Yesu kɛn' la pugula la bɔ'en ta gin' a nu'o te a ihege.
40009026	Ge te nɛreba dekɛ dena wa yeregɛ teŋa la poan zan'an.
40009027	Yesu n daa bahɛ bilam ge daa yɛ'a la, te fɔɔhe seyi' dɔla en ge kaaha yeti, David dayɔa wa, zɔ' to ninbɔn'ɔn.
40009028	En kɛn' deo poan te fɔɔhe seyi' la keŋɛ a zen'en, te a soke ba yeti, Ya sakɛ sera te mam wan ta'an tebɛ ya? Te ba lebehe yele en yeti, Ɛɛn, n Daana.
40009029	Te Yesu kalom ba nini la ge yeti, La eŋɛ ya wo yan sakɛ se'em la.
40009030	Te ba nini la pekɛ. A daa ka'an ba yeti, Mini ya te ya wan tara dena wa yɛta nɛreba.
40009031	Ge te ba yehe ta dekɛ Yesu yele yeregɛ teŋa la poan zan'an.
40009032	Nɛreba bayi' la n daa yɛ'ɛha la, nɛreba basɛba me n tare boraa kayema te bonbɛ'ɛhe dɔla en te a ka tana tɔgɔra wa'an Yesu zen'en na.
40009033	Yesu n sa'ɛ bonbɛ'ɛhe la te ka yehe, boraa la nya daa tana tɔgɔra. Te la daa eŋɛ nɛrekooŋɔ la pakerɛ te ba yeti, To nan ka tabelɛ nyɛ' wana Israel teŋa wa poan.
40009034	Ge Pariseedoma la yeti, Bonbɛ'ɛhe naba n soŋore en te a tana sa'aha bonbɛ'ɛhe la.
40009035	Te Yesu dɔla teŋkanra la teŋbibihe poan pa'ala ba ba zamehegɔ yiya la poan, mɔɔla sɔ'ɔlom yelesoma bɔ'ɔra nɛreba, ge tebera nɛreba ban'ahe buuri buuri.
40009036	En nyɛ' nɛrekooŋɔ la, ninbɔn'ɔn daa nyɔkɛ en. Se'ere n sɔe la, ba tarege mɛ ge banlɛ ana woo piihe n ka tare duŋkeena la.
40009037	Te a yele a dɔlɔba la yeti, Dia la maalɛ mɛ, ge te tontoneba la me pɔ'ɛ.
40009038	Bala, belom ya va'amdaana la te a ɛ tontoneba te ba keŋɛ va'am la ta bum dia la.
40010001	Yesu daa yi' a dɔlɔba pia la bayi' la bo paŋa te ba sa'aha bonbɛ'ɛhe ge tebera ban'ahe yema yema.
40010002	Yesu tontoneba la pia la bayi' la yu'ura n wana. Yiadaana dela Simon se'em te ba daa yi'ira Peter la a yebega Andrew la Zebedee dayɔɔhe Yames la a yebega Yon la
40010003	Filip la Bartolomu la Tomas la Matu n de koba tɔ'ɔha la Alpaeus dayɔa Yames la Tadaeus la
40010004	Simon se'em n daa tɔgɔre te a to'e Yudoma teŋa bahɛ la Yudas Iskariot se'em n daa ŋma' Yesu la.
40010005	Yesu daa tom pia la bayi' la te ba yehe, ge pa'ale ba yeti, Da keŋɛ ya sɛba n dagɛ Yudoma la teŋa bii Samariadoma teŋa poan.
40010006	Ge keŋɛ ya Israeldoma n an woo piihe n bɔregɛ la teŋhe.
40010007	Ya han keŋɛ, mɔɔlɛ ya yeti, saazuo sɔ'ɔlom la pɔnre.
40010008	Ya tebera ban'ahedoma ge bahɛ te nɛreba vɔ'ɔra ba kum poan ge tebera konkɔma gee sa'aha bonbɛ'ɛhe. Ya ka yɔɔre ge te mam bɔ'ɔra ya. Bala, bo'ore ya nɛreba ge da tɛn'ɛha yɔɔrɛ yele.
40010009	Da dekɛ ya ligiri sun' ya funini poan.
40010010	Ya kenɛ mea poan, da tare ya tapɔtɔ bii dansigihe seyi' bii tagara bii dɔya. Ba wan bo tontona sɛla te a bɔta.
40010011	Teŋsɛka woo te ya paɛ, ɛ ya nɛresoŋɔ zen'an la ya kɛn'ɛra a yire te ya yɛhega ta paɛ.
40010012	Yan kɛn' yire poan, kan' ya som bahɛ dɛ poan.
40010013	Yire la nɛreba han to'e ya bahɛ ya kan'somɔ la bo ba, ge ba han ka to'e ya, luke ya ya sunma'ahom kan'an keŋɛ.
40010014	Yire bii teŋsɛka n ka to'e ya ya kpa'ahe na'ma puuhugo bahɛ ka poan.
40010015	Mam yeti ya la yelemɛŋɛrɛ te gankerɛ daarɛ Yenɛ wan ta tara Sodom la Gomora teŋhe nɛreba giinle gana teŋkaŋa.
40010016	Behɛ ya, mam tone ya te ya yehe wa, ya ane wo piihe n lagom sanhe poan la, bala wake ya wo bonsɛla la, ge dene ya naana wo dayene la.
40010017	Mini ya te nɛreba wan nyɔkɛ ya tare naba yire, ba wan ŋmɛ' ya zamehegɔ yiya poan.
40010018	Ba wan tare ya keŋɛ teŋbeheradoma la nadoma la zen'enhen mam zuo, te ya tɔgɛ yelesoma la bo bama la sɛba n dagɛ Yudoma la.
40010019	Ba han nyɔkɛ ya, da fabele ya te ya wan yele la dene bii ya wan eŋɛ la wane. Bala ma'an Sea wan ta bo ya yelese'a te ya wan yele.
40010020	La dagɛ yamam n wan ta tɔgɔra ge la dela ya Sɔ' Sea la n wan la tɔgɔra bɔ'ɔra ya.
40010021	Bala ma'an boraa wan koohe a yebega te ba ko' en. Te sɔ wan ta eŋɛ a bia bala. Te nɛreba me ŋmɛregɛ eŋɛ ba sɔdoma la ba madoma bahɛ te ba ko' ba.
40010022	Nɛra woo wan yaɛ ya mam zuo. Ge se'em woo n wan sɛ' ze'ele gura ba'ahegɔ, wan nyɛ' faanrɛ.
40010023	Ba han zɛrɛgɛ ya teŋa kayema, zɔ' ya keŋɛ ya teŋa kayema me. N yeti ya la yelemɛŋɛrɛ te ya kan nyaŋɛ doohe Israel teŋhe zan'an ge te Asaala Dayɔa ta wa'ana.
40010024	Se'em n zamehe ka kpe'em la a pa'ala bii yameŋa ka kpe'em la a daana.
40010025	Bala la son te se'em n zamehe ana wo a pa'ala la, te yameŋa me ana wo a daana la. Ba han yi' yiredaana te Beelzebul yu'yooro ane te ba wan dekɛ bo a yiredoma la.
40010026	Bala, da zɔ' ya dabeem la sɛba n zɛrɛgerɛ ya. Sɛla ka boe te ba vuge ge kan vuke bii ba sogɛ sɛla te la kan yehe na.
40010027	Sɛla te mam yɛta ya lika poan, tɔgɛ ya dɛ wontɛɛŋa poan. Sɛla te ya wom te ba waahom, zom ya gɔhɔgɔ voole te nɛreba wom.
40010028	Da zote ya nɛreba n wan nyaŋɛ ko' ya, ge ba kan ta'an ko' ya sɛɛhe. Zote ya se'em n wan nyaŋɛ sagom ya iinhe la ya sɛɛhe zan'an namehegɔ poan.
40010029	Ba ta'an da niiŋbibihe seyi' kɔbega, ge niihe sena wa kayema ka lutɛ teŋa, te ya Sɔ' Na'ayenɛ mina.
40010030	Ho zuo zonto tare kaanlɛ mɛ.
40010031	Bala, da zote ya dabeem te ya gane niiŋbibihe kekeko.
40010032	Nɛra han ze'ele nɛreba teŋasoka yeti a dela mam nɛra, mam me wan eŋɛ bala n Sɔ' n boe saazuo ha nɛŋan.
40010033	Ge se'em han ze'ele nɛreba teŋasoka yeti a dagɛ mam nɛra, mam me wan eŋɛ bala n Sɔ' n boe saazuo ha nɛŋan.
40010034	Da tɛn'ɛhe ya te mam tare la nɔyenɛ wa'an teŋa wa zuo na. Mam ka tare nɔyenɛ wa'ana ge zaberɛ so'a te mam tare na.
40010035	Mam wa'ana te n bahɛ te dayɔa n zabera ka sɔ, te pugula me zabera la ka ma, te pɔka me zabera la ka dayaama.
40010036	Nɛra dima dela a yiren nɛra.
40010037	Se'em woo n nɔŋɛ a sɔ bii a ma gana mam ka nare te a dɛna mam dɔla. Se'em woo n nɔŋɛ a dayɔa bii a pɔyɔa gana mam me ka nare te a dɛna mam dɔla.
40010038	Se'em n ka sakɛ te a dekɛ a punpuuredɔɔ zi' doohe mam ka nare te a dɛna mam dɔla.
40010039	Bala, se'em woo n bote vom wan ki', ge se'em woo n wan ki' mam zuo, wan vɔna.
40010040	Le yɛ'ɛha, se'em woo n to'e ya, to'e la mam. Ge se'em woo n to'e mam, to'e la se'emdaana n tom mam na la.
40010041	Se'em woo n to'e Yenɛ nɔtɔgɔha te a de nɔtɔgɔha zuo, wan lagom nyɛ' nɔtɔgɔha yɔɔrɛ. Ge se'em woo me n to'e tontɔɔ nɛra, te a de tontɔɔ la zuo, wan lagom nyɛ' tontɔɔ nɛra yɔɔrɛ.
40010042	Se'em me han dekɛ ko'ma'ahega bo se'em n pɔ'ɛ mam nɛreba wa poan te a de mam dɔla zuo, wan to'e a yɔɔrɛ.
40011001	Yesu n daa ta tɔgɛ la a dɔlɔba la pia la bayi' la ba'ahɛ la, a bahɛ bilam mɛ ge keŋɛ Galilee teŋhe poan ta pa'ala ge mɔɔla.
40011002	Yon n daa boe la pakadeen ge wona sɛla te Krista eta la, a tom a dɔlɔba
40011003	la te ba ta soke en yeti, Hom n de se'em te ba yeti ho wan wa'ana la bii to gura ayema ha?
40011004	Te Yesu lebehe yeti, Lebe ya la ya ta yele Yon yan wa wom ge nyɛ' sɛla la.
40011005	Fɔɔhe nyɛte, te kɔɔrɔnɔ tana kena, te konkɔma ban'ahe bahɛ, te wahe wona, te kum vo'e ge te ba tɔgɛ yelesoma bo nahadoma.
40011006	Popeelom wan bɔna la nɛra se'em n ka tɛn'ɛhe mam yele boyi' boyi'.
40011007	Te Yon dɔlɔba n ye' lɛbera la, Yesu daa pɔhɛ tɔgɔra Yon yɛla bɔ'ɔra nɛrekooŋɔ la yeti, Bem te ya yehe pɔgɔtia la poan te ya behɛ? Ya yehe te ya behɛ la pɔgɔtia te sabeeo lɔbera?
40011008	Han dagana bala, ya yehe ta beha la bem? Ya yehe te ya behɛ la boraa nyɛ' fusonɔ? Aai, sɛba n yɛ' fusonɔ bo la naba yire.
40011009	Ge ya yehe te ya behɛ la bem? Te ya behɛ nɔtɔgɔha? Ɛɛn, n yeti ya te ya daa nyɛ' se'em n gane nɔtɔgɔha.
40011010	Enŋa n de e'em te ba golehɛ yeti, Behɛ ya, n wan tom n bitonoŋa te ka bɔna ho nɛŋa ta maala sore biŋera ho.
40011011	N yeti ya la yelemɛŋɛrɛ te bia woo te pɔgɔhe dɔgɛ, ayema ka bo bini ihege gana Yon Ko'sɔɔra la, ge se'em n de nɛrepeka saazuo sɔ'ɔlom la poan gane en.
40011012	Se'em ma'an te Yon Ko'sɔɔra bɔna pɔgɔtia poan mɔɔla la, wa paɛ zina wa, saazuo sɔ'ɔlom la daa nyɛ' la gbirigere zaberɛ te sɛba n gbiti zegera te ba nyaŋɛ bɔ la pɛnregerɛ.
40011013	Nɔtɔgɔheba la Pa'alegɔ la woo daa porɛ mɛ ge te Yon nya wa'ana.
40011014	Te ya sɛba n bote te ya to'e ka, ya wan baŋɛ te Yon dela Eliya se'em te ba yeti a wa'ana la.
40011015	Ya sɛba n tare toba kɛleha, kelehe ya.
40011016	N wan yeti nɛrebana wa ane mɛ wo bem? Ba an wo kɔma n zin' da'a zen'en ge yi'ira ba taaba yeti,
40011017	To ŋmɛ' duureŋa te ya ka wa', ge te to le sakɛ koorɛ sakerɛ te ya ka kɔkɛ.
40011018	Yon n daa wa'ana, a daa zagahɛ a mɛŋa ge ka nyuura daam, te ba yɛta te bonbɛ'ɛhe n dole en.
40011019	Te Asaala Dayɔa wa'ana dita ge nyuura, te ba yeti mam dela diiha la daamnyuura ge dena koba tɔ'ɔhɔba la be'emdoma zɔ'. Nɛra tooma poan n bahɛ te ba baŋera te a dela yamdaana.
40011020	Te Yesu pɔhɛ tɔgɔra teŋse'ehe nɛreba yɛla te a eŋɛ a yelekerehe gana zen'an woo la, ba ka tee ba potɛn'ɛra la zuo.
40011021	Korazindoma, namehegɔ wan bɔna ya zen'en. Betsaidadoma, namehegɔ wan bɔna ya zen'en. Yelekerehe wa han ton ne bo la Tire la Sidon teŋhe wo lan ton bo yamam se'em wa, wana ma'an ba pon yɛ' ne sunsagaŋɔ futo ge eŋɛ tampegelom puke ba mɛhe pa'alɛ te ba tee ba potɛn'ɛra.
40011022	Ge mam yeti gankerɛ daarɛ ninbɔn'ɔn wan bɔna bo Tire la Sidon teŋhe nɛreba nyana yamam.
40011023	Kapernaumdoma, yamam me, ya bote ya zɛnkɛ ya mɛhe saazuo? Ya wam sige namehegɔ zen'en la. Yelekerese'ehe n tom bo ya wa daa han ton ne boe la Sodom teŋa, ka wan kelom boe ne paɛ zina wa.
40011024	Ge n yeti ya me te gankerɛ daarɛ ninbɔn'ɔn wan ta bɔna la Sodom nyana yamam.
40011025	Bala ma'an te Yesu yeti, N Sɔ', saazuo la teŋa Daana, n pɛngere hɔ. Se'ere n sɔe, hon dekɛ wana wa woo sogɛ yamdoma la zamehɛdoma la zen'en ge dekɛ dɛ nɛɛ bo kɔma.
40011026	Ɛɛn, n Sɔ', wana wa dela ho mɛŋa som n bote se'em.
40011027	N Sɔ' daa dekɛ sɛla woo eŋɛ la mam nu'uhen. Se'em me ka mi' mam a Dayɔa la, han dagana n Sɔ' la ma'an. Se'em me ka mi' n Sɔ' la, han dagɛna a Dayɔa la sɛba te a bɔta te a lilige Sɔ' la bo ba.
40011028	Ya sɛba woo n tom gee zi' tebehegɔ taregɛ, wa'an ya n zen'en na ge n wan bo ya vo'ohogo.
40011029	Dekɛ ya n yɔka yɔgɛ ya mɛhe ge zamehe ya sɛla n zen'en. Se'ere n sɔe la mam dela nɛremama ana baanlam ge sigehe n mɛŋa n suunre poan. Ya han wa'an n zen'en na, ya wan nyɛ' vo'ohogo.
40011030	Se'ere n sɔe la, mam yɔka la ka tɔe, mam zeero me ka tebegɛ.
40012001	Te la yuuɛ Vo'ohogo Daarɛ deyema te Yesu la a dɔlɔba la daa dɔla va'am poan tɔla. A dɔlɔba kom dona te ba aanhom la va'am dia la ɔbera.
40012002	Pariseedoma la n daa nyɛ' dena wa, ba yele en yeti, Behɛ, zina dela Vo'ohogo Daarɛ ge te a dɔlɔba la eta sɛla n dagɛ ba eta.
40012003	Te a lebehe yele ba yeti, Ya ka kaanlɛ David la a nɛreba yɛla ba kom n daa done te ba?
40012004	Enŋa kɛn' Yenɛ Yire la poan te enŋa la a nɛreba la daa dekɛ toolom boroboro obe la. Pa'alegɔ ka bahɛ te ba ɔbega mɛ, han dagana malemadoma la ma'an obere.
40012005	Ya me ka le kaanlɛ Pa'alegɔ la te Vo'ohogo Daarɛ la te malemadoma la daa bɔna Yenɛ Yire la poan tona ge te yele daa kana la?
40012006	Mam yeti ya me te se'em n gane Yenɛ Yire la boe kalom.
40012007	Ya han baŋɛ ne yele ana wa vɔnrɛ, Mam nini tegɛ mɛ la ninbɔn'zɔteba ge dagɛ sɛba n kaanberɛ, ya kan yele sɛba n ka tue te ba tom be'em.
40012008	Asaala Dayɔa la n de Vo'ohogo Daarɛ la Daana.
40012009	Yesu daa bahɛ bilam ge keŋɛ kɛn' la ba zamehegɔ yire poan,
40012010	te nɛra ayema daa bɔna bini te a nu'o ki'. Te Pariseedoma la daa ɛɛra sose'ere te ba wan ta'an sagom a yu'urɛ nya soke en yeti, La de ma'an te ho tebɛ nɛra Vo'ohogo Daarɛ la?
40012011	Te Yesu yele ba yeti, Yamam ayema han tara pehego te ko lu' boko poan Vo'ohogo Daarɛ, ya wan bahɛ kɔ bii ya wan vaɛ kɔ?
40012012	Asaala ka gane pehego? Bala zuo, la de ma'an te ho tom som Vo'ohogo Daarɛ la.
40012013	Te a yele boraa la yeti, Tɛɛn ho nu'o la. Te boraa la tɛɛn kɔ te ko le ana wo kona la.
40012014	Te Pariseedoma la daa yehe yeŋa ta ɛɛra sose'ere te ba wan ta'an ko' Yesu.
40012015	Yesu n daa baŋɛ dena wa, a bahɛ bilam mɛ, te nɛreba kekeko doohe en te a tebɛ ba ban'ahedoma zan'an,
40012016	yele ba te ba da bahɛ te nɛreba baŋɛ en de se'em.
40012017	Wana wa eŋɛ te nɔtɔgɔha Isaiah yetɔgom n dɛna sera:
40012018	Behɛ, mam yameŋa n wana te n loe, mam nini n tegɛ se'em n bala. Mam Sea boe mɛ la en te a wan tare yelemɛŋɛrɛ wa'an teŋhe poan teŋparɛ wa zuo na.
40012019	A kan nyabera bii a dɔla sɔya zuto vɔɔla.
40012020	A kan kɔ'ɛ mɔseko n pon nyure bahɛ bii a kiŋɛ bugum sebo n dite finfiinhe bahɛ, a wan lo' a suunre poan te yelemɛŋɛrɛ tona.
40012021	Nɛresɛba teŋhe n zaan ma'ɛn ba mɛhe gura la enŋa.
40012022	Te nɛreba basɛba daa tare nɛra ayema te a dɛna fowa ge dɛna gɔɔŋɔ te bonbɛ'ɛhe me dɔla en wa'an Yesu zen'an na. Te a tebɛ en te a tana tɔgɔra ge nyɛta.
40012023	Te la eŋɛ nɛra woo pakerɛ te ba yeti, Ena wan ta'an de'a David Dayɔa?
40012024	Ge Pariseedoma la n wom dɛna, ba yeti, La dela bonbɛ'ɛhe naba Beelzebul n bo en paŋa te a tana sa'aha bonbɛ'ɛhe la.
40012025	Yesu baŋɛ ban daa tɛn'ɛhe sɛla la nya yele ba yeti, Teŋsɛka woo nɛreba han zabɛ yelege taaba teŋsene boe la yoo. Te teŋpeka me bii yire deyema han zabɛ yelege taaba ka ze'ele.
40012026	Dima me han sa'ɛ Dima a zabɛ yelege la a mea. A sɔ'ɔlom wan eŋɛ la wane ze'ele?
40012027	Yamam yeti mam tare la Beelzebul paŋa sa'aha bonbɛ'ɛhe. La han dena bala, ane paŋa te ya nɛreba tara sa'aha ba? Ya nɛreba n wan pa'alɛ ya te yan yele se'em la de sera bii la dagɛ sera.
40012028	Ge mam han sa'aha bonbɛ'ɛhe la Yenɛ Sea paŋa poan, Yenɛ sɔ'ɔlom pon bɔna la ya mɛ.
40012029	Le yɛ'ɛha, nɛra kan ta'an sagom paŋadaana sɔ'ɔlom, han dagana a lo' la paŋadaana la biŋe yia, ge ta'an sagom a sɔ'ɔlom la.
40012030	Hon se'em n ka boe la mam, ka sone la mam. Hon se'em me n ka lagom soŋora tara nɛreba bɔ'ɔra mam, ho dela se'em sa'ahɛ ba.
40012031	Bala n yeti ya te Yenɛ wan bahɛ nɛreba be'em la ba toora woo bo ba. Ge Yenɛ kan bahɛ nɛreba be'em te ba toora a Sea la bo ba.
40012032	A wan bahɛ nɛreba be'em bo ba, ba han toora Asaala Dayɔa. Ge a kan bahɛ nɛreba be'em bo ba, ba han toora Na'ayenɛ Sea la. A kan bahɛ ba be'em bo ba zina bii se'em ma'an ha.
40012033	Tia han wɔna disoŋa, ka dela tisoŋa. Ge tia han wom dibe'ero, ka dagɛ tisoŋa. Tia dia n bahɛ te ho baŋera kan de tisɛka buuri.
40012034	Bonsɛ'doma wa! Ya dela be'emdoma. Bene to ya tɔgɔra sɛla n an soŋa yele? Ya nɔya tɔgɔre la sɛla te ya potɛn'ɛra tɛnsonɛ.
40012035	Nɛrasomɔ potɛn'sonɛ n bahɛ te a tɔgɔra yetɔgɔsomɔ. Nɛrebe'a potɛn'be'a la n bahɛ te a tɔgɔra yetɔgɔbe'ero.
40012036	N yeti ya te gankerɛ daarɛ, nɛra woo wan ta tɔgɛ lan daa eŋɛ se'em te a daa ka tɛn'ɛhe ge tɔgɛ yelese'a woo la.
40012037	Ho yetɔgom n wan fan' hɔ bahɛ ge ho yetɔgom wan le sagom hɔ.
40012038	Te Pariseedoma basɛba la sɛba n pa'ale Pa'alegɔ la basɛba la yele en yeti, Pa'ala, eŋɛ sɛla pa'alɛ tɔ te ho ze'ele Na'ayenɛ na.
40012039	Te a lebehe yele ba yeti, Toonbe'erodoma la nɛresɛba n ka dole Na'ayenɛ n eere sɛla la. Ge mam kan enŋ sɛla pa'alɛ ya, han dagana sɛla n daa eŋɛ nɔtɔgɔha Yona la ma'an.
40012040	Dabeha atan', wontɛɛŋa la yu'uŋɔ te Yona daa bɔna zinho kantɛ pooren. Sɛla wan wɔna bala enŋɛ Asaala Dayɔa. Dabeha atan' te a wan bɔna yɔɔ poan, wontɛɛŋa la yu'uŋɔ.
40012041	Gankere daarɛ la Nineveh teŋa nɛreba wan ta ihege zɛrɛgɛ saŋkana buuri wa. Se'ere n sɔe la, ban daa wom te Yona daa tɔgɔra Na'ayenɛ Yɛla la ba daa tee ba potɛn'ɛra ge se'em n gane Yona bɔna kalam ge te ya ka kɛleha en.
40012042	Pɔgɔnaba se'em n boe Gɔbega Nu'o Bɔba la wan ta ihege gankerɛ daarɛ yele zina nɛreba te ba lu' mɛ. Se'ere n sɔe la, a daa ze'ele la zen'an zaen wa'ana, te a kelehe Solomon n daa tɔgɔre yam yetɔgom la ge te nananawa te se'em n gane Solomon bɔna kalam ge te ya ka kɛleha en.
40012043	Bonbe'a ne han yehe nɛra poan, a ne dɔla la dagale ka poan ɛɛra zen'an te a wan gan'anrɛ vo'ohe ge ka nyɛta.
40012044	Te a nya ne yeti, a wan lebe la zen'an te a daa bɔna la. En ta paɛ la, a nyɛ' te zen'an la ze' la voore ge piihɛ gura se'em n wan kɛn' de poan.
40012045	Te a lebe ta ɛ a taaba bayopɔe sɛba n be'elom gana enŋa mea tare na te ba dekɛ dɛ eŋɛ ba kɛn' a zen'an. Bala, nɛra la yaane yaala gana yia la. La yeti la ana la bala bo zina nɛreba pɔtɔpa wa.
40012046	Yesu n daa kelom tɔgɔra la nɛrekooŋɔ la, a ma la a yebehe daa ze'a yeŋa bɔta te ba tɔgɛ bo en.
40012047	Te nɛra ayema yele en yeti, Ho ma la ho yebehe n boe yeŋa bɔta te ba tɔgɛ bo ho wa.
40012048	Te a lebehe la yeti, Mam ma dela ane? Mam yebehe dela bane?
40012049	Ge te a tɛɛn nu'o pa'alɛ a dɔlɔba la ge yeti, Bana wa n de mam madoma la mam yebehe.
40012050	Sɛba n ete sɛla te mam Sɔ' n boe saazuo ha bɔta n de mam yebega la mam tanya la mam ma.
40013001	De daarɛ mea te Yesu daa yehe yire la zin'ire mɔgɔrɛ nɔgbenɛ.
40013002	Te nɛrekooŋɔ lagahɛ a zen'en na, te a kɛn' ɔɔnrɔŋɔ poan ge te nɛreba la woo daa ze'a doone.
40013003	A dekɛ magaha yele ba yɛla kekeko yeti, Kaara n daa yehe te a bore.
40013004	N lobere la, bonbuura la basɛba zɔgɛ sore zuo te niihe keŋɛ gɔ' ba zan'an.
40013005	Te basɛba zɔgɛ tanhe zen'en, zen'an n ka tare tentɔnɔ kekeko. Ba yehe kalam. Se'ere n sɔe la tentɔnɔ la ka zo'e bilam.
40013006	Wontɛɛŋa woŋɛ ba te ba ko'ɛ. Se'ere n sɔe la ba daa ka tare nyɛga.
40013007	Basɛba me zɔgɛ gɔn'ɔhe poan te gɔn'ɔhe la zo'e kpare ba.
40013008	Ge basɛba zɔgɛ pɔn'ɔhegɔ zen'an nya wom disoŋa te basɛba wom la kɔbega, te sɛba wom pihiyoobe, te sɛba wom pihitan', gaŋɛ ban dekɛ se'em borɛ la.
40013009	Hon se'em n tare toba kɛleha, kelehe.
40013010	Te dɔlɔba la keŋɛ a zen'en ta yele en yeti, Bene n sɔe te ho tara magaha tɔgɔra bɔ'ɔra nɛreba la?
40013011	A lebehe yeti, Saazuo sɔ'ɔlom la yam dela sɛla n ka nare la yehe yeŋa. A ka dekɛ bɔ bo bama ge a dekɛ la bo la yamam.
40013012	Se'em n tare zo'e la wan nyɛ' pa'ahɛ, ge se'em n ka tare, sɛla te a pon tara la ba wan to'e la a zen'en.
40013013	Se'ere n sɔe te mam tara magaha tɔgɔra bɔ'ɔra ba la dela: Ba nyɛte ge ka baŋera. Ba kelehe ge ka wona, ba me ka bɔkere.
40013014	Bama zuo te Isaiah n daa tɔgɛ sɛla la daa enŋ sera. Kelehe ya malom kelehe, ge ya kan malom bɔkɛ. Behɛ ya malom behɛ, ge ya kan malom nyɛ.
40013015	Bahɛ te nɛrebana wa potɛn'ɛra da tana tɛn'ɛha, bahɛ te ba toba da wona, te ba nini da nyɛta. Han dagana bala, ba nini wan nyɛta, te ba toba wona, te potɛn'ɛra bɔkera, te ba ŋmɛregɛ lebena nyɛ ba tebegɔ.
40013016	Som boe la ya, ya tare ninse'e n nyɛte ge tara tobese'a n wone la zuo.
40013017	N yeti ya yelemɛŋɛrɛ te nɔtɔgɔheba la tontɔɔdoma kekeko daa bote te ba nyɛ' sɛla te yamam nyɛta wa ge ka ta'an nyɛ'. Ge be daa le bɔta te ba wom sɛla te yamam wona wa ge ka ta'an wom.
40013018	Nananawa kelehe ya kaara la makerɛ la vɔnrɛ.
40013019	Bonbuuse'a a n zɔgɛ sore zuo la ane wo nɛra se'em n wom sɔ'ɔlom la yelehom ge ka bɔkɛ. Bonbe'a la n wa'ana fan' sɛla te ba bore a suunre poan la.
40013020	Sɛba n zɔgɛ tanhe zen'en la ane wo nɛra se'em n wom yelehom la ge to'e a kalam la popeelom.
40013021	Ge a ka yuuɛ, a ka tare nyɛga la zuo. Daaŋɔ bii zɛrɛgerɛ han kɛn' bini, yelehom la zuo, a ne bahɛ a la kalam.
40013022	Sɛba me n zɔgɛ gɔn'ɔhe poan la ane wo nɛra se'em n wom yelehom la, ge te zina teŋa wa fabelegɔ la tarega nyɛlom gu' la te la ka zɔ'ɔra pa'aha.
40013023	Ge sɛba n zɔgɛ pɔn'ɔhegɔ zen'an la me ane wo nɛra se'em n wom yelehom la ge bɔkɛ a. Enŋa zɔ'ɔra ge wɔna biila paara kɔbega bii pihiyoobe bii pihitan'!
40013024	Te Yesu daa le dekɛ makerɛ deyema yele ba yeti, Saazuo sɔ'ɔlom an wo boraa kayema n daa lobe bonbuura a va'am poan.
40013025	Ge nɛra woo n ta gan'an ginha, a diŋdaana keŋɛ ta dekɛ mɔɔ biile lobe va'am la poan ge keŋɛ.
40013026	Bonbuura la ta yehe zo'e nya nyɔgɛ poya te mɔɔ biile la me lagom nyɔgɛ poya.
40013027	Te va'amdaana la yamehe keŋɛ ta yele en yeti, Naa, ho daa ka borɛ la dia ma'an ho va'am la poan? Te la eŋɛ la wane te mɔɔ bɔna nini bala?
40013028	Te a lebehe yele ba yeti, Diŋdaana n eŋɛ bala. Te yamehe la soke en yeti, Ho bote te keŋɛ ta vɔn' mɔɔ laa?
40013029	A lebehe yele ba yeti, Aai, ya han ta vɔɔnra mɔɔ la ya wan lagom vɔn' ki' la.
40013030	Bahɛ ya te ba zan'an lagom zo'e te buŋa paɛ. N wan bahɛ te sɛba n kɛ'ɛre la lagahe mɔɔ la bobe ta nyɔ' ge lagahɛ n dia la sun' n baanren!
40013031	A le yele ba makerɛ deyema yeti, Saazuo sɔ'ɔlom la ane wo biile ise'e n de biile pegehe te boraa dekɛ borɛ a va'am poan.
40013032	Bama n de bonpegehe biile woo poan, ge ba han ta zo'e, ba wan gana biilese'a woo te ho borɛ la ge tara yilekanra te niihe kena yagala.
40013033	Ge a le yele ba makerɛ deyema yeti, Saazuo sɔ'ɔlom la ane wo pɔka n dekɛ mi'ihom la zom gaam taaba ŋmɛ' te mi'ihom la kɛn' zom la zan'an te bo ihege la.
40013034	Yesu daa dekɛ la magaha yele nɛrekooŋɔ la yele ana wa zan'an. Sɛla ka boe te a yele ba gee te makerɛ kana nini.
40013035	Bala te nɔtɔgɔha la n daa yelese'em la wan eŋɛ sera: N wan tara la magaha tɔgɔra bɔ'ɔra ya, ge lilige yelese'a n eŋɛ deemen deemen ha la vɔnrɛ pa'alɛ ya.
40013036	Te Yesu bahɛ nɛrekooŋɔ la gee kɛn' yire poan. Te a dɔlɔba la keŋɛ a zen'en ta yele en yeti, Pa'alɛ tɔ mɔɔ la la va'am la makerɛ la vɔnrɛ.
40013037	A lebehe yele ba yeti, Se'emdaana n borɛ bonbuura la dela Asaala Dayɔa la.
40013038	Va'am la me dela teŋa wa zan'an n bala, te bonbuura la me dɛna sɔ'ɔlom la nɛreba. Mɔɔrɔ la me dɛna bonbɛ'a la nɛreba.
40013039	Ge te diŋdaana la, se'em n borɛ mɔɔ la me dɛna sagona la. Buŋa la n de teŋa wa zan'an ba'ahegɔ poan, gee te sɛba n bune la me dɛna Yenɛ soŋoreba.
40013040	Teŋa wa zan'an ba'ahegɔ yeti la ta ana wo mɔɔ la te ba vɔn' nya dekɛ bugum nyɔ' se'em la.
40013041	Asaala Dayɔa la wan ta tom a soŋoreba te ba yehe ta lagahɛ sɛba woo n bahɛ te be'em kɛn'ɛra a sɔ'ɔlom la poan la la sɛba n de yalomdoma la.
40013042	Ba wan nyɔkɛ ba lobe bahɛ bugum peelom poan. Bilam te ba wan kaaha ge ɔbera nyɛna.
40013043	Bala ma'an te tontɔɔdoma la n boe ba Sɔ' sɔ'ɔlom la poan la nya wan nɛɛ woo yentule la. Kelehe ya, sɛba woo n ta toba.
40013044	Saazuo sɔ'ɔlom la an woo toolom lɔkɔ te ba dekɛ sogɛ va'am poan, te boraa kayema keŋɛ ta nyɛ' lɔkɔ la maan dekɛ kɔ pin' te a poorɛ pee te a keŋɛ koohe sɛla woo te a tara nya da' va'am la.
40013045	Le yɛ'ɛha, saazuo sɔ'ɔlom la an woo kɔɔha n eere a toolom lɔgɔrɔ la.
40013046	A han nyɛ' koyema n tare toolom gana, a wan koohe n tare sɛla woo la ta da' ka la.
40013047	Ba'ahegɔ poan, saazuo sɔ'ɔlom la ane wo yoka te ba dekɛ lobe nyɔgɛ zim buuri buuri la.
40013048	Yoka la n daa perɛ la, zim lɔbereba la daregɛ yoka la doe la doone nya zin'ire ganhɛ zimsoma la eŋɛ gbeŋehe poan ge dekɛ zimbe'ero la bahɛ.
40013049	Teŋa ba'ahegɔ poan, la yeti la ta eŋɛ la bala. Yenɛ soŋoreba wan ta wa'ana yelege tontɔɔdoma ge dekɛ potɔpa la
40013050	bahɛ bugum poan. Bilam te ba wan ta kaaha bii ɔbera nyɛna.
40013051	Yesu soke ba yeti, Ya bɔkɛ wana wa zan'an? Ba lebehe yele en yeti, Ɛɛn,
40013052	A yele ba yeti, Bala zuo sɛba n pa'ale pa'alegɔ la woo te ba zamehɛ ba saazuo sɔ'ɔlom la yɛla la ane wo yiredaana n vaɛ a lɔgɔpɔɔlɔ la a lɔgɔkɛgɛhe a bɔ'en yehe na la.
40013053	Yesu n daa ta ba'ahɛ maga ana wa, a daa bahɛ bilam mɛ.
40013054	A daa keŋɛ la a mɛŋa teŋa poan ge pɔhɛ pa'alɛ nɛreba zamehegɔ yiya poan, te la eŋɛ ba pakerɛ te ba yeti, Boraa kana wa nyɛ' yambona wa la bɛɛ? Gee paŋkana wa, a nyɛ' ka la bɛɛ?
40013055	Dagɛ mɛta la dayɔa la n bala? A ma yu'urɛ dagɛ Mari? Dagɛ a yebehe n de Yames la Yosef la Simon la Yudas?
40013056	Dagɛ a tanpa n lagom bɔna la to wa? Bɛha te boraa kana wa nyɛ' wana wa zan'an.
40013057	Ban daa zagahɛ en se'em n bala, ge Yesu yele ba yeti, Nɔtɔgɔha ka tare na'ahegɔ a mɛŋa teŋa la a yire poan ma'an.
40013058	A daa ka eŋɛ yelekerehe zo'e bilam. Se'ere n sɔe la ba daa ka sakɛ bo en.
40014001	Bala ma'an la Herod n de naba n daa behere Galilee teŋa. A daa wa wom Yesu yele
40014002	nya yele a nɛreba yeti, Boraa kana dela Yon Ko'sɔɔra la n vo'e a kum poan! Bala n sɔe te yelekerehe sena tona la en wa.
40014003	Te Herod pon daa nyɔkɛ Yon pagɛ mɛ, a yebega Filip pɔga Herodias zuo.
40014004	A daa di' pɔka la mɛ te Yon daa yele en yeti, La ka nare te ho di' ho yebega pɔga.
40014005	Herod daa bɔta te a ko' Yon. Ge te a zɔta nɛreba la dabeem, ba daa dekɛ Yon yi' la Na'ayenɛ nɔtɔgɔha la zuo.
40014006	Herod dɔgɔm daarɛ de'eŋɔ la te Herodias pɔyɔa daa wa' te la pee Herod poorɛ,
40014007	te a pɔ' te pugula la n soke en sɛla woo yele a wan bo en.
40014008	Pugula la ma yele ka te a yeti, Mam bote ho dekɛ la Yon Ko'sɔɔra la zuo eŋɛ laa poan bo mam kalom.
40014009	La ka eŋɛ naba la suunre nyɛlom ge n pɔrɛ la la saama la zuo, a yeti ba bo en n bote sɛla la.
40014010	Te ba keŋɛ pakadeen la ta fike Yon zuo la
40014011	ge dekɛ zuo la eŋɛ la laa poan ta bo pugula la te ka to'e ta bo a ma.
40014012	Yon dɔlɔba la keŋɛ ta dekɛ kum la ta laɛ, ge keŋɛ ta yele Yesu.
40014013	Yesu n daa ta wom sɛla n eŋɛ la, a dekɛ la ɔɔnrɔŋɔ yakɛ mɔgɔrɛ la nya keŋɛ pɔgɔtia poan a ma'an. Nɛreba kekeko wom dena wa, nya yehe ba teŋhe poan zɔ' la na'ma paɛ mɔgɔrɛ nɔgbenɛ.
40014014	Yesu n ze'ele ɔɔnrɔŋɔ la poan sigera na, a nyɛ' nɛrekooŋɔ wa zɔ' ba ninbɔn'ɔn ge tebɛ ba ban'ahedoma la.
40014015	Yene n daa ma'ɛn te a dɔlɔba la keŋɛ a zen'en ta yele en yeti, Kalam wa dela pɔgɔtia poan, ge te yenɛ me luta. Bahɛ te nɛreba la keŋɛ teŋhe poan ta da' dia di'.
40014016	Te Yesu lebehe yele ba yeti, Mam kan yele ba te ba keŋɛ. Yamam bo ba sɛla te ba di'.
40014017	Te ba lebehe yeti, To tare la boroboro banuu la zim iyi' ma'an kalam.
40014018	Te a yeti, Tare ya ba na bo mam.
40014019	Ge te a pa'ale nɛreba la te ba zin'ire teŋa. A dekɛ boroboro banuu la la zim iyi' la nya behɛ saazuo ge bo Na'ayenɛ fara ge gɛn'ɛnhɛ boroboro la nya dekɛ bo a dɔlɔba la te ba tɔnrɛ nɛreba la.
40014020	Ba zan'an di' tegɛ gee te dɔlɔba la pin'ihe sɛla n gee la perɛ pitɔ pia la toyi'.
40014021	Sɛba zan'an n di' la dela boraahe tuha anuu, ge pɔgɔhe la kɔma pa'ahɛ.
40014022	La ka yue te Yesu daa bahɛ te a dɔlɔba la dekɛ ɔɔnrɔŋɔ tole a nɛŋa te ba yakɛ yaken dena la ge te enŋa leen keehe nɛrekooŋɔ la.
40014023	N daa keehe ba la, a zom la zoore zuo a ma'an te a ta sohɛ Na'ayenɛ. Zaanɔɔrɛ n paɛ te a kelom bɔna bilam a ma'an.
40014024	Ge ɔɔnrɔŋɔ la, te a dɔlɔba la n daa kɛn' bɔna ko'om la teŋasoka, te sabeeo lɔbera to'oha ba ge te ko'mi'inhe ŋmɛ'ɛra ɔɔnrɔŋɔ la te a dɔlɔba la zegera ban wan eŋɛ se'em yakɛ.
40014025	Beyiine te Yesu daa bɔna ko'om la zuo kena yɛ'a ba zen'en.
40014026	A dɔlɔba la n nyɛ' en kene ko'om la zuo la, dabeem n kɛn' ba, te ba kaahɛ dabeem kaahega ge yeti, A dela kɔkɔ.
40014027	Te Yesu kaanbelɛ yele ba yeti, Kaanbɛ ya sunya te la dela mam. Da zɔ' ya dabeem.
40014028	Te Peter lebehe yeti, N Daana, la han seren de'a la hom, yele mam te n ihege ko'om wa zuo keŋɛ wa'an ho zen'en na.
40014029	Te Yesu yele en yeti, Wa'ana. Te Peter ihege ɔɔnrɔŋɔ la poan sige ko'om la zuo kena yɛ'a Yesu zen'en.
40014030	Ge en nyɛ' sabeeo la, dabeem kɛn' en te a muhura ge kaaha yeti, N Daana, fan' mam bahɛ.
40014031	Bilam bilam te Yesu paɛ gin' en ge yele en yeti, Ho sakerɛ pɔ'ɛ ya! Wane te ho tɛn'ɛha boyi' boyi'?
40014032	Te ban kɛn' ɔɔnrɔŋɔ la poan, sabeeo la go'e.
40014033	Te bama n boe ɔɔnrɔŋɔ la poan la na'ahe en ge yɛta yeti, Ho seren dela Na'ayenɛ Dayɔa.
40014034	Ban daa yakɛ yaken dena la, ba sige la Genesaret teŋa poan.
40014035	Te teŋa la nɛreba n nyɛ' en ge baŋɛ en, ba nya soolom te teŋhe woo nɛreba tare ba ban'ahedoma wa'an a zen'en.
40014036	Ba daa belom en te a bahɛ te ban'ahedoma la kalom a fuo la kenkɛleŋa, te sɛba woo n daa kalom en la ban'ahe daa bahɛ ba.
40015001	Te Pariseedoma la pa'alegɔ pa'aleba basɛba la daa ze'ele Yerusalem teŋa poan keŋɛ Yesu zen'en ta soke en yeti,
40015002	Bene te ho dɔlɔba la ka dɔla to sɔdoma yɛla la? Ba han ne yeti ba di', ba ka peere nu'uhe.
40015003	Yesu lebehe yele ba yeti, Bene te ya ganlom Na'ayenɛ pa'alegɔ la, yamam sɔdoma yɛla la zuo?
40015004	Yenɛ daa yeti, Na'aha ho sɔ, la ho ma, la Se'em n pɔ' nɔɔrɛ bahɛ a ma bii sɔ zuo, ko ya en.
40015005	Ge yamam yeti te nɛra han yele a sɔ bii a ma yeti, soŋse'ere woo te ho wan to'e ne mam zen'en la dela bo'olom sebo n yehere bɔ'ɔra Yenɛ
40015006	te se'em kan dekɛ bo'olom la bo a sɔ te la dɛna na'ahegɔ. Dena poan te ya dekɛ Yenɛ yelehom la yi' zaŋa, ya sɔdoma yɛla la zuo.
40015007	Birikɔgɔdoma wa, Isaiah daa tare boorɔ la a porɛ ya yele:
40015008	Nɛrebana wa na'aha mam la ba nɔya ma'an, ge ba suunre zaan mɛ la mam.
40015009	Ba zoolom la te zɔta mam la dela asaala ze'elego te ba zamehɛ.
40015010	Te Yesu daa yi' nɛrekooŋɔ la wa'an a zen'en na yele ba yeti, Kelehe ya soŋa soŋa la ya baŋɛ.
40015011	Sɛla n kɛn'ɛre nɛra nɔɔrɛn ka ganlone en. Ge sɛla n ze'ete a nɔɔrɛn yɛhera na n de ganleŋɔ.
40015012	A dɔlɔba la nya keŋɛ a zen'en ta soke en yeti, Ho mi' te Pariseedoma poorɛ ka pee ban wom sɛla te ho yele la?
40015013	A lebehe yele ba yeti, Mam Sɔ' se'em n bo saazuo ha han ka borɛ bonbuure te ba yehe, ba wan vɔn' ba bahɛ.
40015014	Bahɛ ba, ba dela pa'aleba n de fɔɔhe. Fowa han vɛ'ɛra fowa, ba zan'an lute la boko poan.
40015015	Peter yeti, Yele to makerɛ la vɔnrɛ.
40015016	Yesu soke ba yeti, Ya gaam mɛ?
40015017	Ya ka mi' te sɛla n ze'ete yeŋa kɛn'ɛra nɛra nɔɔrɛn sigere la a pooren nya dɔla a iŋa yeha?
40015018	Ge sɛla n ze'ete nɛra nɔɔrɛn yɛhera na ze'ete la a suunren na, ge bama n de ganleŋɔ.
40015019	Nɛra suunre n bahɛ te a tɛn'ɛha tɛn'ɛyooro n de nɛreba ko'a la kabonhe la yalomtooma la fan' la ponpɔrɔŋɔ la yusagaŋɔ.
40015020	Wana n bahɛ te nɛra ganlona, ge a han ka pee nu'uhe ge di', la ka bahɛ te a ganlona.
40015021	Te Yesu daa bahɛ bilam ge keŋɛ Sidon la Tire teŋhe poan.
40015022	Pɔka kayema n daa de Kanaan teŋa pɔka bɔna bilam keŋɛ a zen'en te nyabera yeti, N Daana, David Dayɔa, zɔ' n ninbɔn'ɔn! Bonbe'a n tare n pɔyɔa nameha.
40015023	Te Yesu ka lebehe yele en se'ere. Te a dɔlɔba la keŋɛ a zen'en ta belom en yeti, Bahɛ te a keŋɛ, te a voole dɔla tɔ.
40015024	A lebehe yele ba yeti, Ba tom mam la Israel piise'ehe n bɔregɛ la zen'en ma'an.
40015025	Pɔka la keŋɛ a zen'en ta dɔnbelɛ teŋa yele en yeti, N Daana, soŋɛ mam!
40015026	A lebehe yele en yeti, La ka ane soŋa te n dekɛ kɔma dia bo ba baahe.
40015027	Pɔka la yeti, Ɛɛn, N Daana, ge baahe ne di' sɛla te ba doma di' gee te la zɔngɛ la mɛ.
40015028	Yesu nya lebehe yele pɔka la yeti, N ma, ho sakerɛ zo'e ya! N sakɛ te n eŋɛ hon bote sɛla la bo ho. Bilam bilam, te a pɔyɔa la nyɛ' a tebegɔ.
40015029	Yesu daa bahɛ bilam mɛ ge doohe Galilee mɔgɔrɛ zen'en tole ge keŋɛ zom zoore zuo ta zin'ire.
40015030	Nɛreba kekeko tara wɔbehe la fɔɔhe la kɔɔrɔnɔ la gɔɔnɔ la ban'ahedoma basɛba kekeko keŋɛ a zen'en, te a tebɛ ba.
40015031	Nɛreba la n daa nyɛ' te gɔɔnɔ la tana tɔgɔra, te kɔɔrɔnɔ la me tana kena, te wɔbehe me tana kena soŋa soŋa, te fɔɔhe me nyɛta la, la daa eŋɛ ba pakerɛ. Te ba pɛngɛ Israeldoma Na'ayenɛ.
40015032	Yesu daa yi' a dɔlɔba la te ba wa'an a zen'en na te a yele ba yeti, Mam tare ninbɔn'ɔn bo nɛreba wa. Dabeha atan' te ba bɔna la mam ge ka di' sɛsɛla. Mam kan sakɛ te ba kon dona kula, daanse'ere ba wan ta lige sore.
40015033	A dɔlɔba lebehe soke en yeti, Bɛha pɔgɔtia wa poan te to wan nyɛ' dia bo nɛrekooŋɔ wa?
40015034	Yesu soke ba yeti, Boroboro ba lɛ te ya tara? Te ba lebehe yeti, Boroboro bayopɔe la zimbibihe fiin wa.
40015035	Te a yele nɛrekooŋɔ la te ba zin'ire teŋa.
40015036	Te a nya dekɛ boroboro bayopɔe la la zim la bo Na'ayenɛ fara ge gɛn'ɛnhɛ bo a dɔlɔba la, te bama me dekɛ tɔnrɛ nɛreba la.
40015037	Te ba zan'an di' tegɛ. Pooren te a dɔlɔba la pin'ihe disɛka n gee la perɛ pitɔ toyopɔe.
40015038	Sɛba woo n daa di' la daa dela boraahe tuha anaahe, ge pɔgɔhe la kɔma pa'ahɛ.
40015039	Yesu n daa keehe nɛrekooŋɔ la, a kɛn' la ɔɔnrɔŋɔ poan keŋɛ Magadan teŋa poan.
40016001	Pariseedoma la Saduseedoma basɛba daa wa'an Yesu zen'en magahɛ en behɛ, yele en te a tom yelekerega te la yehe saazuo na.
40016002	A lebehe yele ba yeti, Yene han ma'ɛn, ya ne yeti, Saŋgbana la mɔ'ɛ mɛ, saa be'ere kan ni'
40016003	ge bolika me, Saŋgbana la n ziire ge mɔ'ɛ la, saa wan ni. Ya mi' saŋgbana n ane se'em ge ka mina sɛla n wan eŋɛ saŋkana.
40016004	Toonbe'erodoma la nɛresɛba n ka dole Na'ayenɛ n eere sɛla. Mam kan eŋɛ sɛla pa'alɛ ba, han dagana sɛla n daa eŋɛ Yona la. Te Yesu nya bahɛ ba ge keŋɛ.
40016005	Yesu a dɔlɔba la n daa yakɛ la mɔgɔrɛ la, ge a dɔlɔba la tamɛ ka dekɛ boroboro.
40016006	Yesu yele ba yeti, Mini ya Pariseedoma, la Saduseedoma mi'ihom yele.
40016007	Ba tɔgɔra bɔ'ɔra taaba yeti, Ton ka tare boroboro la zuo n sɔe te a yɛta bala.
40016008	Yesu baŋɛ ban tɔgɔre sɛla la, nya soke ba yeti, Wane te ya tɔgɔra bɔ'ɔra taaba te ya ka tare boroboro? Ya sakerɛ pɔ'ɛ ya.
40016009	Ya kelom ka bɔkɛ? Ya ka tɛnre boroboro banuu la te n daa dekɛ bo nɛreba tuha anuu la, pitɔ to lɛ te ya daa vaɛ sɛla n daa gee la?
40016010	Bii boroboro bayopɔe la te n daa dekɛ bo nɛreba tuha anaahe la, pitɔ to lɛ te ya daa vaɛ sɛla n daa gee la?
40016011	Wane te ya ka baŋɛ te n ka tɔgɔre boroboro yele? Mam yeti se'ere dela ya mina Pariseedoma la Saduseedoma mi'ihom yele.
40016012	Ba nya bɔkɛ te a ka tɔgɔre mi'ihom sebo te ba tara maala boroboro la yele, ge Pariseedoma la Saduseedoma pa'alegɔ te a tɔgɔra.
40016013	Yesu n daa keŋɛ Kaesarea Filipi teŋa poan la, a daa soke a dɔlɔba la yeti, Nɛreba yeti Asaala Dayɔa dela ane?
40016014	Ba lebehe yele en yeti, Sɛba yeti ho dela Yon Ko'sɔɔra la, te sɛba yeti ho dela Eliya, te sɛba me yeti ho dela Yeremia bii ho dela nɔtɔgɔheba la ayema.
40016015	Te a soke ba yeti, Ge yamam, ya yeti mam dela ane?
40016016	Simon Peter lebehe yele en yeti, Hom n de Krista, Se'em te Yenɛ loe la, Yenɛ se'em n vɔe la Dayɔa.
40016017	Yesu lebehe yele en yeti, Simon, Yona dayɔa wa, som bɔna la hɔ. Se'ere n sɔe la, asaala ka yele ho dena wa, ge n Sɔ' n boe saazuo ha n yele ho.
40016018	Ge mam yeti ho te ho dela Peter. Te taŋkana wa zuo te sɛba woo n sakɛ bo mam wan lagahɛ ze'ele. Te kum ka tara paŋa la ba.
40016019	N bo ho saazuo sɔ'ɔlom la kparehega. Te sɛla te ho kpare teŋa wa zuo, la wan kpare saazuo ha la bala. Te sɛla te ho kparege teŋa wa zuo, la wan kparege saazuo ha la bala.
40016020	Te a nya kan'an a dɔlɔba la te ba da yele se'em te enŋa dela Se'em te Na'ayenɛ Loe la.
40016021	Bala ma'an yɛ'ɛha te Yesu daa pɔhɛ tɔgɔra pa'ala a dɔlɔba la yeti a ye' la Yerusalem ge bilam te kpɛ'ɛndoma la malema keendoma la pa'alegɔ pa'aleba wan namehe en ge ko' en ge dabeha atan' daarɛ a wan vo'e a kum mea poan.
40016022	Te Peter tare en lebe kenkɛleŋa ta kan'an en yeti, N Daana, da ne tɛn'ɛhe kona te wana kan ta'an eŋɛ hɔ!
40016023	Te Yesu ŋmɛregɛ yele Peter yeti, Dima wa, zɔ' mam zen'en! Ho ane wo taŋa n beeŋere mam la. Ho ka tɛn'ɛhe Na'ayenɛ potɛn'ɛrɛ n bote se'em ge la de asaala potɛn'ɛrɛ te ho tɛn'ɛha.
40016024	Te Yesu yele a dɔlɔba la yeti, Se'em woo han bote a doohe mam, a zagahɛ a mɛŋa dekɛ a punpuuredɔɔ zi' doohe mam.
40016025	Se'em woo n nɔŋɛ a vom, a wan ki', ge se'em woo n wan ki' mam zuo, wan nyɛ' vom la.
40016026	La ane soŋa te nɛra tara teŋa wa zan'an lɔgɔrɔ ge bɔregɛ a vom? Bii nɛra wan ta'an dekɛ a vom tee la bem?
40016027	Asaala Dayɔa wan wa'ana la a Sɔ' soŋa la, te a Sɔ' soŋoreba doohe en wa'ana te a yɔ' nɛra woo n tom se'em.
40016028	N yeti ya la yelemɛŋɛrɛ te yamam sɛba n se' kalam wa kan ki', ya han ka nyɛ Asaala Dayɔa te a kaara a sɔ'ɔlom la behera.
40017001	Dabeha ayoobe n daa tole te Yesu daa tare Peter la Yames la a yebega Yon tole nɛŋa ta zom zoore zuo ba ma'an.
40017002	Bilam te ba daa nyɛ' Yesu te a tee. A nɛŋa daa nyagere mɛ wo yentule la ge te a futo me pelege yere yere wo wontɛɛŋa la.
40017003	Bilam poan te ba nyɛ' Moses la Eliya te ba sɔnhera la Yesu.
40017004	Te Peter yele Yesu yeti, N Daana, la ane soŋa la to n boe kalam wa. Ho han bɔta n wan tin' pagahe setan' bo hon kayema, bo Moses kayema, ge bo Eliya me kayema.
40017005	A kelom tɔgɔra mɛ te saŋgbanɛ nɛɛ wa'ana pin' ba ge te konkore ze'ele saŋgbanɛ la poan na yeti, Mam dayɔba'arɛ n wana, se'em te mam nini tegɛ. Kelehe ya en soŋa soŋa.
40017006	Dɔlɔba la n wom dena wa, dabeem n daa kɛn' ba te ba lu' aliko.
40017007	Te Yesu keŋɛ ta kalom ba ge yeti, Ihege ya, da zɔ' ya dabeem.
40017008	Ba gorege behɛ ka nyɛ' nɛra pa'ahɛ Yesu zuo.
40017009	Ban daa ze'ele zoore la zuo sigera na la, Yesu daa yele ba yeti, Da yele ya se'em sɛla woo te ya nyɛ' la, ge gura ya Asaala Dayɔa la te a ta vo'e a kum la poan.
40017010	A dɔlɔba la soke en yeti, Bene zuo te pa'alegɔ pa'aleba la yeti Eliya wan wa'an yia na?
40017011	Yesu lebehe yeti, La de sera te Eliya wan wa'an yia na maahom sɛla woo.
40017012	Ge mam yeti ya me te Eliya diŋe wa'ana te ba daa ka baŋɛ en ge eŋɛ en sɛla woo te ba bɔta. Sodena mea, te Asaala Dayɔa wan nyɛ' namehegɔ ba nu'uhen.
40017013	Te dɔlɔba la nya daa bɔkɛ te a tɔgɔre la Yon Ko'sɔɔra la yele bɔ'ɔra ba.
40017014	Ban daa ta paɛ nɛrekooŋɔ la poan la, boraa kayema n daa keŋɛ Yesu zen'en ta dɔnbelɛ a nɛŋan
40017015	yele en yeti, N Daana, zɔ' n dayɔa wa ninbɔn'ɔn te a lute la kilenki'ire nyɛta namehegɔ. A daanse'ere ne lu' la bugum zuo bii ko'om poan.
40017016	Te n tare en wa'an ho dɔlɔba la zen'en na te ba ka nyaŋɛ tebɛ en.
40017017	Yesu yele a dɔlɔba la yeti, Yamam a ka tare sakerɛ, nɛreŋmɛlema saŋa buuri wa. Ya bote n bɔna ya zen'en yue la wane? Ya bote n din'inhe suunre la wane? Tare ya bia la paɛ n zen'en na.
40017018	Te Yesu tanhɛ bonbe'a la te ko yehe bia la poan te a ban'an la bahɛ bilam bilam.
40017019	Dɔlɔba la nya keŋɛ a zen'en ba ma'an ta soke en yeti, Bene te to mam ka ta'an sa'ɛ soŋora la te ka yehe?
40017020	Te a lebehe yele ba yeti, Ya sakerɛ n pɔ'ɛ, bala n sɔe te ya ka ta'an sa'ɛ en la. N yeti ya la yelemɛŋɛrɛ te ho sakerɛ han pɔ'ɛ wo biileho peka la, ho ta'an yele zoore wa yeti, Vuruge kalam keŋɛ ke', te la eŋɛ. Sɛla ka boe tɔna bo ya.
40017021	Yenɛ sohoga la zagahɛ mɛŋa ma'an n wan ta'an sa'ɛ bonbɛ'ɛhe sena.
40017022	Ba zan'an n daa ta lagahɛ Galilee teŋa poan la, a yele ba yeti, Ba yeti ba ŋma' Asaala Dayɔa bo la nɛreba.
40017023	Ba wan ko' en ge dabeha atan' daarɛ a wan vo'e. Te sunsagaŋɔ daa wa'an a dɔlɔbala zen'en na.
40017024	Yesu la a dɔlɔba la n daa keŋɛ la Kapernaum teŋa poan, sɛba n to'ohe Yenɛ Yire koba la daa keŋɛ ta soke Peter yeti, Ya pa'ala la yɔɔre Yenɛ Yire koba la?
40017025	Te a lebehe yele ba yeti, Ɛɛn, a yɔɔre. Peter n daa ta kule yire la, Yesu n daa de se'em n daa tɔgɛ yia, soke en yeti, Simon, hon tɛn'ɛhe la dene? Teŋa wa nadoma to'ohe ba koba la bane zen'en? Ba to'ohe la ba mɛhe nɛreba zen'en bii basɛba zen'en?
40017026	Te Peter lebehe yeti, Basɛba zen'en. Te Yesu yele en yeti, Ba nɛreba la bo la yoo.
40017027	Ge tomam ka bote te zagahɛ ba nɔɔrɛ. Bala, dekɛ ho zimbaŋa la ho keŋɛ kolaa ta lobe. Zim sebo te ho nyɔkɛ yia la, ya'ɛ bo nɔɔrɛ te ho wan nyɛ' ligiri se'em n wan seke mam la hon yɔ wa. Dekɛ yɔ' ba.
40018001	Bala ma'an te Yesu dɔlɔba la daa keŋɛ a zen'en ta soke en yeti, Ane n gane zan'an saazuo sɔ'ɔlom la poan?
40018002	Te a yi' bibila nyɔkɛ en ze'ele ba teŋasoka
40018003	ge yele ba yeti, N yeti ya la yelemɛŋɛrɛ te ya han ka tee ya mɛhe ana wo kɔmbibihe la, ya kan kɛn' saazuo sɔ'ɔlom poan.
40018004	Bala zuo, se'em n sirihe a mea sige teŋa wo bia wa, enŋa n de se'em gane zan'an saazuo sɔ'ɔlom la poan.
40018005	Nɛra se'em n to'e bia wa wo ena wa mam yu'urɛ poan, a to'e la mam.
40018006	Se'em woo n bahɛ te kɔmbibihe sɛba n sakɛ bo mam tom be'em, la wan ana soŋa bo enŋadaana te ba dekɛ nɛɛrɛ lo' yule a nyugela za'ɛ en bahɛ ko'om poan te a muhɛ.
40018007	Yele boe teŋa wa sɛla n bahere te nɛreba tona be'em la zuo. Yele ana wan bɔna teŋa wa zan'an, ge yele boe nɛra se'em n bahɛ te la wa'ana la.
40018008	Ho nu'o bii ho na'arɛ han bahɛ te ho tom be'em, ŋmaa ba lobe bahɛ. La ane soŋa te ho kɛn' vom poan la nu'yeŋɔ bii wobete yaana hon tare nu'uhe seyi' bii na'ma ayi' ge te ba dekɛ ho lobe bahɛ bugum sebo n ka kiŋire poan.
40018009	Ho niho me han bahɛ te ho tom be'em, kpekɛ bo bahɛ. La an soŋa te ho kɛn' vom poan la niyemɔ nyana hon tare nini iyi' ge te ba dekɛ ho lobe bahɛ bugum poan.
40018010	Mini ya te ya wan behɛ bonbibihe wa ayema yoo. N yeti ya me te ba soŋoreba n boe saazuo ha nyɛte mam Sɔ' n boe saazuo ha nɛŋan daarɛ woo.
40018011	Asaala Dayɔa wa'ana te a fan' la sɛba n bɔregɛ la bahɛ.
40018012	Ya tɛn'ɛhe la dene? Nɛra han tara piihe kɔbega, te koyema loe bɔregɛ, a ne bahɛ pihiwae' la sewae' la bɔ'ɛn gee keŋɛ ta ɛ peseko n bɔregɛ la.
40018013	N yeti ya la yelemɛŋɛrɛ te a han nyɛ' kɔ, a tare popeelom la peyeŋɔ la gana pihiwae' la sewae' la n ka bɔregɛ la.
40018014	Bala poan, ya Sɔ' n boe saazuo ha ka bote a bɔregɛ kɔmbibihe wa ayema.
40018015	Ho sɔɔn han tue ho yele, keŋɛ ta pa'alɛ en a tuure la zen'an, yamam ya yi' la ma'an. A han kelehe, ho fan' ho sɔɔn la mɛ n bala.
40018016	Ge a han ka kelehe, tare nɛra ayema bii bayi' pa'ahɛ keŋɛ te ya ta maalɛ yetɔgom la te nɛra ayema la bii bayi' la wom yelemɛŋɛrɛ la zan'an.
40018017	A han zagahɛ te a kan kelehe, yele ya bo lagaŋɔ. A han zagahɛ ka kelehe ba, eŋɛ en wo se'em n ka mi Yenɛ bii lampootɔ'ɔha la.
40018018	N yeti ya la yelemɛŋɛrɛ wa, te sɛla te ho kpare teŋa wa zuo, la wan kpare saazuo ha la bala. Te sɛla te ho kparege teŋa wa zuo, la wan kparege saazuo ha la bala.
40018019	N le yɛta ya te yamam bayi' han naa nɔɔrɛ teŋa wa zuo soke sɛla yele, n Sɔ' n boe saazuo ha wan eŋɛ bo ya.
40018020	Bala, zen'an woo te nɛreba bayi' bii batan' lagahɛ ze'a mam yu'urɛ zuo, mam boe la ba mɛ.
40018021	Te Peter keŋɛ Yesu zen'en ta soke en yeti, N Daana, n sɔɔn han tue mam, sugumnɔɔren bo lɛ te n wan di suguru bo en? Sugumnɔɔren boyopɔe?
40018022	Te Yesu lebehe yeti, Dagɛ sugumnɔɔren boyopɔe ma'an, ge mam yeti sugumnɔɔren pihiyopɔe la boyopɔe.
40018023	Bala zuo, saazuo sɔ'ɔlom an woo naba n bote a baŋɛ a yamehe n di' a sama se'em la.
40018024	N daa pɔhɛ kaanlegɔ la, te ba tare a yameŋa kayema n daa di a sanɛ yolɔ tuha wa'an a zen'en na.
40018025	A ka ta'an yɔ' sanɛ la zuo, a daana la daa yeti ba koohe enŋa la a pɔga la a kɔma la sɛla woo te a tara le' a sanɛ la.
40018026	Yameŋa la dɔnbelɛ a nɛŋan belom en yeti, Di suguru bo ɔ gee n wan yɔ' sɛla woo.
40018027	Yameŋa daana la zɔ' a ninbɔn'ɔn ge yeti a bahɛ sanɛ la ge bahɛ en te a keŋɛ.
40018028	Ge yameŋa la n yehe, ta nyɛ' a yameŋa tadaana ayema n di' a sanɛ yolɔ pia. Te a gin' a koŋkore kɛgera ge yeti, Yɔ' n sanɛ la te ho di' la.
40018029	Te a yameŋa tadaana la dɔnbelɛ a nɛŋan belom en yeti, Di suguru bo ɔ ge n wan yɔ' hɔ.
40018030	Ge a zagahɛ ge nyɔkɛ boraa la ta pagɛ te a han ka yɔ', a kan yehe.
40018031	Yameŋa sena la n daa nyɛ' bala la, la daa daan ba, te ba keŋɛ ta yele naba la sɛla woo n eŋɛ la.
40018032	Te naba la yi' yameŋa la yele en yeti, Potɔɔ wa, hon belom la zuo te mam bahɛ ho sanɛ la bo ho.
40018033	Te hon kan ta'an zɔ' ninbɔn'ɔn bo ho yameŋa tadaana la wo mam zɔ' ninbɔn'ɔn bo ho se'em la?
40018034	Te a daana la sunsunya nyie te a dekɛ en tehɛ te ba pagɛ en. A han ka nyaŋɛ yɔ', ba da yo'ɛ en bahɛ.
40018035	Se'em han ka di suguru bo a tadaana la a suunre zan'an, mam Sɔ' n boe saazuo ha yeti a ta eŋɛ nɛra woo la bala.
40019001	Yesu n daa ta tɔgɛ wana wa ba'ahɛ la, a bahɛ Galilee teŋa mɛ ge yakɛ Yordan Kolaa la keŋɛ Yudea teŋa poan.
40019002	Nɛrekooŋɔ doohe en te a daa tebɛ ba bilam.
40019003	Pariseedoma basɛba nya keŋɛ a zen'en te ba magahɛ en behɛ, soke en yeti, La de ma'an te boraa pɔga han eŋɛ sɛla a lebehe en?
40019004	Te a lebehe yele ba yeti, Ya ka kaanlɛ te pin'ileŋɔ la Na'ayenɛ yuun naam boraa la pɔka
40019005	ge le yeti, Yele dena wa zuo, boraa wan bahɛ ka sɔ la ka ma, ge dekɛ ka mɛŋa naɛ boyena la ka pɔga, te ba bayi' la lebege bonyenɛ
40019006	Bala, ba ka le de'a bayi', ge ba nya dela ayena. Bala zuo, sɛla te Na'ayenɛ n dekɛ lagom taaba, da bahɛ te nɛra yelege la.
40019007	Te ba soke en yeti, Ge wane te Moses yeti boraa dekɛ pɔgɔlebehegɔ gɔŋɔ bo a pɔga ge lebehe en?
40019008	Yesu lebehe yeti, Ya suunre n kanbɛ la zuo, te Moses sakɛ te ya lebeha ya pɔgɔba. Pin'ileŋɔ poan, la daa ka ane wana.
40019009	Mam yeti ya te se'em n lebehe a pɔga ge le di' kayema sɛla zuo, han dagana ka dela pɔgɔyaalega, boraa la ton la yalomtooma.
40019010	Te a dɔlɔba la yele en yeti, La han dɛna bala bo boraa la a pɔga, la ane soŋa te ho da di' pɔga bii ho ele sera.
40019011	Yesu lebehe yeti, Dagɛ nɛra woo n ta'an to'e pa'ale kona wa, han dagana bama basɛba te ba bo a.
40019012	Ba dɔgɛ sɛba te ba ana wo ba lakɛ ba mɛ la, te nɛreba me lakɛ sɛba, te saazuo sɔ'ɔlom la me zuo te sɛba zagahɛ pɔgɔdire. Se'em n wan nyaŋɛ to'e wana wa, a to'e.
40019013	Te ba nya daa tare kɔma keŋɛ Yesu zen'en te a ta dekɛ a nu'uhe pagalɛ ba zuto ge sohɛ Yenɛ bo ba. Te a dɔlɔba la daa tanhɛ sɛba n tare kɔma la keŋɛ la.
40019014	Yesu yeti, Da daane ya ba. Bahɛ ya te kɔma la wa'an n zen'en na, te saazuo sɔ'ɔlom la dela sɛba n ane wo kɔma wa denɛ.
40019015	En daa dekɛ a nu'uhe pagalɛ ba zuto, a nya bahɛ bilam.
40019016	Boraa kayema daa keŋɛ Yesu zen'en ta soke en yeti, Pa'ala, yelesonɛ dene te n wan eŋɛ ta'an nyɛ' vom sebo n kan ba'ahe?
40019017	Te Yesu yele en yeti, Bene te ho sɔkera mam som yele? La dela ayema ma'an n boe ana soŋa. Ho han bɔta vom sebo n ka tare ba'ahegɔ, dɔla a pa'alegɔ la.
40019018	Te boraa la soke yeti, Pa'ale kone? Te Yesu lebehe yele en yeti, Da ko' nɛra. Da gan'anrɛ la ho tadaana pɔga bii ho tadaana sera. Da zuunra. Da parona.
40019019	Bɔ'ɔra ho sɔ la ho ma na'ahegɔ ge nɔŋɛ ho sɔɔn woo ho mɛŋa la.
40019020	Te boraa le yeti, Pa'alegɔ ana woo mam dole. N wan le eŋɛ la wane pa'ahɛ?
40019021	Te Yesu lebehe yele en yeti, Ho nya han bɔta te ho ba'ahɛ sɛla woo, koohe ho lɔgɔrɔ zan'an la ho dekɛ ligiri la bo nahadoma ge wa'ana doohe mam. Ho han eŋɛ bala, ho wan nyɛ' saazuo toolom lɔgɔrɔ.
40019022	Boraa n daa wom dena wa, a suunre daa sagom mɛ te a daa keŋɛ. Se'ere n sɔe la a lɔgɔrɔ daa zo'e mɛ.
40019023	Te Yesu yele a dɔlɔba la yeti, N yeti ya la yelemɛŋɛrɛ te la tɔe te bontata kɛn' saazuo sɔ'ɔlom poan.
40019024	N le yɛta ya te la tɔe te bontata kɛn' Yenɛ sɔ'ɔlom poan gana yɔgɔnɛ doohe fupinho yoko poan yehe.
40019025	Dɔlɔba la n daa wom dena wa, la eŋɛ ba pakerɛ te ba soke en yeti, Te ane n nya wan nyɛ' faanrɛ?
40019026	Yesu behɛ ba ge yeti, La tɔe bo la asaala ge la ka tɔe bo Na'ayenɛ.
40019027	Peter lebehe yele en yeti, To bahɛ sɛla woo ge yeti to doohe la hom. Bene n nya boe bɔ'ɔra tomam?
40019028	Yesu yele ba yeti, N yeti ya la yelemɛŋɛrɛ te saŋsɛka te sɛla woo han ta lebege paalega te Asaala Dayɔa ta zin'an a soŋa na'am gɔŋɔ la poan, yamam sɛba n de mam dɔlɔba la me wan ta zin'an na'am gɔnɔ pia la toyi' poan, gankera Israel yizuto pia la bayi'.
40019029	Te se'em woo n bahɛ a yiya bii a yebehe bii a keendoma bii a tanpa bii a sɔdoma bii a madoma bii a kɔma bii a va'am mam zuo, a wan nyɛ' sɛla n gane kɔbega ge le to'e vom sebo n kan ba'ahɛ.
40019030	Ge sɛba kekeko n nan boe nɛŋa wan lebe pooren ge te sɛba kekeko n nan boe pooren wa wan tole nɛŋa.
40020001	Saazuo sɔ'ɔlom an wo va'amdaana n ihege bolika yu'uŋyu'uŋɔ yehe te a ɛ nɛreba te ba tom a va'amtooma.
40020002	A daa yeti a wan yɔ' ba dabaherɛ yɔɔrɛ ge tare ba keŋɛ a va'am la poan.
40020003	Yene n zom ba'ahɛ te a daa le yehe ta nyɛ' te basɛba ze'a da'a poan ka eta se'ere.
40020004	A yele ba yeti, Ya me keŋɛ ta tom n va'am la tooma ge n wan yɔ' ya sɛla n nare.
40020005	Te ba keŋɛ. Ge a le yehe yene zuo teŋasoka, la yengɛleŋa ta eŋɛ bala.
40020006	Le yehe zanɔɔrɛ ta nyɛ' basɛba te ba ze' da'a la zen'en te a soke ba yeti, Wane te beere yelegɛ daarɛ te ya ze'a kalam ka eta sɛla?
40020007	Ba lebehe yeti, Nɛra n ka yi' to n sɔe te to ze'a. A yele ba yeti, Keŋɛ ya ta lagom tom n va'am la poan.
40020008	Yene nya lu' te va'amdaana la yele a tontoneba kpɛ'ɛma yeti, Yi' kaareba la na la ho yɔ' ba. Pɔhɛ yɔ' sɛba te n tare pooren na la yia.
40020009	A bo nɛresɛba te a tare zanɔɔrɛ bɔba na la dabaherɛ yɔɔrɛ.
40020010	Sɛba te a dekɛ yia la tɛn'ɛhe te ba wan to'e gaŋɛ bala mɛ. Ge a bo ba zan'an la dabaherɛ yɔɔrɛ.
40020011	Ban to'e bala la, ba gogone mɛ
40020012	yeti, Boraa sena wa wa'an la pooren na ton fiin wa, te hon bahɛ te tomam sɛba n ton toonɛ la te wontɛɛŋa wɔlɔgɔ woŋe la lagom dɛna boyena.
40020013	Ge a lebehe yele ba ayema yeti, N zɔ', mam ka eŋɛ ya la potɔɔ. Ya ka sakɛ te ya ton ge to'e la dabaherɛ yɔɔrɛ?
40020014	Tare ya ya yɔɔrɛ keŋɛ. Mam mɛŋa n bote te n bo boraa sɛka te n tare pooren wa'ana la wo mam bo ya se'em la.
40020015	N ka tare sore la n dekɛ n ligiri eŋɛ mam bote se'ere? Mam ka bɛ la zuo te ya nyuuna.
40020016	Bala, poorendaana wan tole nɛŋa, te nɛŋadaana lebe pooren.
40020017	Yesu n daa ta yɛ'a la Yerusalem, a tare a dɔlɔba la pia la bayi' la lebe kenkɛleŋa ta yele ba yeti,
40020018	To ye' la Yerusalem teŋa poan. Bilam te ba wan ta koohe Asaala Dayɔa la eŋɛ malema keendoma la pa'alegɔ pa'ala nu'uhen. Ba wan gankɛ en te ba ko' en,
40020019	ge dekɛ en bo sɛba n dagɛ Yudoma te ba kɛɛre en ge feebe en ge kpa' en punpuuredɔɔ zuo. Ge dabeha atan' daarɛ a wan vo'e a kum poan.
40020020	Zebedee dayɔɔhe ma nya tare a dayɔɔhe la keŋɛ Yesu zen'en ta dɔnbelɛ a nɛŋa bɔta sɛla.
40020021	Yesu soke en yeti, Ho bote la bem? Te pɔka la yeti, Bahɛ te n dayɔɔhe wa ayema ta zin'ire ho zuɔ te ayema la me ta zin'ire ho gɔbega ho sɔ'ɔlom la poan.
40020022	Yesu lebehe yele ba yeti, Ya ka mi' yan sokere sɛla yele. Ya wan ta'an nyu' wanɛ se'ere poan te mam yeti n nyu' la? Ba lebehe yele en yeti, To wan nyaŋɛ.
40020023	Yesu yele ba yeti, Ya wan seren nyu' mam wanɛ la poan. Ge ya zin'ire mam zuɔ bii n gɔbega la, lan dagɛ mam denɛ te n eŋɛ. Zen'sena boe bo la nɛresɛba te mam Sɔ' maahom gura ba la denɛ.
40020024	Dɔlɔba pia la n daa ta wom dena wa, ba sunsunya daa nyie mɛ la sɔɔnrɔ toyi' la.
40020025	Yesu yi' ba zan'an lagahɛ nya yele ba yeti, Ya mi' te sɛba n dagɛ Yudoma nadoma zɛnkere ba mɛhe, ge te ba kpɛ'ɛndoma pɛnregera nɛreba te ba eta sɛla woo te bama bɔta.
40020026	Wana ka ane bala yamam zen'en. Se'em ya poan han bɔta te a dɛna ya kpɛ'ɛma, a dɛna ya yameŋa,
40020027	ge se'em ya poan me han bɔta te a bɔna nɛŋa, a dɛna ya yameŋa.
40020028	Bala mea nɔɔ Asaala Dayɔa ka wa'ana te ba tona bɔ'ɔra en mɛ, ge enŋa tona bɔ'ɔra ba ge dekɛ a vom yɔ' to'e nɛreba kekeko bahɛ.
40020029	Yesu la a dɔlɔba lan daa ta bahɛ Yeriko, nɛrekooŋɔ dɔla ba.
40020030	Fɔɔhe seyi' n daa zin' sore nɔgbenɛ ge wom te Yesu n ye' tɔla nya nyabegɛ yeti, N daana, David dayɔa, zɔ' to ninbɔn'ɔn!
40020031	Te nɛrekooŋɔ la tanhɛ ba te ba go'e voole, te ba sina ge nyabegɛ kekeko yeti, N Daana, David dayɔa, zɔ' to ninbɔn'ɔn!
40020032	Yesu ze'ele ge yi' ba soke yeti, Ya bote n eŋɛ la bem bo ya?
40020033	Ba lebehe yeti, N Daana, to bote to nyɛta mɛ.
40020034	Yesu zɔ' ba ninbɔn'ɔn ge kalom ba nini la. Te i pekɛ bilam bilam ge te ba doohe en.
40021001	Yesu la a dɔlɔba la n daa ye' la Yerusalem ge paɛ Betpage teŋa n lɛm Olive Zoore, Yesu tom a dɔlɔba la bayi'
40021002	yeti, Keŋɛ ya teŋsɛka n boe ya nɛŋan wa, te ya wan nyɛ' te ba lo' boŋa la ka bia bilam. Lorege ya se tana bo mam.
40021003	Se'em han soke ya se'ere yele ya en yeti, To Daana la n bote se, ge a wan bahɛ te ya tare na.
40021004	Wana wa daa eŋɛ te la pa'alɛ la Yenɛ nɔtɔgɔha la n daa tɔgɛ se'ere la te la de sera:
40021005	Yele ya Zion teŋa wa, Behɛ, ho naba la n bala yɛ'a ho zen'an na la, ge te a sigehe a mɛŋa yaga boŋa la ka bia zuo la.
40021006	Dɔlɔba la keŋɛ ta eŋɛ Yesu n yeti ba eŋɛ sɛla woo la.
40021007	Ba tare boŋa la la boŋbire la keŋɛ Yesu zen'en nya dekɛ ba futo pagalɛ boŋhe la zuto te Yesu nya ban'.
40021008	Nɛreba kekeko dekɛ ba futo yeregɛ sore la zuo ge te basɛba me aanhom tiihe vɔntɔ yeregɛ sore la zuo.
40021009	Nɛresɛba woo n tole Yesu nɛŋa la, la sɛba n yee a pooren la yuune yeti, Zaarɛ David Dayɔa! Na'ayenɛ wan soŋɛ hon se'em n wa'an a yu'urɛ zuo na wa! Bahɛ te sɛba n boe saazuo ha bo ho zaanrɛ!
40021010	Yesu n ta kɛn' Yerusalem teŋa poan la, la eŋɛ teŋa nɛreba woo pakerɛ te ba soke yeti, An de ena wa?
40021011	Te nɛrekooŋɔ lebehe yeti, A de Yesu, Yenɛ nɔtɔgɔha la n ze'ele Nazaret teŋsɛka n boe Galilee teŋa la.
40021012	Yesu daa kɛn' Yenɛ Yire la poan ta dige sɛba woo n daa koohe ge da'ara lɔgɔrɔ bini la. A tɛnbɛ sɛba n daa teehene ligiri la tebola la dayenkɔɔhɔba la kogohe kpabɛ.
40021013	Te Yesu yele ba yeti, La golehe te, Mam yire la yu'urɛ wan yi'ira la po'ohegɔ yire ge yamam dekɛ dɛ lebege faanreba soka zen'an.
40021014	Te fɔɔhe la wɔbehe keŋɛ a zen'en Yenɛ Yire la poan te a tebɛ ba.
40021015	Te malema keendoma la pa'alegɔ pa'aleba la n nyɛ' yelenyalema la te a eŋɛ la, ge te kɔma vɔɔla Yenɛ Yire la zen'en yeti, David Dayɔa, zaanrɛ! La daa daan ba mɛ.
40021016	Ba soke en yeti, Ho wom kɔma wa n yele se'em wa? Te Yesu lebehe yele ba yeti, Ɛɛn, n wom ya. Ya ka kaanlɛ te, Hom paŋa pon nɛɛ mɛ te kɔma la kɔmbilɛɛhe n pɛngere hom se'em la?
40021017	Te Yesu bahɛ ba bilam ge keŋɛ Betani teŋa poan ta gan'anrɛ.
40021018	A daa ihege la bolika yu'uŋyu'uŋɔ lɛbera Yerusalem teŋa poan te a kom daa dona.
40021019	Te a nyɛ' kenkaŋa te ka zɛ'a sɔrɔɔ nɔɔrɛn te a paɛ ka nyɛ' mu'uro ge nyɛ' la vɔntɔ ma'an. Te a yele tia la yeti, Ho ka le malom wom kenkama. Bilam bilam te kenkaŋa la ki'.
40021020	A dɔlɔba la n da nyɛ' dena wa, la daa eŋɛ ba pakerɛ te ba soke yeti, La eŋɛ la wane te kenkaŋa wa kɔ'ɔn ki' wana kalam?
40021021	Yesu lebehe yele ba yeti, N yeti ya la yelemɛŋɛrɛ te ya han sakɛ ge ka tɛn'ɛha boyi' boyi', ya ta'an eŋɛ sɛla n gane kenkaŋa wa, ya ta'an yele zoore wa yeti, ihege sige ko'kantɛ wa poan, te la eŋɛ.
40021022	Ya han sakɛ ge sohɛ sɛla yele, ya wan nyɛ' la.
40021023	Te Yesu daa kɛn' Yenɛ Yire zenzagahe la poan ge n ta pa'ala, malema keendoma la kpɛ'ɛndoma keŋɛ a zen'en ta soke en yeti, Bem paŋa te ho tara eta wana wa? Ane n bo ho sore?
40021024	Yesu lebehe yele ba yeti, N wan soke ya sokere deyema ma'an te ya han lebehe yele ma, n wan yele ya sɛla paŋa te mam tara eta wana wa.
40021025	Yon n daa bo'ore ko'om soa la daa yehe la ane zen'en na? La daa yehe la Yenɛ zen'en na bii asaala zen'en na? Te ba yɛta taaba yeti, To han yeti la yahe la Yenɛ zen'en na, a wan soke to yeti, Te bene te ya daa ka sakɛ bo en?
40021026	To kan ta'an yeti la yehe la asaala zen'en na te zote dabeem la nɛreba zuo. Se'ere n sɔe la, nɛreba daa dekɛ Yon yi' la nɔtɔgɔha.
40021027	Bala te ba lebehe yele Yesu yeti, To ka mi'. Te a yele ba yeti, Mam me kan yele ya sɛla paŋa te mam tara eta wana wa.
40021028	Ya tɛnhe la bem? Boraa kayema n daa boe tara kɔma bayi', ta yele keema la yeti, N bia, keŋɛ ta tom va'am la tooma zina.
40021029	Bia la lebehe yeti, Mam kan nyaŋɛ. Ge te a le tɛn'ɛhɛ keŋɛ.
40021030	Boraa la nya keŋɛ yebega la zen'en ta yele en n yele keema la se'em la. Te a lebehe yele en yeti, N wan keŋɛ. Ge a ka keŋɛ.
40021031	Bana bayi' wa, ane n eŋɛ sɛla te ba sɔ la bɔta? Ba lebehe yeti, Keema la. Yesu lebehe yele ba yeti, N yeti ya la yelemɛŋɛrɛ te koba tɔ'ɔhɔba la yalomdoma wan diŋɛ nɛŋa kɛn' Yenɛ sɔ'ɔlom poan ya yia.
40021032	Se'ere n sɔe la Yon n wa'ana te a pa'alɛ ya yelemɛŋɛrɛ sore la, ya ka sakɛ bo en. Ge te koba tɔ'ɔhɔba la yalomdoma sakɛ. Yan nyɛ' te ba tee ba potɛn'ɛra se'em, yamam ka tee ya potɛn'ɛra ge me ka sakɛ bo en.
40021033	Kelehe ya makerɛ deyema. Nɛra ayema n daa tare a va'am, borɛ ge nya mɛ' dangoone kae dɛ ge tun' daamboko te ba ŋmɛkera tiihe wɔla, ge le mɛ' dewoko te ba yaga beha va'am la. A nya dekɛ va'am la bo kaareba te ba tara tona ge yɔɔra ba, ge nya keŋɛ teŋa kayema.
40021034	Go'ohego saŋa n paɛ te a daa tom a yamehe kaareba la zen'en te ba ta to'e tɔntɛ na bo en.
40021035	Te kaareba la nyɔgɛ a yamehe la ŋmɛ' ayema ge ko' ayema ge lobe ayema la kuga.
40021036	Te a nya tom a yamehe sese'ehe te ba zo'e gana yia la kaareba la zen'en. Te kaareba la le eŋɛ ba woo ban daa eŋɛ bana la se'em la.
40021037	Pooren te a nya tom a dayɔa ba zen'en ge yeti, Ba wan bo n dayɔa wa na'ahegɔ.
40021038	Ge kaareba la n ta nyɛ' a dayɔa la, ba yele taaba yeti, Va'amdaana la dayɔa la n wan ta vaɛ a sɔ lɔgɔrɔ la n wana. Bahɛ ya te to ko' en ge ta sɔna sɛla woo.
40021039	Te ba nyɔkɛ en tare yehe yeŋa ta ko'.
40021040	Bala la, va'amdaana la han keŋɛ, a wan eŋɛ kaareba la la wane?
40021041	Te ba lebehe yeti, A wan ko' nɛrebɛ'ɛhe wa ge to'e a va'am la maan bo kaaresɛba n wan bɔ'ɔra en a tɔntɛ yuuma woo te ba kɔɔra.
40021042	Te Yesu yele ba yeti, Ya nan ka kaanlɛ Yenɛ gɔŋɔ la n yele se'em la? Kugu se'ere te mɛteba zagahɛ la, denɛ en ta dɛna ɛnberɛ kugure. Na'ayenɛ n tom dena wa, te to beha te la dɛna nyalema to ninin.
40021043	Bala la, n yeti ya te Yenɛ wan to'e a sɔ'ɔlom la ya zen'en dekɛ bo nɛresɛba n wan wɔna Yenɛ sɔ'ɔlom dia.
40021044	Se'em n lu' kugudena wa zuo wa kɔ' yema yema, ge se'em te de lu' a zuo de wan ŋmaɛ en.
40021045	Malema keendoma la Pariseedoma n daa ta wom Yesu magaha wa, ba baŋɛ te a tɔgɔre la bama yele.
40021046	Te ba ɛɛra sose'ere te ba wan ta'an nyɔkɛ en ge ba zote la nɛrekooŋɔ la. Se'ere n sɔe la, nɛreba la daa dekɛ Yesu yi' en la Na'ayenɛ nɔtɔgɔha.
40022001	Yesu daa le dekɛ la magaha tɔgɛ bo ba yeti,
40022002	Saazuo sɔ'ɔlom ane wo naba n ete pɔgɔdire de'eŋɔ bɔ'ɔra a dayɔa la.
40022003	A nya tom a yamehe te ba yi' nɛreba te ba wa'an de'eŋɔ la na, te nɛreba la zagahɛ.
40022004	A nya le tom yamehe kekeko ge yele ba yeti, Yele ya sɛba te n yi' la te ba wa'ana. N ko' n lɔlehe la n niikanra te sɛla woo ba'ahɛ ya te ba wa'an de'eŋɔ la na.
40022005	Ge ba ka kelehe en ge te ayema yara a va'ame te ayema me yara a tooma.
40022006	Basɛba la me gin' a yamehe la tom ba sɛla n ka ane soŋa ge ko' ba.
40022007	Naba la sunsunya nyie. A bahɛ te a zabzabereba keŋɛ ta ko' sɛba n ko' a yamehe la ge nyɔ' ba teŋa la.
40022008	A nya yele a yamehe sese'ehe la yeti, Pɔgɔdire de'eŋɔ la maahom ya ge sɛba te n yi' la mɛ dagɛ ne sɛba n nare te ba wa'an ne na.
40022009	Keŋɛ ya sɔrɔtɔ zuto la ya ta yi' nɛra se'em woo te ya nyɛ' te ba wa'an pɔgɔdire de'eŋɔ la na.
40022010	Te yamehe la yehe sɔrɔtɔ zuto ta lagahɛ nɛresɛba woo te ba nyɛ' tana te saansoma la saanyaalehe pirɛ deo la me'en.
40022011	Ge naba la n ta kɛn' te a behɛ saama la, a nyɛ' boraa kayema te a ka yɛ' pɔgɔdire lɔgɔrɔ.
40022012	A soke en yeti, N zɔ', hon eŋɛ la wane kɛn' kala na ge ka yɛ' pɔgɔdire lɔgɔrɔ? Te boraa la sina.
40022013	Naba la nya yele a yamehe la yeti, Lo' ya a nu'uhe la a na'ma la ya dekɛ en bahɛ lika poan, zen'an te kaahega la nyɛna ɔbega bɔna.
40022014	Te Yesu nya yeti, Ba yi' la nɛreba kekeko ge loe ba fiin wa.
40022015	Te Pariseedoma la daa yehe te ba behɛ ban wan eŋɛ se'em bɛnrɛ en a yetɔgom la poan.
40022016	Ba nya tom ba dɔlɔba la Herodidoma basɛba Yesu zen'en. Ba yele en yeti, Pa'ala, to mi' te hon de birikinte ge pa'ala Yenɛ sore yelemɛŋɛrɛ. Ho ka tare ninkɔ'ɔrɔ i la se'em bii ho kelehe nɛreba tɔgom.
40022017	Yele to ho potɛn'ɛre n de sɛla. La de ma'an te to yɔɔra koba bɔ'ɔra Kaesar bii te da yɔɔra?
40022018	Ge Yesu daa baŋɛ ba tɛn'ɛhebe'o la nya yele ba yeti, Birikɔgɔdoma wa, bene te ya zegera te ya bɛnrɛ ma?
40022019	Dekɛ ya lagasebo te ya tara yɔɔra koba la te n behɛ. Te ba dekɛ lagahɔ la pa'ale en.
40022020	A soke ba yeti, Ane nɛŋa la a yu'urɛ n boe lagahɔ wa poan?
40022021	Ba lebehe yeti, A dela Kaesar la. Te a lebehe ba yeti, Dekɛ ya sɛla n de Kaesar la denɛ bo en ge dekɛ sɛla n de Yenɛ denɛ bo Yenɛ.
40022022	Ban wom dena wa, la eŋɛ ba pakerɛ te ba bahɛ en ge keŋɛ.
40022023	Daan denɛ mea te Saduseedoma, sɛba n ka sakɛ te nɛreba han ki' ba wan le vo'e la, daa keŋɛ Yesu zen'en ta soke en
40022024	yeti, Pa'ala, Moses yele to yeti boraa han di' ge ka tara kɔma ge ki', a sɔɔn di' pɔkɔɔnrɛ la la a dɔgɛ kɔma bo boraa sɛka n ki' la.
40022025	Boraa kayema n daa tare a dayɔseyopɔe. Keema la daa di' pɔga mɛ ge ki'. A daa ki' ge ka tara bia, te se'em n daa dole a poore la daa di' a pɔga la pɔkɔɔnrɛ.
40022026	La daa eŋɛ boyi' la botan' doma la bala ta paɛ boyopɔe daana la, ba zan'an daa di' pɔka la ge ki', ge ka tara kɔma.
40022027	Pooren, te pɔka la me daa ki'.
40022028	Bala, ke'endoma la han ta vo'e, ba zan'an n di' pɔka la, ba ane pɔga n nya ta dɛna ka?
40022029	Yesu lebehe yele ba yeti, Ya tue ya. Se'ere n sɔe la, ya ka mi' Yenɛ gɔŋɔ la n yele se'em bii Yenɛ paŋa n an se'em.
40022030	Ke'endoma vo'ore poan, nɛreba ka ta dita pɔgɔba bii ba ɛɛla sereba. Ba ta ana me wo Yenɛ soŋoreba n bo saazuo ha ka dita pɔgɔba se'em la.
40022031	Ge han dɛna ke'endoma vo'ore poan la, ya ka kaanlɛ Yenɛ n yele ya sɛla la?
40022032	Mam n de Abraham la Isaak la Yakob Yenɛ la. A dagɛ sɛba n ki' Yenɛ ge a dela sɛba n vɔe Yenɛ.
40022033	Nɛrekooŋɔ la n wom a pa'alegɔ wa, la eŋɛ ba pakerɛ.
40022034	Pariseedoma n daa wom te Yesu nyaŋɛ Saduseedoma la te ba ka le tana ya'ara nɔɔrɛ la, Pariseedoma la lagahɛ la taaba.
40022035	Te bama ayema n mi' pa'alegɔ la soŋa soŋa dekɛ sokere dena te a magahɔ en behɛ yeti,
40022036	Pa'ala, pa'alekone a gane zan'an Pa'alegɔ la woo poan?
40022037	Yesu lebehe yele en yeti, Nɔŋɛ Na'ayenɛ ho Yenɛ la la ho suunre zan'an la ho sea zan'an la ho paŋa zan'an.
40022038	Dena n de yia ge dɛna pa'aleseko n gane zan'an.
40022039	Se'ere me n tagalɛ la an wo yia dene la, Ton nɔŋɛ ho tadaana wo hom n nɔŋɛ ho mɛŋa se'em la.
40022040	Pa'alegɔ la woo la Nɔtɔgɔheba la woo dole la pa'ale ana ayi' wa.
40022041	Pariseedoma n daa lagahe la taaba, Yesu soke ba yeti,
40022042	Ya tɛn'ɛhe la dene yehe se'em te Yenɛ loe la? A dela an yaaŋa? Ba lebehe yeti, A dela David yaaŋa.
40022043	A yele ba yeti, Te la eŋɛ la wane te Sea daa bo David yetɔgom te a yi' en a Daana? A yeti,
40022044	Na'ayenɛ daa yele mam daana yeti, Zin'ire n zuɔ wa na, gura te n bahɛ te ho diŋdoma lebege ho tagatɛ.
40022045	Te David nya han yi'ira en a Daana, la wan eŋɛ la wane te a dɛna David yaaŋa?
40022046	Nɛnɛra daa ka le ta'an ya'ɛ nɔɔrɛ. Te de daarɛ mea yɛ'ɛha nɛra daa ka le tɛn'ɛhe te a soke en yele.
40023001	Yesu nya yele nɛrekooŋɔ la la a dɔlɔba la yeti,
40023002	Pa'alegɔ pa'aleba la Pariseedoma la zin' la Moses koka zuo.
40023003	Bala, nane ya ba nɔya ge eta sɛla woo te ba yeti ya eta. Ge da tɔgɔhe ya eta bama n ete sɛla woo la. Se'ere n sɔe la, ba ka ete ban pa'ale sɛla la.
40023004	Ba ne bobe la zeero n tebegɛ to' nɛreba ge bama mɛhe ka bote ba dekɛ nu'dibila soŋe zi zeero la.
40023005	Ban ete sɛla woo la, ba ete te nɛreba n nyɛta. Se'ere n sɔe la, ba ne pɛ' ba nu'uhe danlehom sanba la kanrege mɛ te golehegɔ bɔna bini, ge te danlehom sanba se'a n yule ba futo zotehen la wɔgɛ.
40023006	Ba nɔŋɛ la zen'se'ehe n de na'ahegɔ zen'an, te nɛreba na'aha ba de'enɔ poan, ge te ba zin'an na'ahegɔ kogose'ehe n boe zamehegɔ yiya poan la.
40023007	Ba nɔŋɛ la nɛreba dɔnbeta po'oha ba da'ahe zen'en, ge bɔta te ba yi'ira ba Naa.
40023008	Ge da sakɛ te ba yi'ira ya Naa. Se'ere n sɔe la, ya tare la Daana ayena ma'an, ge yamam le dɛna sɔɔnrɔ la taaba.
40023009	Da yi'ire ya se'em n boe teŋa wa zuo ya sɔ. Se'ere n sɔe la, ya tare Sɔ' ayena ma'an ge enŋa boe la saazuo ha.
40023010	Bii da sakɛ ba yi'ira ya pa'ala. Se'ere n sɔe la, ya tare la Pa'ala ayema ma'an. A me dela Krista.
40023011	Se'em ya poan n gane zan'an la, enŋa dɛna ya yameŋa.
40023012	Se'em n zɛnkere a mea, Yenɛ wan sirihe en. Te se'em me n ka zɛnkere a mea, Na'ayenɛ wan tee zɛnkɛ en.
40023013	Pa'alegɔ pa'aleba la Pariseedoma, yɛla bo ya zuto, birikɔgɔdoma wa! Ya ka bote ya bahɛ te nɛreba kɛn' saazuo sɔ'ɔlom la poan. Ya mɛhe kan kɛn' ya me kan bahɛ te sɛba n zegere te ba kɛn' la kɛn'.
40023014	Pa'alegɔ pa'aleba la Pariseedoma, yɛla bo ya zuto, birikɔgɔdoma wa! Yamam n faanre pɔkɔnpa yiya ge parom po'oha po'ohowogoro. Bala zuo, ya wan nyɛ' namehe kantɛ.
40023015	Pa'alegɔ pa'aleba la Pariseedoma, yɛla bo ya zuto, birikɔgɔdoma wa! Ya kanbɛ suunre keŋɛ zen'an kayema te ya nyaŋɛ nɛra ayema ma'an te a dɔla ya. Ya han nyaŋɛ en te a dɔla ya, ya ne eŋɛ en te a de'a be'emdaana gana yamam n an se'em la.
40023016	Yamam n de fɔɔhe ge vɛ'ɛra fɔɔhe la, ya tare yɛla! Ya yeti te se'em han pɔ' Yenɛ Yire la la ka tare yele, ge se'em n pɔ' Yenɛ Yire la sanlema la pɔtɛ la dole en mɛ.
40023017	Fɔgɔɔnɔ wa! La dene n gane? Sanlema la bii Yenɛ Yire la n bahɛ te sanlema la dɛna toolom bonɔ?
40023018	Ya le yeti te se'em han pɔ' kaanbegɔ daka la ka tare yele ge se'em han pɔ' bo'olom la te ba dekɛ pagalɛ daka la zuo la pɔtɛ la dole en mɛ.
40023019	Fɔɔhe wa! La dene n gane? Bo'olom la bii daka la n bahɛ te bo'olom la dɛna toolom bonɔ?
40023020	Bala, se'em woo n pɔ' daka la pɔ' la sɛla woo n boe la zuo la.
40023021	Se'em me n pɔ' Yenɛ Yire la pɔ' la se'em n boe yire la poan la.
40023022	Se'em me han pɔ' saazuo pɔ' la Na'ayenɛ na'am gɔŋɔ la la se'em n zin' ko zuo la.
40023023	Pa'alegɔ pa'aleba la Pariseedoma, yɛla bo ya zuto, birikɔgɔdoma wa! Ya ne nyaŋɛ mɛ yehe ya zɛɛnrɔ lɔkɔ woo koyena pia poan bo Yenɛ. Ge ya ton zagahɛ ninmɔ'ɔrɛ yɛla la n boe pa'alegɔ la poan: yelemɛŋɛrɛ la ninbɔn'zɔrɛ la birikinte. La dela ya eŋɛ ne yele ana wa ge da zagahɛ yele dena wa deyena mɛ
40023024	Ya dela fɔɔhe ge vɛ'ɛra fɔɔhe la! Ya tobehe la zun'an bahɛ ge vole yɔgɔnɛ.
40023025	Pa'alegɔ pa'aleba la Pariseedoma, yɛla bo ya zuto, birikɔgɔdoma wa! Ya ton pee la ya wama la laahe yeŋa ge poan dela nyika la ponya'anɛ.
40023026	Parisee, fɔɔhe wa! Ne pee ya ko'wanɛ la laa poan yia ge nya pee yeŋa la me.
40023027	Pa'alegɔ pa'aleba la Pariseedoma, yɛla bo ya zuto, birikɔgɔdoma wa! Ya ane wo yɔɔ te ba mɛ' takɛ te ko yeŋa ana soŋa ge te nɛreba kɔnba la dɛngerɔ perɛ ko poan la.
40023028	Bala mea nɔɔ, yeŋa ya ane wo tontɔɔdoma la ge ya pooren ya tare la birikɔgɔtooma la be'em.
40023029	Pa'alegɔ pa'aleba la Pariseedoma, yɛla bo ya zuto, birikɔgɔdoma wa! Ya mɛ' yɔɔrɔ bo nɔtɔgɔheba ge golɛ tontɔɔdoma yɔɔrɔ
40023030	ge yeti, to han daa bone to yaabdoma saŋa la, to daa kan lagom naɛ ne la ba ko' nɔtɔgɔheba la.
40023031	Bala, te ya mi te ya sɔdoma n de sɛba n ko' nɔtɔgɔheba la.
40023032	Tone ya yaabdoma n daa tone sɛla la ba'ahɛ.
40023033	Bonsɛ'doma wa! Bonsɛ'doma kɔma wa! Ya wan eŋɛ la wane ta ta'an le'ehɛ namehegɔ gankerɛ daarɛ?
40023034	Bala, n wan bahɛ te nɔtɔgɔheba la yamdoma la pa'ala la wa'an ya zen'en na. Ya wan ko' basɛba ge kpa' basɛba punpuuredɔɔ zuo ge ŋmɛ' basɛba zamehegɔ yiya ge dige basɛba te ba zɔ' lomehe teŋhe sese'ehe.
40023035	Tontɔɔdoma la woo te ya ko' la taala boe la ya zuto, pɔhɛ Abel wa'ana paɛ Barakiah dayɔa Zekaria se'em te ya daa ko' Yenɛ Yire la kaanbegɔ daka la teŋasoka la.
40023036	N yeti ya la yelemɛŋɛrɛ te nɛrebana wa ko'a la taala wan bɔna zina nɛreba wa zuto.
40023037	Yerusalem, Yerusalem, ya n ko' nɔtɔgɔheba la ge lobe sɛba te Yenɛ daa tom la. Mam ne bɔta te n lagahɛ ya kɔma wo nɔya'aŋa n ne lagahɛ a kɔma umene a kunkpahɛ poan se'em la ge te ya ka sakera.
40023038	Behɛ, ho yire wa lebege dabooro.
40023039	Mam yeti nananawa ya kan le nyɛ' mam gura ya ta yeti, Kan'an boe mɛ la se'em n dekɛ Na'ayenɛ yu'urɛ la wa'ana la.
40024001	Yesu daa bahɛ Yenɛ Yire la mɛ ge yɛ'a te a dɔlɔba la daa keŋɛ a zen'en te ba pa'alɛ en Yenɛ Yire la deto.
40024002	A soke ba yeti, Ya nyɛ' bana waabe wa? Mam yeti ya la yelemɛŋɛrɛ te kugure deyema me kan ta ge paga de tadaana zuo, ba wan ta gbi' a bahɛ.
40024003	Yesu daa ta zin'an la Olive Zoore zuo te a dɔlɔba la daa keŋɛ a zen'en ba ma'an ta yele en yeti, Yele to se'em ma'an te dena wa zan'an wan ta eŋɛ la sɛla n wan ta pa'ale te ho lebena la teŋa wa ba'ahegɔ poan.
40024004	Te Yesu lebehe yele ba yeti, Behɛ ya soŋa soŋa te nɛra da pan'ahe ya.
40024005	Sɛla n sɔe la, nɛreba kekeko wan dekɛ mam yu'urɛ wa'ana yeti, mam dela Krista, se'em te Na'ayenɛ loe la. Ba wan pan'ahɛ nɛreba kekeko.
40024006	Ya wan wom zaba yɛla ge sɔnha zaba sɔnhega, ge da bahɛ ya te la daan ya. Te yɛla ana wan eŋɛ ge dagɛ la teŋa ba'ahegɔ n paɛ.
40024007	Teŋa kayema wan ihege zabɛ la teŋa kayema, te sɔ'ɔlom me deyema wan ihege zabɛ la sɔ'ɔlom deyema. Kom la teŋmiiŋɔ wan bɔna teŋhe sese'ehe.
40024008	Wana woo ane wo pɔka n virigere la.
40024009	Ba wan dekɛ ya tehɛ te ba zɛrɛgɛ ya ge ko' ya. Teŋa wa nɛreba wan yaɛ ya mam zuo.
40024010	Bala ma'an nɛreba kekeko wan ta bahɛ yelemɛŋɛrɛ la ge tara taaba kɔɔha ge yaɛ taaba.
40024011	Te nɔtɔgɔha ponpɔrɔŋdoma kekeko wan wa'ana pan'ahɛ nɛreba kekeko.
40024012	Pototooma pa'ahegɔ zuo te nɛreba nɔŋerɛ la taaba wan ta bahɛ yoo.
40024013	Ge se'em n sɛ' ze'ele yelemɛŋɛrɛ la poan wa paɛ teŋa ba'ahegɔ poan wan ta nyɛ' faanrɛ.
40024014	Ba wan ta mɔɔlɛ sɔ'ɔlom yelesoma bo teŋa wa woo nɛreba te la dɛna aseradaana bo teŋhe zan'an. Ge teŋa wa ba'ahegɔ wan nya paɛ.
40024015	Daarɛ deyema te ya han ta nyɛ' sɛla n tare sagaŋɔ kena na ze'a toolom zen'an la poan, ya wan mina te nɔtɔgɔha Daniel daa tɔgɛ la yele. Bahɛ ya te se'em n kaanlɛ la wan bɔkɛ.
40024016	La han ta paɛ na, bahɛ te sɛba n boe Yudea teŋa poan la zɔ' zom zɔya zuto ta sogɛ.
40024017	Da bahɛ ya te se'em n yage a yire gɔhɔgɔ sige teŋa dekɛ sɛla.
40024018	Da bahɛ ya te se'em n boe a va'ame lebe kule te a ta dekɛ a fugɔbega.
40024019	La wan ta dɛna ninmɔ'ɔrɛ dabeha aŋa poan bo pɔgɔpoohedoma la pɔgɔse'ehe kɔma n nan mɔgɔre.
40024020	Sohɛ ya Na'ayenɛ te ya le'ehegɔ wa de eŋɛ sapɔlɔgɔ beere bii Vo'ohogo Daarɛ.
40024021	Te nɛreba wan ta nyɛ' namehegɔ dabaherɛ aŋa poan te la gana namehe seko te ba nyɛ' teŋa wa pin'ileŋɔ poan na wa paɛ zina. Sɛla bala mɛ pon le malom eŋɛ.
40024022	Yenɛ han ka yehe ne dabeha la fiin bahɛ, nɛnɛra kan vo'e ne. Ge sɛba te a loe la zuo, a yehe ba.
40024023	Bala ma'an nɛra wan ta yele ya yeti, Behɛ ya, Krista la n wana! Bii a boe keha! Da sakɛ ya bo en.
40024024	Te basɛba wan wa'ana parona te bama n de Krista ge nɔtɔgɔha ponpɔrɔŋdoma me wan wa'ana. Ba wan eŋɛ sɛla pa'alɛ te ba ze'ele la Na'ayenɛ zen'en na ge eta yelekerehe te ba ta'an pan'ahɛ la nɛresɛba te Na'ayenɛ loe la, ba han wan nyaŋɛ.
40024025	Behɛ ya, n diŋe yele ya ge te de daarɛ nan ka paɛ.
40024026	Bala, se'em han yele ya yeti, A wa pɔgɔtia ha, da yehe ya. Bii ba han yeti, A wana yire poan, da sakɛ ya bo ba.
40024027	Wo ya n nyɛ' saa ze'ele dapɔya bɔba nyakɛ tole nɛŋa bɔba se'em la, Asaala Dayɔa wan kene poan na.
40024028	Kum n boe zen'an, ziiro lagahe la bilam.
40024029	Sunsagaŋɔ dabeha la han ta tole bilam bilam, Wontɛɛŋa wan sobege, ge te ŋmarega kan nɛɛ, ge te ŋmarebibihe ze'ele saazuo zɔngɛ, te saazuo miina.
40024030	Bala ma'an sɛla wan ta eŋɛ saazuo pa'alɛ te Asaala Dayɔa la lebere na te teŋa woo nɛreba wan kaaha. Ba wan ta nyɛ' Asaala Dayɔa la te a bɔna saŋgbana poan kena na la paŋa la pɛnka kekeko.
40024031	A wan ta bahɛ te a soŋoreba pɛɛnbera tentana yi'ira, ge ba wa lagaha sɛba te a loe la bɔba anaahe la zan'an, teŋa bɔbɔra deyema ta paɛ de ba'ahegɔ.
40024032	Dekɛ ya kenkaŋa wa zamehe sɛla. Ka han ne ta wɔna ge puru vɔnpɔɔlɔ, ya mina te seɔn pɔnre.
40024033	Bala, ya han nyɛ' wana zan'an, ya mina te daanse'ere la pɔnre, la paɛ na ze'a la ya.
40024034	N yeti ya la yelemɛŋɛrɛ te zina nɛreba kan ba'ahɛ ge te wana woo eŋɛ.
40024035	Saazuo la teŋa wan ba'ahɛ, ge mam Yelehom kan malom ba'ahɛ.
40024036	Nɛra ka mi' daanse'ere bii se'em ma'an te la wan eŋɛ. Yenɛ soŋoreba n boe saazuo ha bii a Dayɔa la ka mi'. N Sɔ' la n boe saazuo la ma'an n mi'.
40024037	Lan daa ane se'em Noa saŋa ha la, Asaala Dayɔa lebega poan na ta yeti la ana la bala.
40024038	Saa la n daa nan ka ni' perɛ teŋa wa la, nɛreba dite mɛ ge nyuura ge dita pɔgɔba la ɛɛla sereba, ta paɛ daanse'ere daarɛ te Noa daa kɛn' ɔɔnrɔŋɔ la poan la.
40024039	Ba ka mi' te sɛla wan eŋɛ, te ko'om la nya wa'ana di' ba. Asaala Dayɔa lebega daarɛ na ta yeti la ana la bala.
40024040	Boraahe seyi' wan ta bɔna va'ame te ba wa'ana dekɛ ayema ge ayema bahɛ.
40024041	Pɔgɔhe seyi' wan ta bɔna nɛɛren nɛɛna te ba wa'ana dekɛ ayema ge ayema bahɛ.
40024042	Bala zuo, gure ya soŋa soŋa. Se'ere n sɔe, ya ka mi' se'em ma'an te ya Daana la wan wa'ana.
40024043	Ge baŋɛ ya dena wa, yiredaana han mina nayiga n wan wa'an a yire se'em ma'an na, a wan gura ge kan bahɛ te a kɛn' a yire.
40024044	Bala, ya me maahom gura. Se'ere n sɔe, Asaala Dayɔa wan wa'an la se'em ma'an te ya kan tɛn'ɛhɛ te a wan wa'ana.
40024045	Yameŋa kane n de birikina la yam yameŋa se'em a daana loe en te a beha a yire yamehe ge bɔ'ɔra ba dia dɔla lan sone te ba dita se'em?
40024046	La wan ana soŋa bo yameŋa kaŋa te a daana la han lebe kule na a nyɛ' en te a eta bala.
40024047	N yeti ya la yelemɛŋɛrɛ te a wan dekɛ yire la sɛla woo eŋɛ a nu'uhen.
40024048	Ge yameŋa la han tara potɔɔ ge yele a mea yeti, N daana wa keŋɛ ta kɛn'ɛra yuura mɛ',
40024049	te a nya wan pɔhɛ ŋmɛ'ɛra a yamehe taaba la ge naɛ la daamnyuureba dita ge nyuura.
40024050	Yameŋa la daana wan lebe daarɛ te a kan tara potɛn'ɛrɛ la se'em ma'an te a ka mina na.
40024051	A daana la wan ŋma' en zɔnra zɔnra ge dekɛ en ta lagom birikɔgɔdoma poan, bilam te kaahega la nyɛna ɔbega wan bɔna.
40025001	Bala ma'an, saazuo sɔ'ɔlom ta ana mɛ wo pɔgɔsa'ara pia n daa dekɛ ba butoleladoma yehe te ba to'ohe pɔgɔdita la.
40025002	Banuu dela gɔɔnɔ, ge te banuu me dɛna yamdoma.
40025003	Gɔɔnɔ banuu la tare ba butoleladoma ge ka tara kaam pa'ahɛ.
40025004	Te yamdoma banuu la dekɛ kaam lee sɛla poan pa'ahɛ ba butoleladoma la keŋɛ.
40025005	Pɔgɔdita la ka wa'an tɔtɔ na te pugunto la woo daa taregɛ nya gan' ginha.
40025006	Te yu'uŋsunsua, te ba daa soolom yeti, Pɔgɔdita la paɛ na! Yehe ya na to'ohe en!
40025007	Te pugunto la ihege zomehe ba butoleladoma la.
40025008	Te gɔɔnɔ la yele yamdoma la yeti, Eŋɛ ya ya kaam wa bo to, ge to butoleladoma la kiŋire mɛ.
40025009	Ba lebehe yeti, Aai, daanse'ere la kan seke tomam la yamam, ge keŋɛ ya sɛba n koohe kaam la zen'en ta da.
40025010	Ban daa bo la sore yɛ'a te ba da' kaam la, te pɔgɔdita la paɛ na te sɛba n maahom ba'ahɛ la doohe kɛn' ge te ba yo' nayaŋa la.
40025011	Pooren te pugun tona la paɛ na yeti, Naa! Naa! Yo'ɛ ya te to kɛn'!
40025012	Ge pɔgɔdita la lebehe yeti, Mam yeti ya la yelemɛŋɛrɛ te mam ka mi' ya.
40025013	Yesu le yele ba yeti, Gure ya soŋa soŋa, yan ka mi' de daarɛ bii se'em ma'an te la wan eŋɛ la zuo.
40025014	Le yɛ'ɛha, la wan ana me wo boraa kayema n daa ta yɛ'a zen'an kayema ge yi' a yamehe dekɛ lɔgɔrɔ bo ba te ba beha.
40025015	A daa bo ayema la yolɔ tonuu, bo ayema yolɔ toyi', ge bo ayema yologɔ. A bo ba zona la ba yam n zone se'em. Te a nya keŋɛ a sore la.
40025016	Se'em n to'e yolɔ tonuu la tare a ligiri la ta togohɛ nyɛ' yolɔ tonuu pa'ahɛ.
40025017	Se'em me n to'e yolɔ toyi' la tare a ligiri la ta togohɛ nyɛ' yolɔ toyi' pa'ahɛ.
40025018	Ge se'em n to'e yologɔ la daa keŋɛ ta tun' la boko dekɛ a daana ligiri la pin'.
40025019	La daa yuu mɛ ge te boraa la lebena kaanlɛ ligiri la te a dekɛ bo a yamehe la.
40025020	Boraa sɛka n to'e yolɔ tonuu la tare la yolɔ tonuu pa'ahɛ ge yeti, Naa, ho daa ka bo ma la yolɔ tonuu. Behɛ n nyɛ' yolɔ tonuu pa'ahɛ.
40025021	A daana la lebehe yeti, Ho eŋɛ soŋa, ho dela birikina! Hom n de birikina lɔgɔrɔ fiin wa poan, n wan bo ho lɔgɔrɔ kekeko te ho beha. Wa'ana te to tɔnrɛ lɔgɔrɔ la ge tara popeelom!
40025022	Te boraa sɛka n to'e yolɔ toyi' la me wa'ana yeti, Naa, ho daa ka bo ma la yolɔ toyi'. Behɛ n nyɛ' yolɔ toyi' pa'ahɛ.
40025023	A daana la lebehe yeti, Ho eŋɛ soŋa. Ho dela birikina! Hom n de birikina lɔgɔrɔ fiin wa poan, n wan bo ho lɔgɔrɔ kekeko te ho beha. Wa'ana te to tɔnrɛ lɔgɔrɔ la ge tara popeelom!
40025024	Te boraa sɛka n to'e yologɔ la wa'ana yeti, Naa, mam mi' te ho dela nɛra se'em yɛla n tɔe. Ho kɛ'ɛre la zen'an te ho ka borɛ, ge lagaha zen'an dia te ho ka lobe bonbuula.
40025025	Man zɔ' la dabeem hɔ zuo, te n tare ho ligiri yehe ta tu' boko dekɛ pin'. Behɛ, ho ligiri n wana.
40025026	A daana la lebehe yeti, Ho dela potɔpa la zenyaga! Hon seren baŋɛ te mam kɛ'ɛre la zen'an te n ka borɛ ge lagaha zen'an dia te n ka lobe bonbuula?
40025027	La sone te ho dekɛ ligiri la ta biŋe zen'an te n han lebena te n to'e, n nyɛ' sɛla dɔgɔlɛ.
40025028	Ge daana la yeti ba to'e ligiri la a zen'en bo se'emdaana n tare yolɔ pia la.
40025029	Bala se'em woo n tare wan to'e pa'ahɛ a wan tara gaŋɛ bala. Se'em me n ka tare, sɛla fiin te a tara la, ba wan to'e la a zen'en.
40025030	Ge han dɛna yameŋa yore wa, nyɔkɛ ka ta bahɛ lika poan zen'an te a wan kaaha ge ɔbera nyɛna.
40025031	Asaala Dayɔa han wa'ana la a soŋa la te Yenɛ soŋoreba dɔla en, a wan zin'ire a na'am gɔŋɔ saazuo soŋa la poan.
40025032	Teŋhe woo nɛra wan ta lagahɛ a nɛŋan te a yelege ba yema yema wo duŋkeena n ne yelege boohe piihe poan se'em la.
40025033	A wan yelege piihe la bahɛ a zuɔ ge boohe la me bahɛ a gɔbega.
40025034	Te Naba la wan yele sɛba n boe a zuɔ la yeti, Wa'ana, yamam sɛba te n Sɔ' eŋɛ som bo ya, sɔna ya sɔ'ɔlom la te ba maahom teŋa wa pin'ileŋɔ poan la.
40025035	N kom daa done te ya bo mam dia te n di'. Ko'nyuuro daa tare mam te ya bo mam ko'om te n nyu'. N daa de saana te ya to'e mam ya yiya poan.
40025036	N daa eere la bele te ya yɛlɛ mam futo. N daa bɛn'ɛnre te ya behɛ mam. N daa boe pakadeen te ya wa'ana behɛ mam.
40025037	Yelemɛŋɛrɛ nɛreba la wan nya lebehe yeti, To Daana, wane ma'an te to daa nyɛ' hɔ te ho kon daa dona te tomam bo ho dia bii ko'nyuuro daa tara hɔ te bo ko'om te ho nyu'?
40025038	Wane ma'an te tomam nyɛ' hɔ te ho de'a saana te to to'e ho to yiya poan bii ho ɛɛra bele te tomam bo ho futo te ho yɛ'?
40025039	Wane ma'an te tomam nyɛ' hɔ te ho bɛn'ɛnra bii bɔna pakadeen te tomam wa'ana behɛ hɔ?
40025040	Naba la wan lebehe yeti, N yeti ya la yelemɛŋɛrɛ, yan daa eŋɛ sɛla woo bo se'em n pɔ'ɛ mam sɔɔnrɔ wa poan la, ya daa eŋɛ bo la mam.
40025041	A wan nya ta yele sɛba n boe a gɔbega la yeti, Keŋɛ ya mam zen'en, ya se'em te ba wan dige bahɛ la bugum sebo n ka kiŋire poan, zen'an te ba maahom bo sagona la la a soŋoreba la.
40025042	Se'ere n sɔe, mam kon daa done te ya ka bo mam dia te n di'. Ko'nyuuro daa tare mam te ya ka bo mam ko'om te n nyu'.
40025043	N daa de saana te ya daa ka to'e mam ya yiya poan. N daa eere la bele te ya ka bo mam futo. N daa bɛn'ɛnre ge bɔna pakadeen te ya ka wa'ana behɛ mam.
40025044	Ba wan lebehe yeti, To Daana, wane ma'an te tomam daa nyɛ' hɔ te ho kon daa dona bii ko'nyuuro daa tara hɔ bii de'a saana bii bɔta futo bii bɛn'ɛnra bii daa bɔna pakadeen te tomam daa ka soŋɛ hɔ?
40025045	A wan lebehe yeti, N yeti ya la yelemɛŋɛrɛ, yan daa zagahɛ te ya ka soŋɛ se'em pɔ'ɛ mam nɛreba wa poan la, ya daa zagahɛ mam bala.
40025046	Ba nya wan kɛn' zen'an n tare namehe seko n ka ba'ahe poan. Ge te tontɔɔdoma la kɛn' zen'an n tare vom sebo n ka ba'ahɛ Na'ayenɛ zen'en.
40026001	Yesu n daa tɔgɛ wana wa woo ba'ahɛ la, a daa yele a dɔlɔba la yeti,
40026002	Mini ya te dabeha ayi' n ge la Azootole De'eŋɔ la paɛ. Ba wan nyɔkɛ Asaala Dayɔa la tehɛ ba kpa' ma punpuuredɔɔ zuo te n ki'.
40026003	Malema keendoma la kpɛ'ɛndoma nya daa lagahɛ malema nɛŋadaana Kaiapas yire
40026004	te ba ɛɛra sose'ere te ba wan ta'an nyɔkɛ Yesu ko' en baanlam.
40026005	Ge ba yeti, To han eŋɛ dɛ Azootole saŋa wa, nɛreba la wan ihege zaberɛ la tɔ.
40026006	Yesu n daa ta bɔna la Betani teŋa poan, a boe la Simon se'em n daa de konkone la yire
40026007	dita. Te pɔka kayema n tare dugula la kaam n tare nyuŋo soŋɔ te bo da'a tɔna, wa'ana ka'ɛ yeele a zuo.
40026008	A dɔlɔba la n nyɛ' dena wa, ba sunsunya nyie mɛ te ba soke yeti, Bene te a sagom kaam wa wana?
40026009	Ban ta'an dekɛ ne kaam wa koohe ligiri kekeko, ba ta'an dekɛ ligiri la bo nahadoma.
40026010	Yesu baŋɛ ban tɛn'ɛhe sɛla la nya yele ba yeti, Bene te ya daana pɔka wa? Ka eŋɛ la sɛla n ane soŋa bo mam.
40026011	Nahadoma wan bɔna la ya daarɛ woo, ge mam kan bɔna la ya daarɛ woo.
40026012	Pɔka wa n ka'ɛ kaam la yeele en iŋa la, a eŋɛ bala te a maahom ma gura la laarɛ.
40026013	N yeti ya la yelemɛŋɛrɛ, zen'an woo te ban mɔɔlɛ Yelesoma teŋa wa zuo, ba wan dekɛ sɛla te pɔka wa eŋɛ wa tɔgɛ te nɛreba tɛnra a yele.
40026014	A dɔlɔba pia la bayi' ayema la se'em ba yi'ira Yudas Iskariot daa keŋɛ malema keendoma la zen'en.
40026015	Ta soke ba yeti, Ya wan bo mam la bem ge te bahɛ te ya nyɔkɛ Yesu? Te ba kaanlɛ ligiri kɔnba pihitan' bo en.
40026016	Yehe dabeha aŋa poan Yudas nya daa eere la sose'ere te a wan ta'an bahɛ te ba nyɔkɛ Yesu.
40026017	Boroboro N Ka Tare Mi'ihom De'eŋɔ pɔhega daarɛ la, Yesu dɔlɔba la daa keŋɛ ta soke en yeti, bɛha te ho bɔta te to maahom te ho zin'ire di' Azootole De'eŋɔ dia la?
40026018	A lebehe yele ba yeti, Keŋɛ ya teŋa poan la ya ta yele boraa kayema te, Pa'ala la yeti, n dabaherɛ la pɔnre. N bote mam la n dɔlɔba la di' Azootole dia la ho yire.
40026019	Te ba eŋɛ Yesu n yeti ba eŋɛ se'em la ge maahom Azootole dia la.
40026020	Zanɔɔrɛ n daa ma'ɛn te Yesu la a dɔlɔba la pia la bayi' boe yire la poan ta dita.
40026021	Ban daa boe bini dita la te a yeti, N yeti ya la yelemɛŋɛrɛ te ya ayema n wan ŋma' mam.
40026022	La daa daan ba te ba yɛta en ayema ayema te, N Daana, sera la dela mam?
40026023	Yesu lebehe yeti, La dela yamam ayema se'em n lagom dekɛ a dia suke laa wa poan la mam, n wan ŋma' mam.
40026024	Asaala Dayɔa wan ki' wo ban golehe Yenɛ gɔŋɔ la poan yele se'em la. Ge yele boe bo se'em n ŋma' Asaala Dayɔa la zuo! Ba han ka dɔgɛ ne en, la wan ane soŋa bo en.
40026025	Te Yudas se'em n yeti a ŋma' en la nya yeti, Naa, la wan dɛna mam? Te Yesu lebehe yeti, ho yele ya.
40026026	Ban daa bo bini dita la te Yesu daa dekɛ boroboro bo Yenɛ fara ge gɛn'ɛnhɛ bo a dɔlɔba la ge yeti, To'e ya, obe, te mam iŋa n wana.
40026027	Ge te a dekɛ daam la wola bo Yenɛ fara ge dekɛ bo ba ge yeti, Ya zan'an nyu' de poan.
40026028	Te mam nɔbiŋere paalɛ ziim n wana, te n wan ka'ɛ bo nɛreba kekeko be'em la.
40026029	Nananawa n yele ya mɛ te mam kan le nyu' daambona taaba la ya, gura daanse'ere te mam la yamam wan le ta nyu' daampaalega n Sɔ' sɔ'ɔlom la poan.
40026030	Ban nya daa yuun la yuunɛ ba'ahɛ, ba yehe keŋɛ Olive Zoore zuo.
40026031	Yesu nya yele ba yeti, Yu'uŋ kona wa, ya zan'an wan zɔ' yeregɛ mam zuo. La golehe yeti, N wan ko' duŋkeena la, te piihe la zɔ yeregɛ.
40026032	Ge n han to vo'e n kum mea poan n wan tole nɛŋa keŋɛ Galilee teŋa.
40026033	Peter lebehe yeti, Ba zan'an han ta zɔ' ho zuo, mam kan malom zɔ'.
40026034	Yesu yele en yeti, N yeti ho la yelemɛŋɛrɛ, te yu'uŋkona wa, ho wan ki'ehɛ sugumnɔɔren botan' te ho ka mi' mam ge te nɔdɔɔ kaahɛ.
40026035	Peter lebehe yeti, Ge la han dɛna kum, te n lagom ki' la hɔ, mam kan ki'ehɛ. Te ba a dɔlɔba la me daa lagom yele bala.
40026036	Yesu la a dɔlɔba la nya daa keŋɛ zen'an kayema te ba yi'ira Getsemane, te a yele ba yeti, Zin' ya kalam ge te n keŋɛ keha ta sohɛ Na'ayenɛ.
40026037	A tare la Peter la Zebedee dayɔɔhe seyi' la keŋɛ te bɔna sunsagaŋɔ la ginle kɔ'ɔhɔgɔ.
40026038	A nya yele ba yeti, N suunre n sagom te la n gee la kum. Gure ya mam kalam ge da ginhi ya.
40026039	A keŋɛ la fiin wa lu' aliko sohɛ Na'ayenɛ yeti, N Sɔ' la han wan ta'an eŋɛ, da bahɛ te n nyɛ' namehe kona. Ge la dela hon bote se'em, dagɛ mam bote se'em.
40026040	A nya lebe a dɔlɔba la te ba gan' ginha. Te a nɛɛ Peter soke en yeti, Yamam kan ta'an gu'uhe mam fiin wa ge ginha?
40026041	Da ginhi ya ge soha Yenɛ te ya da lu pa'ahegɔ poan. Ya sɛɛhe bote som ge ya iŋhe ka tare paŋa.
40026042	A lebe ta sohɛ yeti, N Sɔ', la han kan ta'an eŋɛ te ho dekɛ namehe kona wa n zen'en, ge te la de'a la n nyɛ' dɛ, bahɛ te la eŋɛ.
40026043	En le lebe te nyɛ ba le gan'an ginha. Se'ere n sɔe la, gɔɔm n teregere ba nini.
40026044	Te a bahɛ ba ge le keŋɛ ta sohɛ Yenɛ botan' poan yɛta bala mea.
40026045	A nya lebe a dɔlɔba ta yele ba yeti, Ya kelom ginha me ge vɔ'ɔha? Behɛ ya, la pɔnre ba ŋma' Asaala Dayɔa la eŋɛ yelebe'erodoma nu'uhen.
40026046	Ihege ya te to keŋɛ. Se'em n ŋma' mam la n kena la.
40026047	Yesu n daa kelom tɔgɔra mɛ, te Yudas se'em n de dɔlɔba pia la bayi' la ayema la paɛ na. Te nɛreba kekeko zala so'ahe la dambama dɔla en. Malema keendoma la kpɛ'ɛndoma n daa tom ba.
40026048	Se'em n ŋmaa Yesu la daa pa'ale nɛreba la yeti, Mam ta kɔkɛ se'em la, n bala. Nyɔkɛ ya en.
40026049	Yudas paɛ Yesu, po'ohɛ a pa'ala la, ge kɔkɛ en.
40026050	Yesu lebehe yeti, N zɔ', eŋɛ hon wa'ana te ho eŋɛ sɛla la. Te nɛreba la keŋɛ paɛ Yesu nya nyɔkɛ en.
40026051	Yesu nɛreba ayema foe a so'a kɛ' malema nɛŋadaana la yameŋa toberɛ fike.
40026052	Yesu yele en yeti, Dekɛ ho so'a la sun'. Te sɛba woo n foe so'ahe la, so'ahe mea n wan ko' ba.
40026053	Ya tɛn'ɛhe te mam kan ta'an yi' n Sɔ' te a bo mam a soŋoreba te ba gaŋɛ tuha pihiyopɔe la ayi' te ba gu' mam?
40026054	N han eŋɛ bala, Yenɛ gɔŋɔ la n yeti la wan eŋɛ la wana la? La wan eŋɛ wane dɛna sera?
40026055	Bala ma'an te Yesu yele nɛrekooŋɔ la yeti, N sa'ahe la zaberɛ te ya tara so'ahe la dambama yehe na te ya nyɔkɛ mam? Daarɛ woo te mam zin'an Yenɛ Yire la poan pa'ala te ya ka nyɔkɛ mam bilam.
40026056	Ge wana enŋɛ te nɔtɔgɔheba la n daa golehe se'em la eŋɛ sera. Te a dɔlɔba la woo zɔ' ge bahɛ en.
40026057	Sɛba n daa nyɔkɛ Yesu la tare en keŋɛ la malema nɛŋadaana Kaiapas yire, zen'an te sɛba n pa'alegɔ pa'alaba la keendoma la daa lagahe la.
40026058	Ge Peter lɔkɛ bɔna kenkɛleŋa ge dɔla finfiinhe to paɛ malema nɛŋadaana la yire. A kɛn' mɛ ta zin'an la nɛŋadaana la guruba la, te a nyɛ' de ba'ahegɔ.
40026059	Te malema keendoma la Yetɔgom Tɔgɔrɔba eere sore te ba parom bo Yesu ge te ba ta'an ko' en.
40026060	Paromdoma kekeko tole ba nɛŋa na ge ba daa ka nyɛ' ponpɔrɔŋɔ seko n dekɛ te ba wan ta'an ko' en. Pooren nɛreba bayi' tole
40026061	yeti, Nɛre'ena wa daa yeti, a ta'an gbi' Yenɛ Yire wa bahɛ ge maan mɛ' kɔ dabeha atan' poan ba'ahɛ.
40026062	Te malema nɛŋadaana la ihege saazuo yele Yesu yeti, Ho kan lebehe yelese'ere? Bene yɛla n bala te nɛrebana tɔgɔra ge te ho sina?
40026063	Te Yesu sina. Te nɛŋadaana la yele en yeti, Mam pɔ' Yenɛ te ho han seren de'a la Krista, Yenɛ Dayɔa, yele to.
40026064	Yesu lebehe yeti, Ɛɛn, la dela hon yele se'em la. Ge mam yeti ya te ya wan ta nyɛ' te Asaala Dayɔa zin'an se'em n gane zan'an la zuɔ bɔna saŋgbana poan kena na.
40026065	Te malema nɛŋadaana la aanhom a lɔgɔrɔ ge yeti, A to' Na'ayenɛ. Wane te to le ɛɛra seradoma yɛ'ɛha? Behɛ ya, ya ka wom to'ore la nananawa?
40026066	Ya tɛn'ɛhe la dene? Te ba lebehe, A dela ba ko'.
40026067	Te ba tobehɛ nɔtɔɔnrom ma' a nɛŋa ge ŋmɛ' en te sɛba lobe a pɛgɛhe,
40026068	ge soke en yeti, Krista, buke, ane n ŋmɛ' hɔ?
40026069	Peter n daa zin' la yire la zenzaka, te pɔsɔɔ keŋɛ a zen'en ta yele en yeti, Ho lagom bɔna la Galilee nɛra Yesu wa mɛ.
40026070	Te a ki'ehɛ nɛra woo nɛŋa yeti, Mam ka mi' hon tɔgɔre sɛla wa.
40026071	A nya yehe zanɔɔren te pugula kayema me nyɛ' en yele nɛreba la yeti, Nɛre'ena wa lagom bɔna mɛ la Yesu Nazaret nɛra la.
40026072	Te a le ki'ehɛ ge pɔ' yeti, Mam ka mi' boraa wa.
40026073	La eŋɛ la fiin wa, te nɛresɛba n ze' bilam la keŋɛ a zen'en ta yele en yeti, Yelemɛŋɛrɛ, ho dela bama la ayema. Ho yetɔgom n bahɛ te to baŋɛ.
40026074	Te a pɔ' yeti, Mam ka mi' boraa wa. Na'ayenɛ ko' mam n han parona mɛ. Bilam bilam te nɔdɔɔ daa kaahɛ.
40026075	Te Peter nya daa tɛɛn yetɔgom sebo te Yesu daa tɔgɛ bo en yeti, Ho wan ki'ehɛ mam sugumnɔɔren botan' ge te nɔdɔɔ nya kaahɛ la, te a nya yehe yeŋa ta kaahɛ.
40027001	La daa dela bolika yu'uŋyu'uŋɔ te malema keendoma la woo la kpɛ'ɛndoma la tɔgɛ te ba ko' Yesu.
40027002	Ba lo' en mɛ nya tare en ta bo Pilate se'em n sɔe teŋa la beha la.
40027003	Yudas se'em n daa ŋma' Yesu la n daa ta baŋɛ te ba yeti ba ko' en mɛ, a nya tee a potɛn'ɛrɛ ge tare ligiri la le ta bo malema keendoma la kpɛ'ɛndoma la.
40027004	A yele ba yeti, Mam tom la be'em la mam ŋma' nɛra n ka tare tuure. Te ba lebehe yele en yeti, La dela ho toonɛ.
40027005	Te Yudas dekɛ ligiri la lobe bahɛ Yenɛ Yire la poan ge keŋɛ ta yule a mɛŋa.
40027006	Malema keendoma la pin'ihe ligiri la yeti, La ka ane soŋa te to dekɛ ziim ligiri lebehe Yenɛ Yire ligiri la poan.
40027007	Te ba ko' nɔɔrɛ la taaba nya dekɛ ligiri la ta da' Yaka Bɔn'ɔn, te ba laara saama.
40027008	Bala n sɔe te ba yi'ira bɔn'ɔn la te Ziim Bɔn'ɔn.
40027009	Yetɔgom sebo te Na'ayenɛ nɔtɔgɔha Yeremia daa tɔgɛ la daa eŋɛ sera. A daa yeti, ba magahɛ sanlenpeela pihitan' te ba dekɛ da' en.
40027010	Ge le da' yagombaha bɔn'ɔn wo Na'ayenɛ n tɔgɛ se'em la.
40027011	Yesu n daa ze'ele la teŋbehera la nɛŋan te teŋbehera soke en yeti, Hom n de Yudoma naba la? Yesu lebehe yeti, Ɛɛn, hon yele se'em la dene bala.
40027012	Malema keendoma la kpɛ'ɛndoma la n daa zɛrɛgɛ Yesu yelese'a poan la, a daa ka lebehe yele ba se'ere.
40027013	Te Pilate soke en yeti, Ho ka wone yelese'a woo te ba tɔgɔra bɔ'ɔra ho wa?
40027014	Yesu ka lebehe yele yenɛ bo ba la ge la eŋɛ teŋbehera la pakerɛ.
40027015	Te Azootole De'eŋɔ Daarɛ woo teŋbehera daa ne yu'ɛ nɛra ayema se'em to nɛrekooŋɔ lo'e pakadeen bahɛ.
40027016	Bala ma'an nɛrebe'o ayema n daa boe pakadeen la, te a yu'urɛ dɛna Barabbas.
40027017	Te nɛrekooŋɔ la n daa lagahɛ, Pilate soke ba yeti, Ane te ya bɔta te n yu'ɛ bahɛ? N yu'ɛ Barabbas bahɛ bii Yesu se'em te ba yi'ira Krista la?
40027018	A mi' te la dela nyuunre zuo te ba nyɔkɛ Yesu na bo en.
40027019	Pilate n zin' gankerɛ koka zuo kɛleha yetɔgom la, te a pɔga tom yele en yeti, Da eŋɛ boraa sɛka n ka tare tuure, te zina n zaanhom mɛ nyɛ' namehe kantɛ ko poan a zuo.
40027020	Ge malema keendoma la la kpɛ'ɛndoma la pan'ahɛ nɛrekooŋɔ la te ba soke Barabbas yele ge ko' Yesu.
40027021	Te teŋbehera soke nɛrekooŋɔ la yeti, Bana bayi' wa, ane te ya bɔta te n yu'ɛ bo ya? Te ba lebehe yeti, Barabbas.
40027022	Pilate soke ba yeti, Te n nya wan eŋɛ Yesu se'em te ba yi'ira Krista wa la wane? Te ba zan'an lebehe yeti, Bahɛ te ba kpa' en punpuuredɔɔ zuo.
40027023	Pilate soke ba yeti, La dela bene zuo? A eŋɛ la wane? Te nɛrekooŋɔ la woo nyabera kekeko te, Kpa' ya en punpuuredɔɔ zuo.
40027024	Pilate n daa ta baŋɛ te n ete sɛla woo la, ge te dela yoo gee maan tara daaŋɔ kena na, a nya dekɛ ko'om pee a nu'uhe nɛrekooŋɔ la nɛɛhe ge yele ba yeti, Mam nu'uhen ka lagom bɔna boraa wa ziim poan. Ge la dela yamam toonɛ.
40027025	Nɛreba woo lebehe yeti, Bahɛ te a taala dɔla tomam la to kɔma.
40027026	Pilate nya yu'ɛ Barabbas bo ba ge bahɛ te ba ŋmɛ' Yesu ge dekɛ en tehɛ te ba ta kpa' en punpuuredɔɔ zuo.
40027027	Te a pɛɛntɛɛnreba la nya daa tara Yesu kɛn' teŋbehera yire te ba zan'an lagahɛ kae en bahɛ teŋasoka.
40027028	Ba nya yɛɛ a futo la ge dekɛ fumɔlɔgɔ yɛ' en.
40027029	Ba nya dekɛ gɔn'ɔhe wogɛ muŋa vugule en, ge dekɛ doore zanlɛ a zuɔ nu'o ge ne dɔnbelɛ a nɛŋa kɛɛta en yeti, Naa, Yudoma naba wa.
40027030	Ba tobehɛ nɔtɔɔnrom ma' en ge to'e doore la ŋmɛ'ɛra a zuo.
40027031	Ban daa ta kɛɛre Yesu ba'ahɛ la, ba yɛɛ fumɔlɔgɔ la mɛ ge tee dekɛ a mɛŋa lɔgɔrɔ yɛ' en. Ba nya tare en keŋɛ te ba ta kpa' en punpuuredɔɔ zuo.
40027032	Ban daa ye la, ba ta to'ohɛ la Kirene boraa kayema yu'urɛ n de Simon pɛnregɛ en te a zi' punpuuredɔɔ la.
40027033	Ba ta paɛ la zen'an kayema te ba yi'ira Golgota, la vɔnrɛn dela Zuowama Zen'an.
40027034	Bilam te ba dekɛ la daam puhuge ya'am gɛnregɛ bo Yesu te a nyu', te a lɛm ge zagahɛ.
40027035	Ban kpa' en punpuuredɔɔ la zuo, ba nya ŋmɛ' la gbaŋa te ba tɔnrɛ a lɔgɔrɔ la.
40027036	Ge ba zin'an bilam gura en.
40027037	Ba golehe sɛla te ba yete a eŋɛ lamenɛ punpuuredɔɔ la zuen te: Ena n de Yesu, Yudoma naba la.
40027038	Ba lagom la nayigehe seyi' kpa' ayema Yesu zuɔ ge kpa' ayema me a gɔbega.
40027039	Te sɛba n dole bilam tɔla la lɔbera ba zuto toora Yesu
40027040	ge yɛta te, Hon se'em n yeti ho wan gbi' Yenɛ Yire la bahɛ ge maan mɛ' kɔ dabeha atan' poan la, fan' ho mɛŋa bahɛ! Ho han dɛna Na'ayenɛ Dayɔa, ze'ele punpuuredɔɔ la zuo sige na!
40027041	Kɛɛre koŋɔ te malema keendoma la pa'alegɔ pa'ala la kpɛ'ɛndoma la daa kɛɛta en.
40027042	Ba yeti, A faanre a taaba baha ge kan ta'an fan' a mea bahɛ! A dela Israel Naba! Bahɛ te a ze'ele punpuuredɔɔ la zuo sige na te to nyɛ' ge sakɛ bo en.
40027043	A delom la Yenɛ. Bahɛ te Yenɛ la fan' en nananawa. Se'ere n sɔe a ge enŋa dela Yenɛ dayɔa.
40027044	Te nayigehe la te ba lagom kpa' la en la, me toora en.
40027045	Wontɛɛŋa daa wa bɔna la zuo teŋasoka te teŋa la woo wa de'a lika tatata la yengɛleŋa.
40027046	Yene n wa gelege la te Yesu nya kaahɛ kekeko te, Eloi, Eloi, lama sabakanii? La vɔnrɛ dela, Mam Yenɛ, mam Yenɛ bene zuo te ho zagaha mam?
40027047	Sɛba n ze' bilam ge wom la daa yeti, A yi'ire la Eliya.
40027048	Bilam bilam te ba ayema zɔ' ta dekɛ soso keŋɛ ta ma'alɛ daam dekɛ dibega lo' tare keŋɛ ta zɛnkɛ bo Yesu te a nyu'.
40027049	Te basɛba la yeti, Bahɛ en, te to behɛ Eliya han wan wa'an fan' en bahɛ.
40027050	Ge Yesu le kaahe la kekeko ge nya ki'.
40027051	Bilam bilam te taŋse'ere te ba daa dekɛ yule Yenɛ Yire la aanhegɛ boyi', saazuo ta paɛ teŋa. Te teŋa la miim gee te tanhɛ me wɔnrɛ yema yema.
40027052	Yɔɔrɔ be'ehe te Yenɛ nɛreba sɛba n daa ki' la kekeko vo'e ihege.
40027053	Ba ihege yɔɔrɔ la poan doona te Yesu ihegere daarɛ te ba keŋɛ Yerusalem teŋa poan te nɛreba kekeko nyɛ' ba.
40027054	Pɛɛntɛɛnreba kpɛ'ɛma la sɛba n daa gure Yesu n nyɛ' teŋa la n miim la sɛla woo n eŋɛ la, dabeem n kɛn' ba te ba yeti, A seren dela Na'ayenɛ Dayɔa.
40027055	Pɔgɔhe kekeko bo bilam ze'a kenkɛleŋa beha. Ba daa ze'ele la Galilee doohe Yesu soŋora en.
40027056	Mari Magdalene la Yames la Yosefdoma ma Mari la Zebedee pɔga lagom bɔna ba la poan.
40027057	Yene n daa ma'ɛn boraa ayema te a yu'urɛ dɛna Yosef wa'ana. A dela bontata n ze'ele Arimatea teŋa ge dekɛ a mɛŋa enŋɛ Yesu dɔla.
40027058	A keŋɛ Pilate zen'en ta yeti ba bahɛ te a dekɛ Yesu iŋa la, te Pilate yeti ba bahɛ te a dekɛ.
40027059	Yosef daa dekɛ iŋa la pɔnbɛ tanpaalɛ poan,
40027060	tare ta laɛ a mɛŋa yokopɔlɔgɔ poan te a daa tun' taŋa zuo. A daa bilige la taŋa ta le' yɔɔ la ge keŋɛ.
40027061	Mari Magdalene la Mari ayema la daa zin' la yɔɔ la zen'en.
40027062	Te Maaheŋɔ Daarɛ n tole ge yiimbeere, malema keendoma la Pariseedoma la keŋɛ Pilate zen'en.
40027063	Ba yele en yeti, Naa, to tɛnre te ponpɔrɔma la n daa vɔe la a daa yeti, dabeha atan' han tole, n wan le vo'e.
40027064	Bala, bahɛ te ba keŋɛ ta gura yɔɔ la te dabeha atan' la paɛ. Han dagana bala, a dɔlɔba la ta'an wa'ana zun' kum la ge yele nɛreba te a vo'e ya, ge te ponpɔrɔŋkona wa wan le gana yia dene la.
40027065	Pilate lebehe ba yeti, Tare ya guruba keŋɛ ta bahɛ te ba gura yan bote se'em.
40027066	Te ba keŋɛ ta dekɛ danlehom bɛ' taŋa la ge bahɛ te nɛreba gura.
40028001	Vo'ohogo Daarɛ la n daa tole la yiimbeere Alaherɛ daarɛ bolika yu'uŋyu'uŋɔ, te Mari Magdalene la Mari ayema la daa ihege keŋɛ te ba ta behɛ yɔɔ la.
40028002	Teŋa n miim, te Na'ayenɛ soŋora ze'ele saazuo sige na bilige taŋa la lebe kenkɛleŋa ge zin'ire de zuo.
40028003	Soŋora la ane wo saa n nyagere la ge te a futopelege yere yere.
40028004	Sɛba n gure yɔɔ la n nyɛ' soŋora la, dabeem n kɛn' ba, te ba gbe'era ge ana wo ba ki' me la.
40028005	Te soŋora la yele pɔgɔhe la yeti, Da zɔ' ya dabeem te mam mi' te ya eere la Yesu se'em te ba daa kpa' punpuuredɔɔ zuo la.
40028006	A ka bo kalam. A vo'e mɛ ihege wo a daa yele se'em la. Wa'an ya na behɛ zen'an te ba daa laɛ en ge
40028007	nya keŋɛ ya kalam ta yele a dɔlɔba la te a vo'e ihege a kum la poan gee tole nɛŋa yɛ'a Galilee teŋa poan. Bilam te ya wan nyɛ' en. Te n yele ya wa.
40028008	Te pɔgɔhe la bahɛ yɔɔ la. Dabeem n tare ba ge te ba poore me pee te ba kanbela yɛ'a te ba yele a dɔlɔba la.
40028009	Bilam bilam te Yesu to'ohe po'ohɛ ba. Pɔgɔhe la dɔnbelɛ teŋa kalom a na'ma na'ahe en.
40028010	Yesu nya yele ba yeti, Da zɔ' ya dabeem. Keŋɛ ya ta yele n dɔlɔba la te ba kena Galilee teŋa poan ge ba wan nyɛ' mam bilam.
40028011	Pɔgɔhe la n daa boe sore la zuo yɛ'a la, sɛba n daa gure yɔɔ la basɛba keŋɛ teŋa la poan ta yele malema keendoma la sɛla woo n eŋɛ la.
40028012	Malema keendoma la n nyɛ' kpɛ'ɛndoma la eŋɛ la potɛn'ɛrɛ deyema, ba bo guruba la ligiri kekeko,
40028013	ge yele ba yeti, Ta yele ya te yu'uŋɔ te tomam gan'an ginha te Yesu dɔlɔba la wa'ana zun' kum la.
40028014	Yele dena han paɛ Naba la zen'en, to wan nyɛ' en te la ze'ele ge te to kan dekɛ ya eŋɛ yele poan.
40028015	Te guruba la to'e ligiri la eŋɛ sɛla woo te ba yele ba te ba eŋɛ la. Ge ba dekɛ yele dena wa yeregɛ bo Yudoma bala ma'an ha wa paɛ zina.
40028016	Te dɔlɔba pia la ayema la keŋɛ Galilee teŋa zoore la zuo, zen'an te Yesu yeti ba keŋɛ la.
40028017	Ban nyɛ' en la, ba daa na'ahe en ge te basɛba tɛn'ɛha boyi' boyi'.
40028018	Yesu nya keŋɛ ba zen'en ta yele ba yeti, Yenɛ dekɛ paŋa woo n boe saazuo la teŋa wa zuo bo la mam.
40028019	Bala la, keŋɛ ya teŋhe woo la bahɛ te nɛreba doohe mam. Tara n Sɔ' la yu'urɛ, la mam Dayɔa la yu'urɛ, la Na'ayenɛ Sea la yu'urɛ sɔɔra ba ko'om.
40028020	Pa'ala ba te ba nana sɛla woo te mam yele ya la. Ge n wan seren bɔna la ya daarɛ woo gura teŋa wa ba'ahegɔ.
41001001	Wonse'eren la daa pɔhɛ wo Yesu Krista se'em n de Yenɛ Dayɔa la yelesone.
41001002	La daa golehɛ nɔtɔgɔha Isaiah gɔŋɔ la poan yeti, Behe ya, n wan tom n bitonoŋa te ka bɔna n nɛŋa maala sore biŋera ho.
41001003	Nɛra n mɔɔle yeti, Maalɛ sore pɔgɔtia la poan te de gan'an tontɔɔ bo to Na'ayenɛ la.
41001004	Yon daa wa'ana bɔna pɔgɔtia bɔ'ɔra nɛreba ko'om soa ge tɔgɔra te ba tee ba potɛn'ɛra ge te a sɔ ba te la pa'alɛ te Yenɛ bahɛ ba be'em bo ba.
41001005	Yudea sɔ'ɔlom la Yerusalem teŋa nɛreba zan'an daa keŋɛ a zen'en, puta ba yelebe'ero, te a bɔ'ɔra ba ko'om soa Yordan Kolaa la poan.
41001006	Yon lɔgɔrɔ daa dela yɔgɔnɛ kɔnberɔ te a yɛɛra, dekɛ la sɛganɛ lo' a sea. A dia me daa dela sonwa'ara la seerom.
41001007	A daa yeti, Nɛra ayema wan wa'an mam poore na ge enŋa tare paŋa gana mam. Mam pɔ'ɛ n pirege a tagara.
41001008	Mam sɔɔre ya mɛ la ko'om wa ge enŋa wan sɔ ya mɛ la Yenɛ Sea.
41001009	La daa dela bala ma'an poan, te Yesu ze'ele Nazaret teŋa poan n boe Galilee teŋa poan keŋɛ Yon zen'an te a sɔ en Yordan Kolaa la poan.
41001010	En ze'ele ko'om la poan dɔɔra na la a nyɛ' te saŋgbanɛ yo'ɛ, te Sea la sigera a zuo na wo dayene la.
41001011	Te konkore n boe saazuo yeti, Hom n de mam dayɔba'arɛ, te mam nintegɛ. Mam tare popeelom la hɔ.
41001012	Bilam bilam, te Yenɛ Sea la tare en keŋɛ pɔgɔtia poan.
41001013	A boe la pɔgɔtia la poan dapihinaahe, te Dima la makɛ en behɛ. A bo mɛ la mɔɔdunhe, te Na'ayenɛ soŋoreba tona bɔ'ɔra en.
41001014	Pooren to ban daa nyɔkɛ Yon tare en ta pagɛ en, te Yesu nya keŋɛ Galilee teŋa poan daa ta tɔgɔra Yenɛ yelesoma la yeti,
41001015	De daarɛ la paɛ ya te Yenɛ Sɔ'ɔlom la pɔnrɛ. Tee ya ya potɛn'ɛra ge sakɛ bo Yenɛ Yelesoma la.
41001016	Bala ma'an, te Yesu n dole Galilee mɔgɔrɛ zen'en tɔla la, a nyɛ' la zim lɔbereba bayi', Simon, la a yebega Andrew. Ba tare la yoka lɔbera zim mɔgɔrɛ la poan.
41001017	Yesu yele ba yeti, Doohe ya mam, te n bahɛ te ya de'a zim lɔbereba sɛba n wan tara nɛreba bɔ'ɔra mam.
41001018	Bilam bilam, te ba dekɛ ba yogohe la bahɛ ge dɔla en.
41001019	Yesu n daa le keŋɛ fiin wa, a nyɛ' Zebedee dayɔɔhe Yames la a yebega Yon maala ba yogohe ɔɔnrɔŋɔ poan.
41001020	Bilam bilam, te a yi' ba te ba bahɛ ba sɔ Zebedee la ba yamehe ɔɔnrɔŋɔ la poan ge doohe en.
41001021	Yesu la a dɔlɔba la daa keŋɛ Kapernaum teŋa poan. Vo'ohogo Daarɛ la n paɛ, te ba kɛn' zamehegɔ yire te a bɔna bini pa'ala.
41001022	A pa'alegɔ la eŋɛ nɛreba la pakerɛ. Se'ere n sɔe la, a pa'alɛ ba mɛ la paŋa. A ka pa'alɛ wo nɛresɛba n pa'alɛ pa'alegɔ la.
41001023	Se'em ma'an te ba bɔna zamehegɔ yire la, boraa kayema te bonbɛ'ɛhe bɔna la n kɛn' bini na ge nyabera yeti,
41001024	Yesu, Nazaret teŋa boraa wa, ho bote la bene to zen'en? Ho wa'ana te ho sagom to mɛ? Mam baŋɛ hon de se'em. Ho dela Na'ayenɛ yelemɛŋɛrɛ bitonoŋa.
41001025	Yesu tanhɛ bonbe'a la yeti, Go'e voole, ge yehe a zen'en.
41001026	Te bonbe'a la damɛ boraa la ge kaahe kekeko ge nya yehe a zen'en.
41001027	La eŋɛ ba pakerɛ te ba sɔkera taaba yeti, Bene n wana? La dela pa'ale paalega seko n kpe'em. A tanhɛ la bonbɛ'ɛhe, te ba nam a nɔɔrɛ.
41001028	Te la ka yue te a yele yeregɛ zen'an woo Galilee teŋa poan.
41001029	Ban daa kɔ'ɔn yehe zamehegɔ yire la, Yesu la Yon la Yames doohe la Simon la Andrew keŋɛ ba yire.
41001030	Ba yele Yesu te Simon dɛɛnpɔka n gan' gbe'era la ɔɔrɔ.
41001031	Te a keŋɛ pɔka la zen'en ta gin' a nu'o vi'e en ihege te a ɔɔrɔ la bahɛ en. Ge te a la yuɛ ko'om bo ba.
41001032	Yene n ta ma'ɛn, te nɛreba tare ban'ahedoma la sɛba te bonbɛ'ɛhe daana, wa'an a zen'en na,
41001033	te teŋa la nɛreba zan'an lagahera yire la zanɔɔren.
41001034	A tebɛ ban'ahe buuri buuri ge sa'ahɛ bonbɛ'ɛhe kekeko te ba yehe nɛreba zen'enhe. A bahɛ bonbɛ'ɛhe la te ba kan nyaŋɛ voole. Se'ere n sɔe la, ba baŋɛ en.
41001035	Yiimbeere, Yesu daa ihege la bolika yu'uŋyu'uŋɔ yehe yire la poan keŋɛ mɔen ta soha Yenɛ.
41001036	Simon, la sɛba n boe la en la yehe ɛɛra en,
41001037	nya nyɛ' en ge yele en yeti, Nɛra woo eere ho mɛ.
41001038	Te a lebehe yele ba yeti, Bahɛ ya te to keŋɛ teŋse'ehe n ka zaen la te n ta mɔɔlɛ yelesoma. Wana wa zuo te mam wa'ana.
41001039	Te a nya keŋɛ Galilee teŋhe zan'an ta mɔɔla Yelesoma la bɔ'ɔra ba zamehegɔ yiya la poan ge sa'aha bonbɛ'ɛhe la.
41001040	Boraa n de konkone wa'ana dɔnbelɛ Yesu nɛŋan belom en yeti, Ho wan ta'an tebɛ mam, ho han bɔta ho tebɛ mam.
41001041	Te ninbɔn'ɔn nyɔkɛ en te Yesu tɛɛn a nu'o kalom en ge yeti, Mam bote. N wan tebɛ ho.
41001042	Bilam bilam, te konkom la bahɛ en ge te a eŋɛ som
41001043	te Yesu daa bahɛ te a keŋɛ ge kan'an en yeti, Mina te ho wan dekɛ dɛ yɛta nɛra.
41001044	Keŋɛ malemadaana la zen'en ta dekɛ ho mɛŋa pa'ale en, ge tare ban'an ba'ahega bo'olom sebo, te Moses bo nɔɔrɛ te ba tara kena na la, te la dɛna aseradaana bo ba.
41001045	Ge, boraa wa daa yehe la dekɛ yetɔgom la yeregɛ zen'an woo. Bala, te Yesu ka le ta'an kɔ'ɔn lilige a mɛŋa teŋa poan, ge a boe la yeŋa pɔgɔtia poan. Ge te nɛreba la zɛ'ɛta bɔbɔrɛ woo kena a zen'en na.
41002001	Dabeha ayi' n daa ta paɛ, te Yesu le lebe Kapernaum teŋa la poan te nɛreba wom te a boe la yire.
41002002	Nɛreba zo'e zo'e lagom taaba mikera kɔlɔŋa nɔɔrɛ te fole ka bɔna. Yesu boe la bɔ'en la mɔɔla Na'ayenɛ yelehom bɔ'ɔra ba.
41002003	Te boraa senaahe tara kɔɔrɔŋɔ te a gan'an a soŋɔ zuo keŋɛ yire la poan.
41002004	Nɛreba n mike gaŋɛ, te boraahe la ka ta'an paɛ Yesu zen'en ge nya zom gɔhɔgɔ voŋɛ yoko gɔhɔgɔ zuo zen'an te Yesu bɔna la, nya dekɛ en doohe yoko la poan sigehe en bɔ'ɔ la poan.
41002005	Yesu n nyɛ' ba sera sakerɛ n zo'e se'em la, a yele en yeti, N dayɔa n bahɛ ho be'em bo ho.
41002006	Pa'alegɔ pa'ala basɛba la n zin' bini tɛn'ɛha ba potɛn'ɛra poan yeti,
41002007	La sontii nɛra tɔgɔra wana? A dekerɛ a mea te enŋa dela boyena la Na'ayenɛ. Na'ayenɛ ma'an n bahere nɛra be'em bɔ'ɔra en.
41002008	Bilam bilam, te Yesu baŋɛ a potɛn'ɛrɛ ban tɛn'ɛhe sɛla la ge yele ba yeti, Bem te ya tɛn'ɛha dena wa ya potɛn'ɛra poan?
41002009	Bene n tɔe? N yele kɔɔrɔŋɔ la yeti, n bahɛ ho be'em bo ho, bii n yele en yeti, ihege, vaɛ ho soŋɔ kule?
41002010	Bala, n wan bahɛ te ya baŋɛ te Asaala Dayɔa tare paŋa teŋa wa zuo te a bahɛ nɛreba be'em bɔ'ɔra ba. Ge te a nya yele kɔɔrɔŋɔ la yeti,
41002011	N yeti ho ihege vaɛ ho soŋɔ kule.
41002012	A ihege bilam bilam vaɛ a soŋɔ kena yehe yeŋa. Nɛreba la n nyɛ' dɛ te la daa eŋɛ ba pakerɛ te ba dekɛ pɛnka bo Yenɛ ge yeti, To nan ka tabelɛ nyɛ' dena wa.
41002013	Yesu daa le keŋɛ Galilee mɔgɔrɛ zen'en la, ge nɛrekooŋɔ lagahɛ a zen'en te a pa'alɛ ba.
41002014	A ye' tɔla la, a nyɛ' Alpaeus dayɔa Levi te a zin'an koba yire. Yesu yele en yeti, Doohe mam. Te a ihege doohe en.
41002015	Pooren te Yesu keŋɛ Levi yire te enŋa la a dɔlɔba la koba tɔ'ɔhɔba la yelebe'erodoma kekeko daa lagom taaba zin'an dita. Se'ere n sɔe la ba daa zo'e mɛ dɔla en.
41002016	Te pa'alegɔ pa'aleba basɛba la n de Pariseedoma la nyɛ' te a dita la yelebe'erodoma la koba tɔ'ɔhɔba la, ba soke a dɔlɔba la yeti, Wane te a dita la yelebe'erodoma la koba tɔ'ɔhɔba?
41002017	En wom dena wa, Yesu yele ba yeti, Sɛba doma n ka bɛn'ɛnre ka sontii ba nyɛ tebedoma ge sɛbadoma n bɛn'ɛnre ma'an n nyɛ' tebedoma. Mam ka wa'ana te n yi' la tontɔɔdoma. Mam wa'an la be'emdoma zuo na.
41002018	Yon dɔlɔba la Pariseedoma la daa zagahɛ ba mɛhe te nɛreba wa'ana soke Yesu yeti, Wane te Yon dɔlɔba la Pariseedoma dɔlɔba la zagahɛ ba mɛhe ge te ho dɔlɔba la ka eŋɛ?
41002019	Te Yesu lebehe ba yeti, Behɛ, ya tɛn'ɛhe te pɔgɔzɔrɛ saama wan ta'an zagahɛ ba mɛhe pɔgɔdita la han bɔna bini? Pɔgɔdita la han bɔna bini, ba kan ta'an eŋɛ.
41002020	De daarɛ ken na te ba wan ta dekɛ pɔgɔdita la ba zen'en keŋɛ. La han eŋɛ bala, ba nya zagahɛ ba mɛhe.
41002021	Le yɛ'ɛha, nɛra ka dekerɛ fupɔlɔgɔ tanɛ ligera fukɛka. Ho han eŋɛ bala, fupɔlɔgɔ la wan aanhegɛ fukɛka la pa'ahɛ.
41002022	Nɛra ka boe dekera daam paalom sun'unra talaŋkɛka poan. Ho han enŋ bala, daam la wan tanhɛ talaŋa la ge ka'ɛ. Bala la, ba sun'unre daam paalom la talaŋpaalega poan.
41002023	Vo'ohogo Daarɛ deyema, Yesu la a dɔlɔba la daa dɔla va'am poan tɔla. Ban kene la, ba la kɔ'ɔre la ki' ɔbera.
41002024	Te Pariseedoma la yele en yeti, Behɛ, bene te ba sagom to Vo'ohogo Daarɛ kiha la?
41002025	A lebehe ba yeti, Ya ka kaanlɛ lan daa ta wɔna David, la enŋa la a nɛreba kom n yuun done te a eŋɛ se'em la?
41002026	A yuun kɛn' Yenɛ Yire la poan, se'em ma'an te Abiatar daa dɛna malema nɛŋadaana la, ta obe toolom boroboro la ge bo a nɛreba la, boroboro se'ere te pa'alegɔ la yeti nɛnɛra da obe dɛ han dagɛna la malema nɛŋadaana la ma'an.
41002027	Yesu yele ba yeti, Yenɛ daa maale Vo'ohogo Daarɛ la bo asaala ge dagɛ a maale la asaala bo Vo'ohogo Daarɛ la.
41002028	Ge Asaala Dayɔa la n de Vo'ohogo Daarɛ la Daana.
41003001	Daarɛ deyema Yesu daa kɛn' la zamehegɔ yire la poan. Ge te a nyɛ' boraa kayema te a nu'o daa ki'.
41003002	Bilam te nɛreba basɛba daa ɛɛra sose'ere te ba wan ta'an sagom Yesu yu'urɛ te ba behera te a wan tebɛ en Vo'ohogo Daarɛ la bii a kan tebɛ, te ba ta'an zɛrɛgɛ en.
41003003	Yesu yele boraa sɛka nu'o n ki' la yeti, Ihege wa'an n nɛŋa wa na.
41003004	A nya soke nɛreba la yeti, La de ma'an te ho tom som bii be'em Vo'ohogo Daarɛ wa, ge ho to'e vom bahɛ, bii ho ko'? Te ba sina.
41003005	Yesu poorɛ ka pee ge te a sunsunya nyie te a behɛ ba kae. A mi te bama la dela sunkanberɛdoma, te a yele ban'anra la yeti, Tɛɛn ho nu'o la. Te a tɛɛn kɔ, te ko eŋɛ som.
41003006	Pariseedoma la nya yehe bilam bilam ta to'ohɛ Herodidoma nyɛ' taaba ban wan eŋɛ se'em nyaŋɛ ko' Yesu.
41003007	Yesu la a dɔlɔba la daa lebe Galilee mɔgɔrɛ. Ge te Galilee teŋhe nɛrekooŋɔ daa doohe ba. Nɛreba n wom en eŋɛ sɛla woo, ba yehe Yudea
41003008	la Yerusalem la Idumea la teŋse'ehe n boe Yordan kolaa yakenɛ la Tire la Sidon teŋhe keŋɛ a zen'en.
41003009	Te nɛreba la zo'e gaŋɛ mɛ ge a ka bote ba mike en. Bala zuo, a daa yele a dɔlɔba la te ba maahom ɔɔnrɔŋɔ bo en.
41003010	Se'ere n sɔe la, a daa tebɛ ban'ahedoma kekeko. Bala te sɛba n tare ban'ahe la mikera te ba kalom en.
41003011	Bonbɛ'ɛhe la han ne nyɛ' en, ba ne lu' la a nɛŋan nyabera yeti, Ho dela Yenɛ Dayɔa.
41003012	Ge a tanhɛ ba te ba da bahɛ te nɛreba la baŋɛ n de se'em.
41003013	Yesu daa zom zoore zuo ge yi' nɛresɛba te a bɔta la, te ba wa'an a zen'en na.
41003014	Te a ganhɛ ba pia la bayi' segɛ ba tontoneba te ba wan bɔna la en, te a ta tona ba te ba yehe ta mɔɔla a yɛla,
41003015	ge bo ba paŋa te ba sa'aha bonbɛ'ɛhe la.
41003016	Nɛreba pia la bayi' la te a daa ganhɛ la daa dela Simon se'em te a daa segɛ a yu'urɛ Peter
41003017	la Zebedee dayɔɔhe Yames la a yebega Yon sɛba te a daa segɛ ba yu'ura te Boanerges, vɔnrɛ la n de Saadameŋa Dayɔɔhe,
41003018	la Andrew la Filip la Bartolomu la Matu la Tomas la Alpaeus dayɔa Yames la Tadaeus la Simon se'em n daa tɔgɔre te a to'e Yudoma teŋa bahɛ
41003019	la Yudas Iskariot se'em n daa ŋma' Yesu la.
41003020	Te Yesu daa nya kɛn' yire, te nɛrekooŋɔ le lagahɛ a zen'en te enŋa la a dɔlɔba la ka nyaŋɛ di'.
41003021	Nɛreba n ta yeti, A yirihe mɛ. A nɛreba n wom bala nya keŋɛ te ba ta nyɔkɛ en.
41003022	Pa'alegɔ pa'aleba basɛba n ze'ele Yerusalem teŋa wa'ana la yeti, Beelzebul, bonbɛ'ɛhe naba la n yagɛ a zuo. Bala n sɔe, te a tana sa'aha bonbɛ'ɛhe wa.
41003023	Te Yesu yi' ba paɛ a zen'en dekɛ makerɛ yele ba yeti, Dima ka sa'ahe Dima.
41003024	Bala mea, teŋa kayema nɛreba han zabɛ yelege taaba, teŋkaŋa kan ta'an ze'ele.
41003025	Bii, yire deyema nɛreba han zabɛ yelege taaba, yire denɛ kan le ta'an ze'ele.
41003026	Bala la, Dima han ihege zabɛ yelege a mɛŋa, a kan le ta'an ze'ele, ge a yi' la ba'ahegɔ.
41003027	Nɛra kan ta'an kɛn' paŋadaana yire ta zun' a lɔgɔrɔ han dagɛna a nyaŋɛ la paŋadaana la ge nya ta'an zun' a yire lɔgɔrɔ la.
41003028	N yeti ya la yelemɛŋɛrɛ, te yelebe'seto woo la tose'a woo te nɛreba eta bɔ'ɔra Yenɛ la, a wan bahɛ bo ba.
41003029	Ge, hon se'em woo n to' Yenɛ Sea la, be'em bahega ka boe bɔ'ɔra en. Enŋadaana ton la toonbe'seto n ka tare ba'ahegɔ.
41003030	Yesu n yele wana wa dela ban yeti bonbe'a n yagɛ a zuo la.
41003031	Yesu ma la a yebehe la daa nya paɛ a zen'en ta ze'a yeŋa ge tom te ba ta yi' en na.
41003032	Nɛrekooŋɔ zin'an kae en ge yele en yeti, Ho ma la ho yebehe n boe yeŋa sɔkera ho yele wa.
41003033	Te a lebehe ba yeti, Bane n de mam ma la mam yebehe?
41003034	Te a nya behɛ sɛba woo n zin' kae en la ge yeti, Mam madoma la mam yebehe n wana.
41003035	Baŋɛ ya te sɛba n tone Yenɛ potɛn'ɛrɛ n bote se'em la n de mam yebehe la mam tanpa la mam madoma.
41004001	Yesu daa le pin'ilom pa'ala la nɛreba mɔgɔrɛ la nɔgbenɛ te nɛreba kekeko lagahɛ a zen'en te a kɛn' ɔɔnrɔŋɔ poan nya bɔna ko'om poan ge te nɛrekooŋɔ la woo bɔna doone.
41004002	A tare la magaha pa'alɛ ba yɛla kekeko. A makɛ makerɛ pa'alɛ ba yeti,
41004003	Kelehe ya. Kaara n daa boe daa keŋɛ a va'ame te a lobe a bonbuura.
41004004	N daa bo bini lɔbera la, bonbuura la basɛba daa lu' sore zuo te niihe kiŋ gɔ' ba zan'an.
41004005	Basɛba me daa lu' tanhe zen'en, zen'an te tentɔnɔ ka zo'e. Tentɔnɔ n daa ka zo'e la zuo ba daa yehe kalam.
41004006	Wontɛɛŋa n daa woŋɛ ba te ba ka tare nyɛga, bala n sɔe, te ba daa ki'.
41004007	Bonbuura la basɛba daa lu' la gɔn'ɔhe poan te gɔn'ɔhe la kpare ba te ba ka wom dia.
41004008	Bonbuura la basɛba daa lu' la pɔn'ɔhegɔ poan nya zɔ'ɔra pa'aha ge wom dia, te sɛba wom pihitan', te sɛba wom pihiyoobe, te sɛba wom kɔbega.
41004009	Te a nya yele ba yeti, Hon se'em n tare toba, kɛleha.
41004010	Yesu la Pia La Bayi' la nɛresɛba n gee la n daa ta bɔna ba ma'an la, ba soke en magaha la vɔnrɛ.
41004011	Te a lebehe ba yeti, Yenɛ sakɛ te yamam mi' a sɔ'ɔlom yɛla. Ge, sɛba n boe yeŋa la ba wone sɛla woo la magaha poan te ba ka mi' vɔnrɛ la.
41004012	Bala te ba behere ge ka nyɛta, ba wone ge ka baŋera. Han dagɛna bala, ba wan tee ne ba potɛn'ɛra te Na'ayenɛ bahɛ ba be'em bo ba.
41004013	Yesu nya soke ba yeti, Yamam ka bɔkɛ makɛ dena wa? Ge ya wan eŋɛ la wane ta'an bɔkɛ magase'ere yɛ'ɛha?
41004014	Bonbuura la te kaara la daa lobe la de Yenɛ yelehom la.
41004015	Nɛreba basɛba ane wo sore la poan te bonbuura la daa lu' la. Ba han wom yelehom la, bilam bilam te Dima wa'ana dekɛ yelehom la te ba wom la.
41004016	Nɛreba basɛba ane wo tanhe la te bonbuura la lu' la. Ba han wom yelehom la bilam bilam te ba wan to'e a la popeelom.
41004017	Ge, ba ane wo ba ka tare nyɛga la. Bala zuo, daaŋɔ bii namehegɔ han wa'an yelehom la zuo na, ba bahɛ a la kalam.
41004018	Nɛreba basɛba me le ana wo sɛba n lu' gɔn'ɔhe poan la. Ba dela sɛba n wom yelehom la,
41004019	ge te zina wa yɛla la n kpe'em la tarega nyɛlom la bonborɛ nɔŋɔlom gu'ura yelehom la, te ba ka zɔ'ɔra pa'aha.
41004020	Nɛreba basɛba me ane wo pɔn'ɔhegɔ zen'an la te bonbuura la daa lu' la. Ba wom yɛla la, ge sakɛ bo a. Bala mea la te ba daa zo'e wom pihitan', te basɛba wom pihiyoobe, te basɛba wom kɔbega.
41004021	Yesu yele ba yeti, Nɛra han ne tara butolela kɛn' bɔ'en, a ne dekɛ la laa vugule ka? Bii a dekɛ ka ze'ele koka leŋen? Aai, a ne dekɛ ka ze'ele la ka ze'elego zen'an.
41004022	Bala poan, ba han sogɛ sɛla la wan nɛɛ na. Sɛla me te ba pile wan bahɛ pilige mɛ.
41004023	Hon se'em n bɔkɛ yɛla la, kɛleha a.
41004024	Te a yele ba yeti, Wom ya soŋa soŋa. Hon makere se'em teha la bala mea te ba wan makɛ bo ho, ba wan makɛ gaŋɛ bala.
41004025	Hon se'em n to'e mam pa'alegɔ wan to'e gaŋɛ bala. Hon se'em n ka to'e mam pa'alegɔ la, sɛla te ho tara la, Na'ayenɛ wan to'e la ho zen'en.
41004026	Te Yesu le yele ba yeti, Yenɛ sɔ'ɔlom la ana wo nɛra n dekɛ bonbuura lobe va'am poan la.
41004027	A han gan'an ginha yu'uŋɔ ge ihegera bolika, a wan nyɛ' te bonbuura la taherɛ mɛ yɛha zɔ'ɔra ge te a kan baŋɛ la eŋɛ se'em.
41004028	Teŋa la n sɔe te bonbuura la yɛhera, vɔntɔ n yɛhera yia, te zuto tagala nya bɔ'ɔra dia.
41004029	Dia la han bi'e te kɛ'a dabaherɛ paɛ, a nya dekere la a kɛreŋa yɛ'a.
41004030	Yesu le yele ba yeti, To wan makɛ te Yenɛ sɔ'ɔlom la n ana se'em n wana.
41004031	La ane wo tia biile pegehe la. Bama n de biile pegehe, biile woo poan.
41004032	Ho han bore ba va'am poan, te ba yehe zo'e, ba gane tise'ehe woo te ba borɛ va'am la poan la. Ba tara yilekanra te niihe kena yagala ma'ahom la poan.
41004033	Yesu daa dekɛ la magaha n an wo dena wa kekeko tɔgɛ yelesoma la bo ba, ba han wan ta'an baŋɛ, ba baŋɛ.
41004034	A ka tɔgɔra bɔ'ɔra ba ge te makerɛ ka bɔna. Ge a ne lilige sɛla woo bo la a dɔlɔba la ma'an.
41004035	Zanɔɔrɛ n paɛ, te Yesu la a dɔlɔba la daa boe la ɔɔnrɔŋɔ la poan te a yele ba yeti, Bahɛ ya te to yakɛ mɔgɔrɛ la yakenɛ ha.
41004036	Te ba tare en keŋɛ ge bahɛ nɛrekooŋɔ la. Ɔɔnrɔnɔ toseto daa lagom bɔna la ba.
41004037	Ban boe ɔɔnrɔŋɔ la poan kena kena, te saabeeokeŋɔ lɔbera te ko'mi'inhe ŋmɛ'ɛra kɛn'ɛra ɔɔnrɔŋseko ge te la gee fiin la ko perɛ.
41004038	Yesu gan'an ɔɔnrɔŋɔ la pooren kɔga dafeere ginha te ba nɛɛ en yele en yeti, Wane te ho gan'an ginha ge te to yeti te ki'?
41004039	Te a ihege tanhɛ sabeeo la ge yele ko'mi'inhe la yeti, Go'e banlaam! Da ŋmɛ'ɛra! Te sabeeo la daa go'e te ko'mi'inhe la me daa ka le ŋmɛ'ɛra.
41004040	A yele ba yeti, Bene te ya tara dabeem bala? Ya ka sakɛ sera bo Na'ayenɛ?
41004041	Dabeem kɛn' ba te ba yɛta taaba yeti, Bem boraa n bala? Te sabeeo la ko'mi'inhe nana a nɔɔrɛ.
41005001	Yesu la a dɔlɔba la daa yakɛ la mɔgɔrɛ la yakenɛ nya paɛ Gerasa teŋa poan.
41005002	En paɛ ze'ele ɔɔnrɔŋɔ la poan sigera teŋa, te boraa kayema yehe yɔɔren to'ohɛ en. Bonbe'a n yagɛ se'em
41005003	n kɛn'ɛre yɔɔren la, te nɛra daa ka bɔna wan ta'an le ba' en.
41005004	Se'ere n sɔe la, ba daa ne dekɛ la kuto la ba' a nu'uhe la a na'ma ge a ne kɔ' kuto la bahɛ mɛ, te nɛnɛra daa ka tara paŋsɛka n wan gin' en.
41005005	Daarɛ woo yu'uŋɔ la wontɛɛŋa zan'an, a ne bɔna la yɔɔren ge zona zɔya zuto ge me nyabera ge tara kuga ŋmata a mɛŋa.
41005006	En boe la zanzaarɛ ge nyɛ' Yesu, te a zɔ' keŋɛ ta lu' a nɛŋan.
41005007	Ta kaahɛ kekeko yeti, Yesu, Yenɛ N Gane Zan'an la Dayɔa la, bene te ho wa'an mam zen'an na? Pɔ' Yenɛ te ho kan namehɛ mam.
41005008	Se'ere n sɔe, Yesu n daa yele en yeti, Yehe boraa wa poan, bonbe'a wa.
41005009	Yesu nya soke en yeti, Ho yu'urɛ? Te boraa lebehe en yeti, Mam yu'urɛ dela Tuha Tuha. Se'ere n sɔe la to zo'e mɛ.
41005010	Te a la belom Yesu la ninmɔ'ɔrɛ te a da bahɛ te ba yehe teŋa la poan.
41005011	Kurikuri kekeko n daa bo zoore la zuo bilam dita,
41005012	te bonbɛ'ɛhe la belom Yesu yeti, Bahɛ te to kɛn' kurikuri wa poan.
41005013	Yesu sakɛ sɛla ba bote, te bonbɛ'ɛhe la yehe keŋɛ ta kɛn' kurikuri la. Te kurikuri la n daa dela tuha ayi', te ba zɔ' ta lu' mɔgɔrɛ la poan.
41005014	Sɛba n daa dole kurikuri la zɔ' keŋɛ ta yele sɛba n boe teŋa la poan la, la sɛba n bo va'ame la, te nɛreba zɔ' wa'ana te ba behɛ lan de sɛla eŋɛ la.
41005015	Ban paɛ Yesu zen'en la, ba nyɛ' boraa sɛka te bonbɛ'ɛhe tuha tuha n ze'ele a poan yɛhera wa te a zin'an bilam nya yɛ' fusonɔ ge tara yam somɔ, te dabeem daa kɛn' ba la.
41005016	Sɛba n nyɛ' sɛla n daa eŋɛ boraa la, la sɛla n daa eŋɛ kurikuri la, yele nɛra woo mɛ.
41005017	Bilam, te nɛreba la belom Yesu te a bahɛ ba teŋa la.
41005018	Yesu n kɛn'ɛre ɔɔnrɔŋɔ la poan la te boraa la belom en te a bahɛ te a doohe en.
41005019	Yesu ka sakɛ ge yele en yeti, Kule ta yele ho nɛreba sɛla te ho Daana la eŋɛ bo ho, la n zɔ' ninbɔn'seko taaba bo ho la.
41005020	Te a keŋɛ ta dekɛ yeregɛ Teŋhe Pia la zan'an yelese'a woo te Yesu enŋ bo en. Wana wa eŋɛ nɛra woo pakerɛ.
41005021	Yesu daa le yakɛ la mɔgɔrɛ la yakenɛ la ɔɔnrɔŋɔ, te nɛrekooŋɔ lagahɛ a zen'en n boe mɔgɔrɛ nɔgbenɛ la.
41005022	Te zamehegɔ yire kpɛ'ɛma ayema, se'em a yu'urɛ dela Yairus, wa'an a zen'en na. En nyɛ' Yesu la, a lu' a nɛŋan
41005023	belom en yeti, N pɔyɔbila n pɔnre kum, bala wa'ana la ho dekɛ ho nu'uhe pagalɛ a zuo te a eŋɛ som gee da ki'.
41005024	Te Yesu dɔla en yɛ'a. Te nɛrekooŋɔ la dɔla mikera en.
41005025	Ge pɔka kayema n daa lagom bɔna nɛrekooŋɔ la poan luta sea ge te la ka gɔ'ɔra yuum pia la ayi'.
41005026	A daa sagom sɛla woo te a tara, doohe tebedoma zan'an, ge namehɛ la tebegɔ buuri buuri ge daa ka nyɛ' som, ge te la daa malom pa'ahɛ.
41005027	Pɔka wa n ta wom Yesu yele la, a wa'an a zen'an na. Te a nya tole a pooren nɛrekooŋɔ la poan ta kalom a fuo.
41005028	Se'ere n sɔe la a potɛn'ɛrɛ dela, N han kalom a fuo wa ma'an, n wan eŋɛ som.
41005029	Bilam bilam, te a sea la daa ŋmaɛ la, te a baŋɛ te a ban'an la bahɛ ya.
41005030	Bilam, te Yesu baŋɛ te sɛla eŋɛ ya te paŋa yehe a zen'en nya ŋmɛregɛ nɛrekooŋɔ la poan soke yeti, Ane n kalom n fuo wa?
41005031	Te a dɔlɔba la lebehe en yeti, Ho nyɛ' la nɛreba n mikera se'em ge sɔkera te, Ane n kalom n fuo wa?
41005032	Te a behɛ ba kae te a wan nyɛ' se'em n eŋɛ la.
41005033	Ge te pɔka la baŋɛ sɛla zuo te a sɔkera bala la te a zɔta dabeem ge gbe'era keŋɛ ta dɔnbelɛ a nɛŋa nya yele en yelemɛŋɛrɛ la zan'an.
41005034	Te Yesu yele en yeti, N ma, ho potɛn'ɛrɛ sakerɛ wa n sɔe te ho ban'an wa bahɛ. Keŋɛ la popeelom. Ho ban'an la bahɛ ya.
41005035	Yesu n daa kelen tɔgɔra la, nɛreba basɛba daa ze'ele Yairus zamehegɔ yire kpɛ'ɛma la yire wa'ana yele en yeti, Ho pɔyɔa la ki' ya. A kan le nyaŋɛ eŋɛ sɛla le yɛ'ɛha?
41005036	Yesu wom sɛla te ba tɔgɛ la, ge te a yele kpɛ'ɛma la yeti, Da zɔ' dabeem, ge nam mam.
41005037	Yesu ka sakɛ te nɛnɛra doohe en, han dagɛna Peter la Yames, la Yames yebega Yon ma'an.
41005038	Ban ta paɛ kpɛ'ɛma la yire la, Yesu nyɛ' te nɛreba yoona koorɛ yooma ge kaaha ge vɔɔla kekeko.
41005039	A kɛn' yire la poan soke ba yeti, Wane te ya yoona ge kaaha? Bia la ka ki', ge ka ginhɛ mɛ.
41005040	Ge ba la'ara, te a bahɛ te ba zan'an yehe yeŋa ge te a tare bia la sɔ la a ma la sɛba n boe la en la kɛn' bia la n boe zen'an la.
41005041	A nya gin' bia la nu'o ge yele en yeti, Talita kumi. La vɔnrɛ dela, Pugula, mam yeti ho, ihege.
41005042	Bilam bilam te pugula la ihege kena te la eŋɛ ba zan'an pakerɛ. Pugula la daa dela yuun pia la ayi'.
41005043	Te a yele ba te ba da yɛta nɛreba dena wa ge ta ɛ dia bo pugula la te ka di'.
41006001	Yesu daa bahɛ bilam ge keŋɛ a mɛŋa teŋa poan te a dɔlɔba la doohe en.
41006002	Vo'ohogo Daarɛ n ta paɛ la, a pin'ilom pa'ala zamehegɔ yire poan te nɛreba kekeko daa wom te la eŋɛ ba pakerɛ. Te ba yeti, Boraa kana nyɛ' wana wa zan'an la bɛ? Ge a nyɛ' yambomo la bɛ? A eŋɛ la wane tana eta yelekerehe wa?
41006003	Dagɛ boraa kana n de mɛta la? A dagɛ la Mari bia? Te a yebehe dɛna Yames la Yosef la Yudas la Simon. Dagɛ a tanpa n lagom bɔna kalam wa? Ba zagahɛ se'em n bala.
41006004	Yesu yele ba yeti, Nɔtɔgɔha ka tare na'ahegɔ a mɛŋa teŋa poan, la a mea nɛreba zen'en, la a mea yire poan.
41006005	A ka ta'an tom yelekerehe bilam, han dagɛna a daa dekɛ la a nu'uhe pagalɛ ban'ahedoma fiin wa zuto te ba ban'ahe la daa bahɛ ba.
41006006	La daa eŋɛ en pakerɛ, ba daa ka sakɛ bo en la zuo. Te Yesu bahɛ bilam, ge ɛɛra kaara teŋse'ehe poan pa'ala.
41006007	A nya daa yi' Pia La Bayi' la tom ba bayi' bayi', ge bo ba paŋa te ba tara sa'aha bonbɛ'ɛhe.
41006008	A yele ba yeti, Da dekɛ ya sɛsɛla keŋɛ ya sore la poan, han dagɛna dɔya ma'an. Da dekɛ ya dia, bii tapɔtɔ, bii ya dekɛ ligiri sun' ya funini poan,
41006009	bii ya yɛ' dansigihe seyi'. Ge ya pire tagara.
41006010	Ya han kɛn' yire poan, bone ya te ya bahega daarɛ paɛ te ya bahɛ teŋa la poan.
41006011	Teŋsɛka han ka to'e ya bii ba ka kelehe ya mɛ, bahɛ ya zen'an la poan ge kpa'ahɛ ya puuhugo bahɛ ya bini te la dɛna danlehom bo ba.
41006012	Ba yehe ta mɔɔla bɔ'ɔra nɛreba te ba teehom ba potɛn'ɛra.
41006013	Ba sa'ahɛ bonbɛ'ɛhe kekeko ge sɔnra ban'ahedoma kekeko la kaam te ba tebɛ ba.
41006014	Yesu yu'urɛ daa yehe la zen'an woo te Naba Herod daa wom n daa ete sɛla woo la yele. Te nɛreba basɛba daa yeti, Yon Ko'sɔɔra la n vo'e a kum poan. Se'ere n sɔe Yesu n daa ete yelekerehe.
41006015	Ge te nɛreba basɛba me yeti, A dela Eliya. Te sɛba me yeti, A dela nɔtɔgɔha n ane wo nɔtɔgɔha sɛba n daa pon bɔna wonse'eren ha la.
41006016	Ge, Herod la n wom dena wa, a yeti, Yon se'em te mam daa fike a zuo la vo'e mɛ.
41006017	Herod la mea n daa bo sore te ba nyɔkɛ Yon pagɛ en pakadeen la. A eŋɛ bala Herodias, a yebega Filip pɔga zuo, pɔka la se'em te Herod la mea la daa di' ka mɛ.
41006018	Te Yon daa yele naba la yeti, Ho tue ya. La ka ane soŋa te ho di' ho yebega pɔga la.
41006019	Herodias la daa eŋɛ la sunsunya la Yon n yele se'em la zuo nya bɔta te a ko' en, ge daa ka nyaŋɛ
41006020	Herod la daa zote Yon mɛ ge ka bahɛ te nɛreba kalena en la zuo. Se'ere n sɔe la a daa mi' te a dela nɛresoŋɔ la toolom nɛra. Herod daa ne han wom sɛla woo te Yon yele la, la daa ne daan en mɛ. Ge a daa ne bɔta te a kɛleha en la popeelom.
41006021	Daarɛ deyema te pɔka la daa nyɛ' sore. Herod la dɔgɔm yuune n ta kae na te a eta de'eŋɔ bɔ'ɔra a nɛrekanreba la pɛɛntɛɛnreba kpɛ'ɛndoma la Galilee teŋa zuodoma.
41006022	Te Herodias pɔyɔa kɛn' ta tole wa'. Herod la saama la poorɛ daa pee, te naba la daa yele pugula la yeti, Sɛla woo te ho bɔta n zen'en, yele te n wan bo ho.
41006023	Ge te a me pɔ' yeti, Sɛla woo te ho soke mam, n wan bo ho, ho han bɔta n sɔ'ɔlom la posoka, n wan bo ho.
41006024	Te pugula la doohe a ma zen'en ta soke en yeti, N ta yeti n bote la bem? Te a ma la lebehe en yeti, Yeti, ho bote la Yon Ko'sɔɔra la zuo.
41006025	Te pugula la kanbelɛ kɛn' naba la zen'en ta yeti, Mam bote te ho dekɛ la Yon Ko'sɔɔra la zuo eŋɛ laapɛrega poan bo mam nananawa.
41006026	Naba la suunre daa sagom mɛ. A me kan ta'an zagahɛ. Le yɛ'ɛha n daa pɔ' saama la nɛŋa la zuo.
41006027	Bilam bilam, te naba la bo nɛra ayema nɔɔrɛ te a fike Yon zuo na. Te a keŋɛ ta fike a zuo la pakadeen la,
41006028	dekɛ eŋɛ laapɛrega poan tana bo pugula la, te ka dekɛ bo a ma la.
41006029	Yon dɔlɔba la n daa ta wom dena wa, ba wa'ana dekɛ iŋa la ta laɛ.
41006030	Sɛba te Yesu daa tom te ba yehe ta mɔɔlɛ la daa lebe la a zen'en na yele en sɛla woo te ba daa eŋɛ ge pa'alɛ la.
41006031	Nɛreba zo'e mɛ kena na ge lɛbera te ba ka ta'an di', te a yele ba yeti, Bahɛ ya te to ma'an keŋɛ pɔgɔtia poan ta vo'ohe fiin wa.
41006032	Te ba ma'an kɛn' ɔɔnrɔŋɔ poan yakera mɔgɔrɛ te ba keŋɛ pɔgɔtia poan.
41006033	Ban ye' la, nɛreba kekeko nyɛ' ba baŋɛ ba nya yehe teŋhe la woo poan zɔ' la na'ma paɛ ban yi' zen'an la yia.
41006034	Yesu n ze'ele ɔɔnrɔŋɔ la poan sigera na ge nyɛ' nɛreba kekeko la, ninbɔn'ɔn nyɔkɛ en. Se'ere n sɔe la ba ane wo piihe n ka tare duŋkeena la. Te a le pa'ala ba yɛla kekeko.
41006035	Lan daa ta paɛ zanɔɔrɛ la, a dɔlɔba la wa'an a zen'en na yele en yeti, Kala wa dela pɔgɔtia zen'an ge te yenɛ me luta.
41006036	Bahɛ te nɛreba la keŋɛ yiya poan la dase'ehe n lɛm wa, la ba ta da' sɛla ba mɛhe di'.
41006037	Ge Yesu lebehe ba yeti, Yamam bo ba sɛla te ba di'. Te ba yele en yeti, Bala wan dɛna la nɛra ayema ŋmarehe senii yɔɔrɛ. To keŋɛ ta sagom ligiri bala da' dia tare na bo ba te ba dii?
41006038	A lebehe ba yeti, Dia bem te ya tara? Keŋɛ ya ta behɛ. Te ba keŋɛ ta behɛ ge yeti, Boroboro banuu la zim iyi'.
41006039	Te a yele a dɔlɔba la te ba bahɛ te nɛreba la yelehe zin'irɛ teŋa.
41006040	Te ba zin'ire pihinuu pihinuu, basɛba me kɔbega kɔbega.
41006041	Te en dekɛ boroboro banuu la la zim iyi' la, a gorege bo Na'ayenɛ fara. Te a nya gɛn'ɛnhɛ boroboro la bo a dɔlɔba la te ba tɔnrɛ nɛreba la. Ge te a me figihe zim iyi' la tɔnrɛ ba.
41006042	Te ba zan'an di' tegɛ.
41006043	Ge te dɔlɔba la vaɛ boroboro la zim sɛba te ba di' ge gee la, te ba perɛ pitɔ pia la toyi' poan.
41006044	Nɛresɛba n di' dia la daa dela boraahe tuha anuu.
41006045	Bilam, te Yesu daa bahɛ te a dɔlɔba la kɛn' ɔɔnrɔŋɔ poan te ba tole nɛŋa ta yakɛ Betsaida teŋa poan, ge te a keehe nɛrekooŋɔ la.
41006046	N nya keehe ba la, a nya zom la zoore zuo te a ta sohɛ Na'ayenɛ.
41006047	Yu'uŋɔ n paɛ, te dɔlɔba la bɔna ɔɔnrɔŋɔ la poan ko'om la teŋasoka ge te Yesu ma'an bɔna doone.
41006048	A nyɛ' te ba nameha mɛ la ba ɔɔnrɔŋɔ la mɛŋa. Se'ere n sɔe la sabeeo n lobere to'oha ba. Beyiine, te Yesu kena ko'om la zuo yɛ'a ba zen'an na. A bote a gaŋɛ ba bahɛ mɛ ge tole.
41006049	Ge, ban nyɛ' en ta kena ko'om la zuo la, ba tɛn'ɛhe te ba nyɛ' la kɔkɔ. Te ba kaaha
41006050	ba zan'an nyɛ' en te dabeem kɛn' ba la zuo. Bilam bilam, te a yele ba yeti, Tare ya sunkpe'ene ge la dela mam. Da zɔ' ya dabeem.
41006051	Ge te a nya kɛn' ɔɔnrɔŋɔ la poan la ba, te sabeeo la go'e. Te la le eŋɛ ba pakerɛ,
41006052	ba daa kelen ka baŋɛ boroboro la yele la vɔnrɛ la zuo. Ba ka ta'an bɔkɛ a.
41006053	Ban daa yakɛ la, ba ze'ele la Genesaret teŋa poan sige na lo' ba ɔɔnrɔŋɔ la mɔgɔrɛ nɔgbenɛ.
41006054	Ban sige ɔɔnrɔŋɔ la zuo la, nɛreba baŋɛ Yesu
41006055	nya zɔ' kae teŋa la waabe ziira ban'ahedoma la sonɔ kena zen'an woo te ba wom te a boe.
41006056	En boe zen'an woo, la han de teŋkanra woo boo teŋbibihe woo bii va'ame woo, ba ne tare ban'ahedoma yehe la da'ahe poan na. Ba nya belom Yesu te a bahɛ te ban'ahedoma la kalom a fuo ge sɛba woo n kalom a fuo la, ba ban'ahe bahɛ mɛ.
41007001	Pariseedoma la pa'alegɔ pa'aleba la n ze'ele Yerusalem teŋa wa'ana la daa lagahɛ la Yesu zen'en,
41007002	ge nyɛ' te a dɔlɔba la basɛba dita ge ka peere ba nu'uhen dɔla ba malema.
41007003	Pariseedoma la Yudoma la zan'an kan malom di', ba han ka pee nu'uhen woo ba yaabdoma n daa ete se'em la.
41007004	Ban ze'ele da'a kule na ge ka sɔ' ba iinhe, ba kan malom di'. Malema kekeko te ba daa eta wɔna wo wama la dogorɔ la laahe peere la.
41007005	Te Pariseedoma la pa'alegɔ pa'aleba la soke Yesu yeti, Wane te ho dɔlɔba la ka dɔla to yaabdoma etegɔ la ge dita nu'dɛngerɔ?
41007006	Te a lebehe ba yeti, Nɔtɔgɔha Isaiah daa tare boorɔ la n daa yele yamam birikɔgɔdoma wa yele. A daa golehe yeti, Nɛrebana na'aha mam la ba nɔya ma'an, ge ba suunre zaan mɛ la mam.
41007007	Ba zoolom la te zɔta mam la dela asaala ze'elego te ba zamehɛ.
41007008	Ya bahɛ la Yenɛ pa'alegɔ ge dɔla saaleba pa'alegɔ.
41007009	A le yeti, Ya mi mɛ ge bahɛ Yenɛ pa'alegɔ ge dɔla ya mɛhe malema.
41007010	Bala mea te Moses daa yeti, Na'aha ho sɔ, la ho ma, la Se'em n pɔ nɔɔrɛ bahɛ a ma, bii sɔ zuo, ko ya en.
41007011	Ge yamam yeti, te nɛra han yele a sɔ bii a ma yeti, Soŋse'ere woo te n wan soŋɛ ne ho la, la dela sɛla te n wan dekɛ bo Na'ayenɛ.
41007012	Bala, soŋse'ere te ya kan soŋɛ ya sɔdoma bii ya madoma n bala.
41007013	Bala, ya mɛhe malema wa zuo te ya bahɛ te Yenɛ yelehom la ka tara vɔnrɛ, ge te yɛla a se'a zo'e bɔna ana bala te ya eta.
41007014	Te Yesu le yi' nɛrekooŋɔ te ba wa'an a zen'en na nya yele ba yeti, Ya zan'an kelehe ya soŋa soŋa la ya baŋɛ dena wa.
41007015	Sɛla n ze'ete yeŋa kɛn'ɛra nɛra pooren kan ta'an bahɛ te a ganlom. Ge, la dela sɛla n ze'ele nɛra pooren yɛhera na n bahɛ te a ganlona.
41007016	Se'em n tare toba, la sontii a kɛleha.
41007017	En daa ta bahɛ nɛrekooŋɔ la ge kɛn' yire poan, te a dɔlɔba la soke en makerɛ la vɔnrɛ.
41007018	A soke ba yeti, Yamam me ya ka tare yam? N bote ya baŋɛ te sɛla n ze'ete yeŋa kɛn'ɛra nɛra poan kan ta'an bahɛ te a ganlona.
41007019	Ben zuo, la ka kɛn'ɛre nɛra potɛn'ɛrɛ poan ge la kɛn'ɛre la a pooren nya yɛhena. Wana wa pa'ale te Yesu pa'ale te dia ka tare ganleŋɔ.
41007020	Ge a le yeti, Sɛla n ze'ete nɛra poan yɛha na la ne n bahɛ te a ganlona.
41007021	Sɛla n sɔe, te sɛla n boe nɛra suunre poan bahɛ te nɛra la tɛn'ɛha tɛn'ɛhɛyooro la yaalegɔ la zunwa la nɛreko'a la yalomtooma
41007022	la nyika la be'em la pan'ahegɔ la dɛngerɔtooma la nini tɛnrega la yu'urɛ sagaŋɔ la pa'ale mɛŋa la gɔɔntooma.
41007023	Toombe'tona wa zan'an ze'ete la nɛra poan yɛha na te a ganlona.
41007024	Te Yesu daa nya ihege keŋɛ Tire la Sidon teŋhe poan nya kɛn' yire poan ge ka bɔta te nɛra baŋɛ. Ge a daa sogɛ koŋɛ mɛ.
41007025	Te pɔka kayema tare a pɔyɔa te bonbe'a yagɛ a zuo. N wom Yesu yele wa, a daa wa'an me na nya dɔnbelɛ a nɛŋan.
41007026	Pɔka la dagɛ Yudoma pɔka, ge dela Greek teŋa pɔka, ge ba daa dɔgɛ en la Siria Poenisia teŋa poan. Te ka belom Yesu te a sa'ɛ bonbe'a la n yagɛ a pɔyɔa zuo la.
41007027	Te Yesu yele en yeti, Bahɛ te kɔma di' tegɛ yia. Se'ere n sɔe la la ka an soŋa te ba to'e kɔma dia bo baahe.
41007028	Pɔka la lebehe en yeti, Ɛɛn, n Daana, ge baahe gan' mɛ gura te ba di' kɔma disɛka n zɔngɛ teŋa la.
41007029	Yesu nya yele en yeti, Hon lebehe yele se'em wa zuo, keŋɛ ge bonbe'a la bahɛ ho pɔyɔa la.
41007030	Te pɔka la ta paɛ yire nyɛ' te bia la gan' gɔrɔgɔ zuo ge te bonbe'a la pon bahɛ en.
41007031	Bala ma'an, te Yesu daa ze'ele Tire teŋa doohe Sidon teŋa gaŋɛ Galilee Mɔgɔrɛ ge paɛ Teŋhe Pia.
41007032	Bilam te nɛreba basɛba tare boraa kayema n de waŋa ge dɛna gɔɔŋɔ keŋɛ a zen'en, ta belom en te a dekɛ a nu'o pagalɛ a zuo.
41007033	Yesu n tare en ma'an lebe kenkɛleŋa ge bahɛ nɛrekooŋɔ la, ta dekɛ a nu'dibilihe tuhe boraa la toba poan ge tobehɛ nɔtɔɔnrom ge kalom boraa la zɛleŋa.
41007034	A gorege behɛ saazuo ge vo'ohe yeti, Epata. La vɔnrɛ dela, Yo'ɛ.
41007035	Te boraa la toba la yo'ɛ ge te a zɛleŋa la me lorege te a tɔgɔra te la yɛhera.
41007036	Yesu kan'an ba te ba da yele nɛreba. Ge n daa yele wana wa, ba maan dekɛ dɛ tɔgɛ gaŋɛ bala mɛ.
41007037	Te la eŋɛ ba pakerɛ te ba yeti, Sɛla woo te a eta la, ane soŋa. A eŋɛ waŋa te a wona gee enŋ gɔɔŋɔ me te a tana tɔgɔra.
41008001	Pooren te nɛrekooŋɔ daa ta bɔna la en ge ka nyɛ' sɛla di', te Yesu yi' a dɔlɔba la yele ba yeti,
41008002	N tare ninbɔn'ɔn la nɛreba wa la dabeha atan' te ba bɔna la mam ge te ba ka tare dia la zuo.
41008003	N han bahɛ ba te ba kule kom, ba wan ta lige soren. Se'ere n sɔe la basɛba ze'ele la zen'enhe n zaan na.
41008004	A dɔlɔba la lebehe en yeti, Pɔgɔtia wa poan wane te nɛra wan ta'an nyɛ' dia bo nɛreba wa?
41008005	Yesu soke ba yeti, Boroboro ba lɛ te ya tara? Te ba lebehe en yeti, Boroboro bayopɔe.
41008006	A yele nɛrekooŋɔ la te ba zin'ire teŋa. En dekɛ boroboro bayopɔe la bo Na'ayenɛ fara, a gɛn'ɛnhɛ bo a dɔlɔba la te ba tɔnrɛ nɛreba la. Te ba dekɛ tɔnrɛ ba.
41008007	Zimbibihe fiin me bɔna bini. A bo Na'ayenɛ fara ge yele a dɔlɔba la te ba dekɛ tɔnrɛ nɛreba la.
41008008	Te nɛreba la obe tegɛ. Ge te a dɔlɔba la le vaɛ sɛba te ba obe ge gee la perɛ pitɔ toyopɔe.
41008009	Sɛba woo n daa di' dia la, daa dela nɛreba tuha anaahe. Ge te Yesu daa keehe ba te ba keŋɛ,
41008010	enŋa la a dɔlɔba la daa kɛn' ɔɔnrɔŋɔ poan keŋɛ Dalmanuta teŋa poan.
41008011	Pariseedoma daa wa'an Yesu zen'an na sɔkera en te a tom danlehom n ze'ele saazuo na, la ba ta'an makɛ en behɛ.
41008012	A vo'ohe ge yeti, Zina nɛreba wa ne eere danlehom. N yeti ya la yelemɛŋɛrɛ, te nɛreba wa kan nyɛ' danlehom la.
41008013	A bahɛ ba bilam ge le kɛn' ɔɔnrɔŋɔ la poan yakɛ mɔgɔrɛ la yaken dena la.
41008014	A dɔlɔba la daa tam mɛ ka dekɛ dia, ge ba daa tare la boroboro deyena ma'an ɔɔnrɔŋɔ la poan.
41008015	Yesu ka'an ba yeti, Behɛ ya, mini ya Pariseedoma mi'ihom la Herod nɛreba mi'ihom.
41008016	Dɔlɔba tɔgɔra bɔ'ɔra taaba yeti, To ka tare boroboro la zuo n sɔe te a yɛta bala.
41008017	Yesu n baŋɛ ban tɛn'ɛhe sɛla la ge nya soke ba yeti, Wane te ya tɔgɔra boroboro la taaba? Ya ka baŋɛ mɛ bii ya ka bɔkɛ mɛ?
41008018	Ya tara la nini ge ka nyɛta? Ya tara toba ge ka wona? Tɛnra ya,
41008019	mam daa gɛn'ɛnhɛ boroboro banuu bo nɛreba tuha anuu la, pitɔ to lɛ te ya daa vaɛ sɛla n gee la? Te ba lebehe en yeti, Pitɔ pia la toyi'.
41008020	A le soke ba yeti, Ge mam daa gɛn'ɛnhɛ boroboro bayopɔe bo nɛreba tuha anaahe la, pitɔ to lɛ te ya daa vaɛ sɛla woo n daa gee la? Te ba yeti, Pitɔ toyopɔe.
41008021	A yele ba yeti, Ya kelen ka bɔkɛ mam yele?
41008022	Yesu la a dɔlɔba la nya daa keŋɛ Betsaida teŋa poan ge te nɛreba basɛba tare fowa wa'an a zen'en na, belom en te a kalom fowa la.
41008023	A gin' fowa la nu'o tare en yehe teŋa la poan. En ta tobehɛ nɔtɔɔnrom ma' a nini, a dekɛ a mea nu'uhe pagalɛ fowa la zuo ge soke en yeti, Ho nyɛ' sɛla?
41008024	Fowa la behɛ saazuo ge lebehe en yeti, Mam nyɛ' la nɛreba te ba ana wo tiihe la kena kaara.
41008025	Yesu le dekɛ a nu'uhe kalom fowa la nini te i pekɛ te sɛla woo yelegɛ te a nyɛta.
41008026	Yesu bahɛ en ta kule ge ka'an en yeti, Da doohe teŋa poan.
41008027	Yesu la a dɔlɔba la daa keŋɛ la teŋse'ehe n lɛm Kaesarea Filipi teŋa la. Ban daa boe la sore zuo la, a soke a ba la yeti, Nɛreba yeti mam dela ane?
41008028	Ba lebehe en yeti, Sɛba yeti te ho dela Yon Ko'sɔɔra la, te sɛba yeti te ho dela Eliya, te sɛba yeti te ho dela nɔtɔgɔheba sɛba n daa boe la ayema.
41008029	Te a soke ba yeti, Ge yamam yeti mam dela ane? Te Peter lebehe en yeti, Hom n de Se'em Te Yenɛ Loe la.
41008030	Te Yesu kan'an ba te ba da yele nɛnɛra enŋa n de se'em.
41008031	Bilam, te Yesu daa pɔhɛ pa'ala ba te Asaala Dayɔa la wan nyɛ' namehegɔ ge Israel zuodoma la malema keendoma la pa'alegɔ pa'aleba la wan zagahɛ en. Ge te ba wan ko' en te dabeha atan' daarɛ han paɛ, a wan vo'e a kum mea la poan.
41008032	A ka sogɛ ba dena wa te Peter daa tare en lebe kenkɛleŋa ta yele en te dena wa kan ta'an eŋɛ.
41008033	Ge Yesu ŋmɛregɛ behɛ a dɔlɔba la ge tanhɛ Peter yeti, Bahɛ mam, Dima wa. Ho ka tare Na'ayenɛ yɛla ho potɛn'ɛrɛ poan, ge asaala yɛla te ho tara.
41008034	Te Yesu nya daa yi' nɛrekooŋɔ la a dɔlɔba la te ba wa'an a zen'an na yele ba yeti, Se'em n dole mam, a zagahɛ a mɛŋa ge dekɛ a punpuuredɔɔ doohe mam.
41008035	Bala, se'em woo n bote te a to'e a mea vom, a wan ki'. Ge se'em woo n kiiri mam zuo la yelesoma la zuo, wan vo'e.
41008036	Nɛra han tara teŋa wa zan'an lɔgɔrɔ ge ki', bene te a wan tara? Sɛsɛla ka boe.
41008037	Nɛra wan dekɛ a vom tee la bem? Sɛsɛla kae.
41008038	Ya han tara vi' la mam la mam yelehom wa be'em saŋa nɛreba wa nɛŋan, Asaala Dayɔa la me wan tara vi' la hon daana, a lebega daarɛ na te a lɛbera la a Sɔ' paŋa la a toolom soŋoreba.
41009001	Ge Yesu le yele ba yeti, N yeti ya la yelemɛŋɛrɛ te yamam sɛba n ze' kala wa basɛba kan ki', ge te Yenɛ sɔ'ɔlom la wan ta wa'ana la paŋa.
41009002	Dabeha ayoobe n daa tole, te Yesu tare Peter la Yames la Yon tole nɛŋa ta zom zoore zuo ba ma'an. Bilam, te Yenɛ daa tee Yesu ba zen'en.
41009003	A fuo lɛbege pelega yere yere, pelege gana nɛra n bo teŋa wa zuo tana pɛɛra.
41009004	Te ba nyɛ' Eliya la Moses te ba sɔnha la Yesu.
41009005	Peter yele Yesu yeti, Naa, la an soŋa la ton boe kalam wa. Bahɛ te to tin' pagahe setan' te kayema dɛna hon dene, te Moses sɔna kayema, ge te Eliya me sɔna kayema.
41009006	En ka mina n yelese'ere, ba zɔta dabeem la zuo.
41009007	Te saŋgbanɛ nya pin' ba zan'an, ge te konkore ze'ele saŋgbanɛ la poan na yeti, Mam dayɔba'arɛ n wana, te n nini tegɛ la. Kelehe ya en!
41009008	Bilam te ba behɛ kae, ka le nyɛ' se'em, han dagɛna Yesu ma'an.
41009009	Te ban ze'ele zoore la zuo sigera na, Yesu yele ba yeti ba da yele se'em sɛla te ba nyɛ' la, han dagɛna Asaala Dayɔa la n ta vo'e a kum la poan.
41009010	Ba tara a yele la ba ma'an nya tɛn'ɛha a kum vo'ore la vɔnrɛ n de sɛla.
41009011	Te ba nya soke en yeti, Wane te pa'alegɔ pa'aleba la yeti te Eliya la wan wa'an yia na?
41009012	Yesu lebehe ba yeti, Mini ya te Eliya la n wa'an yia na maahom sɛla woo. Ge bene zuo te la golehe te ba wan namehɛ Asaala Dayɔa ge te ba zagahɛ en?
41009013	Ge mam yeti ya te Eliya pon wa'ana ge te ba eŋɛ en sɛla woo te ba daa bɔta, wo lan daa golehɛ yele se'em la.
41009014	Ban paɛ a dɔlɔba la basɛba la zen'en, ba nyɛ' te nɛrekooŋɔ kae ba, ge te pa'alegɔ pa'aleba la ŋmɛ'ɛra nɔkpe'ene la ba.
41009015	Nɛrekooŋɔ la n kɔ'ɔn nyɛ' Yesu la, la daa eŋɛ ba pakerɛ te ba zɔ' to'ohe ta po'ohe en.
41009016	A soke a dɔlɔba la yeti, Bene n sɔe te ya ŋmɛ'ɛra nɔkpe'ene la ba?
41009017	Nɛra ayema ze'ele nɛrekooŋɔ la poan lebehe en yeti, Pa'ala, mam tare la n dayɔa te bonbe'a yagɛ a zuo te a lebehe gɔɔŋɔ, wa'an ho zen'en na.
41009018	Bonbe'a la han ta gbirige n wana, la ne lobe en bahɛ la teŋa. Nɔtɔɔnrom fulunfuka yɛhera a nɔɔrɛn ge te a ɔbera nyɛna te a iŋa geta. N belom ho dɔlɔba la te ba sa'ɛ bonbe'a la te ka yehe, ge ba ka nyaŋɛ.
41009019	Yesu yele ba yeti, Yamam zina nɛreba wa, ya pon ka sakɛ bo Na'ayenɛ! Dabeha a lɛ te n wan bɔna la ya? Ya bote n din'inhe suunre la wane? Tare ya bia la paɛ n zen'en na.
41009020	Te ba tare bia la paɛ a zen'en. Bonbe'a la n nyɛ' Yesu la, bilam te a eŋɛ bia la te ka lige ge lobe en bahɛ teŋa te a bilena kaara, ge te nɔtɔɔnrom fulunfuka yɛhera a nɔɔrɛn na.
41009021	Yesu soke bia la sɔ yeti, Wane ma'an te la eŋɛ en? Te a lebehe en yeti, Bonbilome ha.
41009022	La ne eŋɛ en ta luta la bugum bii ko'om wan ta'an ko' en. Ge ho han wan ta'an eŋɛ sɛla, zɔ' to ninbɔn'ɔn ge soŋɛ tɔ.
41009023	Yesu daa yele en yeti, Ho han sakɛ bo mam n wan ta'an tebɛ en. Sɛla woo ka tɔe bo se'emdaana n sakɛ bo mam.
41009024	Bilam te bia la sɔ la kaahɛ yeti, Mam sakɛ bo ho! Soŋɛ mam te n ta'an sakɛ!
41009025	Yesu n daa nyɛ' te nɛreba kekeko daa zɔta lagaha a zen'en na, a nyabegɛ bonbe'a la. A yeti, Bonbe'a wa, hon bahɛ te bia la kan ta'an tɔgɛ bii wom. Nananawa, mam tanhɛ hɔ te ho yehe a zen'en na ge da le yagɛ a zuo.
41009026	Te bonbe'a la kaahɛ kekeko ge galehɛ bia la fɔnbɛ teŋa ge yehe na. Bia la daa an wo kum la te nɛreba kekeko yeti, A ki' mɛ.
41009027	Ge Yesu gin' a nu'o vi'e en ihege saazuo te a ze'ele.
41009028	Yesu la a dɔlɔba la n daa kɛn' yire poan, ba soke en a ma'an yeti, Wane te tomam ka nyaŋɛ sa'ɛ bonbe'a la te ko yehe?
41009029	A lebehe ba yeti, Bonbe'a seto kan malom yehe han dagɛna se'em n so'ohɛre Yenɛ.
41009030	Yesu la a dɔlɔba la daa bahɛ zen'kana mɛ, ge nya doohe Galilee teŋa tole. Yesu daa ka bote te se'em baŋɛ ban bo zen'en.
41009031	Se'ere n sɔe la a daa pa'ale la a dɔlɔba la. A yele ba yeti, Ba wa ŋma' Asaala Dayɔa wa eŋɛ saaleba nu'uhen. Ba wan ko' em ge dabeha atan' han tole, a wan le vo'e.
41009032	Ge a dɔlɔba la ka bɔkɛ sɛla te a tɔgɛ la vɔnrɛ ge me zɔta dabeem te ba soke en yɛla la.
41009033	Yesu la a dɔlɔba daa keŋɛ la Kapernaum teŋa poan. En daa ta bɔna la yire, a soke a ba la yeti, Bene te ya ŋmɛ'ɛra ne nɔkpe'ene sore la zuo la?
41009034	Ge ba sina, ba daa ŋmɛ'ɛre nɔkpe'ene te ba baŋɛ la se'em n gane zan'an ba poan la zuo.
41009035	Yesu n zin'an teŋa ge yi' Pia La Bayi' yele ba yeti, Hon se'em han bɔta te ho bɔna ya woo nɛŋa, ho lebe pooren dɛna ba woo yameŋa.
41009036	A yi' bia wa'an na ze'ele ba teŋasoka. En dekɛ a nu'uhe kɔkɛ bia la ge yele ba yeti,
41009037	Hon se'em woo n to'e bia wo ena wa mam zuo, a to'e la mam. Hon se'em woo n to'e mam, a ka to'e la mam ma'an, ge a lagom to'e la se'emdaana n tom mam na la.
41009038	Yon yele en yeti, Pa'ala, tomam daa nyɛ' la boraa kayema te a tara hon yu'urɛ sa'aha bonbɛ'ɛhe. Te tomam yele en te a go'e. Se'ere n sɔe la a dagɛ tomam ayema.
41009039	Yesu yele en yeti, Da go'e ya en. Nɛra ka boe wan tara mam yu'urɛ tona yelekerehe ge te la eŋɛ fiin te a nyaŋɛ tɔgɛ tɔgɔbe'ero bo mam.
41009040	Se'ere sɔe la se'em woo n ka ete be'em bɔ'ɔra tɔ, enŋadaana soŋorɛ to mɛ.
41009041	N yeti ya la yelemɛŋɛrɛ, te se'em woo n bo ya ko'om la wanɛ mam zuo, enŋadaana wan to'e a yɔɔrɛ Yenɛ zen'en.
41009042	Le yɛ'ɛha, se'em woo n bahɛ te bonbibihe ayema n sakɛ bo mam wa tom be'em, ba han pon dekɛ ne nɛɛrɛ lo' yule a nyugela za'ɛ se'em wa bahɛ mɔgɔrɛ ko'om poan, la nyane.
41009043	Ho nu'o han bahɛ te ho tom be'em, ŋmaɛ ko bahɛ. La sontii ho tara nu'yeŋɔ ge vɔna nyana hon tare nu'uhe seyi' ge kɛn' namehegɔ zen'en, zen'an te bugum wan ta dita nɛreba ge ka ba'aha.
41009044	Zunzuya n dite ba la ka kiiri, ge te bugum la me ka kiŋira.
41009045	Ho na'arɛ me han bahɛ te ho tom be'em, ŋmaɛ de bahɛ. La sontii ho de'a wɔbega gee vɔna nyana hon tare na'ma ayi' ge kɛn' namehegɔ poan.
41009046	Zunzuya n dite ba la ka kiiri, ge te bugum la me ka kiŋira.
41009047	Ho niho han bahɛ te ho tom be'em, kpekɛ bo bahɛ. La sontii ho tara niyemɔ ge kɛn' Yenɛ sɔ'ɔlom la poan nyana hon tare nini iyi', ge kɛn' namehegɔ zen'en.
41009048	Zunzuya n dite ba la ka kiiri, ge te bugum la me ka kiŋira.
41009049	Nɛra woo wan ta doohe bugum poan tole.
41009050	Yaarom ane soŋa, ge bo zan'anhom la han yehe, ya kan le ta'an eŋɛ te zan'anhom la le bɔna? Tare ya sunma'ahom la taaba wo yaarom bahɛ te zɛɛnrɔ zan'anhom se'em la.
41010001	Yesu daa bahɛ zen'kaŋa ge keŋɛ Yudea teŋhe n yakɛ Yordan Kolaa la. Te nɛrekooŋɔ le keŋɛ a zen'en, ge a pa'ale ba wo n ne pon eta se'em la.
41010002	Pariseedoma basɛba wa'an a zen'en na te ba bɛnrɛ en behɛ nya soke en yeti, La de ma'an te boraa lebehe a pɔga?
41010003	Te a lebehe ba yeti, Moses daa bo ya a nɔɔrɛ la yeti bo?
41010004	Te ba yeti, Moses yeti te boraa golehɛ pɔgɔlebehegɔ gɔŋɔ ge tare en ta lebehe.
41010005	Yesu lebehe yele ba yeti, Nɛreba n daa zagahɛ Na'ayenɛ nɔɔrɛ la zuo n sɔe te Moses dekɛ pa'alekona wa bo ya.
41010006	Ge pin'ileŋɔ poan, Yenɛ naam la boraa la pɔka.
41010007	Yele dena wa zuo, boraa wan bahɛ ka sɔ la ka ma, ge dekɛ ka mɛŋa naɛ boyena la ka pɔga,
41010008	te ba bayi' la lebege bonyenɛ. Bala la, ba ka le de'a bayi', ge ba dela boyena.
41010009	Bala te la ka ane soŋa te nɛra se'em yelege sɛba te Na'ayenɛ dekɛ lagom taaba.
41010010	Yesu la a dɔlɔba la n daa kɛn' yire la poan te a dɔlɔba daa soke en wana wa vɔnrɛ.
41010011	A lebehe ba yeti, Se'em n lebehe a pɔga ge di' kayema, a ton la kabonhe bɔ'ɔra pɔgɔsɛka te a lebehe la.
41010012	Le yɛ'ɛha pɔka me han bahɛ a sera ge maan ele boraa kayema, a ton la kabonhe.
41010013	Nɛreba basɛba daa tare kɔma kena Yesu zen'en na, te a kalom ba ge te a dɔlɔba la daa ka sakerɛ.
41010014	Yesu n nyɛ' wana wa, a sunsunya nyie mɛ. Te a yele ba yeti, Bahɛ ya te kɔma la wa'an n zen'en na, ge da digere ya ba. Se'ere n sɔe la Yenɛ sɔ'ɔlom la dela kɔma ane wo bana wa denɛ.
41010015	Mam yeti ya la yelemɛŋɛrɛ te se'em woo n ka to'e Yenɛ sɔ'ɔlom wo bia n to'ore se'em la, a kan ta'an kɛn' dɛ poan.
41010016	Ge te a nyɔkɛ kɔma la dekɛ a nu'uhe pagalɛ ba zuto nya kan' som bo ba.
41010017	Yesu n daa bahɛ bilam ge bɔna bini te a keŋɛ, te boraa kayema zɔ' keŋɛ a zen'en ta dɔnbelɛ a nɛŋa soke en yeti, Pa'ala Somɔ, n wan eŋɛ la wane ta'an nyɛ' vom sebo n ka tare ba'ahegɔ Yenɛ zen'en la?
41010018	Yesu lebehe en yeti, Wane te ho yi'ira mam te Somɔ? Nɛra ka boe dɛna somɔ han dagɛna Yenɛ ma'an.
41010019	Ho mi' pa'alegɔ la: Da ko' nɛra. Da gan'anrɛ la ho tadaana pɔga bii ho tadaana sera. Da zun'. Da parona. Da pina. Bɔ'ɔra ho sɔ la ho ma na'ahegɔ.
41010020	Boraa la yele en yeti, Pa'ala, mam pon dɔla bana zan'an la bonbilome ha.
41010021	Yesu behɛ en ge te a suunre daa kɛn' en te a yele en yeti, Pa'alegɔ koyena ma'an n gee te ho ka dɔla. Keŋɛ ta koohe sɛla woo te ho tara la, ge dekɛ ligiri la bo nahadoma. Bala la ho wan dɛna bontata Yenɛ zen'en. Ho han eŋɛ dena wa ho nya ta'an doohe mam.
41010022	Boraa wa n wom dena wa la, a poa ka pee ge a suunre sagom, te a keŋɛ. Se'ere n sɔe la a dela bontata.
41010023	Te Yesu daa behɛ ba kae ge yele a dɔlɔba la yeti, La tɔe bo bontata te a kɛn' Yenɛ sɔ'ɔlom la poan!
41010024	Te la daa eŋɛ a dɔlɔba la pakerɛ la n yele se'em la, te Yesu le yele ba yeti, N kɔma, la tɔ mɛ te nɛra kɛn' Yenɛ Sɔ'ɔlom la poan!
41010025	La tɔe bo bontata te a kɛn' Yenɛ sɔ'ɔlom poan, gana yɔgɔnɛ doohe fupinho yoko poan yehe.
41010026	Te la eŋɛ ba la pakerɛ te ba tɔgɔra bɔ'ɔra taaba yeti, Te ane n nya wan nyɛ' faanrɛ?
41010027	Yesu behɛ ba ge yele ba yeti, Wana wa asaala kan nyaŋɛ eŋɛ ge la ka tɔe bo Yenɛ. Sɛla ka boe tɔna bo Yenɛ.
41010028	Peter daa yele Yesu yeti, To bahɛ sɛla woo mɛ la to ta'an doohe hɔ.
41010029	Yesu lebehe en yeti, Mam yeti ya la yelemɛŋɛrɛ, te se'em woo n bahɛ a yire bii a keendoma la a yebehe bii a tanpa bii a ma bii a sɔ bii a kɔma bii a va'am, mam la zuo la yelesoma la zuo,
41010030	wan ta to'e yiya la keendoma la yebehe la tanpa la madoma la kɔma la va'am ge nɛreba wan ta namehe ho. A wan to'e bana wa woo zo'e zo'e zina ge te yuunse'a n kena la, a wan to'e vom sebo n ka tare ba'ahegɔ.
41010031	Nɛresɛba n boe nɛŋa la, wan ta lebe pooren, ge te poorendoma ta tole nɛŋa.
41010032	En daa yele wana la, ba daa yɛ'a Yerusalem teŋa ge Yesu tole ba nɛŋa ge la daa eŋɛ a dɔlɔba la pakerɛ. Dabeem me daa kɛn' sɛba n daa dole en la. Te a tare a Pia La Bayi' la lebe kenkɛleŋa te a le yele ba sɛla woo n yeti la eŋɛ en la.
41010033	A yeti, To ye' la Yerusalem teŋa poan ge te ba wan ta ŋma' Asaala Dayɔa bo malema keendoma la pa'alegɔ pa'aleba la te ba nyɔkɛ en. Ba wan tɔgɛ te ba ko' en ge ba wan dekɛ en bo sɛba n dagɛ Yudoma la.
41010034	Ba wan to' en ge tobehɛ nɔtɔɔnrom en ge ŋmɛ' en ge nya ko' en. Ge, dabeha atan' daarɛ poan a wan vo'e a kum la poan.
41010035	Te Zebedee dayɔɔhe Yames la Yon nya keŋɛ a zen'en ta yele en yeti, Pa'ala, sɛla n boe te to bɔta te ho eŋɛ bo to.
41010036	A soke ba yeti, Ya bote n eŋɛ la bene bo ya?
41010037	Ba lebehe en yeti, Ho han ta zin'an ho na'am gɔŋɔ la zuo, bahɛ te tomam ayema zin'ire ho zuɔ te ayema me zin'ire ho gɔbega.
41010038	Yesu yele ba yeti, Ya ka mi' yan sokere sɛla yele. Ya wan ta'an namehɛ namehe seko te n wan nyɛ' la?
41010039	Ba lebehe en yeti, To wan nyaŋɛ. Yesu yele ba yeti, Ya wan seren namehɛ namehe seko te n wan nyɛ' la,
41010040	ge yan zin'ire n zuɔ bii n gɔbega la, dagɛ mam toonɛ te n tom. Zen'sena wa boe bo la sɛbadoma te ba maahom gura ba la.
41010041	A dɔlɔba pia la n daa wom dena wa, ba poore daa ka pee la Yames la Yon.
41010042	Yesu yi' ba te ba wa'an a zen'en yele ba yeti, Ya mi' te teŋhe sese'ehe nadoma zɛnkerɛ la ba mɛhe, ge te ba teŋa mea kpɛ'ɛndoma la me pɛnregere nɛreba te ba eta sɛla woo te bama bɔta.
41010043	Wana wa ka boe yamam zen'an. Ge se'em woo n bote te a dɛna ya kpɛ'ɛma, a dɛna ya yameŋa.
41010044	Ge te se'em n bote te a bɔna nɛŋa, a dɛna ya zan'an da'aberɛ.
41010045	Ge Asaala Dayɔa la ka wa'ana te ba tona bɔ'ɔra en mɛ. A wa'ana te a ton tona bɔ'ɔra nɛreba ge dekɛ a vom yɔ' to'e nɛreba kekeko yelebe'ero bahɛ.
41010046	Ban daa kene la, Yesu la a dɔlɔba la daa doohe Yeriko teŋa poan yɛ'a tɔla. Bama la nɛrekooŋɔ la n bahɛ teŋa la, ba nyɛ' fowa te ba yi'ira Bartimaeus se'em n de Timaeus dayɔa, zin'an sore nɔgbenɛ soha.
41010047	N ta wom te la dela Yesu Nazaret nɛra la n kena la, a yi'ira mɛ te, Yesu, David dayɔa, zɔ' n ninbɔn'ɔn!
41010048	Nɛreba kekeko tanhɛ en te a go'e vole ge a malom yi' gaŋɛ bala te, David dayɔa, zɔ' n ninbɔn'ɔn!
41010049	Yesu ze'ele yele ba yeti, Yi' ya en na. Te ba yi' fowa la yele en yeti, Tara popeelom! Ihege! A yi'ire ho mɛ.
41010050	Fowa la lobe a fugɔbega bahɛ ge ihege keŋɛ Yesu zen'en.
41010051	Yesu soke en yeti, Bene te ho bɔta n eŋɛ bo ho? Fowa la lebehe en yeti, Naa, n bote ho bahɛ te n nyɛta mɛ.
41010052	Yesu yele en yeti, Kena. Hon nam mam la zuo n sɔe te ho ban'an wa bahɛ wa. Bilam, te a nini la pekɛ te a ze'ele sore la zuo doohe en.
41011001	Yesu la a dɔlɔba la n daa zom la Yerusalem teŋa poan ta paɛ Olive Zoore n lɛm Betpage la Betani teŋhe, Yesu daa tom a dɔlɔba la bayi'
41011002	yele ba yeti, Keŋɛ ya teŋsɛka n boe ya nɛŋan ha la. Ya han kɛn' nɔɔrɛn la, ya wan nyɛ' te boŋa lo' ze'a bilam te nɛra nan ka tabelɛ ban' ka. Lorege ya ka la ya tare na.
41011003	Se'em han soke ya, wane te ya eta bala, yele ya en, to Daana la n bote ka ge a wan tare lebe na.
41011004	Te ba keŋɛ ta nyɛ' boŋa la sore zuo te ka lo' yire ayema zanɔɔren. Ban daa ta lɔrɔgera boŋa la,
41011005	nɛreba basɛba daa ze' bilam nyɛ' ba soke ba yeti, Ya ete la bem wa? Wane te ya lɔrɔgera boŋa la?
41011006	Te ba lebehe yele ba wo Yesu n yele ba te ba yele se'em la, te nɛreba la bahɛ ba te ba keŋɛ.
41011007	Te ban tare boŋa la keŋɛ a zen'en, ba nya dekɛ ba mea futo pagalɛ ka zuo te a ban'.
41011008	Nɛreba kekeko dekɛ ba futo yeregɛ sore la zuo, ge te sɛba me aanhom tiihe vɔntɔ va'am poan tare na yeregɛ sore la zuo.
41011009	Sɛba n tole nɛŋa la sɛba n dole yoona te, Pɛnka boe Na'ayenɛ zen'en! Kan'somɔ boe mɛ la se'em n wa'ana la Na'ayenɛ yu'urɛ!
41011010	Popeelom boe te to yaaba David sɔ'ɔlom la n ken na la! Pɛnka boe Na'ayenɛ zen'en!
41011011	Yesu n paɛ Yerusalem, a kɛn' keŋɛ la Yenɛ Yire ta behɛ sɛla woo. Yene n ta lu' la zuo, enŋa la a Pia La Bayi' la yehe keŋɛ Betani teŋa poan.
41011012	Yiimbeere, te ban daa ta bahɛ Betani teŋa yɛ'a Yerusalem, Yesu kom daa wa dona.
41011013	Te a bɔna zanzaarɛ ge nyɛ' te kenkaŋa zɛ'a te vɔntɔ vuuren ka, te a keŋɛ bini te a ta behɛ a han wan nyɛ' mu'uro ka zuo. En paɛ bini la, a nyɛ' la vɔntɔ ma'an, mu'uro wɔŋa beere daa nan ka paɛ wa zuo.
41011014	A yele kenkaŋa la yeti, Nɛra kan malom di' mu'uro ho zuo le yɛ'ɛha. Te a dɔlɔba la wom n yele se'em la.
41011015	Ban daa paɛ Yerusalem teŋa poan la, Yesu kɛn' Yenɛ Yire la zen'en ta pɔhɛ digera sɛba woo n daa koohe ge da'ara lɔgɔrɔ bini la. A lebege sɛbadoma n daa teere ligiri la tebola kpanbɛ la sɛbadoma n daa koohe dayɛna la kogohe kpanbɛ
41011016	ge da sakɛ te ba ziira sɛla dɔla Yenɛ Yire zenzagahe la poan.
41011017	Te en pa'ala ba la a yeti, La golehɛ te, Mam Yire la yu'urɛ wan yi'ira la po'ohegɔ yire bo teŋa woo. Ge, yamam dekɛ dɛ eŋɛ faanreba zen'an.
41011018	Malema keendoma la pa'alegɔ pa'aleba la n ta wom dena wa, ba pɔhɛ behera la ba wan eŋɛ se'em ta'an ko' Yesu. Se'ere n sɔe dabeem n tare ba, a pa'alegɔ la daa eŋɛ nɛrekooŋɔ la pakerɛ la zuo.
41011019	Zanɔɔrɛ n daa ma'ɛn, Yesu la a dɔlɔba la yehe teŋa la poan kule.
41011020	Bolika Yesu la a dɔlɔba la n daa dɔla sore la zuo yɛ'a, ba nyɛ' kenkaŋa la te ka ko'ɛ saazuo ha ta sige ka tiilin.
41011021	Peter tɛɛn nya yele Yesu yeti, Naa, behɛ. Kenkaŋa la te ho daa pɔ' nɔɔrɛ bo la ki' ya.
41011022	Yesu lebehe en yeti, Nam ya Na'ayenɛ.
41011023	Mam yeti ya la yelemɛŋɛrɛ, te se'em han yele zoore wa yeti, Ihege la ho sige mɔgɔrɛ wa poan, ge ka tɛn'ɛha boyi' boyi' ge sakɛ la a potɛn'ɛrɛ zan'an, la wan eŋɛ.
41011024	Bala zuo te n yɛta ya, sɛla woo te ya sohɛ Yenɛ, sakɛ ya te ya wan to'e dɛ, ge ya wan nyɛ' dɛ.
41011025	Yan ihege sohɛ Yenɛ, ya han tare sɛla ya tadaana zen'an, di suguru bo en. Bala te ya Sɔ se'em n boe saazuo ha bahɛ ya be'em bo ya.
41011026	Ge ya han ka di suguru bo ya taaba, ya Sɔ la me kan bahɛ ya be'em bo ya.
41011027	Yesu la a dɔlɔba la daa paɛ la Yerusalem teŋa poan. Yesu n daa ɛɛra Yenɛ Yire deto la poan, malema keendoma la pa'alegɔ pa'aleba la Yudoma kpɛ'ɛndoma la keŋɛ a zen'en.
41011028	Ba soke en yeti, Sodena te ho tara tona toon ana zan'an wa? Ane n bo ho sore te ho eta a wa?
41011029	Yesu lebehe ba yeti, N wan soke ya sokere deyema te ya han wan ta'an lebehe, yele mam, ge n wan yele ya sɛla paŋa te mam tara eta bana wa.
41011030	Yele ya mam dena wa. Yon ko'sɔɔra la daa yehe la Yenɛ zen'en na bii asaala zen'en?
41011031	Te ba daa tɔgɔra la taaba yeti, To wan yeti bo? To han lebehe en yeti, Yenɛ zen'en, a wan soke to yeti, Wane te ya daa ka sakɛ bo en?
41011032	To me han lebehe en yeti, Asaala zen'en, la wan daam nɛreba la. Ge ba daa zote la nɛreba la dabeem. Se'ere n sɔe la la ba woo daa sakɛ te Yon dela nɔtɔgɔha.
41011033	Bala, te ba lebehe yele en yeti, To ka mi'. Te Yesu yele ba yeti, Mam me kan yele ya sɛla paŋa te mam tara tona tooma wa.
41012001	Yesu daa nya tara magaha tɔgɔra bɔ'ɔra ba. A yeti, Boraa kayema n daa tare a va'am, daa borɛ ge nya mɛ' dangoone kae dɛ. Ge a daa tun' boko te ba ŋmɛkera daam ge le daa mɛ' dewoko te ba yaga behɛ va'am la. A mya daa dekɛ dɛ bo kaareba te ba tara tona ge yɔɔra, ge nya daa keŋɛ teŋa kayema.
41012002	Yuune n daa paɛ la te a daa tom a yameŋa kaareba la zen'en, te a to'e a tɔntɛ na bo en.
41012003	Te yameŋa la daa paɛ te ba daa nyɔkɛ en ŋmɛ' ge digɛ en ta keŋɛ.
41012004	Te a daa le malom tom a yameŋa kayema ba zen'en te a paɛ te ba ŋmɛ' en kɛɛn a zuo ge yaalɛ en.
41012005	Te va'amdaana la le tom a yameŋa kayema te kaareba la daa ko' en. N daa tone a yamehe zo'e zo'e, te ba daa ŋmɛ'ɛre basɛba la ge daa ko' basɛba.
41012006	Va'amdaana la daa kelom tara ayema te a nɔŋɛ. A daa dela a mɛŋa dayɔa. Te a daa tom en kaareba la zen'en ge daa yɛta yeti, Ba wan nam n dayɔa wa nɔɔrɛ.
41012007	Ge kaareba la n daa nyɛ' a dayɔa la, ba daa yele taaba yeti, Va'amdaana la dayɔa n kena la. Wa'an ya na te to ko' en ge te va'am la dɛna to denɛ.
41012008	Te ba daa nyɔkɛ en ko' ge dekɛ iŋa la lobe bahɛ va'am la yeŋa.
41012009	Va'amdaana la nya wan eŋɛ la wane? A wan keŋɛ ta ko' kaareba la ge maan dekɛ va'am la bo basɛba.
41012010	Ya ka kan'anlɛ Yenɛ gɔŋɔ la te ba golehɛ yele se'em la? Kuguse'ere te mɛteba zagahɛ la, dene en ta dɛna ɛnberɛ kugure.
41012011	Na'ayenɛ n tom dena wa, te to beha te la dɛna nyalema to ninin.
41012012	Te ba baŋɛ te Yesu makɛ makera la bo la bama ge nya zegera te ba nyɔkɛ en. Ge nɛrekooŋɔ la zuo, te dabeem daa tara ba. Bala te ba daa bahɛ en te a daa keŋɛ.
41012013	Te ba le tom Pariseedoma basɛba la Herodidoma basɛba te ba daa keŋɛ ta dekɛ sɔgɔha bɛnrɛ Yesu.
41012014	Ba keŋɛ a zen'en ta yele en yeti, Pa'ala, to mi' te hon tɔgɔre la yelemɛŋɛrɛ ma'an. Ho ka dekɛ nɛra se'em te a dela bonkante bii a dela tarama, ge ho seren pa'alɛ Na'ayenɛ sore. Yele to, la de ma'an te to yɔɔra koba bɔ'ɔra Kaesar.
41012015	To yɔɔra bii to da yɔɔra? Ge Yesu baŋɛ te ba bote ba bɛnrɛ en mɛ nya lebehe ba yeti, Bene te ya bɔta te ya bɛnrɛ mam? Bo' ya mam lagahɔ te n behɛ.
41012016	Te ba dekɛ bo en, te a soke ba yeti, Ane zuo n wana? Ane yu'urɛ n wana? Te ba lebehe en yeti, Kaesar.
41012017	Yesu nya yele ba yeti, Dekɛ ya sɛla n de Kaesar dene bo Kaesar la, ge dekɛ sɛla me n de Yenɛ dene bo Yenɛ. Yesu n lebehe yele ba sɛla la, la daa eŋɛ ba pakerɛ.
41012018	Te Saduseedoma sɛba n yeti te nɛreba kan ta'an vo'e ba kum poan la, daa keŋɛ Yesu zen'en ta soke en sɛla.
41012019	Ba yeti, Pa'ala, Moses n golehɛ bo to, te boraa han ki' ge bahɛ a pɔga ge ka tara bia, la dela boraa kana sɔɔn to'e en di' pɔka la, te a dɔgɛ kɔma bo boraa sɛka n ki' la.
41012020	Boraa kayema n daa boe tara yebehe seyoobe. A me daa di' la a pɔga ge ki' ge ka tara bia.
41012021	Te boraa la yebega sɛka n tagalɛ poore la daa di' a pɔga la, ge me ki' ge ka tara bia. Te se'em n tagalɛ la me eŋɛ bala.
41012022	Ba woo daa eŋɛ la bala. Bayopɔe la zan'an la daa di' pɔka la ge me ki' ge ka tara bia bo boraa la. Te pooren, te pɔka la mea me daa ki'.
41012023	Tɔ. Kum la woo han ta vo'e ba yɔɔrɔ poan teŋa la ba'ahegɔ daarɛ, boraa kane n wan tara pɔka la? Bayopɔe la zan'an n di' ka la.
41012024	Te Yesu lebehe yele ba yeti, Ya ka baŋɛ Yenɛ gɔŋɔ la n yele se'em bii Na'ayenɛ paŋa n ane se'em?
41012025	Kum la han ta vo'e ba yɔɔrɔ la poan, ba wan ana wo Yenɛ soŋoreba n boe saazuo ha ana se'em la. Doohe la ba kan tara pɔgɔba bii sereba.
41012026	Le yɛ'ɛha kum la vo'ore ba yɔɔrɔ poan yele an se'em wana. Ya tɛnrɛ Moses gɔŋɔ la poan te bugum la n daa dita tuntuo la? La golehɛ yeti te Yenɛ yele en yeti, Mam n de Abraham Yenɛ la Isaak Yenɛ la Yakob Yenɛ.
41012027	La vɔnrɛ dela, a dela nɛresɛba n vɔe Yenɛ ge dagɛ nɛresɛba n ki'. Bala la, ya tue ya.
41012028	Pa'alegɔ pa'ala ayema daa bo bini ge wom ban daa tɔgɔre la. A daa mi' te Yesu daa lebehe la lebehesoŋɔ bo ba, te a soke en yeti, Pa'alekone n de ninmɔ'ɔrɛ gana pa'alegɔ la zan'an?
41012029	Yesu lebehe en yeti, Yia dela dena wa: Kelehe ya soŋa soŋa Israeldoma wa, Na'ayenɛ n de tomam Yenɛ dela ayena.
41012030	Nɔŋɛ Na'ayenɛ ho Yenɛ la la ho suunre zan'an la ho sea zan'an la ho paŋa zan'an.
41012031	Seko n pa'ahɛ boyi' la dela: Nɔŋɛ ho tadaana wo hom n nɔŋɛ ho mɛŋa se'em la. Pa'aleseko ka boe gana bana bayi' wa.
41012032	Te pa'ala la yele Yesu yeti, Pa'ala, ho eŋɛ soŋa. Hon yele se'em la n de sera, te Na'ayenɛ ma'an n de Yenɛ la ge se'em ka le bɔna pa'ahɛ.
41012033	Nɔŋɛ Na'ayenɛ ho Yenɛ la la ho suunre zan'an, la ho sea zan'an, la ho paŋa zan'an. la ho nɔŋɛ ho tadaana wo hom n nɔŋɛ ho mɛŋa se'em la. Bana wa n de ninmɔ'ɔrɛ gana hon koora dunhe la ge dekera bo'olom bɔ'ɔra Na'ayenɛ.
41012034	Yesu n baŋɛ te pa'ala la lebehe la yam, a yele ba yeti, Ho ka zaen la Yenɛ sɔ'ɔlom la. Ban daa wom wana wa, nɛnɛra daa ka le tɛn'ɛha te a soke en sɛla.
41012035	Yesu n daa ta pa'ala la Yenɛ Yire la poan, a soke sokere yeti, Wane te pa'alegɔ pa'aleba la yeti te Krista dela David yaaŋa?
41012036	Na'ayenɛ Sea la daa bahɛ te David yeti, Na'ayenɛ yele mam Daana la yeti, zin'ire n zuɔ nu'o wa na, gura te n bahɛ te ho diŋdoma lebege ho tagatɛ.
41012037	David mea daa yi'ire en la a Daana, ge te la nya wan eŋɛ la wane, te a dɛna David yaaŋa? Nɛreba kekeko daa kelehe Yesu te ba poa daa pee.
41012038	Yesu n daa pa'ala la, a yele ba yeti, Mini ya pa'alegɔ pa'aleba la yele. Ba bote ba yɛɛra fuwogorɔ dɔla kaara ge te nɛreba bɔ'ɔra ba na'ahegɔ da'ahe zen'enhen,
41012039	ge ba bɔta na'ahegɔ kogohe la n bo zamehegɔ yiya poan la, ge ba bɔta te nɛreba na'aha ba de'enɔ zen'enhen.
41012040	Ba fan' la pɔkɔnpa lɔgɔrɔ ge soha sohowogoro te nɛreba nyɛ' ba. Na'ayenɛ wan namehɛ nɛrebana wa la namehegɔ.
41012041	Yesu daa zin' lɛm la zen'an te ba biŋera ligiri Yenɛ Yire la poan la ge bɛha nɛreba la n tare ligiri kena eta bini la. Bontateba kekeko daa tare ligiri kekeko ta eŋɛ bini.
41012042	Ge te pɔkɔɔnrɛ n de naha daa wa'ana dekɛ kɔba ayi' na eŋɛ bini.
41012043	Yesu yi' a dɔlɔba la keŋɛ a zen'en ta yele ba yeti, Mam yeti ya la yelemɛŋɛrɛ, te pɔkɔɔnrɛ wa n bo sɛla n gane sɛba woo n bo wa.
41012044	Ba zan'an n tare la zuo te ba bo, ge pɔkɔɔnrɛ la dekɛ la n tare sɛla woo la bo Na'ayenɛ, sɛla te a wan dita.
41013001	Yesu n daa ze'ele Yenɛ Yire la poan yɛha na la, a dɔlɔba la ayema daa yele en yeti, Pa'ala, behɛ kugu nyalema la deo nyalema wa!
41013002	Yesu lebehe en yeti, Ho nyɛ' dekantɛ wa? Ba wan sagom dangoone wa. Ba wa ta gbi' ba zan'an bahɛ.
41013003	Yesu n daa zin' la Olive Zoore la zen'en te ba nyɛta Yenɛ Yire la, te Peter la Yames la Yon la Andrew daa keŋɛ a zen'en ba ma'an ta yele en yeti,
41013004	Yele to se'em ma'an te wana wa wan eŋɛ. Yele to sɛla n wan eŋɛ pa'alɛ te de daarɛ n paɛ.
41013005	Yesu lebehe ba yeti, Mini ya, ge da bahɛ ya te se'em pan'ahɛ ya.
41013006	Se'ere n sɔe la, nɛreba kekeko wan wa'ana dekɛ mam yu'urɛ tɔgɔra yɛta te, Mam dela Yesu, ge me pan'ahɛ nɛreba kekeko.
41013007	Ya han ta wom zaba yɛla la zaba yelebibihe, da bahɛ ya te la daana ya. Te yele ana wan eŋɛ ge dagɛ la teŋa ba'ahegɔ n paɛ.
41013008	Teŋa kayema nɛreba wan ta ihege zaberɛ la teŋa kayema nɛreba, te nadoma wan ta zabera la taaba. Teŋmiiŋɔ la kom wan bɔna teŋhe sese'ehe. Wana wa ane wo pɔka n virige la.
41013009	Yamam me mina te ba wan ta nyɔkɛ ya keŋɛ zen'an te ba gankera nɛreba la. Ba wan ŋmɛ' ya zamehegɔ yiya poan. Ya wan ze'ele nadoma la kpɛ'ɛndoma nɛŋa tɔgɔra mam yɛla bɔ'ɔra ba.
41013010	Ba wan mɔɔle mam yetɔgom bɔ'ɔra teŋhe woo ge te teŋa ba'ahegɔ daarɛ nya wan paɛ.
41013011	Ba han nyɔkɛ ya tare keŋɛ zen'an te ba gankera nɛreba la, da fabele ya te ya wan ta yeti bo. La han ta eŋɛ bala yele ya yelese'ere woo Yenɛ Sea la dekɛ bo ya la.
41013012	Sɔɔnrɔ wan ŋma' te ba ko' ba, ge te sɔdoma me eŋɛ ba kɔma bala mea. Kɔma wan zabera la ba sɔdoma, la ba madoma ge dekɛ ba ŋma' te ba ko' ba.
41013013	Nɛra woo wan yaɛ ya mam zuo, ge se'em n sɛ' ze'ele yelemɛŋɛrɛ la poan paɛ ba'ahegɔ wan ta nyɛ' faanrɛ.
41013014	Ya han ta nyɛ' te sɛla n tare sagaŋɔ kena na, ya se'em n kaanlɛ la wan bɔkɛ, ge bahɛ ya te nɛresɛba n boe Yudea teŋa poan zɔ' zom zɔya zuto.
41013015	Da bahɛ ya te se'em n yagɛ a yire gɔhɔgɔ sige teŋa dekɛ sɛla, bii a kɛn' deo.
41013016	Da bahɛ ya te se'em n bo a va'ame lebe kule yire te a ta dekɛ a fugɔbega.
41013017	La wan ta de'a ninmɔ'ɔrɛ dabeha aŋa poan bo pɔgɔpoohedoma la pɔgɔse'ehe n tare kɔma n mɔgɔrɛ!
41013018	Kan'are ya Na'ayenɛ te wana wa da eŋɛ sapɔlɔgɔ beere.
41013019	Se'ere n sɔe la, nɛreba wan ta nyɛ' namehegɔ dabeha aŋa poan te la gana namehe seko te se'em ma'an te Na'ayenɛ daa naam teŋa wa paɛ zina. Ge namehegɔ la gana namehe seko te nɛreba wan nyɛ' zina paɛ beere yɛ'ɛha.
41013020	Te Na'ayenɛ la daa han ka sirihe ne dabeha la, nɛnɛra kan vo'e ne, ge sɛba te a loe la zuo, te a wan sirihe dabeha la.
41013021	Bala ma'an, nɛra han ta yele ya yeti, Behɛ! Krista n wana, bii Behɛ! Krista wa keha, da sakɛ ya bo en.
41013022	Nɛreba wan ta wa'ana parona te bama dela Krista bii bama dela nɔtɔgɔheba. Ba wan wa'ana eŋɛ yelekerehe pa'alɛ te Na'ayenɛ ton ba te ba ta'an pan'ahɛ nɛresɛba te Na'ayenɛ loe la, la han wan ta'an nyaŋɛ.
41013023	Mini ya, ge gura. Mam pon yele ya sɛla woo te de daarɛ nan ka paɛ.
41013024	Ge dabeha aŋa poan, namehegɔ dabeha la han ta tole, wontɛɛŋa wan sobege, ge te ŋmarega bugum kan nɛɛ.
41013025	Te ŋmarebibihe ze'ele saazuo luta, te saazuo miina.
41013026	Bala ma'an, te nɛreba wan nyɛ' Asaala Dayɔa la te a kena na saazuo saŋgbana wa poan la paŋkantɛ la pɛnka.
41013027	A wan ta ton a soŋoreba te ba doohe teŋa lɔga anaahe la zan'an te ba lagahɛ sɛba woo te Na'ayenɛ loe la teŋa la zan'an poan.
41013028	Ta'an dekɛ sɛla te n yele wa makɛ la kenkaŋa. Ka han ne ta wɔna ge puhura vɔnpɔɔlɔ, ya mina te seɔn n pɔnre.
41013029	Bala la, ya han ta nyɛ' wana wa zan'an, ya mina te n lebega na pɔnre.
41013030	N yeti ya la yelemɛŋɛrɛ te zina nɛreba kan ba'ahɛ, ge te wana woo wan ta eŋɛ.
41013031	Saazuo la teŋa wan ba'ahɛ, ge mam yelehom kan malom ba'ahɛ.
41013032	Nɛra ka mi' de daarɛ bii se'em ma'an te a wan lebena. Soŋoreba n boe saazuo ha bii Yenɛ dayɔa la ka mi'. A Sɔ' la ma'an n mi'.
41013033	Behɛ ya la ya maahena! Te ya ka mi' se'em ma'an te la wan eŋɛ.
41013034	La ane wo boraa n ye' sateŋa ge dekɛ a yire gu'ule a yamehe ge tɔnrɛ ba ba tooma, ba tooma. Ge a yele zanɔgura la te a behera gee gura en te a lebena.
41013035	Bala la, yamam me gura soŋa soŋa. Se'ere n sɔe la ya ka mi' se'em ma'an te yiredaana la wan lebena. A ta'an lebe zanɔɔrɛ na bii yu'uŋsunsua bii bolika yu'uŋyu'uŋɔ bii bolika man'aherɛ.
41013036	En han ta din'ɛ ya lebe na, la sontii a da nyɛ' ya te ya ginhe.
41013037	Sɛla te n yele ya wa, n yele la nɛra woo. Gure ya!
41014001	La daa gee la dabeha ayi' la Azootole De'eŋɔ la Boroboro N Ka Tare Mi'ihom De'eŋɔ n paɛ, te malema keendoma la pa'alegɔ pa'aleba la daa ɛɛra sose'ere te ba wan ta'an nyɔkɛ Yesu ko' en banlaam.
41014002	Te ba yeti, To kan eŋɛ la de'eŋɔ dabeha la poan. To han eŋɛ bala, nɛreba wan ihege zaberɛ la tɔ.
41014003	Yesu daa ta bɔna la Betani teŋa poan Simon konkonɛ la yire dita. Ban dita la, pɔka kayema n tare dugula la kaam n tare nyuŋo soŋɔ te bo da'a tɔna, wa'ana ka'ɛ yeele a zuo.
41014004	Te nɛresɛba n bo bini la sunsunya nyie te ba yɛta taaba yeti, Bene to pɔka wa sagona kaam wa wana wa?
41014005	Nɛra ta'an dekɛ ne kaam wa koohe ligiri te la gana yuune yɔɔrɛ dekɛ bo nahadoma. Te ba nyɔne pɔka la mɛ.
41014006	Te Yesu lebehe ba yeti, Bahɛ ya en. Wane te ya daana ka? A ton la sɛla n ane soŋa bo mam.
41014007	Nahadoma wan bɔna la ya daarɛ. Ya han bɔta, ya ta'an soŋɛ ba. Ge mam kan bɔna la ya le yɛ'ɛha.
41014008	Pɔka wa eŋɛ la sɛla te a tara la. A ka'ɛ kaam yeele mam iŋa te a maahom ka me gura laarɛ.
41014009	Mam yeti ya la yelemɛŋɛrɛ te zen'an woo te ban mɔɔla yelesoma teŋa wa zuo, ba wan dekɛ sɛla te pɔka wa eŋɛ wa tɔgɛ te nɛreba tɛnra a yele.
41014010	Te Pia La Bayi' la ayema, Yudas Iskariot daa keŋɛ malema keendoma la zen'en te a ta ŋma' Yesu bo ba.
41014011	Ba poa daa pee mɛ la ban daa wom sɛla te Yudas yele ba la, te ba daa pɔ' te bama wan bo en ligiri. Bilam te Yudas nya daa pin'ilom ɛɛra so'se'ere te a wan ta'an ŋma' Yesu.
41014012	Daanse'ere daarɛ te Boroboro N Ka Tare Mi'ihom De'eŋɔ, la ban koore pebila bɔ'ɔra Azootole la daa ta paɛ la, te dɔlɔba la daa soke en yeti, Bɛha te ho bɔta te to keŋɛ ta maahom Azootole la dia la bo ho?
41014013	Te Yesu tom a dɔlɔba bayi' ge yele ba yeti, Keŋɛ ya teŋa poan ge ya wan to'ohɛ boraa kayema te ka ziire ko'om la yoore. Doohe ya en.
41014014	Keŋɛ yire se'ere te a kɛn'ɛra la, la ya yele yiredaana la yeti, Pa'ala la yeti, deo la bɛɛ te mam la mam dɔlɔba la di' Azootole dia la?
41014015	Ge a wan pa'alɛ ya dekantɛ n boe saazuo ha te a maalɛ sɛla woo ba'ahɛ. Bilam te ya wan maahom sɛla woo ge gura to.
41014016	Te a dɔlɔba la bahɛ bilam ge keŋɛ teŋa la poan ta nyɛ' sɛla woo te Yesu yele ba la nya maahom Azootole dia la bilam.
41014017	Zaanɔɔrɛ n daa ta paɛ la, Yesu la Pia La Bayi' la keŋɛ yire la poan.
41014018	Ban zin' dita la, Yesu ta yele ba yeti, N yeti ya la yelemɛŋɛrɛ te ya ayema n lagom dita la mam wan ta ŋma' mam.
41014019	Te la daan ba, te ba sɔkera en yema yema yɛta te, La seren dela mam?
41014020	Yesu lebehe ba yeti, La wan de'a la yamam Pia La Bayi' wa ayema se'em n lagom dekɛ a dia suke laa wa poan la mam.
41014021	Asaala Dayɔa la wan ki' wo ban daa golehɛ Yenɛ gɔŋɔ la poan yele se'em la. Ge yele bo se'em n ŋma' ma la. Ba han ka dɔgɛ ne en, la nyane bo en ban dɔgɛ en.
41014022	Ban daa kelom bɔna bini dita la, te Yesu dekɛ boroboro bo Yenɛ fara ge gɛn'ɛnhɛ bo a dɔlɔba la ge yele ba yeti, Obe ya, mam iŋa n wana.
41014023	Ge a nya dekɛ daam la wanɛ bo Yenɛ fara ge dekɛ bo ba te ba zan'an nyu' de poan.
41014024	A yeti, Te mam ziim n wana, nɔbiŋere ziim la n wan ka'ɛ bo nɛreba kekeko be'em la.
41014025	Mam yele ya la yelemɛŋɛrɛ wa, mam ka le malom nyu' daambona wa han dagɛna daanse'ere daarɛ te n wan ta nyu' daam paalom la Yenɛ sɔ'ɔlom la poan.
41014026	Ban nya yoon yoonɛ ba'ahɛ ge ba yehe keŋɛ Olive Zooren.
41014027	Yesu daa ta yele ba yeti, Ya zan'an wan zɔ' ge gee mam ma'an, wo lan golehɛ yeti, N wan ko' duŋkeena, te piihe la zɔ yeregɛ.
41014028	Ge n han ta vo'e n kum mea poan, n wan tole nɛŋa Galilee teŋa ge gura ya.
41014029	Peter lebehe yele en yeti, Ba zan'an han wan zɔ' ge gee ho ma'an, mam kan zɔ'.
41014030	Yesu yele Peter yeti, Mam yeti ho la yelemɛŋɛrɛ, te zina yu'uŋɔ wa poan, nɔdɔɔ han ta kaahɛ boyi', ho wan ki'ehɛ mam sugumnɔɔren botan'.
41014031	Te Peter lebehe yele en kpe'eŋkpe'eŋo yeti, Ge la han de'a kum te n lagom ki' la hɔ, mam kan ki'ehɛ. Te ba zan'an me lagom yele bala.
41014032	Ba daa keŋɛ ta paɛ la zen'an te ba yi'ira Getsemane, te Yesu yele a dɔlɔba la yeti, Zin' ya kalam ge te n keŋɛ ta soha Na'ayenɛ.
41014033	A tare Peter la Yames la Yon keŋɛ fiin wa te a suunre sagom te a giinla kɔ'ɔhɛ.
41014034	A yele ba yeti, Daanseko n boe n suunre wa poan zo'e gaŋɛ mɛ te n kɔ'ɔn ana wo n yeti n ki' mɛ la. Bala la, ze' ya kalam, gee behera ya.
41014035	Te a keŋɛ nɛŋa fiin wa lu' aliko sohɛ Yenɛ te la han wan ta'an eŋɛ a dekɛ daamkona wa a zen'an.
41014036	A yeti, N Sɔ', n Sɔ', ho wan ta'an eŋɛ sɛla woo. Dekɛ namehekona n zen'an. Ge mam ka bote se'em, la han dagɛ hon bote se'em.
41014037	Te a nya lebe na n nyɛ' te a dɔlɔba la batan' la ginhe te a yele Peter yeti, Simon, ho ginhere mɛ? Yamam ka ta'an pegɛ beha fiin wa?
41014038	Behere ya ge sohora Yenɛ ge da bahɛ ya te be'em nyaŋɛ ya. Ya sɛɛhe bote som ge ya iŋhe la ka tare paŋa.
41014039	A le keŋɛ me yɛ'ɛha ta sohɛ Yenɛ yɛta en yele ne yia se'em la.
41014040	Te en lebena a nyɛ' te a dɔlɔba la ginha. Se'ere n sɔe la ba ka nyaŋɛ beha ge me ka mina ban wan lebehe yele en se'em.
41014041	En lebe botan' poan na la, a yele ba yeti, Ya kelom ginha mɛ ge vɔ'ɔha? La seke ya! Behɛ ya, la nya paɛ ya, te ba wan ŋma' Asaala Dayɔa la eŋɛ yelebe'erodoma nu'uhen.
41014042	Ihege ya te to keŋɛ! Behɛ ya, nɛra se'em n ŋma' mam la, n wana!
41014043	Yesu n daa kelom tɔgɔra mɛ, Yudas Pia La Bayi' la ayema la paɛ na. Nɛrekooŋɔ sɛba te malema keendoma la pa'alegɔ pa'aleba la Yudoma kpɛ'ɛndoma la n daa tom la dole en te ba wa'an Yesu zen'en na la so'ahe la dambama.
41014044	Se'emdaana n ŋma' Yesu la daa pa'alɛ nɛrekooŋɔ la yele deyema te, Se'emdaana te n yeti n kɔkɛ la n bala. Nyɔkɛ ya en la ya tare en keŋɛ ge da bahɛ te a peɛn.
41014045	Yudas paɛ Yesu zen'an yele en yeti, Naa! Te a kɔkɛ en.
41014046	Te ba nyɔkɛ Yesu gorɛ en kaŋkaŋe.
41014047	Nɛresɛba n daa ze' bilam la ayema foe a so'a fike malema nɛŋadaana la yameŋa toberɛ bahɛ.
41014048	Yesu yeti, Bene te ya wa'ana la so'ahe la dɔya te ya nyɔkɛ mam wo n dela nayiga?
41014049	Daarɛ woo te mam bɔna Yenɛ Yire la pa'ala la yamam te ya ka nyɔkɛ mam. Wana wa eŋɛ te Yenɛ gɔŋɔ la n yele se'em la wa'an sera na.
41014050	Te ba la zan'an bahɛ en ge zɔ'.
41014051	Bodibipaalega kayema n lobe fugɔbega ma'an dɔla Yesu te ban ta zegera te ba nyɔkɛ en,
41014052	a bahɛ a fugɔbega la me ge zɔ' beele keŋɛ.
41014053	Ba daa tare Yesu keŋɛ malema nɛŋadaana la yire ge te malema keendoma la pa'alegɔ pa'aleba la Yudoma kpɛ'ɛndoma la zan'an daa lagahɛ bini.
41014054	Peter dole la poore finfiin nya ta kɛn' malema nɛŋadaana la yire zenzakan poan lagom zin'an la sɛba n kɛn' la ɔɔha bugum.
41014055	Yetɔgom Tɔgɔrɔba daa lagom taaba la ɛɛra sɛla wan bahɛ te ba ko' Yesu, ge ba ka nyaŋɛ.
41014056	Se'ere n sɔe la, nɛreba kekeko daa parom bo la Yesu, ge ba tɔgom la zan'an ka doohe ma'an.
41014057	Te nɛreba basɛba daa ihege parom ponpɔrɔŋkona wa bo en yeti,
41014058	Tomam wom te a yeti, Mam wan gbi' Yenɛ Yire wa te nɛreba mɛ' wa bahɛ, ge dabeha atan' poan n wan mɛ' Yenɛ Yire n ma'an ge te nɛnɛra ka mɛ'.
41014059	Bama me yetɔgom la daa pon ka doohe ma'an.
41014060	Malema nɛŋadaana la nya daa ihege mɛ tole nɛreba la nɛŋan to soke Yesu yeti, Ho kan lebehe yelese'ere? Bene yɛla n bala te nɛrebana tɔgɔra ge te ho sina?
41014061	Ge Yesu ka yelese'ere ge sina. Te malema nɛŋadaana la le soke en yɛ'ɛha yeti, Hom n dela Krista, Kan'somɔ Dayɔa?
41014062	Yesu yeti, Ɛɛn, mam bala. Ge ya wan nyɛ' Asaala Dayɔa te n zin'an Paŋadaana la zuɔ nu'o ge bɔna saŋgbana poan saazuo kena na.
41014063	Te malema nɛŋadaana la aanhom a mɛŋa futo, ge yele ba yeti, Wane te to le ɛɛra seradoma yɛ'ɛha?
41014064	Ya wom te a to' Yenɛ. Ya tɛn'ɛhe la dene? Te ba zan'an tɔgɔrɛ ko' koa nɔyenɛ.
41014065	Bilam te bama basɛba pin'ilom tobeha nɔtɔɔnrom ma'ara Yesu ge pin' a nini ge ŋmɛ'ɛra a pɛngehe, ge yele en yeti, Tɔgɛ. Ane ŋmɛ' ho wa? Te guruba la to'e en ŋmɛ'.
41014066	Peter n daa kelom bɔna la zenzakan la, te malema nɛŋadaana la pɔgɔsɔɔ daa keŋɛ a zen'en.
41014067	En nyɛ' Peter n ɔɔhe bugum, pugula behɛ en ge yele en yeti, Hon me daa lagom bɔna me la Yesu Nazaret boraa la.
41014068	Ge Peter ki'ehɛ mɛ ge yele en yeti, Mam ka mi', bii n ka bɔkɛ hon tɔgɔre sɛla wa. Ge te a yehe zanɔɔren.
41014069	Te pɔgɔsɔɔ la n le nyɛ' en te a ze'a, a yɛta nɛresɛba n ze' bilam la te, Ena wa dela ayema.
41014070	Ge Peter le ki'ehe mɛ. La eŋɛ fiin wa te sɛba n daa ze' bini la yele Peter yeti, Ho seren dela ayema. Se'ere n sɔe la, ho ze'ele la Galilee teŋa na.
41014071	Ge Peter le lebehe yeti, Mam pɔ' ya te mam ka mi' boraa wa te ho tɔgɔra wa.
41014072	Bilam te nɔdɔɔ kaahɛ pa'ahɛ boyi'. Te Peter nya tɛɛn te Yesu daa yele en ti a wan ki'ehɛ en botan' ge nɔdɔɔ nya kaahɛ boyi'. Bilam te Peter nya daa kaahɛ.
41015001	Yiimbeere bolika, te sɔɔnrom bɔna bini nyagera te malema keendoma la Yudoma kpɛ'ɛndoma la pa'alegɔ pa'aleba la Yetɔgom Tɔgɔrɔba daa lagahɛ zin'ire nyɛ' taaba. Ban daa tɔgɛ ko' ba nɔɔrɛ la, ba nya daa lo' Yesu mɛ tare en ta bo Pilate.
41015002	Pilate soke en yeti, Hom n de Yudoma naba la? Te Yesu lebehe yele en yeti, Hon yele se'em la, lan bala.
41015003	Malema keendoma la zɛrɛgɛ Yesu mɛ yɛla kekeko poan.
41015004	Bala, te Pilate le soke en yeti, Kɛleha yelese'a woo te ba tɔgɔra bɔ'ɔra ho wa. Ho kan lebehe se'ere?
41015005	Ge Yesu ka lebehe yelese'ere ge kɔ'ɔn sina, te la daa eŋɛ Pilate la pakerɛ.
41015006	De'eŋɔ daarɛ naba la ne bahɛ mɛ te nɛreba la mea loe nɛra se'em te ba bɔta te a bahɛ te a yehe pakadeen.
41015007	Bala ma'an la, te nɛreba mea basɛba me n daa ihege zabera la ba teŋa kpɛ'ɛndoma te ba daa nyɔkɛ ba eŋɛ pakadeen. Ge nɛra ayema ba poan te ba daa yi'ira Barabase daa bo bini zabɛ ko' nɛra.
41015008	Nɛrekooŋɔ la daa lagahɛ Pilate la zen'en yele en te a bahɛ nɛra ayema pakadeen wo n ne pon eta se'em la.
41015009	Pilate soke ba yeti, Ya bote n bahɛ Yudoma naba la bo ya?
41015010	A mi' te malema keendoma la daa nyɔkɛ Yesu na bo en la nyuunre zuo.
41015011	Ge malema keendoma la gbirige nɛrekooŋɔ te ba gan'angera yele Pilate la te a pakɛ Barabase bahɛ nyana n bahɛ Yesu.
41015012	Pilate le soke nɛrekooŋɔ la yeti, Ya nya bote n eŋɛ Yesu se'em te ya yi'ira Yudoma naba wa la wane?
41015013	Te ba nyabegɛ yeti, Bahɛ te ba kpa' en punpuuredɔɔ zuo.
41015014	Pilate le soke ba yeti, Bene zuo? Bene toonyoo te a tom? Te ba zan'an maan nyabera kekeko te, Kpa' ya en.
41015015	Pilate la n daa bote a eŋɛ te nɛrekooŋɔ la poa pee la, a daa pakɛ Barabase bahɛ bo, ba ge gee dekɛ Yesu bo pɛɛntɛɛnreba te ba ŋmɛ' en ge tare en keŋɛ ta kpa' punpuuredɔɔ zuo.
41015016	Pɛɛntɛɛnreba tare Yesu kɛn' naba la yire zenzaka poan ge yi' pɛɛntɛɛnreba la basɛba zan'an,
41015017	Ba dekɛ fumɔlɔga yɛ' en ge dekɛ gɔn'ɔhe wɔgɛ muŋa vugule a zuo,
41015018	ge pin'ilom na'aha en te, Naa, Yudoma naba wa.
41015019	Ba le dekɛ la doore ŋmɛ' a zuo ge tobehɛ nɔtɔɔnrom ma' en gee dɔnbelɛ a nɛŋa po'ohɛ en.
41015020	Ban kɛɛte en ba'ahɛ la, ba yɛɛ fumɔlɔga la mɛ ge dekɛ a mɛŋa futo la yɛ' en ge nya tare en keŋɛ te ba ta kpa' en punpuuredɔɔ la zuo.
41015021	Ban bo sore zuo yɛ'a la, ba ta to'ohɛ la boraa kayema yu'urɛ n de Simon kɛn'ɛra teŋa la poan na. Te ba pɛnregɛ en te a lagom zi' Yesu punpuuredɔɔ la. Simon wa dela Kirene teŋa nɛra ge te a kɔma de'a Alekzander la Arufus.
41015022	Ba tare Yesu keŋɛ zen'an kayema te ba yi'ira Golgota, la vɔnrɛ n de Zuowama Zen'an.
41015023	Ba nya dekɛ daam gɛnregɛ la tiim te ba yi'ira muur bo Yesu te a nyu' te a daa zagahɛ.
41015024	Ba nya kpa' en punpuuredɔɔ la zuo ge dekɛ a lɔgɔrɔ la nya ŋmɛ' gbaŋa te ba behɛ se'em n wan to'e lɔgɔseko.
41015025	Yene n ta zom bolika te ba kpa' en punpuuredɔɔ la zuo.
41015026	Ba golehɛ la Yesu n eŋɛ sɛla lamenɛ a zuen te: Yudoma Naba.
41015027	Ba me lagom dekɛ la faanreba bayi' te ba daa pon nyɔkɛ, nya kpa' ayema Yesu zuɔ ge kpa' ayema me a gɔbega.
41015028	Wana woo daa eŋɛ te la n daa golehɛ se'em la eŋɛ sera te, Ba daa eŋɛ enŋa la yelebe'erodoma te ba de'a boyena.
41015029	Nɛreba n dole bini tɔla gee lɔbera ba zuto ge toora Yesu yeti, Hon se'em n yeti, ho wan gbi' Yenɛ Yire la bahɛ ge le maan mɛ' dɛ dabeha atan' poan la n bala,
41015030	sige punpuuredɔɔ la zuo na, la ho fan' ho mɛŋa bahɛ.
41015031	Bala mea te malema keendoma la pa'alegɔ pa'aleba la me kɛɛta Yesu bɔ'ɔra taaba yeti, A daa fan' la nɛreba basɛba bahɛ, ge a kan ta'an fan' a mɛŋa bahɛ.
41015032	Bahɛ te Krista, Israeldoma Naba la, ze'ele punpuuredɔɔ la zuo sige na te to nyɛ' gee sakɛ bo en. Ge faanreba bayi' la te ba daa lagom kpa' la me daa lagom to' Yesu mɛ.
41015033	Wontɛɛŋa n ta paɛ zuo teŋasoka la zen'an woo daa kɔ'ɔn de'a la lika tara tara la yengɛleŋa.
41015034	Bala ma'an Yesu ta kaahɛ ba teŋa yetɔgom poan kekeko yeti, Eloi, Eloi, lama sabakanii? La vɔnrɛ dela, Mam Yenɛ, mam Yenɛ bene zuo te ho zagaha mam?
41015035	Sɛba n ze' bilam ge wom la yeti, Ho won ya? A yi'ire la Eliya.
41015036	Te nɛreba la ayema zɔ' keŋɛ ta eŋɛ daam mi'ihego eŋɛ soso poan dekɛ lo' dibega poan nya zɛnkɛ paɛ Yesu nɔɔrɛ te a nyu' ge yeti, Bahɛ ya, te to behɛ nya daanse'ere Eliya wan wa'ana tare en sige na.
41015037	Te Yesu kaahɛ kekeko ge nya ki'.
41015038	Bala ma'an poan la te fuseko te ba daa dekɛ yule beeŋa Yenɛ Yire daa aanhegɛ mɛ saazuo ta paɛ teŋa.
41015039	Pɛɛntɛɛnreba la kpɛ'ɛma ayema n ze' punpuuredɔɔ la nɛŋan ge nyɛ' Yesu n ki' se'em la, a yeti, Boraa wa seren dela Yenɛ Dayɔa.
41015040	Pɔgɔhe sese'ehe ze' la kenkɛleŋa gee behera. Mari Magdalene la Mari se'em de Yamesbila la Yosef ma la Salome daa lagom bɔna pɔgɔhe la poan mɛ.
41015041	Yesu n daa bo Galilee teŋa la, ba daa dole en mɛ ge soŋora en. Ba zo'e zo'e n lagom daa doohe la Yesu keŋɛ Yerusalem teŋa la.
41015042	Maaheŋɔ Daarɛ zanɔɔrɛ n daa ma'ɛn te yiimbeere dela wan de'a Vo'ohogo Daarɛ.
41015043	Te Arimatea boraa Yosef n daa de nɛrezure ayema ge daa gura la Yenɛ sɔ'ɔlom la te la paɛ, keŋɛ mɛ la sunkpe'eŋɔ kɛn' Pilate zen'en ta soke en te a dekɛ kum la ta laɛ.
41015044	La eŋɛ Pilate la pakerɛ n daa ta wom te Yesu pon ta'an ki' mɛ la. Te a yi' pɛɛntɛɛnreba kpɛ'ɛma la na soke en te a baŋɛ nya te Yesu la ki' ya.
41015045	Pɛɛntɛɛnreba kpɛ'ɛma la lebehe yele en yeti, A ki' mɛ. Te naba la yele Yosef te a ta dekɛ kum la.
41015046	Te Yosef keŋɛ ta da' tanpeele nya yakɛ kum la sige na nya dekɛ tanpeele la pɔnbɛ bɔ nya tare bɔ ta laɛ yɔseko te ba tun' taŋa poan gee nya bilige taŋa li' yoko la nɔɔrɛ.
41015047	Mari Magdalene la Yosef ma Mari bo bini mɛ ge nyɛ' zen'an te ba biŋe kum la.
41016001	Vo'ohogo Daarɛ n daa tole ba'ahɛ la, te Mari Magdalene la Yames ma Mari la Salome da' nyɛga kaam te ba keŋɛ ta sɔn' kum la.
41016002	Yiimbeere Alaherɛ daarɛ bolika, wontɛɛŋa n ne zom se'em ma'an la, te ba yɛ'a yɔɔ la zen'en,
41016003	ge ba sɔkera taaba yeti, Ane n wan bilige taŋa la bahɛ bo to?
41016004	Ban pɔnrɛ la, ba nyɛ' te taŋa la n kanrege la, bilige mɛ gan'an.
41016005	Ge ban kɛn' yɔɔ la poan la, ba nyɛ' te bodibipaalega zin' zuɔ nu'o bɔba la yɛ' fupeelega, te la eŋɛ ba pakera.
41016006	A la yele ba yeti, Da bahɛ ya te la eŋɛ ya pakerɛ, ge mam mi' te ya eere la Yesu Nazaret boraa sɛka te ba daa kpa' punpuuredɔɔ zuo la. A ka boe kalam. A vo'e a kum la poan mɛ! Behɛ ya, ban biŋe en zen'en n wana.
41016007	Keŋɛ ya nananawa la ya ta yele a dɔlɔba la Peter, te a tole nɛŋa yɛ'a Galilee teŋa poan ha. Ya wan nyɛ' en bilam ha wo n daa pon yele ya se'em la.
41016008	Te pɔgɔhe la yehe yɔɔ la poan zɔta kena ge gbe'era ge te ba giinla kɔ'ɔhɛ. Ba ka tɔgɛ sese'ere bo nɛra. Se'ere n sɔe la dabeem n daa tare ba.
41016009	Yesu n daa vo'e a kum la poan Alaherɛ daarɛ la, a lilige a mɛŋa yia bo Mari Magdalene, se'em te a daa sa'ɛ bonbɛ'ɛhe seyopɔe te se yehe a zen'en la.
41016010	A keŋɛ ta dekɛ de yele a taaba, sɛba n daa lagom bɔna la Yesu ge fabela ge kaaha.
41016011	Ban ta wom te Yesu vo'e mɛ la, te enŋa nyɛ' en la, ba ka sakɛ bo en.
41016012	Pooren a dɔlɔba la bayi' boe la sore zuo kena te Yesu paɛ ba zen'an, ge ba nyɛ' te a nɛŋa n tee.
41016013	Te bama me lebe ta yele ba taaba ge te ba ka sakɛ bo ba.
41016014	Pooren te a dɔlɔba la pia la ayema la ta bɔna bini dita te a lilige a mea ba zen'an. A nya tɔge ba la ban ka sakerɛ bɔ'ɔra en la, te ba suunre me kanbɛ, ba ka sakerɛ bɔ'ɔra sɛba n nyɛ' en la zuo.
41016015	A yele ba yeti, Keŋɛ ya zen'an woo teŋa wa zuo la ya mɔɔlɛ yelesoma la bo nɛra woo.
41016016	Se'em woo n sakɛ bo mam ge to'e ko'om soa, wan nyɛ' faanrɛ. Ge sɛba woo n ka sakɛ, Yenɛ wan namehe ba.
41016017	Sɛba n sakɛ bo mam n wan tara yele ana paŋa. Ba wan dekɛ mam yu'urɛ sa'ahɛ bonbɛ'ɛhe nɛreba zen'enhe poan. Ba wa tɔgɔra yetɔgom buuri buuri.
41016018	Ba han nyɔkɛ bonsɛ'doma bii ba nyu' la yabega, la kan eŋɛ ba se'ere. Ba han dekɛ ba nu'uhe pagalɛ ban'ahedoma zuo, ba wan eŋɛ som.
41016019	Yesu n tɔgɛ bo ba ba'ahɛ la, Yenɛ bahɛ en te a zom la saazuo te a ta zin'ire Na'ayenɛ zuɔ nu'o bɔba.
41016020	A dɔlɔba la keŋɛ zen'an woo ta mɔɔlɛ yelesoma la bo nɛreba. Ge te Na'ayenɛ la me daa soŋɛ ba, bo ba yelekerehe pa'alɛ te yelese'a te ba mɔɔla la dela sera.
42001001	N zɔ'soŋa Teopilus, nɛreba kekeko kpeŋe ba mɛhe te ba golehɛ yelese'a te to mɛhe mina soŋa soŋa te la seren eŋɛ wa.
42001002	Ge ba daa golehɛ la yelese'a te nɛresɛba daa nyɛ' la ba nini de pin'ileŋɔ poan ge mɔɔlɛ Yelesoma la bo to la.
42001003	Ge te mam mɛŋa me ma'ɛn n mea zamehɛ yɛla la soŋa soŋa a pin'ileŋɔ poan ha, ge nya tɛn'ɛhɛ te la ana soŋa te n golehɛ a eŋɛ gɔŋɔ poan bo ho.
42001004	Te n ete wana wa te n bahɛ te ho baŋɛ yelemɛŋɛrɛ la zan'an yɛhera yelese'a woo te ho wom la.
42001005	Ge Herod n daa wa de'a Naba se'em ma'an bɔna Yudea teŋa poan la, saŋkaŋa me te malemadaana daa bɔna te a yu'urɛ de'a Zekaria. A lagom bɔna la malema keendoma lagaŋɔ la mɛ dɔla Abiya. A pɔga yu'urɛ yi'ire la Elizabet ze'ele Aron buuri la poan na.
42001006	Te Zekaria la a pɔga Elizabet zan'an daa lagom bɔna bɔŋsɛka n de ma'an Na'ayenɛ nɛŋa. Ba me kɔ'ɔn nana to Daana Na'ayenɛ Pa'alegɔ la, la yelese'a te a yete nɛreba ete la woo mɛ.
42001007	Ge ba me ka tare kɔma. Se'ere n sɔe la, a pɔga dela kondɔgɔrɛ ge te bama bayi' la me zan'an kɔ'ɔn korogɛ mɛ.
42001008	Saŋsɛka te Abiyadoma lagaŋɔ la tona ba tooma Yenɛ Yire la poan, daarɛ deyena Zekaria toonɛ dabaherɛ me wa paɛ te a tona a tooma bɔ'ɔra Na'ayenɛ.
42001009	Se'ere n sɔe la, Zekaria gbaŋa n di' wo Yenɛ Yire la malemadoma etegɔ la. Te la de'a la enŋa kɛn' Yenɛ Yire la poan ha ta nyɔ' sɛla te la tara nyuŋo ane soŋa bo Na'ayenɛ.
42001010	Te lan ta paɛ ba ne nyɔ' bo Na'ayenɛ la, nɛrekooŋɔ la zan'an ze' la yeŋa soha Yenɛ.
42001011	Bilam poan, te Na'ayenɛ soŋora nɛɛ a mea Zekaria zen'en, ge ze'ele ko'ɛnka daka la zuɔ nu'o bɔba zen'an te Zekaria nyɔ'ɔra bɔ'ɔra Na'ayenɛ la.
42001012	Te Zekaria n nyɛ' Na'ayenɛ soŋora la bala la, la daan en mɛ ge te dabeem tara en.
42001013	Ge soŋora la yele en yeti, Zekaria, da bahɛ te dabeem tara hɔ. Te Na'ayenɛ wom ho sohoga la ge te ho pɔga Elizabet la me wan nyɔkɛ poorɛ dɔgɛ bodibila. A han dɔgɛ en, ho sigɛ a yu'urɛ Yon.
42001014	Bala, ho wan nyɛ' sunpeelom la popeelom ge nɛreba kekeko wan tara popeelom ho han dɔgɛ en.
42001015	A yeti a dɛna la nɛrekantɛ Na'ayenɛ nɛŋan. Sore ka boe bo en te a nyu' daam bii daam sebo n kpe'em. Te Yenɛ Sea la yete a bɔna la en mɛ daanse'ere daarɛ te ba wan dɔgɛ en la.
42001016	A yeti a dɛna la se'em n wan bahɛ te Israel nɛreba zo'e zo'e tare ba mɛhe le lebena nana Na'ayenɛ.
42001017	A wan bahɛ te ba tara ba mɛhe lebe le nana Na'ayenɛ yɛhera enŋa Yenɛ Sea sɛka n boe Eliya zen'en se'em la. A wan bahɛ te sɔdoma la kɔma le lagom dɛna boyena yɛ'ɛha ge me wan bahɛ te nɛresɛba n ka nane, tɛn'ɛha la sɛla n de ma'an. A wan maahom nɛreba bo to Daana Na'ayenɛ.
42001018	Te Zekaria soke en yeti, Hom n wan eŋɛ la wane te mam sakɛ te hon yele mam se'em wa dela sera? Nyɛ' mam dela boraa yan'aŋa ge te n pɔga me korogɛ.
42001019	Te Zekaria n soke bala la, soŋora la lebehe yele en yeti, Mam dela Gabriel ge me ze'a la Na'ayenɛ nɛŋa wa. Enŋa n tom mam na te n wa'ana yele ho dena wa.
42001020	Ho ka nam mam yetɔgom sebo n wan seren wa'an sera na de daarɛ la han paɛ la. Bala, hon ka nam wa zuo, ho wan lɛbege gɔɔŋɔ. Ho kan le ta'an tɔgɛ han dagana la daanse'ere daarɛ te mam biŋe n nɔɔrɛ bo ho la ta wa'an sera na.
42001021	Te bala ma'an la, te nɛreba la n daa ze' yeŋa la soha Yenɛ la nya gura la Zekaria, ge tɛn'ɛha se'ere n sɔe te a yuura Yenɛ Yire la poan ha bala.
42001022	Ge te n ta yehe na la, a ka ta'an tɔgɛ bo nɛreba la. Bilam, te ba baŋɛ te a nyɛ' sɛla Yenɛ Yire la poan la. A tare la nu'uhe yebeha pa'ala ba ge a ka ta'an tɔgɔra.
42001023	Te Zekaria daarɛ la n paɛ a tom a tooma ba'ahɛ la, a lebe kule la a yire.
42001024	La daa wa wa'an na te a pɔga Elizabet la nyɔkɛ poorɛ kɔ'ɔn bɔna yire ŋmarehe senuu ge ka keŋɛ zen'an zen'an,
42001025	Nananawa, la dela to Daana Na'ayenɛ n soŋɛ mam dena poan wa. Enŋa n bahɛ te vi' ka nyɔkɛ mam nɛreba zen'an wa.
42001026	Te Elizabet n daa tara a poorɛ la te la de'a ŋmarehe seyoobe la, Na'ayenɛ daa a soŋora Gabriel la teŋa n boe Galilee teŋa poan te a yu'urɛ dɛna Nazaret.
42001027	Soŋora wa tare la yetɔgom te a tɔgɛ bo pɔgɔsa'a kanhere n ele Naba David yaaŋa te a yu'urɛ dɛna Yosef. Pugula wa me yu'urɛ dɛna Mari.
42001028	Te soŋora la wa'an pugula la zen'en wa yele en yeti, Sunma'ahom bɔna la hɔ. Te Na'ayenɛ boe la ho mɛ ge me kan' la kan'somɔ bo ho.
42001029	Te Mari n wom soŋora la yetɔgom la, la daan en mɛ ge te a daa tɛn'ɛha soŋora la n yele se'em la vɔnrɛ n de sɛla.
42001030	Ge soŋora la le yele en yeti, Mari, da bahɛ te dabeem tara hɔ. Se'ere n sɔe la, Na'ayenɛ tare popeelom la hɔ.
42001031	Ge ho wan nyɔkɛ poorɛ dɔgɛ bodibila segɛ a yu'urɛ Yesu.
42001032	Ho han dɔgɛ en, a wan de'a la nɛrekantɛ ge te ba wan yi'ire en la Na'ayenɛ Se'em N Gane Zan'an la Dayɔa. To Daana Na'ayenɛ n yeti a bahɛ en te de'a naba wo a sɔyaaba David yuun de se'em la.
42001033	A yeti a de'a la Yakob yaahe naba wuuha ge ta a sɔ'ɔlom la kan tare ba'ahegɔ.
42001034	Te Mari soke soŋora la yeti, Mam dela pɔgɔsɛka n nan ka tabelɛ mina boraahe, te dena wa yeti la eŋɛ la wane ta'an eŋɛ?
42001035	Te soŋora la lebehe yele en yeti, Yenɛ Sea la wan wa'an ho zen'en na ge te Na'ayenɛ paŋa la bɔna la hɔ. Dene zuo, fa'a bia wa, wan dɛna Na'ayenɛ Dayɔa.
42001036	Behɛ ho sɔɔn Elizabet. Ba yete a dela kondɔgɔrɛ, ge n pon korogɛ wa, a nyɔkɛ poorɛ mɛ te la de'a la ŋmarehe seyoobe n wana wa.
42001037	Bala, sɛla ka boe te Na'ayenɛ kan ta'an eŋɛ.
42001038	Te Mari lebehe yele soŋora la yeti, Mam dela to Daana Na'ayenɛ yameŋa. Bala, ma sakɛ ya te sɛla woo te ho yele ma la wan de'a bala. N daa yele wana wa ba'ahɛ la, soŋora la daa bahɛ a zen'en mɛ.
42001039	Te dabeha n daa eŋɛ fiin wa la, Mari daa ihege tɔtɔ tɔtɔ keŋɛ teŋa n bo zoore bɔba bɔna Yudea teŋa poan.
42001040	N paɛ la, a keŋɛ kɛn' la Zekaria yire ta po'ohɛ Elizabet.
42001041	Te Elizabet n ta wom Mari n po'ohɛ en la, bia la n bo a pooren la daa ŋmɛregɛ mɛ. Bilam te Yenɛ Sea daa wa'an Elizabet zen'en na,
42001042	te a tɔgɛ kekeko te, Na'ayenɛ boe la hon mɛ gana pɔgɔhe zan'an. Ho bia la me yeti a tare la pɛnka na bo Na'ayenɛ.
42001043	Ge n tare popeelom te n Daana ma wa'an na te a behɛ mam.
42001044	Te mam n kɔ'ɔn wom ho po'ohegɔ la, bilam bilam te n bia la n boe n pooren wa la kɔ'ɔn ŋmɛregɛ la popeelom.
42001045	Bala, ho tare popeelom. Se'ere n sɔe la, hon nam to Daana Na'ayenɛ yelehom la te a tɔgɛ bo ho la wan seren wa'an sera na la zuo.
42001046	Te Mari yeti, N suunre wa pɛngere Na'ayenɛ mɛ.
42001047	Ge n tare sunpeelom la Na'ayenɛ se'em n de n faanra wa.
42001048	A tɛnre mam n de taroma wa n de a yameŋa wa yele mɛ. Te nananawa, nɛra woo wan yi'ira mam popeelomdaana.
42001049	Se'ere n sɔe la, Na'ayenɛ se'em n gane zan'an la n eŋɛ yelekanra ana wa bo mam la zuo. Te Na'ayenɛ yu'urɛ dela Fa'a.
42001050	Na'ayenɛ tare ninbɔn'ɔn bɔ'ɔra nɛresɛba n tare dabeem la en. A ete dena wa saŋa woo.
42001051	A dekere la a nu'uhen tona toon nyalema, bahera te sɛbadoma n zɛnkere ba mɛhe saazuo ge tɛn'ɛha la wakerɛ ma'an la zɔ' yerom.
42001052	A yehere nakanreba ba na'am poohen, ge ton tebegera la se'em n dagɛ nɛrekantɛ.
42001053	A bo'ore nɛresɛba n ka tara sɛla yelese'a n ane soŋa kekeko. Ge digera bontateba te ba kena ge te a ka bɔ'ɔra ba sɛla.
42001054	A soŋore a yamehe Israel teŋa nɛreba ge tɛnra te a wan zɔta ninbɔn'ɔn,
42001055	bɔ'ɔra Abraham la a yaahe wuuha. Ge a eŋɛ dɛ wo n yuun yele to sɔdoma se'em la.
42001056	Ge te Mari daa bɔna la Elizabet wo ŋmarehe setan' ge nya lebe kule.
42001057	Te Elizabet dɔgɔm daarɛ n daa ta paɛ la, a dɔgɛ la bodibila.
42001058	Te nɛresɛba n boe lɛm en la, la a sɔɔnrɔ la n wom to Daana Na'ayenɛ n zɔ' ninbɔn'ɔn bo en se'em la me tare popeelom la en.
42001059	Dabeha anii daarɛ te nɛreba daa wa'an na te ba ŋma' en. Ba me daa yeti ba dekɛ la a sɔ Zekaria yu'urɛ segɛ en.
42001060	Ge bia la ma yeti, Aai, da sigɛ ya en yu'urɛ denɛ. A yu'urɛ yeti la de'a la Yon.
42001061	Te n daa yele bala la, nɛreba la daa lebehe yeti, Ge ho ka tare ho sɔɔn se'em te a yu'urɛ de'a bala.
42001062	Te ban daa yele bala ba'ahɛ la, ba nya dekɛ la nu'uhen yebehɛ pa'alɛ bia la sɔ Zekaria yu'urɛ se'ere te a bɔta ta a segɛ a dayɔa la.
42001063	Te Zekaria pa'alɛ ba te ba bo en sɛla te a golehɛ yeti, Bia la yu'urɛ dela Yon. N golehɛ wana wa ba'ahɛ la, la daa eŋɛ nɛreba la woo pakerɛ mɛ.
42001064	Ge te bilam bilam te Zekaria le tana tɔgɔra te la yɛ'ɛha ge nya pin'ilom pɛngera Na'ayenɛ.
42001065	Ge te lan eŋɛ bala la, dabeem daa kɛn' nɛresɛba woo n daa lɛm bilam la. Ge te Yudea teŋa nɛreba me kɔ'ɔn tɔgɔra la yelese'a n eŋɛ la yele.
42001066	Te nɛra se'em woo n ne wom yele dena wa, ne tɛn'ɛn dɛ mɛ ge soke yeti, Bikana wa yeti a ana la wane? Ge yelemɛŋɛrɛ Na'ayenɛ paŋa la n bo la en.
42001067	Te Yenɛ Sea la daa bahɛ te Yon sɔ Zekaria soolom Na'ayenɛ yɛla yeti,
42001068	Bahɛ ya te to pɛngɛ to Daana Na'ayenɛ n sɔe tomam Israel teŋa nɛreba wa. Te a wa'an na soŋɛ a nɛreba to'e ba bahɛ.
42001069	Ge a bahɛ te faanra se'em n kpe'em wa'an to zen'en na. Faanra la me dela enŋa Na'ayenɛ yameŋa David yaaŋa.
42001070	Wo Na'ayenɛ n bahɛ te a toolom nɔtɔgɔheba sɛba n tone bɔ'ɔra en, yele yuuma yuuma ha se'em la.
42001071	Se'ere n sɔe, te a eŋɛ bala daa dela a wan to'e to bahɛ to diŋdoma zen'enhe la nɛresɛba woo n yaɛ tɔ la nu'uhe.
42001072	Dene poan, a wan zɔ' ninbɔn'ɔn bo to sɔyaabdoma ge me tɛn'ɛra a mɛŋa toolom nɔbiŋere la.
42001073	Se'ere te a biŋe bo to sɔyaaba Abraham, ge pɔ' pɔtɛ
42001074	te a wan fan' tɔ bahɛ te diŋdoma nu'uhen. Ge bahɛ te to tona bɔ'ɔra en ge te dabeem kan tara tɔ.
42001075	Te bala te to wan dɛna tontɔɔdoma la toolom doma a nɛŋan wo to kɔ'ɔn bɔna wa.
42001076	Ge hon, mam bia wa, nɛreba wan yi' ho Na'ayenɛ se'em n gane zan'an wa nɔtɔgɔha. Te hon wan tole to Daana la nɛŋan la ho ta maahom sore bo en.
42001077	Ge yɛta a nɛreba te a wan dɛna ba faanra yɛhera la en yeti a bahɛ la ba yelebe'ero bo ba.
42001078	Se'ere n sɔe la, te Sɔ' Na'ayenɛ suunre n kɔ'ɔn tɛn'ɛha la to som ma'an la zuo. Te a han bahɛ te wontɛɛŋa zom na,
42001079	la wan nɛɛ bo sɛbadoma n boe lika poan, tɛn'ɛha te ba wan ki' la. A me wan gu' to te to tara sunma'ahom to bɔŋa poan.
42001080	Te bia la daa zo'e ge te Yenɛ Sea la daa bɔna la en. Ge te a bɔna pɔgɔtia ha tara tara te dabaherɛ la ta paɛ te a dekɛ a mea kɔ'ɔn wa'ana bɔna Israel teŋa nɛreba zen'an.
42002001	Saŋsɛka te Augustus se'em n daa de nakantɛ Arom teŋa poan la yuun bo a nɔɔrɛ te ba kaanlɛ nɛresɛba woo te a sɔna behera la.
42002002	Te se'em ma'an te ba pɔhɛ kaanlɛ nɛreba la te Kuirinius n yuun de Siria teŋbehera.
42002003	Bala, nɛra woo lebe la a mea teŋa poan te ba ta kaanlɛ en.
42002004	Dene poan te Yosef ze'ele Nazaret teŋa la n boe Galilee teŋa poan la keŋɛ Betlehem teŋa n boe Yudea teŋa la, zen'an te ba daa dɔgɛ Naba David la. A keŋɛ bini la enŋa n de David yaaŋa la zuo.
42002005	Te a tare la Mari se'em wan dɛna a pɔga la keŋɛ bini te ba ta kaanlɛ ba. Ge Mari me tare la poorɛ.
42002006	Te ban ta bɔna Betlehem teŋa poan la, te Mari virige, dabaherɛ la paɛ mɛ te a dɔgɛ.
42002007	Ge te a dɔgɛ a pɔpɔhɛ bodibila la, a yuun dekɛ la fuo pin' en ge tare en ta gan'anrɛ zoŋen. Se'ere n sɔe la, fole ka boe saama yire la poan te ba wan gan'anrɛ bini.
42002008	Te yu'uŋkoŋɔ mea la te boraa se'ehe me yuun boe teŋa la bɔbɔrɛ deyena gura ba piihe sɛnka poan.
42002009	Na'ayenɛ soŋora nɛɛ a mea ba zen'en ge te la ana wo wontɛɛŋa la. Te ban nyɛ' bala la, dabeem n kɛn' ba.
42002010	Ge soŋora la yele ba yeti, Da bahɛ ya te dabeem tara ya. Te n tare la yelesoma te n yele ya. Yelesoma la me wan bahɛ te nɛra woo tara popeelom.
42002011	Te yu'uŋkona wa ba dɔgɛ ya faanra, ya Daana se'em te Yenɛ loe la. Ba dɔgɛ en la David teŋa la poan.
42002012	Ge sɛla n wa pa'alɛ ya te dena wa seren dela sera dela ya han kɛn' bini ya wan nyɛ' te ba dekɛ fuo pile bilia te a gan'an zoŋɔ poan.
42002013	Te soŋora la n yele wana wa ba'ahɛ la, bilam bilam te Na'ayenɛ soŋoreba kekeko ze'ele saazuo na lagom la soŋora ayema la yoona yooma pɛngera Na'ayenɛ te,
42002014	Pɛnka bo Na'ayenɛ se'em n boe saazuo saazuo ha la. Ge te sunma'ahom me wan bɔna la nɛresɛba te Na'ayenɛ tara popeelom la ba te ba bɔna teŋa wa zuo la.
42002015	Te soŋoreba la n lebe saazuo la, boraahe la n gure ba piihe la yele taaba yeti, Bahɛ ya te to keŋɛ ya Betlehem teŋa la poan ta behɛ sɛla te to Daana Na'ayenɛ yele to te la eŋɛ ya wa.
42002016	Depooren, te ba nya keŋɛ tɔtɔ tɔtɔ ta ɛ nyɛ' Mari la Yosef ge nyɛ' bilia la te a gan'an zoŋɔ la poan.
42002017	Te ban nyɛ' bilia la bala la, ba yele nɛra woo sɛla te Na'ayenɛ soŋora la yele yɛhera bilia wa yele.
42002018	Ge te boraahe la n yele wana wa la, la eŋɛ pakerɛ bo nɛresɛba woo n wom dɛ la.
42002019	Ge te Mari yuun tɛnre yele ana wa woo mɛ ge nya tɛn'ɛha a yɛla.
42002020	Te boraahe la lebe ba sɛnka la poan pɛngera ge na'aha Na'ayenɛ la sɛla te ba wom ge nyɛ' wa. La yuun kɔ'ɔn de'a la denɛ te Na'ayenɛ soŋora la pon yele ba la.
42002021	Te dabeha anii daarɛ n daa paɛ te ba yete ba ŋma' bilia la, ba segɛ a yu'urɛ la Yesu. Yu'urɛ dena te Na'ayenɛ soŋora la daa pon yeti ba segɛ en ge te a ma baŋɛ nyɔkɛ a poorɛ la.
42002022	Ge te la paɛ daanse'ere daarɛ te ba eŋɛ Moses Pa'alegɔ wo ban ne eŋɛ ge ka tara dɛngerɔ Na'ayenɛ nɛŋa la, bala te ba dekɛ ba bilia la keŋɛ Yerusalem teŋa poan te ba ta dekɛ en eŋɛ Na'ayenɛ nu'uhen,
42002023	wo to Na'ayenɛ Pa'alegɔ n golehɛ yele se'em la. La yeti, Ho han dɔgɛ bikeŋa ge te a dɛna bondɔɔ. A dela toolom dene bo Na'ayenɛ.
42002024	Bala n sɔe, te ba keŋɛ Yerusalem teŋa la poan ge me tara ba bo'olom wo Na'ayenɛ Pa'alegɔ la n le yele se'em la. La yeti, Ho tara dayɛna ayi', bii nadoma dayɛnbibihe bayi' na.
42002025	Te boraa kayema n daa boe Yerusalem teŋa poan te a yu'urɛ dɛna Simon. A dela nɛresoŋɔ ge dɛna se'em n sohore Na'ayenɛ. Ge te a me kɔ'ɔn gura la a nyɛ' te Israel teŋa nɛreba nyɛ' faanrɛ wo Na'ayenɛ n yeti a wan eŋɛ se'em la. Ge Yenɛ Sea la boe me la en,
42002026	ge yele en te yelemɛŋɛrɛ a kan ki' han dagana la a ta nyɛ' la Na'ayenɛ n tom se'em na te a de'a se'em te enŋa Yenɛ loe la.
42002027	Bala, te Sea bahɛ te Simon la keŋɛ Yenɛ Yire la poan. Yesu dɔgɔreba la n daa tare en wa'ana wo Pa'alegɔ la n yele se'em la,
42002028	te Simon nyɔkɛ bilia la eŋɛ a nu'uhen ge bo Na'ayenɛ fara yeti,
42002029	Nananawa, n Daana Na'ayenɛ, ho seren eŋɛ sɛla te ho daa yeti ho wan eŋɛ la. Bala ho ta'an bahɛ te mam ho yameŋa wa ki' la sunma'ahom.
42002030	Te n mea nini nyɛ' to faanra la te ho tom na la.
42002031	Se'em te ho maahom biŋe te nɛra woo teŋa wa zuo nyɛ',
42002032	A ane wo bugum nɛɛ bo sɛba n dagɛ Yudoma ge me tare pɛnka na bo Israel teŋa nɛreba.
42002033	Te Simon n daa yele wana ba'ahɛ la. La de pakerɛ bo bia la sɔ la a ma la yetɔgom sebo te a tɔgɛ yɛhera bilia la yele la.
42002034	Te Simon kan' kan'somɔ bo ba ge yele bia la ma Mari yeti, Na'ayenɛ n loe bia wa te ka zuo nɛreba zo'e zo'e wan zaan la enŋa Na'ayenɛ ge te zo'e zo'e me wan lɛm enŋa Na'ayenɛ yɛ'ɛha. Ge bia wa wan pa'alɛ Na'ayenɛ potɛn'ɛrɛ n ane se'em. Dene zuo, te nɛreba wan toora en.
42002035	Dene poan, a wan pa'alɛ nɛreba potɛn'ɛra n ana se'em yɛhera Na'ayenɛ zen'en. Ge te hon mɛŋa me wan nyɛ' sunsagaŋɔ.
42002036	Ge Na'ayenɛ nɔtɔgɔha n daa boe dɛna Panuel pɔyɔa. A yu'urɛ dela Anna ge me de'a la Aser buuri. Ge n ele la, yuuma ayopɔe ma'an ge te a sera la ki',
42002037	ge nya dɛna pɔkɔɔnrɛ tara tara la yuum pihinii la anaahe ge kelom ka ele yɛ'ɛha. A ne kɔ'ɔn bɔna la Yenɛ Yire la poan ka vurugera zen'an zen'an ge zagahɛ a mɛŋa soha Na'ayenɛ wontɛɛŋa la yu'uŋɔ zan'an.
42002038	Te enŋa me paɛ bia la sɔ la a ma la zen'en pin'ilom pɛngera Na'ayenɛ ge me kɔ'ɔn tɔgɔra bia la yele bɔ'ɔra nɛresɛba woo daa gure te ba nyɛ' te Na'ayenɛ wa soŋɛ a nɛreba to'e ba bahɛ la.
42002039	Te ban daa ba'ahɛ sɛla woo te Na'ayenɛ Pa'alegɔ yeti ba eŋɛ la, ba nya kule la ba teŋa Nazaret la n boe Galilee teŋa poan la.
42002040	Te bia la wa zo'e soŋa soŋa ge tara yam ge te Na'ayenɛ zo'ohogɔ bɔna a zuo.
42002041	Ge te yuunɛ woo Yesu sɔ la a ma ne keŋɛ la Yerusalem teŋa poan ta de'eŋ Azootole De'eŋɔ.
42002042	Te Yesu n ta dɛna yuum pia la ayi' la, ba daa keŋɛ Azootole De'eŋɔ Daarɛ la mɛ wo ban pon eta se'em la.
42002043	Ge te ban ta ba'ahɛ de'eŋɔ la daanse'ere daarɛ la, ba lebe kule mɛ na. Ge ba bia Yesu yee la Yerusalem teŋa poan ge te a sɔ la a ma la ka baŋɛ te a yee ya.
42002044	Ge nya pɔhɛ ɛɛra en ba sɔɔnrɔ la ba zɔdoma zen'en.
42002045	Ge ban behɛ bala ge ka nyɛ' en la, ba lebe la Yerusalem teŋa yɛ'ɛha ta ɛɛra en.
42002046	Te dabeha atan' daarɛ te ba nya nyɛ' en ta zin'an Yenɛ Yire la poan kɛleha pa'alegɔ pa'aleba la ge sɔgɔha ba yɛla.
42002047	Te la de'a pakerɛ bo nɛra woo la yam sebo te a tara sɔgɔha ge lebeha ba la.
42002048	Ge la me de pakerɛ bo a sɔ la a ma nyɛ' en Yenɛ Yire la poan la. Ge te a ma nya yele en yeti, Bia wa, wane te ho eŋɛ to bala? Mam la ho sɔ kɔ'ɔn mɔ'ɛ la nini teregɛ ɛɛra hɔ.
42002049	Te Yesu lebehe yele en yeti, Wane te ya ɛɛra mam bala? Ya ka mi' te n sontii n bɔna n Sɔ' yire la poan?
42002050	Ge ba da ka bɔkɛ n yele ba sɛla la vɔnrɛ n de se'ere.
42002051	De pooren te Yesu doohe ba kule Nazaret teŋa poan ge ta nana ba. Ge a ma dekɛ yele ana wa woo mɛ eŋɛ a suunre poan.
42002052	Ge te Yesu me daa kɔ'ɔn zɔ'ɔra soŋa soŋa ge tara yam ge te Na'ayenɛ zo'ohogɔ bɔna a zuo ge te nɛreba me nɔŋɛ en.
42003001	Ge Tiberius n daa de nakantɛ ta paɛ yuun pia la anuu poan la, bala ma'an te Pontius Pilate me de'a Yudea teŋbehera, te Herod de'a Galilee teŋbehera, ge te a sɔɔn Filip me de'a Ituraea la Trakonitis teŋhe nɛŋadaana. Lisanias me n sɔe Abilene teŋa behera,
42003002	ge te Annas la Kaiapas me dɛna malema nɛŋadoma. Te la de'a la bala ma'an te Na'ayenɛ daa tɔgɛ bo Zekaria dayɔa Yon pɔgɔtia la ha.
42003003	Bala te Yon daa keŋɛ teŋse'ehe n boe lɛm Yordan Kolaa la mɔɔla bɔ'ɔra nɛreba te ba tee ba potɛn'ɛra ge to'e ko'om soa ge te Na'ayenɛ bahɛ ba yelebe'ero bo ba.
42003004	Wo yuuma yuuma te Na'ayenɛ nɔtɔgɔha Isaiah yuun golehɛ a gɔŋɔ la poan yele se'em la. A yuun yeti, Nɛra konkore n vole bɔ'ɔra nɛreba pɔgɔtia ha, Nɛra n mɔɔle yeti, Maalɛ sore pɔgɔtia la poan te de gan'an tontɔɔ bo to Na'ayenɛ la.
42003005	Bahɛ te boko woo palehɛ, te zoore la zobila woo sirige. Palehɛ bɔgɔrɔ woo, te zen'ɛrema lebe saalom.
42003006	Te nɛra woo nyɛ' Na'ayenɛ faanre la.
42003007	Te Yon n daa yele wana wa la, nɛrekooŋɔ daa yehe wa'an a zen'en na te a bo ba ko'om soa. Te ban wa'an na la, a yele ba yeti, Bonsɛ'doma kɔma wa, ane n yele ya te ya wan ta'an le'ehɛ namehe seko te Na'ayenɛ yeti a bahɛ te la wa'ana la?
42003008	Eŋɛ ya sɛla pa'alɛ te ya tee ya potɛn'ɛra, ge da tɛn'ɛhɛ ya te Abraham n de ya sɔyaaba. Se'ere n sɔe la, Na'ayenɛ ta'an dekɛ kuga wa eŋɛ ba te ba lɛbege Abraham yaahe.
42003009	Lea maahom mɛ gan' gura te ka ŋma' tiihe nyɛga. Tiihe se'ehe woo n ka wom di soŋa, ba wan ŋma' ka bahɛ bugum poan.
42003010	Te Yon n daa yele wana wa ba'ahɛ la, nɛrekooŋɔ la daa soke en yeti, Bala, to wan eŋɛ la wane ta'an le'ehɛ namehegɔ wa?
42003011	Te a lebehe yele ba yeti, Hon se'em n tare futo toyi' sontii ho loe koyema bo nɛra se'em n kɔ'ɔn ka tare la koyena me. Ge hon se'em me n tare dia sontii ho eŋɛ dɛ bala mea.
42003012	Ge te koba tɔ'ɔhɔba basɛba n daa wa'ana te ba to'e ko'om soa la, ba soke Yon yeti, Pa'ala to wan eŋɛ la wane?
42003013	Te a lebehe yele ba yeti, Da to'ohe ya nɛreba koba gana lan sontii ya tɔ'ɔha se'em la.
42003014	Ge te pɛɛntɛɛnreba me soke en yeti, Ge tomam me wan eŋɛ la wane? Ta le lebehe bama me te, Da pɛnrege ya nɛreba tɔ'ɔha ligiri bii ya parom bo se'em te a eŋɛ yele ge te a ka eŋɛ. Ge da bote ya gana ya yɔɔrɛ.
42003015	Te nɛreba la n daa wom Yon n tɔgɛ se'em la, ba tɛn'ɛhe te nɛra se'em te ba gura la wa'an me na ge te daanse'ere Yon n de Se'em Te Yenɛ Loe la.
42003016	Mam bo ya ko'om soa la ko'om poan wa. Ge se'em te mam bɔna a pooren la kene na. Mam pɔ'ɛ n pirege a tagara. Se'ere n sɔe la, enŋa n gane mam. Enŋa n yete a bo ya Yenɛ Sea la bii a namehe ya ya yelebe'ero zuo.
42003017	A tare a wanzagahe te a yeele dia la te ba tɔ la. A wan yeele uto la nyɔ' ba bugum sebo n ka kiŋire poan ge dekɛ dia la sun' a baanrɛ poan.
42003018	Ge te Yon daa mɔɔlɛ Na'ayenɛ Yelesoma wo n ne pon eta se'em la.
42003019	Ge Yon yele Naba Herod te la dagɛ ma'an yɛhera a yebega pɔga Herodias te a di', la n tom toonbe'ero zo'e zo'e la.
42003020	Bala te Herod sunsunya nyie te a malom ton sɛla n gane bala nyɔkɛ Yon eŋɛ pakadeen la.
42003021	Ge ban daa nan ka nyɔkɛ Yon eŋɛ pakadeen la, ge te a bo nɛreba la woo ko'om soa la, Yesu me to'e ko'om soa mɛ. N ta to'e ko'om soa la ba'ahɛ ge sohɛ Yenɛ, bilam bilam te saŋgbanɛ saazuo daa yo'ɛ
42003022	te Yenɛ Sea ana wo dayene sige Yesu zen'en na. Te konkore yele na yeti, Hom n de mam dayɔba'arɛ te n nini tegɛ. Bala n tare popeelom la hɔ.
42003023	Ge Yesu daa de yuun pihitan' ge pin'ilom a tooma tona. Ge nɛreba dekɛ en te a de'a la Yosef dayɔa, ge te Yosef me de'a Heli dayɔa, te Heli de'a
42003024	Mattat dayɔa, te Mattat de'a Levi dayɔa, te Levi de'a Melki dayɔa, te Melki de'a Yanai dayɔa, te Yanai de'a Yosef ayema me dayɔa, te Yosef
42003025	de'a Matatias dayɔa, te Matatias de'a Amos dayɔa, te Amos de'a Nahum dayɔa, te Nahum de'a Esli dayɔa, te Esli de'a Nagai dayɔa, te Nagai
42003026	de'a Maat dayɔa, te Maat de'a Matatias ayema me dayɔa, te Matatias de'a Semein dayɔa, te Semein de'a Yosek dayɔa, te Yosek de'a Yoda dayɔa, te Yoda
42003027	de'a Yoanan dayɔa, te Yoanan de'a Aresa dayɔa, te Aresa de'a Zerubabel dayɔa, te Zerubabel de'a Sealtiel dayɔa, te Sealtiel de'a Neri dayɔa, te Neri
42003028	de'a Melki ayema me dayɔa, te Melki de'a Adi dayɔa, te Adi de'a Kosam dayɔa, te Kosam de'a Elmadam dayɔa, te Elmadam de'a Er dayɔa, te Er
42003029	de'a Yosua dayɔa, te Yosua de'a Eliezer dayɔa, te Eliezer de'a Yorim dayɔa, te Yorim de'a Mattat ayema me dayɔa, te Mattat de'a Levi ayema me dayɔa, te Levi
42003030	de'a Simeon dayɔa, te Simeon de'a Yuda dayɔa, te Yuda de'a Yosef ayema me ha dayɔa, te Yosef de'a Yonam dayɔa, te Yonam de'a Eliakim dayɔa, te Eliakim
42003031	de'a Melea dayɔa, te Melea de'a Mena dayɔa, te Mena de'a Matata dayɔa, te Matata de'a Natan dayɔa, te Natan de'a David dayɔa, te David
42003032	de'a Yesse dayɔa, te Yesse de'a Obed dayɔa, te Obed de'a Boaz dayɔa, te Boaz de'a Salmon dayɔa, te Salmon de'a Nason dayɔa, te Nason
42003033	de'a Aminadab dayɔa, te Aminadab de'a Admin dayɔa, te Admin de'a Arni dayɔa, te Arni de'a Hezron dayɔa, te Hezron de'a Perez dayɔa, te Perez de'a Yuda ayema me dayɔa, te Yuda
42003034	de'a Yakob dayɔa, te Yakob de'a Isaak dayɔa, te Isaak de'a Abraham dayɔa, te Abraham de'a Tera dayɔa, te Tera de'a Nahor dayɔa, te Nahor
42003035	de'a Serug dayɔa, te Serug de'a Areu dayɔa, te Areu de'a Pelege dayɔa, te Pelege de'a Eber dayɔa, te Eber de'a Sela dayɔa, te Sela
42003036	de'a Kainan dayɔa, te Kainan de'a Arpaksad dayɔa, te Arpaksad de'a Sem dayɔa, te Sem de'a Noah dayɔa, te Noah de'a Lamek dayɔa, te Lamek
42003037	de'a Metusela dayɔa, te Metusela de'a Enok dayɔa, te Enok de'a Yared dayɔa, te Yared de'a Mahalalel dayɔa, te Mahalalel de'a Kainan ayema me dayɔa, te Kainan
42003038	de'a Enos dayɔa, te Enos de'a Set dayɔa, te Set de'a Adam dayɔa, te Adam me nya de'a Yenɛ dayɔa.
42004001	Te Yenɛ Sea la daa kɔ'ɔn tona la Yesu ge te Yesu bahɛ Yordan Kolaa la. Te Sea la tare en keŋɛ pɔgɔtia poan ha,
42004002	te a bɔna bini dabeha pihinaahe te Sagona magahɛ en behɛ. Ge dabeha aŋa woo la Yesu ka di' sɛla. Bala te yele ana wa n tole la te a kom done.
42004003	Te Sagona la yele en yeti, Ho han dɛna la Yenɛ dayɔa, bahɛ te kugure wa lebege dia.
42004004	Te Yesu lebehe yele en yeti, La golehɛ yeti, Asaala ka vɔe la dia ma'an iŋa.
42004005	Te Sagona la tare en zom kuŋkune zuo ta pa'alɛ n wana kalam teŋa wa zuo zan'an denɛ.
42004006	N pa'alɛ en bala la, a yele en yeti, N wan bo ho sore te ho sɔna wana wa woo behera ge te lɔgɔseto woo n boe bini la wan me de'a ho denɛ. Te mam to'e wana wa woo mɛ. Bala n ta'an dekɛ bo nɛra se'em te mam mea bɔta.
42004007	Dene zuo, wana wa woo wan de'a ho denɛ ho han sakɛ na'ahe mam.
42004008	Te Yesu lebehe yele en yeti, Aai, la golehɛ Yenɛ gɔŋɔ la poan yeti, Na'ahe ya Na'ayenɛ la n de ya Yenɛ la ge tona bɔ'ɔra en ma'an.
42004009	Te Sagona la daa tare en keŋɛ Yerusalem teŋa ta zom Yenɛ Yirɛ dangoonwoko zuo ha ge yele en yeti, Ho han de'a la Yenɛ dayɔa, ɛnkɛ sige na.
42004010	Te la golehɛ yeti, A wan bo a soŋoreba nɔɔrɛ te ba mina ho yele ge gu'ura hɔ.
42004011	Ba wan zɛnkɛ ho tara te ho na'arɛ kan ŋmɛ' kugure.
42004012	Te Yesu lebehe yele en yɛ'ɛha te, La golehɛ yeti, Da makere ya Na'ayenɛ ya Yenɛ behera.
42004013	Ge te Sagona la n ta zegɛ sɔrɔɔ seto woo te a wan magahɛ Yesu te a tom be'em ba'ahɛ la, a nya daa bahɛ en mɛ ge gura la daarɛ deyena yɛ'ɛha.
42004014	Depooren te Yesu nya daa lebe Galilee teŋa poan ge te Yenɛ Sea kɔ'ɔn tona la en. Ge te a yɛla la kɔ'ɔn yeregɛ bɔdenɛ woo poan.
42004015	Ge te nɛra woo pɛngɛ en la a pa'alegɔ la te a pa'alɛ zamehegɔ yiya la poan la.
42004016	Ge Yesu daa keŋɛ la Nazaret teŋa la n boe Galilee teŋa la poan la, zen'an te ba uge en te a zo'e la. Te Vo'ohogo Daarɛ la n paɛ la, a keŋɛ zamehegɔ yire la poan wo n ete se'em la. Te n kɛn' bini la, a ihege saazuo te a kaanlɛ mɛ,
42004017	te ba dekɛ gɔŋseko te nɔtɔgɔha Isaiah yuun golehɛ yuuma yuuma n tole ha la bo en te a kaanlɛ. Te n to'e gɔŋɔ la, a lakɛ la zen'an kayema te la golehɛ yɛta te,
42004018	Daana Na'ayenɛ Sea n perɛ mam. Na'ayenɛ loe mam mɛ, sɔ mam la paŋa te n tɔgɛ a yelesoma la bo taromdoma. Ge bo sɛba n boe paka deon poan la vo'ohogo, ge la n yehe ba lika poan bahɛ ge bogolɛ sɛba n kele sunya.
42004019	A loe mam te n mɔɔlɛ Na'ayenɛ ninbɔn'zɔrɛ yuunɛ la.
42004020	Te n ta kaanlɛ ba'ahɛ la, a kilom gɔŋɔ la mɛ ge dekɛ le bo se'em n tone Zamehegɔ yire la poan ge zin'ire. Ge nɛra woo n boe bini la daa kɔ'ɔn kpa' beha en zin'.
42004021	N daa zin'ire la, a daa pin'ilom tɔgɔra bɔ'ɔra ba te, Sɛla te n kaanlɛ Yenɛ gɔŋɔ la poan la kɔ'ɔn de'a la boyena la sɛla n ete nananawa.
42004022	Te n yele wana wa la, nɛra woo daa kɔ'ɔn tɔgɔra la tɔgɔsoma yɛhera a yele ge te la me daa de'a pakerɛ bo ba la yetɔgɔsomɔ la te a tɔgɛ la. Ge te ba yɛta taaba te, Ena wa kɔ'ɔn de'a la Yosef dayɔa. Te a nya eŋɛ la wane tɔgɔra bala.
42004023	Te Yesu yele ba yeti, Mam mi' soŋa soŋa te ya wan makɛ makerɛ dena wa bo mam te, Tebera wa, tebɛ ho mɛŋa. Ya wa le yele yɛ'ɛha te, Eŋɛ ho mɛŋa teŋa wa kalam sɛla te to wom te ho eŋɛ Kapernaum teŋa poan la.
42004024	Ge te Yesu le maan yele ba yeti, Ba ka to'ore Na'ayenɛ nɔtɔgɔha a mea teŋa poan.
42004025	Ge n yete ya la yelemɛŋɛrɛ wa, te pɔkɔnpa zo'e zo'e boe Israel teŋa poan mɛ. Saŋsɛka te Eliya yuun bɔna ge te saa yuun ka ni' yuuma atan' la ŋmarehe seyoobe te kom bɔna teŋa la woo poan la.
42004026	Ge te bala mea zan'an Na'ayenɛ yuun ka tom Eliya ba ayema zen'en. Ge a yuun tom en la pɔkɔɔnrɛ deyema n boe Zarepat teŋa la n boe Sidon teŋa poan la zen'en.
42004027	Ge te konkɔma me zo'e zo'e n daa boe Israel teŋa poan, saŋsɛka te Na'ayenɛ nɔtɔgɔha Elisa boe la. Ge bala mea zan'an dagɛ la ayema me ba poan te Na'ayenɛ yuun bahɛ te a konkom la bahɛ en. Ge la yuun dela Naaman se'em n de Siria teŋa boraa la ma'an konkom n yuun bahɛ.
42004028	Te Yesu n yele ba wana wa ba'ahɛ la, nɛresɛba woo n boe zamehegɔ yire la sunsunya nyie mɛ.
42004029	Bala te ba ihege daregɛ en yehe teŋa la poan ge tare en zom zoore la ki'ileŋa ha zen'an te ba teŋa la bɔna la. Ba tare en zom bini te ba dekɛ en bahɛ boko la poan na.
42004030	Ge ban tare en paɛ la, a le lebe doohe ba nɛrekooŋɔ la teŋasoka poan keŋɛ a kene zen'an.
42004031	Te Yesu nya daa keŋɛ Kapernaum teŋa la n boe Galilee teŋa poan la. Bilam te a pa'alɛ nɛreba la Vo'ohogo Daarɛ la.
42004032	Te Yesu n pa'alɛ bala la, la eŋɛ pakerɛ la n pa'alɛ se'em la. Se'ere n sɔe la, Na'ayenɛ n bo en sore te a pa'ala bala.
42004033	Ge boraa n boe Yudoma zamehegɔ yire la poan te bonbe'a tona la en. Te a kaahɛ kekeko te,
42004034	Wae! Nazaret teŋa boraa Yesu wa, ho bote la bene la tɔ kalam? Ho wa'an na te ho sagom tɔ mɛ? Ge mam mi' ho. Ho dela Yenɛ Fa'adaana.
42004035	Yesu daa tanhɛ bonbe'a la ge yele en yeti, Go'e vole! Yehe boraa wa zen'en na! Te a lobɛ boraa la ba nɛŋa bilam ge nya yehe a zen'en na, ge a zen'an zen'an ka fulege.
42004036	Te lan eŋɛ bala la, la de pakerɛ bo nɛreba la woo mɛ ge te ba yɛta taaba te, bene pa'alegɔ n me wana? Boraa kana wa tanhɛ bonbe'a la mɛ la paŋa te ba yehe.
42004037	Ge te Yesu yɛla yeregɛ bɔbɔrɛ denɛ woo poan.
42004038	Ge Yesu n daa bahɛ zamehegɔ yire la, a keŋɛ la Simon yire. Bilam te a nyɛ' te Simon dɛɛnpɔka te ɔɔrɔ tare en. Te ban yele Yesu te a tebɛ en la,
42004039	a paɛ ze'ele a zen'en ge tanhɛ te bilam bilam te ɔɔrɔ la bahɛ pɔka la te a ihege.
42004040	Ge te yenɛ n daa ta sige la, sɛba woo n daa tare ba nɛreba te ba tare ban'ahen buuri buuri la daa tare ba me wa'an Yesu zen'en na. Te ban tare ba bala na la, a dekɛ n nu'uhe pagalɛ ba zuto te ba zan'an ban'ahe bahɛ.
42004041	Ge te bonbɛ'ɛhe me yehe nɛreba zo'e zo'e zen'enhen na ge kaaha kekeko te, Ho dela Na'ayenɛ Dayɔa. Te Yesu tanhɛ bonbɛ'ɛhe la ge ka bahɛ te ba le tɔgɛ. Se'ere n sɔe la, ba baŋɛ te a dela se'em te Yenɛ loe la.
42004042	Te beere n daa ta yelegɛ la, Yesu bahɛ teŋa la poan mɛ ge keŋɛ zen'sɛka n ka tare vole ta bɔna a ma'an. Te n keŋɛ bala la, nɛreba la me pin'ilom mɛ ɛɛra en. Te ban ta ɛ nyɛ' en la, ba zegere te ba da bahɛ en te a bahɛ ba.
42004043	Ge a yele ba yeti, La sontii n mɔɔlɛ Yelesoma la yɛhera Na'ayenɛ Sɔ'ɔlom la bo teŋse'ehe la me. Se'ere n sɔe la, Na'ayenɛ tom mam na la ton dena wa zuo.
42004044	A ne mɔɔla Yelesoma la zamehegɔ yiya poan bo Yudea woo mɛ.
42005001	Daarɛ deyema te Yesu daa ta ze'a Genesaret mɔgɔrɛ doone te nɛrekooŋɔ mikera en te ba wom Na'ayenɛ yɛla.
42005002	Te a nyɛ' te ɔɔnrɔnɔ toyi' pɔnre nɔgbenɛ. La dela zim lɔbereba ɔɔnrɔnɔ te ba sige ta pɛɛra ba yogohe.
42005003	Te a zom ɔɔnrɔŋɔ la koyema ge yele Simon se'em ɔɔnrɔŋɔ n de ko la te a zaaɛ en fiin ha. Ge te a bɔna la ɔɔnrɔŋɔ la poan ge pa'alɛ nɛrekooŋɔ la.
42005004	Te n ta tɔgɛ ba'ahɛ la, a yele Simon yeti, Tare ya ɔɔnrɔŋɔ la sige ko'om la teŋasoka ha la ya lobe ya yoka la te ya wan nyɔkɛ zim.
42005005	Te Simon lebehe yele en yeti, To Daana, to kɔ'ɔn tom mɛ yu'uŋɔ wa zan'an ge ka nyɔkɛ sɛla. Ge hon han yele to bala, n wan lobe yogohe la.
42005006	Ge te ban lobe yogohe la, ba nyɔgɛ zim kekeko ge te la ge fiin wa la yogohe la aanhom.
42005007	Bala te ba yebehɛ la nu'uhen yɛta ba tadaandoma sɛba n boe ɔɔnrɔŋɔ koyema la me ha te ba wa'an na soŋɛ ba. Te ba wa'an na soŋɛ ba perɛ ɔɔnrɔnɔ toyi' la la zim kekeko ge te ɔɔnrɔnɔ la bɔta to libe.
42005008	Te Simon Peter n ta nyɛ' wana wa n eŋɛ la, a dɔnbelɛ teŋa Yesu nɛŋa ge yele en yeti, N Daana, keŋɛ n zen'en ha te mam dela toonbe'erodaana.
42005009	Ge zimkooŋɔ la te ba nyɔgɛ bala la de pakerɛ bo Simon Peter la sɛba n lagom bɔna la en la.
42005010	Ge denɛ mea n bala lagom bo Simon tadaandoma la la Zebedee dayɔɔhe Yames la, la Yon. Ge te Yesu yele Simon yeti, Da bahɛ te sɛla daana hɔ. Te ya dela zimlɔbera ge te nananawa kɔ'ɔn yɛ'ɛha ho wan tara nɛreba kena na te ba dɔla mam.
42005011	Te n yele wana wa la, ba tare ba ɔɔnrɔnɔ la lebe la nɔgbenɛ bɔba ge dekɛ sɛla woo bahɛ bini ge pin'ilom dɔla Yesu.
42005012	Ge te daarɛ deyena te Yesu wa keŋɛ teŋa kayema poan te boraa bɔna bini dɛna konkone. A iŋa woo sagom mɛ. Te konkone la n nyɛ' en la, a dɔnbelɛ teŋa Yesu nɛŋa ge belem en te, Naa, ho han bɔta ho ta'an tebɛ mam te n eŋɛ som.
42005013	Te Yesu dekɛ a nu'o kalam en ge lebehe yele en te, N bote n tebɛ hɔ. Bala ho ban'an la bahɛ hɔ. Te bilam bilam te konlom la bahɛ boraa la.
42005014	Ge a ban'an la n bahɛ la, Yesu kan'an en te, Da yele nɛra dena wa. Ge keŋɛ malemadaana la zen'en ta dekɛ ho mɛŋa pa'ale en, ge tare ban'an ba'ahega bo'olom sebo, te Moses bo nɔɔrɛ te ba tara kena na la, te la dɛna aseradaana bo ba.
42005015	Ge bala zan'an Yesu yɛla la maan yeregɛ mɛ te nɛrekooŋɔ daa wa'an na te ba kelehe en ge te a tebɛ ba ban'ahe bo ba.
42005016	Ge Yesu keŋɛ zen'sɛka te vole kana ta bɔna a ma'an soha Yenɛ.
42005017	Daarɛ deyema te Yesu daa ta pa'ala. Te Pariseedoma basɛba la pa'alegɔ pa'aleba la ze'ele teŋse'ehe woo n boe Galilee teŋa poan na la, la Yudea teŋa, la Yerusalem teŋa wa zin'an bini. Ge te to Daana Na'ayenɛ paŋa daa bɔna la Yesu te a tebɛ ban'ahedoma la.
42005018	Te borase'ehe wa ziira kɔɔrɔŋɔ n gan' a bongan'ala poan nya zegera te ba tare en kɛn' zen'an te Yesu pa'ala la.
42005019	Ge nɛrekooŋɔ la zuo, ba ka nyɛ' fole tare en kɛn'. Bala te ba tare kɔɔrɔŋɔ la zom gɔhɔgɔ zuo ta kebegɛ yoko. Ba dekɛ la mi'inhe lo' bongan'ala nya dekɛ en bahera finfiinhe nɛrekooŋɔ la teŋasoka te a ta sige Yesu nɛŋa.
42005020	Te Yesu n nyɛ' ban nam n se'em la, a yele kɔɔrɔŋɔ la yeti, N zɔ', n bahɛ ho yelebe'ero la bo ho.
42005021	Pa'alegɔ pa'aleba la la Pariseedoma la pin'ilom yɛta ba mɛhe te, Ane n de boraa kana wa tɛn'ɛha te enŋa dela boyena la Na'ayenɛ? Nɛresaala kan ta'an bahɛ nɛra yelebe'ero han dagana la Na'ayenɛ ma'an.
42005022	Yesu baŋɛ ban tɛn'ɛhe se'em la, ge soke ba yeti, Bene te ya tɛn'ɛha yele ana wa ya potɛn'ɛra poan?
42005023	La tɔe mɛ, te n yele en te n bahɛ a yelebe'ero bo en, bii n yele en te a ihege keŋɛ?
42005024	Ge n bote te ya baŋɛ te Asaala Dayɔa tare paŋa te a bahɛ be'em bo saaleba. Te Yesu yele kɔɔrɔŋɔ la, N yele ho te ho ihege la ho vaɛ ho bongan'ala la ho keŋɛ kule.
42005025	Te bilam bilam te kɔɔrɔŋɔ la vaɛ ihege nɛrekooŋɔ la nɛŋa ge vaɛ a bongan'ala la te a gan' la ge pɛngera Na'ayenɛ kula.
42005026	La de pakerɛ bo ba woo, ge te ba ze'a yɛla pɛngera Na'ayenɛ yɛta te, to nyɛ' yelenyalema zina wa.
42005027	Ge yele ana wa n daa ba'ahɛ la, Yesu nya daa yehe mɛ ge ta nyɛ' koba tɔ'ɔha te ba yi'ira en Levi a tooma deo poan. Te Yesu yele en yeti, Dɔla mam.
42005028	Te Levi ihege bahɛ sɛla woo ge doohe en.
42005029	Ge te Levi daa eŋɛ de'eŋɔ kantɛ a yire poan ta a bo Yesu. Koba tɔ'ɔhɔba zo'e zo'e la nɛreba sɛba me lagahɛ bini na te ba zan'an lagom dita.
42005030	Pariseedoma la la pa'alegɔ pa'aleba la daa nyɔne Yesu la a dɔlɔba la te, Wane te ya lagom dita ge nyuura la koba tɔ'ɔhɔba la yelebe'erodoma?
42005031	Te ban yele bala la, Yesu lebehe yele ba yeti, Nɛresɛba n ka bɛn'ɛnre ka sontii ba nyɛ' tebedoma. Ge sɛbadoma n bɛn'ɛnre la n sontii te ba nyɛ' tebedoma.
42005032	Bala, mam ka wa'ana la sɛbadoma n yete bama ka tare yelebe'ero, ge n wa'ana te n bahɛ te sɛbadoma n mi' te bama dela yelebe'erodoma la tee ba potɛn'ɛra.
42005033	Te nɛreba la basɛba yele Yesu yeti, Yon dɔlɔba la kɔ'ɔn zagahɛ ba mɛhe ge po'oha mɛ, ge Pariseedoma dɔlɔba la me eta bala mea. Ge ho dɔlɔba la kɔ'ɔn dita ge nyuura mɛ.
42005034	Te ban yele wana wa la, Yesu lebehe yele ba yeti, Ya tɛn'ɛhe te pɔgɔdaana saama wan zagahɛ ba mɛhe a han bɔna la ba? Aai, la kan ta'an eŋɛ bala.
42005035	Ge de daarɛ kena te ba wan ta dekɛ pɔgɔdaana la ba zen'en keŋɛ. Bilam te ba wan ta zagahɛ ba mɛhe dabeha aŋa poan.
42005036	Ge te Yesu me yele ba makɛ dena wa. A daa yele ba te, Nɛra ka anre a fupɔlɔgɔ ligera a fukɛka. A han eŋɛ bala, a sagom la a fupaalega la ge te tanɛ se'ere te a aɛn a fupaalega la poan me kan de'a boyena la fukɛka la.
42005037	Bii nɛra ka'ɛ daam n nan boe bini kɛla eta daam talaŋkɛgɛhe poan. A han eŋɛ bala daam la wan tanhɛ talahe la te daam la me ka'ahɛ ge te talahe la me sagom.
42005038	Bala, la kan eŋɛ. Daam n boe bini kɛla sontii ba ka'ɛ enŋɛ daa talaŋpaalehe poan.
42005039	Ge nɛra se'em ka boe bɔta daam n nan boe bini kɛla a han diŋɛ nyu' daam n kele. Bene zuo, a wan yele te daam sebo n kele la nyane daam sebo n nan ka kele la.
42006001	Ge Yesu daa wa doohe la ki' va'am dɔla Vo'ohogo Daarɛ, te a dɔlɔba la daa pin'ilom kɔ'ɔra ki' la ŋmɛna ɔbera.
42006002	Te ban ete bala la, Pariseedoma la daa yele ba yeti, Wane te ya eta sɛla te Pa'alegɔ la yete ho kan ta'an eŋɛ Vo'ohogo Daarɛ?
42006003	Te Yesu lebehe yele ba yeti, Ya ka kaanlɛ yɛhera David la a nɛreba kom yuun done te a yuun eŋɛ se'em laa?
42006004	Ba kom n yuun done bala la, a yuun kɛn' Yenɛ yire la poan mɛ ta dekɛ toolom boroboro sebo te ba dekɛ bo Na'ayenɛ obe ge tare na bo a nɛreba la. Ge bala poan to kiha la yuun ka bo sore te nɛra se'em obe de han dagana la malemadaana la ma'an.
42006005	Yesu yele ba yeti, Asaala Dayɔa n de Vo'ohogo Daarɛ Daana.
42006006	Te Vo'ohogo Daarɛ deyema te Yesu daa keŋɛ zamehegɔ yire la poan ta pa'alɛ. Bilam te a daa nyɛ' boraa ta a zuɔ nu'o nyure ge ka tana tɛnra.
42006007	Ge pa'alegɔ pa'aleba la, la Pariseedoma la daa kɔ'ɔn ɛɛra sɔrɔɔ seko te ba wan ta'an yete a tue ya. Bala te ba daa kɔ'ɔn ma'ɛn ba mɛhe behera nya a wan tebɛ Vo'ohogo Daarɛ bii a kan tebɛ.
42006008	Ge Yesu baŋɛ ban tɛn'ɛhere se'em la, ge yele boraa sɛka nu'o n nyure la te, Ihege saazuo la ho tole n nɛŋa kalam na. Te a ihege tole ha ta ze'a.
42006009	Te Yesu yele ba yeti, N soke ya mɛ, te Pa'alegɔ la yele to te to eta la bem Vo'ohogo Daarɛ? Te to soŋɛ bii to sagom? Bii to fan' nɛreba bahɛ bii to sagom ba?
42006010	Te Yesu n yele wan wa ba'ahɛ la, a behɛ ba zan'an mɛ kae ge yele boraa la yeti, Tɛɛn ho nu'o la. Te boraa la tɛɛn te a nu'o la ka le nyure yɛ'ɛha.
42006011	Ge nɛreba la n nyɛ' wana wa la, ba sunsunya nyie mɛ te ba pin'ilom sɔnhera bɔ'ɔra taaba ban wan eŋɛ Yesu se'em.
42006012	Ge bala ma'an la te Yesu daa zom la zoore zuo ha te a ta sohɛ Yenɛ, ge kɔ'ɔn bɔna la bini ha yu'uŋɔ zan'an soha Yenɛ.
42006013	Ge te beere n ta yelegɛ la, Yesu yi' a dɔlɔba la mɛ na. N yi' ba la, a loe la nɛreba pia la bayi' ba poan. Yesu yi'ire nɛreba pia la bayi' wa la a tontoneba.
42006014	Ge sɛba te a loe la dela Simon se'em te a daa yi'ira en Peter la la a yebega Andrew, la Yames, la Yon la Filip, la Bartolomu,
42006015	la Matu, la Tomas, la Alpaeus dayɔa Yames, la Simon se'em n tɔgɔre te a to'e Yudoma teŋa teŋa a bahɛ la,
42006016	la Yames dayɔa Yudas, la Yudas Iskariot se'em n wan ŋma' Yesu la.
42006017	Ge Yesu n nya daa ta ze'ele zoore la zuo sige na la na, a wa ze'ele la peelom poan Yesu la a dɔlɔba la kekeko. Ge nɛrekooŋɔ ze'ele Yudea teŋa bɔbɔre woo, la Yerusalem teŋa la Tire, la Sidon teŋse'ehe n boe lɛm mɔgɔrɛ la te ba kelehe la Yesu ge te a tebɛ ba ban'ahe.
42006018	Ge te sɛba te bonbɛ'ɛhe tona la daa lagom wa'an me na te a tebɛ ba te ba eŋɛ som.
42006019	Ge te nɛreba la woo zegera te ba kalom Yesu. Se'ere n sɔe la, a tare Na'ayenɛ paŋa te a tebɛ ba zan'an.
42006020	Depooren te Yesu daa ta behɛ a dɔlɔba la ge yele ba yeti, Popeelom boe la yamam sɛba n de nahadoma wa, te Na'ayenɛ Sɔ'ɔlom la dela ya denɛ.
42006021	Popeelom boe la yamam sɛba kom n done nananawa, te ya wan tegɛ. Popeelom boe la yamam sɛba n kele nananawa, te ya wan la'.
42006022	Popeelom boe la yamam sɛba te nɛreba yaɛ ya ge zagaha ya ge toora ya ge sagona ya yuya la, yan dole Asaala Dayɔa la zuo la.
42006023	Ge yele ana han eŋɛ ya, tara sunpeelom ge kerene ya la popeelom. Se'ere n sɔe la, Na'ayenɛ tare bo'olom mɛ a zen'en gura ya. Ge sɛba n ete ya bala la sɔyaabdoma yuun eŋɛ la dena mea bo nɔtɔgɔheba la.
42006024	Ge sunsagaŋɔ wan bɔna yamam sɛba n de bontateba nananawa, te ya pon diŋɛ nyɛ' ya bɔŋsoŋa.
42006025	Sunsagaŋɔ boe yamam sɛba n tegɛ nananawa, te kom wan nyɔkɛ ya. Sunsagaŋɔ boe yamam sɛba n la'are nananawa, te ya wan fabelɛ ge kele.
42006026	Ge sunsagaŋɔ boe yamam sɛba te nɛreba tɔgɔra te ya yɛla an soŋa. Se'ere n sɔe la, ba sɔyaabdoma yuun eŋɛ la denɛ mea bo sɛba n yuun pan'ahɛ ba mɛhe te bama dela nɔtɔgɔheba ge dagɛna la.
42006027	Ge n yete yamam sɛba n kelehere ma wa te ya nɔŋɛ ya diŋdoma ge eta sɛla n an soŋa bɔ'ɔra sɛba n yaɛ ya.
42006028	Ge kan' ya kan'somɔ bo se'emdaana n kan' kan' be'em bo ya, ge me sohore ya Yenɛ bo'ore ya sɛbadoma n toore ya.
42006029	Te se'em han lobe ho sapɛnka, lebege deyema la me bo en te a lobe pa'ahɛ. Ge te se'em me han dekɛ la ho banaa te ho yɛ' bahɛ yeŋa la, kɔ'ɔn me bahɛ te a dekɛ la dansisɛka te ho yɛ' bahɛ poan la.
42006030	Bo'ore ya nɛra se'em woo n sohɛ ya sɛla ge te se'em me han dekɛ sɛla n de ho denɛ, da kɔ'ɔn yele en te, Tare n bonɔ na.
42006031	Ge ete ya sɛla te ya mɛhe bɔta te nɛreba eta bɔ'ɔra ya la me bɔ'ɔra ba.
42006032	Te yamam han nɔŋɛ la nɛresɛba ma'an n nɔŋɛ ya la, la wan eŋɛ la wane te ya ta'an nyɛ' kan'somɔ de poan? Ge yelebe'erodoma nɔŋɛ sɛba n nɔŋɛ ba mɛ.
42006033	Ge te ya me han le eta la sɛla n an soŋa bɔ'ɔra la sɛba ma'an n ete sɛla n an soŋa bɔ'ɔra ya la, la wan eŋɛ la wane te ya ta'an nyɛ' kan'somɔ? Ge yelebe'erodoma ete bala mɛ.
42006034	Ge te ya me han pengera la sɛba ma'an te ya tara ya potɛn'ya poan gura te ba wan lebehe bo ya, la wan eŋɛ la wane te ya ta'an nyɛ' kan'somɔ? Ge yelebe'erodoma pemehe yelebe'erodoma ge gura te ba lebehe denɛ mea bo ba.
42006035	Ge ton nɔŋɛ ya ya diŋdoma ge ete ya sɛla n an soŋa bɔ'ɔra ba. Ge peŋegere ya ba ge da gure ya te ba lebehe bo ya. Te Na'ayenɛ wan yɔ' ge te ya me wan de'a Na'ayenɛ se'em n gane zan'an la dayɔɔhe. Te Na'ayenɛ ete sɛla n an soŋa bɔ'ɔra potɔpa la nɛresɛba n ka mi' ba yeti, N po'ohe ya.
42006036	Zote ya nɛreba ninbɔn'ɔn wo ya Sɔ' Na'ayenɛ n zote ya ninbɔn'ɔn se'em la.
42006037	Da gankɛ ya nɛreba te Yenɛ me da gankɛ ya. Da yele ya te nɛre'ena ka tare boorɔ, te Yenɛ me da eŋɛ bala mea bo ya. Ge me dite ya suguru bɔ'ɔra taaba te Yenɛ me bahɛ ya be'em bo ya.
42006038	Ge bo'ore ya nɛreba, te Yenɛ me bo ya, te la sekɛ te ho ɔnbelɛ nyɔ'ɔn, te la perɛ din'inhe yabera. Hon magahe se'em bo la, bala mea n lebehe bɔ'ɔra hɔ.
42006039	Ge Yesu nya daa makɛ la makɛ dena wa bo ba yɛhera sɛla te a yele la. A yeti, Nɛra han de'a fɔa, a kan nyaŋɛ data se'em me n de fɔa. A han data, ba bayi' la zan'an wan lagom lu' boko poan.
42006040	Ge nɛra se'em n zamehere ka gane se'em n pa'alɛ en la. Ge nɛra se'em woo n zamehere han ta ba'ahɛ a zamehegɔ la, a nya ane me wo se'em n pa'alɛ en la.
42006041	Ge ho han gankɛ ho tadaana la ane me wo nɛra se'em n behere sɔgɔpika a tadaana niho poan ge ka mina te sɔgɔseko n gane bala boe a mɛŋa niho poan la.
42006042	Ge te la nya wan eŋɛ la wane te a yele a tadaana yeti, N zɔ', eŋɛ te n dekɛ sɔkɔ wa ho niho wa poan, ge ka tɛn'ɛha a mea denɛ la. Bala, birikɔgɔdoma wa, ton dekɛ ya sɔgɔkanra la ya mɛhe nini la bahɛ ge ta'an nya dekɛ sɔgɔbibihe la ya taaba nini la bahɛ.
42006043	Nɛreba ta'an di' sɛla te tiihe sese'ehe wɔna. Ge te nɛreba me kan ta'an di' sɛla te tiihe sese'ehe me wɔna.
42006044	Te tia n wone sɛla la te ho baŋera n de tisɛka buuri. To ka pin'inhere kenkama gɔn'ɔhe poan bii gɛn tontuuro poan.
42006045	Bala, nɛra se'em n de nɛresoŋɔ ete la yelese'a n ane soŋa la n de nɛresoŋɔ la zuo. Ge te nɛra se'em n dagɛ nɛresoŋɔ me ete la yelese'a n ka ane soŋa la n dagɛ nɛresoŋɔ la zuo. Dene poan nɛresaala tɔgɔre la sɛla n boe a suunre poan.
42006046	Depooren, wane te ya wan yi'ira mam te, N Daana, n Daana, ge ka eta sɛla te ma yɛta ya?
42006047	Ge bahɛ ya te n pa'alɛ ya nɛra se'em n wa'an ma zen'en na ge kelehe n yetɔgom ge nana a n an se'em.
42006048	A ane me wo boraa n daa bote a mɛ' a yire ge tun' ɛnberɛ ta paɛ tanhe ge nya mɛ' dɛ la. Ge te n mɛ' dɛ ge te kolaa daa kɔ' te ko'om ue la, de daa ka ta'an lu'. Se'ere n sɔe la, a mɛ' dɛ la soŋa soŋa.
42006049	Ge nɛra se'em n wom mam yetɔgom ge ka nana a ane me wo boraa sɛka n ka tun' ɛnberɛ ge kɔ'ɔn mɛ' a yire teŋpo'orɛ zuo la. Te kolaa n kɔ' te ko'om ue dɛ la, bilam bilam te de zan'an kɔ'ɔn lu'. Yire la zan'an sagom mɛ.
42007001	Yesu n daa ta tɔgɛ bo nɛreba la ba'ahɛ la, a nya keŋɛ la Kapernaum teŋa poan.
42007002	Ge Arom teŋa pɛɛntɛɛnreba kpɛ'ɛma ayema daa boe bini tara a yameŋa nɔŋɛ. Te a yameŋa la wa bɛn'ɛnra mɛ ge la a ki'.
42007003	Te kpɛ'ɛma la n ta wom Yesu yele la, a tom Yudoma zuodoma basɛba te ba ta yele en ta a wa'an na tebɛ a yameŋa la.
42007004	Te n tom ba la, ba keŋɛ Yesu zen'en ta belom en te, Kpɛ'ɛma wa n tom tona wa nare ho soŋɛ en.
42007005	Se'ere n sɔe la, a nɔŋɛ to buuri la mɛ. Ge ge mɛ' zamehegɔ yire la bo to.
42007006	Bala te ban yele wana wa la, Yesu doohe ba te ba yɛ'a bini. Ge n ta pɔnra yire la poan la, boraa la tom a zɔdoma te ba to'ohe en. Ban to'ohe en la, ba yele en yeti, To Daana, kpɛ'ɛma la yeti, da daana ho mea to ho wa'ana. Te a ka nare a yi' ho te ho wa'an a yire na.
42007007	Bala enŋa me le ka nare te a wa'an ho zen'en na. Ge hon yenzuo yele la ho nɔɔrɛ ma'an la ho tebɛ a yameŋa la.
42007008	Se'ere n sɔe la, enŋa me tare zuodoma ge me de'a la zuodaana sɔna pɛɛntɛɛnreba behera. Te a han ne yele ayema yeti, Keŋɛ, a ne keŋɛ mɛ. A me han le yele ayema me yɛ'ɛha yeti, Wa'ana, a ne wa'an me na. Ge a me han ne yele a yameŋa yeti, Eŋɛ dena wa, a ne eŋɛ dɛ mɛ.
42007009	Yesu n wom dena wa ba'ahɛ la, la eŋɛ en pakerɛ. Te a yele nɛrekooŋɔ la n dole en la te, Kpɛ'ɛma wa dagɛ tomam Israeldoma nɛra. Ge Israel nɛreba poan, mam nan ka nyɛ' ayema te a nam mam wo kpɛ'ɛma wa.
42007010	Depooren, kpɛ'ɛma zɔdoma la n lebe kule la, ba paɛ nyɛ' te yameŋa la ban'an la pon bahɛ mɛ.
42007011	La ka ba yue ge te Yesu daa bahɛ Kapernaum teŋa ge keŋɛ teŋa kayema te ba yi'ira Nain. A dɔlɔba la, la nɛrekooŋɔ la lagom doohe en mɛ.
42007012	Te n ta pɔnra teŋa la zanɔɔrɛ la, a nyɛ' te ba ziire kum yɛhera zanɔɔrɛ la poan na. Boraa wa n ki' wa dela a ma biyeŋɔ zan'an zan'an n bala. A ma la me dela pɔkɔɔnrɛ. Nɛrekooŋɔ teŋa la poan daa dole pɔkɔɔnrɛ wa mɛ.
42007013	Te to Daana Yesu n nyɛ' pɔka la, a zɔ' en ninbɔn'ɔn ge yele en yeti, N ma wa, da kɛɛla,
42007014	ge paɛ kalom soŋɔ la te sɛba n ziire la ze'ele te a yele bodibipaalega la yeti, N yele ho te ho ihege.
42007015	Ge te kum la ihege ge pin'ilom tɔgɔra, te Yesu yele pɔka la yeti, Ho bia la n wana.
42007016	La daa dela pakerɛ bo ba zan'an te ba pɛngera Na'ayenɛ yɛta taaba te, Na'ayenɛ nɔtɔgɔha sɛka n gane zan'an la wa'ana bɔna la tɔ. Na'ayenɛ wa'ana te a fan' a nɛreba bahɛ.
42007017	Nɛreba dekɛ Yesu yɛla yɛhera yelekerekana wa yeregɛ bo Yudea teŋa nɛreba woo la teŋse'ehe n lɛm bini la nɛreba.
42007018	Ge Yon dɔlɔba la n wom yele ana wa la, ba yele en yelekerese'ehe woo te Yesu eŋɛ la. Bala te a tom a dɔlɔba la bayi'.
42007019	To Daana Yesu zen'en, yeti ba soke en nya a dela se'em te Yenɛ loe la bii ba gura se'em.
42007020	Te a dɔlɔba la bayi' la n paɛ Yesu zen'en la, ba yele en te, Yon Ko'sɔɔra la sokere ho na te ho dela se'em te Yenɛ loe la bii ba gura se'em me sa'am?
42007021	Saŋkaŋa poan te Yesu tebɛ ban'ahedoma yema yema kekeko, la sɛba te bonbɛ'ɛhe tona la ba. A me bahɛ te fɔɔhe kekeko le nyɛta yɛ'ɛha.
42007022	Bala te a nya yele Yon dɔlɔba la bayi' la te, Keŋɛ ya la ya ta yele Yon sɛla te ya nyɛ' ge wom. Ya nyɛ' ge wom te fɔɔhe nyɛta, te wɔbehe tana kena, te nɛresɛba n de konkɔɔma ka le de'a konkɔɔma yɛ'ɛha, te wahe me wona, te sɛba n ki' le vo'e ba kum la poan, ge te nahadoma me wom Na'ayenɛ Yelesoma.
42007023	Bala, popeelom boe se'emdaana n kɔ'ɔn nam mam, bii la mam pon ka eta sɛla te a tɛn'ɛhe ne la.
42007024	Sɛba te Yon daa tom ba na la n daa tole ba'ahɛ la, Yesu yele nɛrekooŋɔ la yɛhera Yon yele. A yeti, Yan yehe keŋɛ pɔgɔtia ha la, bene te ya tɛn'ɛha te ya behɛ bini? Ya yehe te ya ta behɛ mɔɔ te sabebego lɔbɔra ko se'em laa? Aai. La dagɛ bala.
42007025	Bii ya yehe te ya ta behɛ la bem? Ya yehe te ya behɛ la boraa n dekɛ dansigihe bagɛ a mea? Aai, dagɛ bala. Sɛba n ane bala boe la tarega zen'an ge bɔna nadoma yɛ' poan.
42007026	Ge ya yehe te ya ta nyɛ' la bem? Ya yehe te ya ta nyɛ' la nɔtɔgɔha? Ɛɛn, la dela bala. Ge Yon gane bala.
42007027	La dela Yon yele te ba golehɛ te, Behe ya, n wan tom n bitonoŋa te ka bɔna ho nɛŋa maala sore biŋera hɔ.
42007028	N yete ya mɛ te nɛra se'em ka boe te ba dɔgɛ en teŋa wa zuo te a gana Yon. Ge bala zan'an nɛra se'em n ane wo bia Na'ayenɛ Sɔ'ɔlom la poan gane Yon.
42007029	Nɛreba la woo ge la koba tɔ'ɔhɔba la n wom dena wa la, ba me sakɛ te Na'ayenɛ dela yelemɛŋɛrɛdaana. Dena wa zuo te Yon pon daa bo ba ko'om soa.
42007030	Ge Pariseedoma la la pa'alegɔ pa'aleba la daa zagahɛ Na'ayenɛ n bote ba eŋɛ sɛla mɛ. Te dena mea zuo te ba daa ka bahɛ te Yon bo ba ko'om soa.
42007031	Ge Yesu daa le yeti, Nɛrebana taaba n de nanana nɛreba wa. Sɛla woo te ho eta, ba ka bote de.
42007032	Ba an me wo kɔma n zin' da'a poan de'ena ge yi'ira yɛta taaba te, Ya wom te to pɛɛbera taletehe ge te ya ka wa'ara. Ya le nyɛ' te to sunya sagom, ge te ya ka kɛla.
42007033	Bala mea n bala te Yon Ko'sɔɔra la n wa'ana la, a ka dite boom, ka nyuura daam. Te dena mea zuo, te ya yeti, A dela zɔlɔgɔ.
42007034	Te Asaala Dayɔa nya wa'ana dita ge nyuura te ya le yeti, To ka bote en. A dela ponyan'andaana ge dɛna daamnyuura. A zɔdoma me le de'a la koba tɔ'ɔhɔba la yelebe'erodoma.
42007035	Ge bala zan'an, nɛreba mi' te se'em n de zuodaana de nɛresoŋɔ yɛhera la sɛba n dole en la han dɛna nɛresoma.
42007036	Te Parisee ayema se'em yu'urɛ n daa de Simon la daa yi' Yesu te a wa di' la en a yire. Bala te a daa keŋɛ Simon yire la poan ta zin'ire te ba di'.
42007037	Ge bala ma'an la, pɔka n daa boe teŋa la poan te nɛra woo mina en te a dela be'em daana. Te pɔka wa n daa wom te Yesu boe la Parisee yire wa dita la, ge te a daa tare kaam n tare nyuŋo soŋɔ la dugula me'en keŋɛ bini.
42007038	N daa paɛ la, a daa keŋɛ ta ze'ele la Yesu natala bɔba kɛla te a nintam la daa pin'ilom zɔngɛra Yesu natala la zuo. N daa eŋɛ bala la, a nya daa dɔnbelɛ la teŋa dekɛ a zonto la n wɔgɛ la duuhe natala la ge nya ka'ɛ kaam la sɔn' natala la.
42007039	Te Parisee se'em n yi' Yesu a yire la n nyɛ' pɔka la n eŋɛ se'em la, a tɔgɔre a suunren te, Boraa kana wa han dene la nɔtɔgɔha la, a wan pon baŋɛ ne te pɔka wa n kalom en wa dela be'emdaana.
42007040	Te Yesu n baŋɛ Simon n yele se'em la, a daa yeti, Simon, n tare la makerɛ te n makɛ bo ho. Te Simon lebehe yeti, Pa'ala, de dela dene?
42007041	Te a yele en yeti, Nɛra ayema n peŋe a ligiri bo nɛreba bayi'. A peŋe ayema la sanlenpeela kpila kɔbehe senuu ge peŋe ayema la me sanlenpeela kpila pihinuu.
42007042	Te nɛreba bayi' la n ka nyaŋɛ lebehe sanɛ la, nɛra la bahɛ bo ba zan'an. Dene poan, bama bayi' la, ane n wan nɔŋɛ nɛra la gana?
42007043	Te Simon lebehe yeti, Mam tɛn'ɛhɛ te se'emdaana n peŋe kekeko la te a bahɛ bo la. Te Yesu yeti, Ho lebehe la ma'an.
42007044	Te a daa ŋmɛregɛ pɔka la zen'en ge yele Simon te, Behɛ pɔka wa. Mam kɛn' ho yire wa poan na wa, ho ka bahɛ te ba bo mam ko'om te n paɛ n natala wo to teŋa la etegɔ la. Ge pɔka wa dekɛ la a nintam pee n natala ge dekɛ a zonto duuhe ba.
42007045	Ho ka bo ma zaarɛ ge pɔka wa kɔ'ɔn dɔnbelɛ la teŋa bɔ'ɔra ma la zaarɛ.
42007046	Ho ka dekɛ kaam sɔn' n zuo wo to teŋa la etegɔ la ge pɔka wa dekɛ kaam mɛ sɔn' n natala.
42007047	Bala, n yete ho mɛ te Na'ayenɛ bahɛ a yelebe'ero la n zo'e se'em la bo en. Bala n sɔe te a nɔŋɛ mam la. Ge hon se'em te Na'ayenɛ bahɛ ho yelebe'ero fiin wa bo ho, hon daana me ka tare nɔŋerɛ bo en.
42007048	Te a nya yele pɔka la te, Na'ayenɛ bahɛ ho yelebe'ero la bo ho.
42007049	Te sɛba n lagom dita la en la yɛta taaba te, Ane me n de ena wa me bahera nɛreba yelebe'ero bɔ'ɔra ba?
42007050	Ge Yesu yele pɔka la yeti, Na'ayenɛ fan' ho bahɛ la hon nam mam la zuo. Bala keŋɛ la sunma'ahom.
42008001	Dabeha n daa ta eŋɛ fiin la, a dole la teŋkanra la teŋbibihe mɔɔla Yelesoma la yɛhera Na'ayenɛ Sɔ'ɔlom la. Te a dɔlɔba la pia la bayi' la,
42008002	la pɔgɔhe basɛba me daa lagom dɔla en mɛ. Pɔgɔhe la dela sɛba te a dige bonbɛ'ɛhe ba zen'enhen ge tebɛ ba ban'ahe buuri buuri la. Ba dela Mari se'em te ba yi'ira Magdalene, te a dige te bonbɛ'ɛhe bayopɔe yehe a zen'en la.
42008003	Yoanna se'em n de Naba Herod tontona Kuza pɔga la Susana la pɔgɔse'ehe kekeko me dole en. Bama n de sɛba n bo'ore Yesu la sɛba woo n lagom dɔla en la sɛla te ba nara te ba tara.
42008004	Te nɛrekooŋɔ daa yehe teŋhe yema yema daa wa'an a zen'en na. Ban wa'ana la, a makɛ la makerɛ bo ba.
42008005	Te, kaara n yehe te a lobe a bonbuura. Te n lobere la, basɛba daa zɔngɛ la sore zuo te nɛreba daa nɛ' ba la na'ma ge te niihe me wa'ana gɔ' ba.
42008006	Ge te basɛba me zɔngɛ tanhe zuo. Te ban yehe la, ba ko'e mɛ. Se'ere n sɔe la, mo'ohogɔ ka boe bini.
42008007	Te basɛba me zɔngɛ gɔn'ɔhe poan. Te ban yehe la, gɔn'ɔhe la zo'e fan' ba te ba ki'.
42008008	Te basɛba me zɔngɛ pɔn'ɔhegɔ poan. Te ban yehe la, ba zo'e wom kekeko laahe woo te a borɛ a nyɛ laahe kɔbega pa'ahɛ. N yele makerɛ wa ba'ahɛ la, a nya yele mɛ te, Hon se'em n tare toba ho kelehe.
42008009	Te a dɔlɔba la n daa soke en makerɛ la vɔnrɛ n de se'em la,
42008010	a yele te, Na'ayenɛ bahɛ yamam te ya bɔkera a Sɔ'ɔlom la yɛla. Ge, han de'a basɛba mam makere la magaha ma'an bɔ'ɔra ba, ba behere ge ba ka nyɛte ge me kɛleha ge ka bɔkera.
42008011	Ge makerɛ la vɔnrɛ dela dena wa: bonbuula la ane wo Na'ayenɛ yelehom la.
42008012	Bonbose'a n zɔngɛ sore zuo la ane me wo sɛba n wom Na'ayenɛ yelehom la, ge te Sagona la wa'ana bahɛ te ba da sakɛ bo se'emdaana n wan fan' ba bahɛ la.
42008013	Ge sɛba me n zɔngɛ tanhe zuo la ane me wo nɛresɛba n wom yelehom la te ba poorɛ pee te ba bɔta te ba kelehe. Bama me sakɛ bo yelehom la mɛ dabeha fiin wa wo bonbuula n yehe ka tara nyɛga se'em la. Ge te ba han ta nyɛ' daaŋɔ yɛhera ba sakerɛ la poan, ba ne zagahɛ yelehom la mɛ.
42008014	Ge sɛba me n zɔngɛ gɔn'ɔhe poan la, ane me wo nɛresɛba n wom yelehom la. Ge teŋa wa zuo daaŋɔ, la tarega, la nyɛlom zuo, te ba ka nyaŋɛ eta etesoŋɔ Na'ayenɛ sore dɔlɔga la poan wo gɔn'ɔhe n zo'e fan' bonbuula n yehe se'em la.
42008015	Ge te sɛba me n zɔngɛ pɔn'ɔhegɔ poan la ane me wo nɛresɛba n wom yelehom la ge gorɛ dɛ kaŋkaŋɛ ba sunya poan ge nyaŋɛ eta etesoŋɔ.
42008016	Nɛra ka langere butolela ge dekera lɔkɔ vugula ka bii a dekɛ ka ta sonregɛ koka leŋe, ge a wan dekɛ ka ze'ele la butolela ze'elego zen'en te bo nɛɛra bɔ'ɔra sɛba n kɛn'ɛra na la te ba nyɛta dɔla.
42008017	Dene poan, sɛla ka boe sogɛ te mam kan tare de yehe peelom me na. Ge te sɛla te se'em ka yele nɛra yɛhera Na'ayenɛ Sɔ'ɔlom la, mam wan bahɛ te ya baŋɛ dɛ.
42008018	Bala, kelehe ya sɛla te n yele ya wa soŋa soŋa. Se'ere n sɔe la, hon se'em n zamehɛ sɛla ge gurɛ dɛ soŋa soŋa, Na'ayenɛ wan pa'ahɛ hɔ sɛla n gane bala. Ge hon se'em n ka zamehɛ sɛla ge sɛla te ho tara la ho wan bɔregɛ dɛ.
42008019	Te Yesu n daa nan tɔgɔre bɔ'ɔra nɛrekooŋɔ la, a ma la a yebehe daa wa'an a zen'en me na. Ge nɛrekooŋɔ la zuo, ba ka nyaŋɛ paɛ en.
42008020	Bala te ba yele en te, Ho ma la ho yebehe n boe yeŋa bɔta te ba nyɛ' hɔ.
42008021	Yesu n wom ban yele en se'em la, a pa'alɛ nɛrekooŋɔ la yeti, Nɛresɛba n kelehere Na'ayenɛ han eta sɛla te n yele ane me wo mam madoma la n sɔɔnrɔ la.
42008022	Ge daarɛ deyema te Yesu daa zom ɔɔnrɔŋɔ Yesu la a dɔlɔba la ge yele ba te, Bahɛ te to keŋɛ yakɛ ya mɔgɔrɛ la yakenɛ deyema la ha. Te ba sakɛ te ba keŋɛ.
42008023	Ban ye' la, gɔɔm n tare Yesu. Ge te sabebekantɛ me lɔbera mɔgɔrɛ la. Ko'om lobere bala la, ko'om n daa kɛn' ɔɔnrɔŋɔ la te ba daa ge fiin wa la ba kile.
42008024	Bala te ba vuruge paɛ nɛɛ en yele en te, Pa'ala, pa'ala, to yete to yee ko'om wa poan mɛ. Te a ihege tanhɛ sabego la la ko'mi'inhe la te ba ka le lɔbera ge te la ana wo sɛla n pon ka eŋɛ la.
42008025	Te a nya daa soke ba yeti, Bene te ya nan kelom ka nam mam? Ge n eŋɛ sɛla la zuo te la eŋɛ ba pakerɛ. Bala te ba yɛta taaba te, Bene nɛra n wana wa? Nɛra ka boe wan ta'an tanhɛ ge sabeeo la ko'mi'inhe te ba wom a nɔɔrɛ wo boraa kana wa.
42008026	Ge te ba nya daa paɛ Gerasadoma teŋa. Teŋa wa bo la mɔgɔrɛ la yakenɛ.
42008027	Te n ta sige ɔɔnrɔŋɔ la poan doe doone la, boraa ayema te bonbɛ'ɛhe kɔ'ɔn tona la n to'ohɛ Yesu. Boraa wa eere la beele ge me gan'an yɔɔrɔ zuto.
42008028	N wa to'ohɛ Yesu la, a kaahɛ mɛ kekeko ge lu Yesu nɛŋan yele en te, Na'ayenɛ se'em n gane zan'an Dayɔa Yesu, ho bote la bene la mam? N belone ho mɛ te ho da namehɛ mam.
42008029	Se'ere n sɔe la, Yesu tanhɛ bonbe'a la te a yehe boraa la poan, dabeha kekeko te ba ne ba' en la banhe ge te ba gura en. Ge a ne kɔ' ba bahɛ mɛ ge te bonbe'a la tare en keŋɛ mɔɔ ha.
42008030	Te Yesu soke en te, Ho yu'urɛ dela ane? Te a lebehe yeti, N yu'urɛ dela Tuha Tuha. Se'ere n sɔe la, bonbɛ'ɛhe la kekeko n tone la en.
42008031	Te bonbɛ'ɛhe la belom Yesu te a da dige ba bahɛ namehegɔ zen'en la.
42008032	Ge a dige ba te ba kɛn' kurikuri kekeko n bo zoore la bɔba ɛɛra ba dia. Bala te a sakɛ te ba keŋɛ bini.
42008033	Te ban yehe boraa la zen'en na la, ba keŋɛ ta kɛn' la kurikuri kekeko la. Te bama me zɔ' sige mɔgɔrɛ la poan.
42008034	Sɛba n behere kurikuri la n nyɛ' dena wa la, ba zɔ' keŋɛ ta yele nɛresɛba woo n bo teŋa la poan la teŋse'ehe n lɛm bini la sɛla n eŋɛ la.
42008035	Bala te nɛreba yehe keŋɛ te ba behɛ sɛla n eŋɛ la. Te ban paɛ Yesu zen'en la, ba nyɛ' te boraa la daa zin'an du' Yesu. A me yɛ' futo mɛ ge te a potɛn'ɛrɛ bɔna soŋa soŋa. Bilam te dabeem kɛn' ba.
42008036	Te nɛresɛba n boe nyɛ' te bonbɛ'ɛhe yehe boraa la poan na la, yele nɛreba la Yesu nɛŋan se'em n dige ba la.
42008037	Bala te dabeem kɛn' Gerasadoma la te ba yele Yesu te a keŋɛ ba zen'en. Depooren te a zom ɔɔnrɔŋɔ te a lebe.
42008038	Ge te boraa la te bonbɛ'ɛhe yehe a poan na la belom te a doohe en. Ge Yesu ka sakɛ ge yele en te,
42008039	Lebe kule ho yire la ho ta yele sɛla woo te Na'ayenɛ eŋɛ bo ho. Te boraa la keŋɛ ge mɔɔla bɔ'ɔra nɛreba teŋa la woo poan sɛla te Yesu eŋɛ bo en.
42008040	Te Yesu n daa lebe la, nɛrekooŋɔ la gure en mɛ ge to'e en soŋa soŋa.
42008041	Te boraa kayema daa wa'an na. A daa dela zamehegɔ yire la zuodaana ge te a yu'urɛ dɛna Yairus. N daa paɛ na la, a daa dɔnbelɛ la Yesu nɛŋan belom en te a wa'an a yire na.
42008042	Se'ere n sɔe la, a daa tare la a pɔyɔyeŋɔ ma'an te ka bɛn'ɛnra ge la a ki'. Ka me daa dela yuun pia la ayi'.
42008043	Te ban daa ye' la nɛreba daa mikere en mɛ ge te pɔka kayema me daa bɔna bini bɛn'ɛnra. A daa lute la sea yuun pia la ayi' ge te la ka gɔ'ɔra ge te sɛla woo te a tara la a yɔ' la tebadoma ge ba daa ka ta'an tebɛ ka.
42008044	Te pɔka wa daa tole Yesu pooren ta kalom a fuo la kenkɛleŋa. N daa kalam bala la bilam bilam te a ban'an la daa bahɛ.
42008045	Te Yesu daa soke te, Ane n kalom mam la? Te nɛreba woo ki'ihɛ, te Peter daa yeti, Pa'ala, la dela nɛrekooŋɔ la n mikere ho.
42008046	Ge Yesu daa yeti, Aai, la dagɛ bala. Nɛra kalom mam. Se'ere n sɔe la, mam baŋɛ te paŋa yehe n zen'en tebɛ nɛra.
42008047	Te pɔka la n daa baŋɛ te a kan ta'an le'ehɛ yele wa poan la, dabeem daa tare en mɛ te a daa yehe na dɔnbelɛ Yesu nɛŋa la valom. Ge a daa yele nɛresɛba woo n boe bilam la se'ere zuo n sɔe te a kalom Yesu fuo la, n kalom la zuo te a ban'an la bahɛ bilam bilam.
42008048	Te Yesu daa yele en te, N ma, hon sakɛ bo mam la zuo te Na'ayenɛ tebɛ ho wa. Bala, keŋɛ la sunma'ahom.
42008049	Ge Yesu daa nan kelom tɔgɔra mɛ ge te boraa daa ze'ele zuodaana yire la na yeti, Ho pɔyɔa la ki' ya. Bala da le daana pa'ala la te a wa'an ho yire na.
42008050	Ge Yesu n daa wom n yele zuodaana wa se'em la, a daa yele Yairus te, Da bahɛ te la daana hɔ. Hon yenzuo nam mam ge Na'ayenɛ wan tebɛ en.
42008051	Yesu n daa paɛ zuodaana la yire la a daa bahɛ te Peter la Yon la Yames la pugula la sɔ la a ma ma'an n doohe en kɛn'.
42008052	Ge nɛresɛba woo n daa bo bini la sunya daa sagom mɛ te ba daa kɛla pugula la zuo. Ge Yesu daa yele ba yeti, Da kele ya, te pugula la ka ki'. A gin'ihere mɛ.
42008053	Wana zuo te ba daa la' Yesu. Se'ere n sɔe la, ba daa baŋɛ te pugula la ki' mɛ.
42008054	Ge Yesu daa paɛ gurɛ pugula la nu'o ge yi' yeti, N bia wa, ihege.
42008055	Te a daa vo'e yɛ'ɛha ge vaɛ ihege. Te Yesu daa yete ba behɛ dia bo en te a di'.
42008056	Te la daa eŋɛ pugula la sɔ la a ma pakerɛ. Ge Yesu daa kan'an ba te ba da yele nɛra sɛla n eŋɛ la.
42009001	Yesu daa yi' a dɔlɔba pia la bayi' la lagahɛ te a bo ba paŋa te ba digera bonbɛ'ɛhe zan'an n dole nɛresɛba ge la ba me tebera ban'ahedoma.
42009002	Ge a nya tom ba te ba yehe la ba ta mɔɔla yɛhera Na'ayenɛ Sɔ'ɔlom la ge la ba tebera nɛreba.
42009003	N tone ba bala la, a yele ba mɛ te, Da zegere ya te ya zi' lɔgɔrɔ kekeko wo dɔya la tapɔtɔ la dia la ligiri la futo toyi' toyi' keŋɛ ya sɔrɔɔ mea.
42009004	Ge yire se'ere woo te ya paɛ, kɛn' ya bini la ya bɔna te ya yɛhega daarɛ ta paɛ te ya le togoha zen'en kayema me.
42009005	Ge zen'an woo te ya paɛ te ba ka to'e ya peehe ya ya na'ma pa'ala te ba zagahɛ la Na'ayenɛ yelehom.
42009006	Bala te ba keŋɛ dɔla teŋhe poan mɔɔla Na'ayenɛ yɛla bɔ'ɔra nɛreba ge tebera nɛreba zen'an woo.
42009007	Ge bala ma'an, Naba Herod n daa ta wom sɛla woo n eŋɛ la, la daan en. Se'ere n sɔe la, nɛreba basɛba n daa yete Yon vo'e a kum la poan mɛ.
42009008	Te basɛba me yete la dela Eliya n lebe le wa'ana. Sɛba me daa yete la dela nɔtɔgɔheba sɛba n pon ki' la ayema n vo'e a kum poan.
42009009	Ge Herod daa yeti, Han dɛna Yon mam pon bahɛ te ba fike a zuo dabahese'a ha. Ge te la nya wan dɛna la ane me n bala te n wona yele ana wa yɛhera a yele wa? Depooren te a bɔta ta tɔgɛ la nɛre'ena wa daana.
42009010	Ge sɛba te Yesu daa tom la n lebe Yesu zen'en na la, ba yele en sɛla te ba eŋɛ. Bala te a tare ba ba ma'an te ba keŋɛ teŋa te ba yi'ira Betsaida.
42009011	Ge nɛrekooŋɔ la n baŋɛ te a keŋɛ la teŋa la poan la, ba bɛn' la a pore. Ban paɛ la, a to'e ba ge tɔgɛ bo ba yɛhera Na'ayenɛ sɔ'ɔlom la ge tebɛ sɛba n bɛn'ɛnre la.
42009012	Ge yenɛ ta luta mɛ te a dɔlɔba pia la bayi' la daa wa'an Yesu zen'en na yele en yeti, Bahɛ te nɛrekooŋɔ la keŋɛ teŋse'ehe n lɛm kalam wa la ba behɛ ba dia la ba gan'aregɔ zen'en. Te ton boe kalam wa, to ka pɔnre yire yire.
42009013	Ge a yele ba yeti, Yamam mɛhe behɛ dia bo ba te ba di'. Te ba lebehe yeti, To tare la boroboro banuu la zim iyi' ma'an kalam. Bala la, to ye keŋɛ teŋa poan ta da' dia na bo ba?
42009014	Se'ere n sɔe la, ba de wo nɛreba tuha anuu la. Bala te Yesu yele a dɔlɔba la te, Bahɛ ya te ba zin'ire ya teŋa mɔɔ la poan pihinuu pihinuu.
42009015	Te ba bahɛ te ba zan'an zin'ire bala.
42009016	Te a dekɛ boroboro banuu la la zim iyi' la ge gorege saazuo bo Yenɛ fara. N bo fara la ba'ahɛ la, a nya daa gɛn'ɛnhɛ ba mɛ dekɛ bo a dɔlɔba la te ba tɔnrɛ nɛrekooŋɔ la.
42009017	Te ban tɔnrɛ ba la, nɛra woo daa di' tegɛ mɛ ge te ba vaɛ disɛka n ge la eŋɛ pitɔ pia la toyi'.
42009018	Yesu daa wa bahɛ nɛrekooŋɔ la zen'en mɛ ge keŋɛ zen'an kayema a ma'an te a sohɛ Yenɛ. Te a dɔlɔba la me lagom bɔna la en mɛ. Ge a wa soke ba yeti, Nɛreba yete mam dela ane?
42009019	Te ba lebehe yeti, Nɛreba basɛba yete ho dela Yon Ko'sɔɔra la. Basɛba me yete ho dela Eliya, te sɛba me yɛ'ɛha yete ho dela nɔtɔgɔheba sɛba n pon ki' la ayema n vo'e a kum poan.
42009020	Te a yele ba yeti, Ge yamam tɛn'ɛhɛ te mam dela ane? Te Peter lebehe yeti, Ho dela Krista, Se'em te Yenɛ Loe La.
42009021	Ge a yele kan'an ba te ba da yele nɛra yele dena wa.
42009022	A yeti, La dela Asaala Dayɔa nyɛ' namehegɔ. Yudoma kpɛ'ɛndoma, malema keendoma, la pa'alegɔ pa'aleba la me wan zagahɛ mam ge ko' mam. Ge dabeha atan' poan, n wan vo'e n kum mea poan.
42009023	Ge te a yele bama la zan'an, Hon se'em n bote ho dɔla mam sore la dela a zagahɛ a mɛŋa da gangɛ a namehɛ mam zuo ta ki'.
42009024	Te hon se'em n gangɛ ho vom zuo wan bɔregɛ dɛ. Ge hon se'em n ka gangɛ ho vom zuo mam zuo kan bɔregɛ dɛ.
42009025	Te bene yɔɔrɔ te nɛra wan nyɛ' a han tara sɛla woo n bo teŋa wa zuo ge kan tara vom sebo n ka tare ba'ahegɔ Na'ayenɛ zen'en la?
42009026	Bala hon se'em te vi' tara hɔ la ho sakɛ bo mam la mam yelehom la, Asaala Dayɔa me wan ta tara vi' la en teŋa ba'ahegɔ daarɛ la. A han ta lebe na la a soŋa la, la a Sɔ' paŋa la, la a toolom soŋoreba paŋa la.
42009027	Ge n yete ya la yelemɛŋɛrɛ wa. Te ya sɛba boe ze'a kalam n kan ki' han dagana la ba ta nyɛ' mɛ te Na'ayenɛ sɔna behera teŋa wa zuo na.
42009028	La ta ana wo dabeha anii n tole te Yesu n yele yele ana wa la, a tare la Peter la Yon la Yames keŋɛ zoore zuo te ba sohɛ Yenɛ.
42009029	Te n ta soha la, Na'ayenɛ bahɛ te a nɛŋa tee mɛ bɔna kayema. A futo me pelege mɛ yere yere ge nyagera.
42009030	Te bala ma'an la, te boraahe seyi' n yuun boe bini tɔgɔra la en, ba dela Moses la Eliya
42009031	ba ze' mɛ nyagera, ge tɔgɔre la en yɛhera n wan ki' Yerusalem teŋa poan se'em.
42009032	Ge dena wa n nan kelom eta la, Peter la bana bayi' la gin'ihe mɛ. Ge ban ta nɛɛ la, ba nyɛ' te Yesu nyagera ge te boraahe seyi' la ze'a la en.
42009033	Te boraahe seyi' la n ta bahera a zen'en la, Peter yele Yesu yeti, Naa, la ane soŋa te to bɔna kalam. Bahɛ te to tin' pagahe setan'. Hon ayema, Moses ayema, Eliya me ayema. Ge a ka baŋɛ sɛla te a yɛta la vɔnrɛ n de se'ere.
42009034	Te n ta yɛta Yesu wana wa la, bilam bilam te saŋgbana wa pin'. Lan eŋɛ bala la, dabeem kɛn' Peterdoma.
42009035	Bilam te konkore tɔgɛ saŋgbana la poan na te, Ena wa n de mam Dayɔa se'em te n loe te a fan' nɛreba la. Bala kelehera sɛla te a yɛta.
42009036	Te Na'ayenɛ n ta tɔgɛ ba'ahɛ la, ba nyɛ' te Yesu ma'an ze' bini. Ge ban nyɛ' yele ana wa woo la ba tare dɛ la ba ma'an. Ba ka yele nɛnɛra sɛla te ba nyɛ' la.
42009037	Yiimbeere te ba ze'ele zoore la zuo sige na la, nɛrekooŋɔ n to'ohɛ ba.
42009038	Te boraa kayema nɛrekooŋɔ la poan nyabegɛ te, Pa'ala n bene ho mɛ te ho wa'ana behɛ n dayɔyeŋa ma'an wa.
42009039	Te bonbe'a n ne tona la en te a luta kilenki'ire. A bahere te a ne kɔ'ɔn kaaha mɛ ge te nɔtɔɔnrom ne ta gala na, ge saŋa woo ka namehɛ en la bala.
42009040	Mam me daa belom ho dɔlɔba la te ba dige en. Ge ba ka nyaŋɛ tebɛ en.
42009041	Te Yesu lebehe yeti, Yamam nanana nɛreba wa dela pɔtɔpa ge ka nam mam! Dabeha wane te ya bɔta te n bɔna la ya ge te ya nya sakɛ bo mam? Bahɛ te ho dayɔa la wa'an kalam na.
42009042	Ge bodibila wa n kene na la bonbe'a la gbirige en mɛ ge bahɛ en te a lu' teŋa gbe'era. Ge Yesu tanhɛ bonbe'a la ge tebɛ bodibila la. N tebɛ en la, a nya bahɛ en mɛ te a lebe a sɔ zen'en.
42009043	La daa eŋɛ nɛra woo la pakerɛ la Na'ayenɛ paŋkana wa. Ba zan'an n nan kelom ze'a yɛla la sɛla te a eŋɛ la, a yele a dɔlɔba la te,
42009044	Bahɛ te yele ana wa bɔna ya suunre poan. Te ba yete ba dekɛ Asaala Dayɔa mɛ tehɛ yelebe'erodoma nu'uhen.
42009045	Ge ba ka bɔkɛ sɛla te a yele ba la vɔnrɛ ge Yesu ka lilige yelehom wa vɔnrɛ bo ba te ba ta'an bɔkɛ dɛ. Te dabeem me tare ba te ba soke en yelehom la vɔnrɛ n de se'em.
42009046	Ge te ba pin'ilom gangera la taaba yɛhera la ba se'em ba poan n gane zan'an.
42009047	Ge Yesu n baŋɛ ba potɛn'ɛra n tɛn'ɛre sɛla la, a nyɔkɛ la bia ze'ele a zen'en
42009048	ge yele ba te, Hon se'em n to'e bikana wa soŋa soŋa mam zuo, me to'e mam soŋa soŋa mɛ. Te hon se'em n to'e mam me to'e la se'emdaana n tom mam na la. Hon se'em n pɔ'ɛ ya zan'an poan n de se'em n seren gane zan'an Na'ayenɛ nɛŋan.
42009049	Te Yon lebehe en yeti, Pa'ala, to nyɛ' te boraa kayema yi'ira ho yu'urɛ digera bonbɛ'ɛhe nɛreba zen'en. N ete bala la, to mam dige en mɛ te a da eta bala. Se'ere n sɔe la, a ka lagom dɛna tomam ayema dɔla hɔ.
42009050	Ge Yesu lebehe yele en te, Da digere ya en. Te se'em n dagɛ to diŋdaana dela to zɔ'.
42009051	Dabeha n pɔnre te Yesu ki' ge lebe saazuo ha la, a eŋɛ a potɛn'ɛrɛ te a keŋɛ Yerusalem teŋa poan.
42009052	Bala te a tom nɛreba te ba diŋɛ a nɛŋa. Sɛba te a tom la keŋɛ la teŋa n boe Samaria teŋa poan te ba maahom sɛla woo ge gura en.
42009053	Ge nɛreba la bini la ka maahom te ba to'e en soŋa soŋa a han paɛ na. Se'ere n sɔe la, bama Samaria teŋa nɛreba ka bote nɛresɛba n kene dɔla Yerusalem teŋa poan.
42009054	Ge Yames la Yon n nyɛ' Samaria teŋa nɛreba n eŋɛ se'em la, ba yeti, To Daana, ho bote to bahɛ te bugum ze'ele saazuo na di' ba?
42009055	Te a ŋmɛregɛ yele ba te a ka bote te ba eŋɛ bala.
42009056	Ge te ba keŋɛ tole teŋa kayema.
42009057	Ban bo sore zuo yɛ'a la, boraa kayema n wa yele Yesu te, Mam wan doohe ho keŋɛ zen'en woo te ho yɛ'a.
42009058	Te a lebehe yele en te, Piini tare ba yogoro mɛ kɛn'ɛra gan'ata, ge te niihe me tara tekoro kɛn'ɛra gan'ata. Ge Asaala Dayɔa ka tare gan'aregɔ zen'an.
42009059	Ge a yele nɛra ayema yeti, Dɔla ma. Ge nɛra la yeti, N Daana, bahɛ te n keŋɛ ta pin' n sɔ wa yia ge lebe na dɔla hɔ.
42009060	Ge a yele en te, Bahɛ te kum la laɛ kum la, sakɛ Na'ayenɛ yelehom la wo enŋa wa la tona ba tooma. Ge han de'a la hon tɔka, hon keŋɛ la ho mɔɔla bɔ'ɔra nɛreba yɛhera Na'ayenɛ Sɔ'ɔlom la.
42009061	Nɛra ayema me yele Yesu yeti, To Daana, n wa dɔla ho, ge bahɛ te n keŋɛ ta keehe n yiredoma yia ge wa'ana dɔla hɔ.
42009062	Te a yele en te, Hon se'em n gorɛ kunre kɔɔra ge gɛleha behera poore kan ta'an tom Na'ayenɛ Sɔ'ɔlom la poan.
42010001	To Daana nya daa loe la nɛreba pihiyopɔe la bayi'. A loe ba bala tom ba la bayi' bayi' te ba diŋɛ a nɛŋa la ba keŋɛ teŋse'ehe woo te a tara a potɛn'ɛrɛ te a wan keŋɛ bini.
42010002	En tom ba bala la, a nya daa yele ba mɛ te, Magahɛ wo va'am dia n bi'ɛ te ba mahona te ba kɛ' se'em la, bala mea n bala te nɛreba kekeko mahona te ba sakɛ bo mam. Ge sɛba n wan keŋɛ ta mɔɔla Na'ayenɛ yelehom bɔ'ɔra ba la pɔ'ɛ mɛ. Bala belom ya Na'ayenɛ n de va'amdaana la te a tom nɛreba te ba ton tooma la bo en.
42010003	Ge mam tom ya te ya keŋɛ. Mina ya, ya ane wo piihe n keŋɛ zen'an te gbegenɛ bɔna la.
42010004	Da dekɛ ya daŋhe bii tapɔtɔ bii tagara, ya me da ta tara sɔnhega la nɛreba sore zuo.
42010005	Yire woo te ya paɛ kɛn' po'ohɛ ya yire la doma, ge yele ba te, Na'ayenɛ bo ba sunma'ahom.
42010006	Te boraa sɛka n bote sunma'ahom han bɔna yire la poan yan yele se'em la dela yelemɛŋɛrɛ. Ge a han ka bɔta sunma'ahom la dela yoo la yan yele en te a wan tara sunma'ahom la.
42010007	Bone ya yire dene poan nyuura ge dita sɛla woo te yire la nɛreba tare na bo ya. Se'ere n sɔe la tontona nare la a yɔɔre, ge da lo'ohere ya yiya.
42010008	Ya han keŋɛ ta paɛ teŋsɛka woo poan te teŋa la nɛreba to'e ya soŋa soŋa di' ya sɛla woo te ba tare na bo ya,
42010009	ge tebera ban'ahedoma bini ge yɛta nɛreba bilam la te, Daanse'ere daarɛ te Na'ayenɛ yete a sɔna ya behera la nananawa nya paɛ ya.
42010010	Ge ya han keŋɛ teŋsɛka poan te teŋa la nɛreba ka to'e ya, yehe ba sɔrɔtɔ zuto ge yeti,
42010011	Ge ya teŋa puuhugo n boe to na'ma la to kpa'ahɛ to bahɛ kalam. To kpa'ahɛ to bahɛ te to pa'alɛ ya te tomam taalɛ ka le bɔna la ya. Ge mini ya te zina n de daanse'ere daarɛ te Na'ayenɛ Sɔ'ɔlom la paɛ ge me tole.
42010012	N yete ya mɛ. Te daanse'ere daarɛ te Na'ayenɛ yete a namehɛ potɔpa la han paɛ a wan namehɛ teŋkaŋa nɛreba n zagahɛ ya la gana n yeti a namehɛ Sodom teŋa nɛreba se'em la.
42010013	Yele boe yamam Korazindoma zuo! Yele boe yamam Betsaidadoma zuo! Te mam han tone yelekerehe ton'ana bo Tire la Sidon tenhen wa wo mam eŋɛ se'em kalam wa, wana ma'an ba tee ne ba potɛn'ɛra ba yelebe'ero poan ge ba me wan zin' ne baanlam kɛla pa'ala te ba suunre sagom mɛ.
42010014	Namehegɔ dabaherɛ la han paɛ, Na'ayenɛ wan ton namehɛ yamam Korazin la Betsaida teŋhe nɛreba gana Tire la Sidon tenhen nɛreba.
42010015	Ge yamam Kapernaum teŋa nɛreba wa, da tɛn'ɛhe ya te ya wan nyɛ' zen'an saazuo saazuo ha mɛ. Zen'an te ya wan nyɛ' dela namehegɔ zen'en la.
42010016	Se'em n kelehe ya yelehom kelehe mam me mɛ. Ge se'em n ka to'e ya me ka to'e mam la se'emdaana n tom mam na la.
42010017	Nɛreba pihiyopɔe la bayi' la n daa yehe ta eŋɛ sɛla woo te Yesu yele ba ba'ahɛ la, ba daa lebe me na. Ban lebena la, ba poya pee mɛ te ba yɛta te, To Daana, ho yu'urɛ ma'an te tomam yi' ge te bonbɛ'ɛhe naam tomam nɔɔrɛ.
42010018	Te a lebehe yele ba yeti, Mam nyɛ' te yan eŋɛ bala la, Dima la lu' wo saa n ne kɔ'ɔn nyakɛ se'em la.
42010019	Ge te mam bo ya sore te ya tara paŋa la bonsɛ'doma la naŋhe, la Dima paŋa woo te sɛla me kan daan ya.
42010020	Da bahɛ ya te ya poya ba' pee la bonbɛ'ɛhe n nane ya nɔɔrɛ la zuo. Ge ton bahɛ ya te ya poya pee la Na'ayenɛ n wan tɛnra ya yuya a Sɔ'ɔlom poan la.
42010021	Te bala ma'an la, Yenɛ Sea la bahɛ Yesu te a poorɛ pee te a daa yeti, N Sɔ' se'em n naam saazuo la teŋa wa zuo la, n bo hɔ fara. Se'ere n sɔe la, ho ka bahɛ te yamdoma nyɛ' yele ana wa, ge ho dekɛ a pa'alɛ la kɔmbibihe. Ge n Sɔ', la me dela ho mɛŋa sunboolom n bala.
42010022	N Sɔ' dekɛ sɛla woo eŋɛ la mam nu'uhen. Nɛra se'em me ye ka mi' a Dayɔa wa han dagana la n Sɔ' la ma'an. Dagɛ la n Sɔ' la me te se'em mina han dagana la a Dayɔa wa la se'em te mam bɔta te n bahɛ en te a mina en ma'an.
42010023	En yele dena wa ba'ahɛ la, a nya ŋmɛregɛ mɛ yele a dɔlɔba la bama ba ma'an te, Popeelom bo la yamam sɛba n nyɛ' yele ana wa.
42010024	Te n yete ya mɛ sera sera. Te nɔtɔgɔheba la nadoma zo'e zo'e yuun bote te ba nyɛ' sɛla te yamam nyɛ' ge yuun ka nyɛ'. Ba me yuun bote ba wom sɛla te ya wom wa ge yuun ka wom.
42010025	Daarɛ deyema n ta bɔna te pa'alegɔ pa'aleba la ayema ihege te a makɛ Yesu behɛ, nya yele en te, Pa'ala, n wa eŋɛ la wane ge ta'an nyɛ' vom sebo n ka tare ba'ahegɔ Na'ayenɛ zen'en la?
42010026	Te a lebehe yele en te, Hon kaanlɛ Pa'alegɔ la ho bɔkɛ a la wane?
42010027	Te a yeti, Nɔŋɛ Na'ayenɛ ho Yenɛ la la ho suunre zan'an, la ho sea zan'an, la ho paŋa zan'an. ge nɔŋɛ ho tadaana wo hom n nɔŋɛ ho mɛŋa se'em la.
42010028	Te Yesu yele en te, Ho lebehe yele la ma'an. Dene poan ta eta bala ge ho wan nyɛ' vom la.
42010029	Yesu n lebehe en bala la, a zegere te a pa'alɛ se'ere zuo te a soke Yesu bala la, ge nya yele Yesu te, Ane n de enŋa te ho yete n tadaana la?
42010030	Te Yesu lebehe yele en te, Yuda teŋa boraa n boe ze'ele Yerusalem teŋa yɛ'a Yeriko teŋa poan. N boe sore zuo yɛ'a la, nayigehe n to'ohɛ n fan' sɛla woo te a tara la. Ba me ŋmɛ' en mɛ biŋe te a ge la a ki' ge te ba keŋɛ.
42010031	Bala ma'an me la, te malemadaana dole sodenɛ mea me dɔla ge nyɛ' boraa la n gan' la. Ge a lɔkɛ tole.
42010032	Levidoma boraa me n paɛ bilam ge nyɛ' boraa la, a me lɔkɛ mɛ tole ge te a gan'an.
42010033	Ge Samaria teŋa boraa me dole la sɔrɔɔ koŋɔ mea tɔla. Te n paɛ nyɛ' boraa la n gan' bala la ninbɔn'ɔn nyɔkɛ en.
42010034	Te a paɛ pee boraa la nɔra la ge eŋɛ tiim eŋɛ a ge dekɛ tanɛ lo'. Ge te a nya dekɛ en kɔgɔlɛ a mea boŋa zuo tare en keŋɛ yire se'ere te saama kena gan'an behera en.
42010035	Te yiimbeere la, a dekɛ la ligiri bo se'em n behere yire la ge yele en te, Behera boraa wa soŋa soŋa ge te sanɛ se'ere n ta bɔna la, n han lebena n wan yɔ' hɔ.
42010036	Depooren, ho tɛn'ɛhe te ane boraahe batan' wa poan n pa'alɛ te a nɛretadaana de boraa sɛka te nayigehe fan' wa?
42010037	Te pa'alegɔ pa'aleba lebehe en yeti, Se'emdaana n zɔ' boraa la ninbɔn'ɔn la. Te Yesu yele en te, Hon me ye keŋɛ la ho ta ana wo eŋɛ la.
42010038	Yesu la a dɔlɔba la nya le kena la ba sɔrɔɔ mea ge wa paɛ teŋa kayema poan. Te pɔka ayema bɔna teŋa la poan, te a yu'urɛ de'a Marta. Pɔka wa to'e Yesu soŋa soŋa te a bɔna a yire poan.
42010039	Pɔka wa me tare a yebega te a yu'urɛ de'a Mari. Yesu n boe yire la poan la, Mari daa zin' la Yesu nɛŋa kɛleha sɛla te a pa'ala la.
42010040	Ge Marta mɔ'ɛ la nini te a dogɛ dia bo ba. Bala te a paɛ yele Yesu yeti, N Daana, hon tɛn'ɛhe te la ane soŋa te n yebega wa bahɛ mam n ma'an te n tona wana? Yele en te a wa'ana lagom soŋɛ mam.
42010041	Te to Daana lebehe yele en te, Marta, yiren tooma yele n ba' daana hɔ.
42010042	Ge yele yenɛ ma'an n de ninmɔ'ɔrɛ. Mari loe la sɛla te a kan malom tamɛ.
42011001	Yesu daa wa soha la zen'en kayema. Te n ta sohɛ ba'ahɛ la, a dɔlɔba la ayema yele en yeti, To Daana, pa'alɛ tɔ te to me soha wo Yon n pa'alɛ a dɔlɔba la te ba soha se'em la.
42011002	Te a yele ba yeti, Ya han yete ya sohɛ Na'ayenɛ yele ya yeti, To Sɔ', bahɛ te yu'urɛ sɔna na'ahegɔ te ho sɔ'ɔlom wa'ana.
42011003	Ge bahɛ te to nyɛta dia daarɛ woo.
42011004	Bahɛ to be'em bo to wo tomam me n dite suguru bɔ'ɔra sɛba n tom tɔ be'em se'em la. Da bahɛ te to kɛn' pan'ahegɔ poan.
42011005	En daa yele ba po'ohokona wa ba'ahɛ la, a nya yeti, Boraa n boe tara a zɔ'. Ge te a ihege daarɛ deyema keŋɛ a zen'en yu'uŋsunsua ta yele en te, N zɔ', peŋe mam dia
42011006	te n saana n paɛ na ge te mam me ka tara dia wan bo en.
42011007	Te a lebehe yele en te, N zɔ', mam diŋɛ yu' koleŋa mɛ ge te n kɔma me gan'an la mam. Da daana mam te n kan nyaŋɛ le ihege behɛ sɛla bo ho.
42011008	Bala, n yete ya mɛ, te boraa la n kan ihege behɛ sɛla bo en te ba de zɔtɔ zuo la, a wan ihege bo en sɛla woo te a bɔta la n kelom ze'a soha en la zuo.
42011009	Dene poan n yete ya mɛ te ya han sohɛ sɛla Na'ayenɛ wan bo ya. Ya me han le ɛɛra sɛla te ya bɔta Na'ayenɛ wan bahɛ te ya nyɛ' dɛ. Ya me han le yi' a wan wom ya.
42011010	Te hon se'em woo n sohɛ ho wan to'e ge te hon me se'em woo n eere sɛla ho wan nyɛ' dɛ. Hon me se'em woo n yi' Na'ayenɛ a wan wom hɔ.
42011011	Ane n boe te a bia sohɛ en zinho te a dekɛ bonsɛla bo en?
42011012	Bii a sohɛ en gele te a dekɛ naŋa bo en.
42011013	Te yamam nya han ton de'a yelebe'erodoma ge mina sɛla n an soŋa bɔ'ɔra ya kɔma ge bonsola aŋa ane la wane te ya Sɔ' se'em n boe saazuo ha kan bahɛ te a Sea la bɔna la sɛba n sohɛ en la.
42011014	Ge daarɛ deyema te Yesu daa digera bonbe'a n ete nɛreba gɔɔnɔ boraa kayema zen'en. Te bonbe'a la n daa yehe boraa la zen'en ge te a tana tɔgɔra yɛ'ɛha la, la eŋɛ nɛrekooŋɔ la pakerɛ la Yesu n eŋɛ dena wa zuo.
42011015	Ge basɛba me yeti, La dela Beelzebul se'em n behere bonbɛ'ɛhe la paŋa poan te a tana digera bonbe'a la.
42011016	Ge te sɛba me bɔta te ba magahɛ en behɛ yele en te a eŋɛ yelenyalema pa'alɛ te a ze'ele la Na'ayenɛ zen'en na.
42011017	Ge Yesu baŋɛ ban tɛn'ɛhere ba sunya poan la, yele ba yeti, Teŋa woo han yelege zabera la ka mɛŋa, ka wan lu', yire han yelege zabera dɛ mɛŋa de wan lu'.
42011018	Bala poan Dima me han tuluge zabera la a mea a wan le eŋɛ la wane bɔna a sɔ'ɔlom la poan sɔna behera? N yele dena wa la yamam n yeti Beelzebul paŋa poan te mam ta'an digera bonbe'a nɛreba zen'en la zuo.
42011019	Ge la han dɛna bala, ge yamam mɛhe nɛreba digere bonbe'a nɛreba zen'en. Bala ane paŋa poan te ya tana digera bala? Bala, la dela ya mɛhe nɛreba n wan yele te ya tue mɛ.
42011020	Dene poan, la dela Na'ayenɛ paŋa poan te n digera bonbe'a nɛreba zen'en. Te dena wa pa'alɛ soŋa soŋa te Na'ayenɛ boe kalam sɔna behera mɛ.
42011021	Ge mam la Dima yele n an se'em n wana. La an wo boraa sɛka n tare paŋa ge tare a zaberɛ lɔgɔrɔ gura a yire soŋa soŋa ge te sɛla ka kalona a lɔgɔrɔ la n bo bini la.
42011022	Ge nɛra se'em n tare paŋa gana en han wa'ana zabɛ nyaŋɛ en, a wan fan' a zaberɛ lɔgɔrɔ la te a tɛn'ɛhe ne te bilam n wan fan' en bahɛ la. A han eŋɛ bala, a nya wan dekɛ a lɔgɔrɔ la porɛ tɔ bo a zɔdoma.
42011023	Ge te hon se'em me n ka doohe mam tara nɛreba te ba sakera Na'ayenɛ yelehom la digere ba bahera mɛ.
42011024	Bonbe'a han yehe nɛra zen'en a ne keŋɛ la pɔgɔtia poan ha ta vɔ'ɔha. Te a han ɛ zen'an koŋe, a wan yeti, Mam lebere la nɛra se'em zen'en te n yehe na la.
42011025	Te a han paɛ nɛra enŋa zen'en, a wan nyɛ' en te a ana wo yivore te ba peehɛ soŋa soŋa se'em la.
42011026	Bilam te a wan keŋɛ ta tare bonbɛ'ɛhe bayopɔe n daan gana enŋa mɛŋa wa'ana. A han tare ba na, a wan yele ba te ba kɛn' nɛra la poan la ba sɔna en behera. Bala te ba'ahegɔ poan te nɛra la wan nyɛ' namehegɔ gana n daa namehe se'em yia la.
42011027	Ge Yesu n daa nan boe bini tɔgɔra la, pɔka nɛrekooŋɔ la poan daa yele en kekeko te, Popeelom bo pɔgɔsɛka n dɔgɛ hɔ te ho mɔgɛ a bin'ihom zo'e wa!
42011028	Ge Yesu lebehe yeti, Popeelom ton bɔna la sɛba n kelehere Na'ayenɛ yelehom ge eta n bote ba eta se'em la.
42011029	Nɛrekooŋɔ la n daa mikere la, Yesu daa yele ba yeti, Saŋkana nɛreba wa dela yelebe'erodoma. Ya eere la mam te n eŋɛ yelenyalema pa'alɛ te Na'ayenɛ n tom mam na. Ge Na'ayenɛ kan eŋɛ bo ya. Han dagana Yona kerega la ma'an.
42011030	Na'ayenɛ daa pa'alɛ Nineveh teŋa nɛreba te enŋa Na'ayenɛ n tom Yona ba zen'en na. Bala dene mea n bala te Na'ayenɛ wan pa'alɛ nanana nɛreba te enŋa n tom Asaala Dayɔa wa ya zen'en na.
42011031	Ge pɔgɔnaba se'em me n daa sɔe teŋsɛka n boe gɔbega bɔba ha behera la, ze'ele a teŋzaanrɛ wa'ana te a kelehe to Nakantɛ Solomon yam yelehom la. Gankerɛ daarɛ han paɛ, enŋa wan yete ya tue mɛ. Se'ere n sɔe la, mam bo kalam gana Solomon ge te ya kelom bɔta te n eŋɛ yelenyalema bo ya.
42011032	Bala mea te Nineveh teŋa nɛreba wan ta ihege yele nananawa nɛreba gankerɛ daarɛ te ba tue mɛ. Se'ere n sɔe la, Yona n daa mɔɔlɛ Na'ayenɛ yelehom la, ba daa tee ba potɛn'ya ba yelebe'ero poan mɛ. Te nananawa mam bo kalam gana Yona ge te ya ka sakɛ bo mam.
42011033	La han de'a lika te ho laŋɛ butolela, ho kan dekɛ lɔkɔ vuge ka. Ge ho wan dekɛ dɛ ze'ele la butolela ze'elego zen'en, zen'an te ka nɛɛra te nɛreba nyɛta kɛn'ɛra.
42011034	Te ho niho ane me wo butolela n nɛɛre se'em la. Te ho nini han ana soŋa soŋa, ho wan nyɛ' sɛla woo soŋa soŋa. Ge ho han ka nyɛta soŋa soŋa, ho kan ta'an bɔkɛ sɛla te ho nyɛ' la.
42011035	Bala tare ho mea soŋa soŋa te sɛla te ho tɛn'ɛha la dagana ponpɔrɔŋɔ.
42011036	Dene poan, ho han nyɛta soŋa soŋa te hon tɛn'ɛhe sɛla la me de'a yelemɛŋɛrɛ, ho ye ane me wo butolela nɛɛra bɔ'ɔra nɛreba.
42011037	Ge en daa ta tɔgɛ a yetɔgom la ba'ahɛ la Pariseedoma la ayema n daa yi' en te a wa'an na di' la en a yire. Bala te a kɛn' ta zin'ire te ba dita.
42011038	Ge la eŋɛ Parisee la pakerɛ la n nyɛ' te Yesu ka pee nu'uhe wo ba teŋa etegɔ la ge dita la.
42011039	Bala te Yesu yele en yeti, Ɛɛn, yamam Pariseedoma peere ya wama la ya laahe yeŋa wo ya teŋa etegɔ la. Ge ya sunya poan dela nyika la pototooma ma'an.
42011040	Ya ete wo ya dela gɔɔnɔ la. Mina ya te Na'ayenɛ se'em n naam yeŋa la n me naam poan me.
42011041	Bala zuo, bɔ'ɔra ge soŋora nahadoma. Ya han eŋɛ bala, la wan pa'ale te sɛla woo n boe ya zen'en me ka tare dɛngerɔ.
42011042	Ge yamam Pariseedoma tue mɛ. Se'ere n sɔe la, ya han yete ya bo Na'ayenɛ bo'olom ya wan kaanlɛ ya tokanra, la saalom, la zɛnrɔ, ya yehere bonɔ ayema pia poan woo yɔɔra Na'ayenɛ wo ya etegɔ la. Ge ya zagahɛ ka eta sɛla n de yelemɛŋɛrɛ bɔ'ɔra nɛreba ge me ka nɔŋɛ Na'ayenɛ. La dela ya eta sɛla n de yelemɛŋɛrɛ ge bɔ'ɔra Na'ayenɛ a bo'olom la.
42011043	Le yɛ'ɛha yamam Pariseedoma tue mɛ. Se'ere n sɔe la, ya kɔ'ɔn bɔta la ya zin'an na'ahegɔ zen'enhen zamehegɔ yire la poan. Ya me nɔŋɛ nɛreba bɔ'ɔra ya na'ahegɔ da'ahe poan.
42011044	Ya tue mɛ. Se'ere n sɔe la, ya ane me wo yɔɔrɔ poan ha n fɛn'ɛn se'em la. Ba han saalom, nɛreba wan dɔla ba zuto tɔla ge kan mina te ba fɛn'ɛn mɛ.
42011045	Parisee ayema, se'em n zaŋɛ pa'alegɔ la daa boe bini yele Yesu te, Pa'ala, hon yele se'em la ho lagom to' tomam me mɛ.
42011046	Te Yesu lebehe yeti, Yamam me tue mɛ. Se'ere n sɔe la, ya yete nɛreba te ba eta yelese'a n kpe'em gana ba ge te yamam mɛhe ka bɔta te ya eŋɛ a fiin wa.
42011047	Ya zan'an le tue mɛ. Se'ere n sɔe la, ya sɔyaabdoma n yuun ko' nɔtɔgɔheba la, ge te ya mam mɛta yɔɔrɔ bɔ'ɔra nɔtɔgɔheba la.
42011048	Yamam n eŋɛ bala la seren pa'alɛ te ya sɔyaabdoma n tom ton se'a la ya mi' a yɛla. Se'ere n sɔe la, ba yuun ko' nɔtɔgɔheba la ge te yamam me mɛta ba yɔɔrɔ.
42011049	Bala zuo Na'ayenɛ n de yamdaana la yeti, N wan tom n nɔtɔgɔheba la n tontoneba nɛreba zen'en na, te nɛreba la wan ko' basɛba ge namehɛ basɛba me.
42011050	Ge te n wan namehɛ nanana nɛreba wa lerege a nɔtɔgɔheba sɛba te ba ko' teŋa wa zuo naaŋɔ daarɛ ha tole na yehe zina.
42011051	Se'em te ba yuun ko' yia dela Abel ge koora koora wa ko' Zekaria. Ba yuun ko' Zekaria la kaanbegɔ daka la toolom zen'an la teŋasoka. N yete ya la yelemɛŋɛrɛ te nanana nɛreba wan nyɛ' namehegɔ la yele dena wa zuo.
42011052	Yesu daa le yele pa'alegɔ pa'aleba la yeti, Yamam mɛhe me tue mɛ. Se'ere n sɔe la, yamam n pa'ale Na'ayenɛ yelehom la, ge ya ka bote te ya bɔkɛ a ge me ye ka bahɛ te nɛra se'em me bɔkɛ a.
42011053	Yesu n daa tɔgɛ ba'ahɛ ge bahera bilam la, pa'alegɔ pa'aleba la la Pariseedoma la kɔ'ɔn sokera en la yɛla. Ba sokere en bala te ba bahɛ te a tɔgɛ la yɛla zo'e zo'e.
42011054	Ba teregere mɛ te a yele yelese'ere n dagɛ ma'an te ba yeti a tue ya.
42012001	Ge te nɛreba tuha kekeko daa wa'an Yesu zen'en na. Nɛrekooŋɔ la mikere mɛ nɛɛra taaba na'ma. Bala te Yesu yele a dɔlɔba la te, Tare ya ya mɛhe soŋa soŋa la Pariseedoma wa birikɔgɔnɛ la n ane wo mi'ihom la.
42012002	Ge yelese'ere ka boe te ho wan dekɛ dɛ sogɛ te de kan nɛɛ peelome na, bii ho dekɛ yelese'ere n sogɛ te nɛreba kan baŋɛ dɛ.
42012003	Te sɛla te ho sogɛ tɔgɛ nɛreba wan ba'ahom wom dɛ. Ge te yelese'ere te ho waahom dɛ ho bɔ'ɔ poan nɛreba wan dekɛ dɛ tɔgɛ yeŋa.
42012004	Bala, n zɔdoma wa, n yete ya mɛ, da zote ya sɛba n wan ko' ya ma'an ge te ya han ki' ba'ahɛ ba ka le tare yelese'ere te ba eŋɛ la ya la.
42012005	Ge n wan kan'an ya se'em n sontii ya zɔta. A dela se'emdaana n wan ta'an bahɛ te ya ki', ge te ya han ki' ba'ahɛ a tare paŋsɛka n wan dekɛ ya bahɛ namehegɔseko n ka tare ba'ahegɔ poan. Yelemɛŋɛrɛ, ena daana n de ya zɔta.
42012006	Ge bala zan'an, niihe dagɛ ninmɔ'ɔrɛ bo nɛreba, ge Na'ayenɛ mi' se zan'an yele.
42012007	Ge Na'ayenɛ mi' ya zonto kaanlɛ zan'an mɛ. Bala da zote ya dabeem. Se'ere n sɔe la, ya gane niihe kekeko mɛ.
42012008	N yete ya mɛ, te se'em woo n bahɛ te nɛreba baŋɛ te enŋa nam la mam, Asaala Dayɔa me wan bahɛ te Na'ayenɛ soŋoreba me baŋɛ te a nam mam teŋa ba'ahegɔ daarɛ.
42012009	Ge se'em woo n bahɛ te nɛreba baŋɛ te enŋa ka nam mam, mam me wan bahɛ te Na'ayenɛ soŋoreba mina te a ka nam mam teŋa ba'ahegɔ daarɛ.
42012010	Ge se'em woo n to' Asaala Dayɔa, Na'ayenɛ ta'an bahɛ a be'em bo en. Ge se'em woo n to' Yenɛ Sea la, Na'ayenɛ kan bahɛ a be'em bo en.
42012011	Daanse'ere daarɛ woo te ba tare ya keŋɛ zamehegɔ yire la poan te nadoma la zuodoma ya yetɔgom, da bahɛ ya te la daan ya la ya wan tɔgɛ se'em yehe ya mea.
42012012	Se'ere n sɔe la, Yenɛ Sea la wan pa'alɛ ya bala ma'an sɛla te ya wan yele.
42012013	Yesu n daa nan boe bini tɔgɔra la, boraa ayema nɛrekooŋɔ la poan la yele en yeti, Pa'ala, yele n keema wa te a bahɛ te to porɛ lɔgɔseto te to sɔ ki' ge bo to wa.
42012014	Te Yesu lebehe yele en te, Nɛra ka bobe mam te n de'a gankera bii n pota ya lɔgɔrɔ bɔ'ɔra ya.
42012015	En daa yele boraa wa wana wa la, a nya yele la ba zan'an te, Behe ya mɛhe soŋa soŋa. Da kɔ'ɔn mɔ'ɛ ya nini ɛɛra la tarega. Te nɛra han pon tara la se'em me a wan ba'ahom ki'.
42012016	A bo ba la makerɛ te, Bontata n daa boe de'a kaara te a va'am daa maalɛ dia.
42012017	Te a tɛn'ɛhe a potɛn'ɛrɛ poan, enŋa n wan eŋɛ se'em, nyɛ' a banya la daa ka kanregɛ te a wan biŋe dia la.
42012018	Bala te a yeti, Mam wa eŋɛ se'em dela dena wa, n wa gbi' n banya wa mɛ ge maan mɛ bankanra. N han mɛ' bala n nya wan dekɛ n dia la woo la lɔgɔseto te n tara la eŋɛ bini.
42012019	N han eŋɛ bala ba'ahɛ, n nya wan yele n mea te n tare lɔgɔseto woo n wan yue n zen'en yuuma kekeko. Bala nananawa sɛla ka le daana mam. N nya wan dita ge nyuura ge bɔna n na'am bɔŋa poan.
42012020	Ge Na'ayenɛ yele en te, Gɔɔŋɔ wa, yu'uŋkona wa n wan bahɛ hɔ te ho ki' te n behɛ nya ane n wan sɔna lɔgɔseto woo te ho maahom biŋe wa?
42012021	Dena mea n yete la eŋɛ nɛresɛba n bote lɔgɔrɔ lagaha biŋera ba mɛhe. Ge ba mɛhe dagɛ bontateba Na'ayenɛ nɛŋa.
42012022	Te Yesu nya yele a dɔlɔba la te, Depooren, da bahɛ ya te la daana ya yɛhera la sɛla te ya wan di' bii sɛla te ya wan yɛ'.
42012023	Te vom gane dia mɛ ge te iŋa wa me gana futo.
42012024	Bala behɛ ya niihe wa. Ba ka tare va'am bota bii kɛ'ɛra. Ba me ka tare baanrɛ la deyena me biŋera ba dia. Ge bala zan'an, Na'ayenɛ ugure ba mɛ. Behe ya, yamam gane niihe sɛla woo poan mɛ.
42012025	Yamam kan ta'an pa'ahɛ dabaherɛ ya vom poan ge la ya fabelegɔ zuo.
42012026	Ge ya han kan nyaŋɛ pa'ahɛ dabaherɛ ya vom poan, bene zuo te dia la lɔgɔrɔ yɛla wan daana ya?
42012027	Ge vɔɔnka han ne wom puru to ane me wo nɛra n yɛ' fusoŋɔ la. Ba ka tone bii ba wogora futo bɔ'ɔra ba mɛhe. Te ge Naba Solomon la a tarega la zan'an yuun ka tare fuo te ko ana soŋa gana vɔɔnka la.
42012028	Ge Na'ayenɛ han yɛɛla vɔɔnka la te a puru bɔna zina ge beere kana te ba lagahɛ nyɔ' a la bugum, ge nya kan eŋɛ a potɛn'ɛrɛ te a yɛɛlɛ yamam? Ya sakerɛ pɔ'ɛ mɛ.
42012029	Ge la han dɛna yamam, da bahɛ ya te diihom yele bii sɛla te ya wan nyu' yele la ba' daana ya.
42012030	Nɛresɛba n ka sakɛ bo Na'ayenɛ yelehom la n eere yele ana wa. Ge ya Sɔ' Na'ayenɛ mi' te ya bote yele ana wa mɛ.
42012031	Yamam toon dene ya sɛba n wan bɔta Na'ayenɛ Sɔ'ɔlom la gana sɛla woo. Ya han eŋɛ bala, yelese'a woo n gee la ya wan nyɛ' a.
42012032	Da zote ya dabeem la ya lagaŋɔ wa n pon ka zo'e wa. Se'ere n sɔe la, ya Sɔ' Na'ayenɛ tɛn'ɛhɛ te la ana soŋa te a dekɛ a Sɔ'ɔlom la eŋɛ ya nu'uhen.
42012033	Koohe ya, ya lɔgɔrɔ la ya dekɛ ligiri la soŋɛ nahadoma. Ya han eŋɛ bala, la pa'ale te ya bote Na'ayenɛ Sɔ'ɔlom la mɛ gana sɛla woo. Te dena wa n de tare sɛka n ka sagom saazuo ha. Se'ere n sɔe la, nayigehe kan ta'an keŋɛ bini ta zun' bii pantalerehe keŋɛ ta sagom ba.
42012034	Te nɛra potɛn'ɛrɛ boe la a tarega la n boe zen'an.
42012035	Dene poan maahom ya ya mɛhe soŋa soŋa ge lamehɛ ya butoleladoma,
42012036	ge gura ya n lebega daarɛ na wo yiredoma n ne maahom gura yiredaana n keŋɛ zen'an la a lebena se'em la. Ba ne gura en bala te a han paɛ na ŋmɛ' nayaŋa la, ba to'ohe en ge kɔ'ɔn yo'ɛ bo en te a kɛn'.
42012037	Popeelom bo yiredoma sɛba te ba yiredaana paɛ na nyɛ' ba te ba ka gin'ihe. Yelemɛŋɛrɛ te n yɛta ya te a wan bahɛ te ba zin'ire te a tɔnta dia la te ba lagom di'.
42012038	Ge ba wan tara popeelom a han wa'an yu'uŋsunsua na bii bolika yu'uŋyu'uŋɔ ge nyɛ' ba te ba gure en.
42012039	La dela boyena te yiredaana han mina nayiga n ye' a yire se'em ma'an na la, a me kan gan'an gin'ihera ge bahɛ a yire la te a kɔ' kɛn' zun'.
42012040	Bala mea yamam me sontii ya maahom gura soŋa soŋa. Te Asaala Dayɔa ye' la daanse'ere daarɛ te ya ka tara potɛn'ɛra te n wan wa'ana.
42012041	Te Peter soke en yeti, To Daana, ho makɛ makɛ dena bo la tomam bii ho makɛ bo la nɛra woo?
42012042	Te a lebehe yeti, La sontii nɛra ana wo tontona se'em n tare yam ge dɛna yelemɛŋɛrɛdaana te a daana dekɛ a tontoneba zan'an eŋɛ a nu'uhen te a bɔ'ɔra ba ba dia se'em ma'an te ba bɔta ka.
42012043	Popeelom wan bɔna la tontona enŋa daana, a daana la han ta paɛ na nyɛ' en te a tona bala.
42012044	N yete ya la yelemɛŋɛrɛ wa, te a daana la wan dekɛ a lɔgɔrɔ woo eŋɛ a nu'uhen te a behera.
42012045	Ge tontona enŋa daana han yele a mɛŋa yeti, Mam daana wa yuure mɛ ge ka kula na, ge pin'ilom ŋmɛ'ɛra tontoneba basɛba la la pɔsɔɔrɔ la ge dita ge nyuura daam bugura.
42012046	En ete bala la, a daana la wan wa'an daanse'ere daarɛ na te a ka tara a potɛn'ɛrɛ te a wan wa'an na. Te a han wa'an bala na nyɛ' en a wan ŋma' en zɔnra zɔnra ge dekɛ en pa'ahɛ sɛba n ka sakɛ Na'ayenɛ yelehom la poan.
42012047	Bala tontonse'em n mi' a daana n bote a tona se'em ge ka maahom soŋa soŋa bii tom sɛla te a bɔta la, enŋa daana te ba wan namehɛ.
42012048	Ge tontona se'em me n ka mi' a daana n bote se'em la, ge tom sɛla n ka nare, ba wan namehɛ en ge ba kan ba' namehɛ en. Depooren hon se'em te Na'ayenɛ bo sɛla zo'e zo'e a me bote la hon te ho eŋɛ sɛla te a bɔta hɔ te ho eŋɛ. Ge hon se'em me te Na'ayenɛ dekɛ sɛla zo'e zo'e gu'ule ho te behera, Na'ayenɛ bote ho le eŋɛ te la zo'e pa'ahɛ.
42012049	Mam wa'ana te n pɔhɛ la gankerɛ yele teŋa wa zuo wo ba ne toorɛ bugum te bo dita se'em la. Tɔ. N me bote ne te wana ma'an bo dite ne teŋa wa zuo.
42012050	Ge yia n yete n nyɛ' la namehegɔ. Bala zuo n me han ka nyɛ' namehegɔ la ba'ahɛ n ka malom nyɛ' sunma'ahom.
42012051	Yamam tɛn'ɛhe te mam wa'an na te n bahɛ te teŋa wa zuo nɛreba tara la nɔyenɛ? Aai, mam wa'an na te n bahɛ te yelehego wa'an nɛreba teŋasoka na.
42012052	Nananawa kɔ'ɔn yɛ'ɛha, nɛreba banuu yire poan wan yelege taaba. Batan' wan zabera la bayi' ge te bayi' la me tuluge zabera la batan' la.
42012053	Ba wan yelege taaba te boraa zabera la a dayɔa te bia me wan tuluge la a sɔ. Pɔka wan zabera la a pɔyɔa, te pugula me tuluge zabera la a ma. Pɔyɔa wan zabera la a dayampɔka te dayampɔka me tuluge zabera la a pɔyɔa.
42012054	Yesu me daa le yele nɛrekooŋɔ n lagahɛ bini la yeti, Yamam han ne nyɛ' te saŋgbana ziira dapɔya bɔba la, ya ne yete saa pɔnre. Bala me ne seren eŋɛ mɛ.
42012055	Ge te ya han ne le nyɛ' te sabebego lɔbera gɔbega nu'o bɔba la, ya ne yete murugere pɔnre. Bala me te la ne seren eŋɛ.
42012056	Birikɔgɔdoma wa, ya mi' sɛla n eŋɛ teŋa wa zuo la saŋgbana zuo vɔnrɛ n de sɛla, ge bene n sɔe te ya ka mina sɛla n ete nananawa vɔnrɛ n de sɛla?
42012057	Te bene n le sɔna te ya ka maala ya mɛhe yɛla la Na'ayenɛ?
42012058	La ane wo ho tare la yele la nɛra te a tara hɔ yɛ'a zen'en te ba gankera yetɔgom la. A han yete a eŋɛ hɔ bala, kpeŋe ho mea la ho maalɛ yele la te bo da paɛ zen'an la poan. Han dagana bala, a wan daregɛ hɔ paɛ zen'an la, ba me wan me dekɛ ho tehɛ pakadeen zuodaana la te enŋa me dekɛ ho eŋɛ pakadeen la poan.
42012059	Yelemɛŋɛrɛ ho han ka eŋɛ bala, ge ka yɔ' saanɛ la zan'an ho kan yehe na.
42013001	Bala ma'an me la nɛreba basɛba me daa boe bini daa yele Yesu yɛhera Galilee teŋa nɛreba basɛba yɛla. Ba yele en te nɛrebana wa bo bini koora la ba dunhe bɔ'ɔra Na'ayenɛ ge te Naba Pilate bahɛ te ba ko' ba. Te ba ziim gɛnregɛ la dunhe ziim la.
42013002	Te Yesu lebehe yele ba yeti, Da tɛn'ɛhe ya te Galilee nɛrebana wa ba' de'a la toonbe'erodoma gana Galilee nɛresɛba n gee la zuo n sɔe te ba ko' ba la.
42013003	Yelemɛŋɛrɛ, la dagɛ bala. Ge han dɛna yamam ya han ka tee ya potɛn'ɛra ya mɛhe ya yelebe'ero poan, ya zan'an wan sagom.
42013004	Da le tɛn'ɛhe ya te nɛreba pia la banii la n yuun ki' la te Siloam teŋa dangoonwoko wogɛ yuun lu' ba zuo na ko' ba la toonbe'ero yuun ba' zo'e mɛ gana nɛresɛba n yuun ge bɔna Yerusalem teŋa poan la.
42013005	Yelemɛŋɛrɛ, la dagɛ bala. Ge han dena ya mam, ya han ka tee ya potɛn'ɛrɛ ya mɛhe ya yelebe'ero poan, ya zan'an wan sagom.
42013006	Yesu n nya makɛ la makerɛ bo ba te, Boraa kayema n daa boe sɛ' a kenkaŋa a va'am me. Kenkaŋa la n ta zo'e la, boraa wa keŋɛ a kenkaŋa wa poan te a ɛ mu'uro. Ge a ka nyɛ' la mu'o koyema me.
42013007	Bala te a yele se'em n behere a va'am la yeti, behɛ, yuuma atan' n wana te n ne wa'an kenkaŋa wa poan na ɛɛra mu'uro. Ge n ka nyɛte mu'o la koyena me. Dene poan ŋma' ka bahɛ te ka ze' bini la yoo.
42013008	Te se'em n behere a va'am la lebehe yele en te, naa, bahɛ te ka ze'a bini yuun dena wa pa'ahɛ. Ge n wan gae boko kae ka ge eŋɛ bugulugo eŋɛ bini.
42013009	Te ka han wom yuunse'ere n kene na la, la wan ane soŋa. Ge ka han ka wom ho nya ta'an ŋma' ka bahɛ.
42013010	Vo'ohogo Daarɛ Yesu daa wa pa'ala la zamehegɔ yire koyema.
42013011	Te pɔka kayema bɔna bini te bonbe'a se'em n bahere te nɛreba bɛn'ɛnra la tona la ka. Pɔka wa bɛn' la yuun pia la anii ge nyuunre ka ta'ana tɛnra tontɔɔ.
42013012	Te Yesu n nyɛ' ka la, a yi' ka yeti, N ma, ho ban'an la bahɛ ya.
42013013	En yele ka bala la, a nya dekɛ la a nu'uhen pagalɛ ka zuo. Te bilam bilam te ka daa tana tɛnra tontɔɔ ge daa pɛngɛ Na'ayenɛ.
42013014	Ge zamehegɔ yire la zuodaana daa eŋɛ suunre la Yesu n tebɛ Vo'ohogo Daarɛ la. Bala te a yele nɛreba la n boe bini la te, Dabeha ayoobe ma'an te la sona te to tona. Bala hon se'em n bote ba tebɛ hɔ ta'an wa'an dabeha aŋa poan na, ge dagɛ Vo'ohogo Daarɛ.
42013015	Depooren te to Daana lebehe yele en te, Ya dela birikɔgɔdoma, ya ane n ka loregere a nahɔ bii a bɔŋa nagadeene Vo'ohogo Daarɛ pɛ'ɛra yɛhera te a ta nyuuhe?
42013016	Ge pɔka wa te n tebɛ wa dela to sɔyaaba Abraham yaaŋa te Dima tona la ka yuun pia la anii. Bala la ka sone te n tebɛ ka Vo'ohogo Daarɛ te a vo'ohe a ban'an la poan?
42013017	Yesu n yele dena wa la, valom daa nyɔkɛ a diŋdoma la woo mɛ. Ge nɛrekooŋɔ la tare popeelom la Yesu n eŋɛ yele ana wa te a tare pɛnka la zuo.
42013018	Yesu nya le yeti, Ya mi' Na'ayenɛ Sɔ'ɔlom n ane se'em? Bahɛ ya te n yele ya.
42013019	De an me wo boraa n dekɛ biileho n de bonpeka biila woo poan borɛ a va'am me. Te n borɛ n bala la, biileho la yehe zo'e lebege tikantɛ te niihe kena tɛ'ɛra ba togoro ko yila poan.
42013020	A le yeti, Na'ayenɛ Sɔ'ɔlom la n le ana se'em n wana:
42013021	de ane me wo mi'ihom. Te pɔka makɛ la zom laahe setan' nya ŋmɛ' gɛregɛ la mi'ihom la te bo ihege se'em la.
42013022	Yesu n daa tɔgɛ bo nɛreba la ba'ahɛ la, a bahɛ bilam mɛ ge keŋɛ. A kene dɔla la teŋkanra la teŋbibihe poan pa'ala nɛreba ge kena tɔɔra Yerusalem teŋa bɔba.
42013023	Te nɛra ayema soke en yeti, To Daana, sɛba te Na'ayenɛ wan fan' bahɛ la wan de'a fiin wa? Te a lebehe yele ba te,
42013024	Kpeŋe ya mɛhe doohe zanɔɔrɛ mika la kɛn' Na'ayenɛ Sɔ'ɔlom la poan. Te n yeti ya la yelemɛŋɛrɛ wa. Te nɛreba zo'e zo'e wan ta mɔ'ɛ nini ɛɛra ba kɛn' bini. Ge ba kan nyaŋɛ kɛn'.
42013025	Ge te bala ma'an la yiredaana la han ta ihege pagɛ nayaŋa la, ya nya wan nyɛ' te ya mɛhe ze' la yeŋa. Ya wan ze'a bala ge ŋmɛ'ɛra nayaŋa la ge yɛta te, To Daana yu'ɛ bo to te to kɛn'. Ge n wan lebehe yele ya te, Aai, mam ka mi' yan ze'ele zen'en na.
42013026	Bilam te ya nya wan pin'ilom yɛta te, To dite ge nyuura la hɔ ge te ho daa pa'ala tɔ sɔrɔtɔ zuto.
42013027	Ge a wan yeti, Mam yete ya la yelemɛŋɛrɛ wa. Mam ka mi' yan ze'ele zen'en na. Yamam toonbe'erodoma wa, keŋɛ ya n zen'en.
42013028	Bilam, te ya wan kaahɛ ge obe ya nyɛna. Depooren ya han ta nyɛ' te Abraham, la Isaak, la Yakob la nɔtɔgɔheba la woo te ba bɔna Na'ayenɛ Sɔ'ɔlom la poan, ge yamam kan nyaŋɛ kɛn'.
42013029	Ge te ya nya wan nyɛ' te nɛreba woo yehe bɔbɔre woo wa'an na zin'an Na'ayenɛ Sɔ'ɔlom la poan dita.
42013030	Dena wa dela yelemɛŋɛrɛ te sɛba n de yiadoma la wan de'a poorendoma ge te sɛba n de poorendoma me wan tee de'a yiadoma.
42013031	Ge Yesu n daa tɔgɛ dena wa ba'ahɛ la, Pariseedoma basɛba n wa'an na kan'an en te, Keŋɛ kalam te Naba Herod n bote a ko' hɔ.
42013032	Te a lebehe yele ba te, Lebe ya la ya ta yele peenhɔ la te mam n yete en na te, behɛ mam dige bonbɛ'ɛhe nɛreba zen'enhe ge tebɛ nɛreba dabeha fiin wa, ge te n tooma ba'ahegɔ dabaherɛ paɛ.
42013033	Bala zuo, la sontii n kena zina la beere la daarɛ. Ge ba kan ta'an ko' nɔtɔgɔheba teŋsɛka poan han dagana la Yerusalem teŋa poan ma'an.
42013034	Wae! Yamam Yerusalem teŋa nɛreba wa, yuuma woo ya ne ko' nɔtɔgɔheba mɛ ge lobe basɛba te a tom ya zen'en na me la kuga. Bala, te mam me kɔ'ɔn pon bɔta te n kan'anhe ya la n behera ya soŋa soŋa wo noa n kan'anhere a kɔma umta se'em la. Ge ya ka sakɛ te n eŋɛ bala.
42013035	Depooren, Na'ayenɛ wan bahɛ zen'an te ya bɔna la bo ya ya ma'an. Ge n yete ya la yelemɛŋɛrɛ wa. Te ya kan nyɛ' mam han dagana la daanden daarɛ te ya ta yɛta, Kan'somɔ boe mɛ la se'em n dekɛ Na'ayenɛ yu'urɛ la wa'ana la.
42014001	Vo'ohogo Daarɛ deyena te Pariseedoma zuodoma ayema daa yi' Yesu te a wa'an a yire na di'. Te Yesu n ta zin'an dita la, nɛresɛba n lagom zin'an dita la kɔ'ɔn behera en mɛ.
42014002	Te bilam la, a nyɛ' te boraa kayema te a iŋa zan'an kɔ'ɔn fohom.
42014003	Te Yesu tɔgɛ bo pa'alegɔ pa'aleba la la Pariseedoma la te, La de ma'an te nɛra tebɛ Vo'ohogo Daarɛ bii a da tebɛ?
42014004	Ge ba ka lebehe yele en se'ere. Bala te Yesu tebɛ boraa la ge bahɛ te a keŋɛ.
42014005	Ge te a nya yele ba yeti, Ya ane n tare a bia bii a nahɔ te a lu' bulega poan te a kan yaɛ en bilam bilam Vo'ohogo Daarɛ?
42014006	Te ba ka ta'an lebehe yele en sɛla.
42014007	Te a daa nya makɛ makerɛ bo sɛba n lagahɛ bini la. A makɛ yɛhera la ban nɔŋɛ ba zin'ita na'ahegɔ zen'en la. A makɛ te,
42014008	Nɛra han yi' ho pɔgɔdire de'eŋɔ poan te ho paɛ, da keŋɛ ta zin'ire na'ahegɔ zen'an la. Te daanse'ere nɛra se'em boe ha gana hɔ te a yi' en me.
42014009	Te se'em n yi' yamam ya yi' la wan paɛ ho zen'en na yele ho te, ihege tole keha zin'ire ge te nɛre'ena sɔe zin'ire kalam. Bilam te valom wan tara hɔ la ho tole zin'ire kogosɛka n dagɛ na'ahegɔ koka.
42014010	Ge ba han yi' ho bala te ho paɛ, keŋɛ ta zin'ire kogosɛka n dagɛ na'ahegɔ koka la poan. Bala te se'em n yi' ho na la han paɛ ho zen'en na, a wan yele ho te, n sɔɔn, ihege wa'ana zin'ire kalam. Bilam ho wan tara na'ahegɔ hon la sɛba woo n lagom zin'an dita la nɛŋa.
42014011	Dene poan, hon se'em n zegere te ho zɛnkɛ ho mɛŋa saazuo, Na'ayenɛ wan sirihe ho. Ge hon se'em n sirihe ho mea, Na'ayenɛ wan zɛnkɛ ho saazuo.
42014012	Yesu me yele se'em n yi' en na la te, Ho han eŋɛ de'eŋɔ ho yire bɔta te ho yi' nɛreba na te ba eta potegere etegɔ da kɔ'ɔn yi' la ho zɔdoma ma'an bii ho yebehe la ho sɔɔnrɔ ma'an, bii ho nɛresɛba n de bontateba ma'an. Te daanse'ere bama me wan yi' ho te ho lerege ho saanɛ.
42014013	Ge ho han yeti ho yi' nɛreba la ho yire na, yi' nahadoma la kɔɔrɔnɔ la wɔbehe la fɔɔhe.
42014014	Ho han eŋɛ bala, Na'ayenɛ wan kan' kan'somɔ bo ho. Se'ere n sɔe la, sɛba te ho yi' la kan ta'an me yi' ho te ho lerege ho saanɛ. Bala, Na'ayenɛ wan lerege ho saanɛ daanse'ere daarɛ te tontɔɔdoma wan ta vo'e ba kum poan.
42014015	Ge nɛresɛba n lagom zin'an dita la, ayema n wom Yesu n yele se'em la a yele en yeti, Popeelom bo la se'emdaana n wan ta dita Na'ayenɛ Sɔ'ɔlom la poan la.
42014016	Ge Yesu makɛ la makerɛ lebehe yele en te, Boraa kayema n daa ta eŋɛ a dia ge yi' nɛreba kekeko te ba wa'ana.
42014017	Te n ta eŋɛ dia la ba'ahɛ la, a nya tom la a yameŋa te a keŋɛ ta yele sɛba te a yi' la te, wa'an ya na, te sɛla woo ba'ahɛ ya.
42014018	Ge ba zan'an pin'ilom soha la sore te ba kan nyaŋɛ wa'ana. Yiadaana la yele en te, la dela pɛnregerɛ te n keŋɛ ta behɛ n va'am te n da'. Bala, n bene ho mɛ te ho bo mam sore.
42014019	Te ayema la me yeti, n da' la n niikɔɔre pia ge bɔta te n yehe ta behɛ ban an se'em. Bala, n bene ho mɛ to ho bo mam sore.
42014020	Te ayema me ha yeti, n kɔ'ɔn na di' la pɔga. Bala, n kan nyaŋɛ wa'ana.
42014021	Depooren te yameŋa la lebe ta yele a daana la nɛreba la n yele se'em. Te boraa la n wom dena wa la, a sunsunya nyie mɛ te a yele a yameŋa la yeti, Keŋɛ tɔtɔ tɔtɔ la kɛn' teŋa la poan. Ho han paɛ, behɛ paala la sɔrɔtɔ poan la ho yi' nahadoma la kɔɔrɔnɔ la fɔɔhe la wɔbehe te ba wa'ana.
42014022	Te yameŋa la daa keŋɛ ge lebena yele en te, Naa, n yi' nɛreba la ge te ba kelom ka zo'e.
42014023	Te boraa la daa yele a yameŋa la te, Yehe la ho keŋɛ sɔrɔɔ seto n boe teŋa poan la zen'sɛka woo poan la ho tɔgɛ ninmɔ'ɔrɛ bo nɛreba te ba wa'ana la ba perɛ n yire wa.
42014024	N tɔgɔre la yelemɛŋɛrɛ, te dagɛ la nɛresɛba te n yi' yia la ayena me a wan lɛm disɛka te n dogɛ wa.
42014025	Yesu n tɔgɛ dena wa, a bahɛ Parisee yire la mɛ. Ge daarɛ deyema te nɛrekooŋɔ dɔla en te a ŋmɛregɛ yele ba yeti,
42014026	Nɛra se'em n bote a de'a se'em te mam dɔla sontii a nɔŋɛ mam gana a sɔ la a ma la a pɔga la a kɔma la a yebehe la a keendoma, la a tanpa, ge la a mɛŋa. A han ka eŋɛ dena wa, a kan ta'an de'a se'em te mam dɔla.
42014027	Ge nɛra se'em n ka sakɛ te a namehɛ ta ki' mam zuo kan dɛna mam dɔla.
42014028	Ya mi' te se'em ya poan han bɔta te a mɛ' yikantɛ n wan eŋɛ se'em n wana: yia, a wan zin'ire tɛn'ɛhɛ behɛ nya a tare lɔgɔseto woo te a wan dekɛ mɛ' yikantɛ la.
42014029	Han dagana bala, a han ɛɛnbɛ ɛnberɛ la ge ka nyaŋɛ mɛ' ba'ahɛ, nɛresɛba n daa nyɛ' en te a pɔhɛ mɛta la wan la'ara en
42014030	yɛta te, nɛre'ena wa ɛɛnbɛ la yire ge ka nyaŋɛ ba'ahɛ.
42014031	Le kelehe ya dena wa. Naba han yete a keŋɛ ta zabɛ zaberɛ la a naba tadaana ayema n wan eŋɛ se'em n wana: a wan zin'ire tɛn'ɛhɛ behɛ nya a pɛɛntɛɛnreba tuha pia la te a tara la wan nyaŋɛ zabɛ la a naba tadaana la n tare pɛɛntɛɛnreba tuha pihiyi' bii ba kan nyaŋɛ.
42014032	A han behɛ te a kan nyaŋɛ, a tom la nɛrezura te ba diŋɛ yia to'ohɛ bana la ge te ba nan paɛ na. Bama me han paɛ, ba wan belom naba ayema la te ba bahɛ te zaberɛ la ba'ahɛ.
42014033	Depooren, bala mea me te hon se'em n ba' nɔŋɛ ho mea lɔgɔrɔ gana mam, kan ta'an de'a se'em te mam dɔla.
42014034	Yaarom ane soŋa, ge bo zan'anhom la han yehe, yan kan le ta'an eŋɛ te zan'anhom la le bɔna?
42014035	Ge bo kan de'a pɔn'ɔhegɔ bii bugulugo. Nɛreba wan dekɛ bo ka'ɛ bahɛ. Bala hon se'em n tare toba kɛleha, kelehe.
42015001	Te koba tɔ'ɔhɔba la yelebe'erodoma daa ne mikera Yesu te ba kelehe a yetɔgom.
42015002	Ge Pariseedoma la, la pa'alegɔ pa'aleba la ne nyɔna mɛ te, Boraa kana wa to'ore yelebe'erodoma ge naɛ la ba dita.
42015003	Bala te daarɛ deyena Yesu makɛ makerɛ bo te,
42015004	Boraa han bɔna tara a piihe kɔbega te koyema loe bɔregɛ, a wan eŋɛ la wane? N wan eŋɛ se'em dela a wan bahɛ piihe pihiwae' la sewae' la sɛnkan ge keŋɛ ta ɛ koyema la. Han dagana la a nyɛ' ko mɛ, a kan go'e ya.
42015005	A me han ɛ bala nyɛ' ko, a poorɛ wan pee te a dekɛ ko boke a bɔken kula na.
42015006	A han paɛ na, a wan yi' a zɔdoma, la a nɛreba yele ba te, Bahɛ ya te to poorɛ pee te n nyɛ' piseko n bɔregɛ la.
42015007	Bala poan sɛba n boe saazuo ha wan tara popeelom toonbe'erodaana ayena han tee a potɛn'ɛrɛ a yelebe'ero poan la zuo gana nɛreba pihiwae' la bawae' la n daa pon tee ba potɛn'ɛra ba yelebe'ero poan la.
42015008	A le makɛ makerɛ deyema bo ba te, Pɔka han tara a ligikɔnba pia te boyema loe bɔregɛ, a wan eŋɛ la wane? N wan eŋɛ se'em dela a wan laŋɛ butolela peehɛ yire la ge behɛ soŋa soŋa. Han dagana la a nyɛ' bo mɛ, a kan bahɛ ɛ ya.
42015009	A han nyɛ' bɔ, a wan yi' a zɔdoma, la a nɛreba yele ba te, Bahɛ ya te to tare ya popeelom te n nyɛ' n lagasebo n bɔregɛ la.
42015010	Bala, n yete ya mɛ te la dela boyena bo nɛra ayena han tee a potɛn'ɛrɛ a yelebe'ero poan. A han eŋɛ bala, Na'ayenɛ soŋoreba wan tara popeelom la en.
42015011	Yesu nya le kelom yele ba yɛ'ɛha yeti, Boraa kayema n daa boe tara a dayɔɔhe seyi'.
42015012	Te se'em n de yebega la daa wa yele ba sɔ la te, n sɔ, yelege lɔgɔseto te ho han ta ki' ne ge te la de'a mam denɛ la bo mam. Te a sɔ la poregɛ a lɔgɔrɔ la bo a dayɔɔhe seyi' la.
42015013	Dabeha n yue fiin wa la, yebega la kan'ahɛ a lɔgɔrɔ la woo mɛ keŋɛ teŋsɛka n zaan. Bilam te a ta di' sɛla woo te a tara la bora bora.
42015014	N di' sɛla woo ba'ahɛ la, kom me sige teŋkaŋa la poan. Bilam te a me ka tara sɛsɛla n wan da' dia di'.
42015015	Depooren, te a keŋɛ te a ta tona bɔ'ɔra teŋa la nɛra ayema. N paɛ la, nɛra la tare en keŋɛ la sɛnkan te a ta beha a kurikuri.
42015016	N behere ba la, a bote a lagom di' kurikuri dia la mɛ. Ge nɛra ka bo en.
42015017	Depooren te a wa tɛn'ɛhɛ yele a mea yeti, Behɛ, n sɔ tare yamehe mɛ te ba dita dia ge ka ba'aha. Ge mam zin' la kalam te kom koora mam.
42015018	Bala, n wan ihege kule ta yele n sɔ te mam tom be'em bo Na'ayenɛ la enŋa.
42015019	Bala, mam ka le nara a yi'ira mam a dayɔa. Dene zuo a eta mam wo n ete a yamehe la se'em la.
42015020	Depooren te a nya ihege pin'ilom yɛ'a a sɔ la zen'en. Ge n ta pɔnra te a sɔ la nyɛ' en sore zuo la, ninbɔn'ɔn nyɔkɛ en mɛ. Te a sɔ to'ohɛ bo en zaarɛ ge kɔkɛ en.
42015021	Ge a dayɔa la yele en te, N sɔ, mam tom la be'em bo Na'ayenɛ la hon. Bala, mam ka nare te ho le yi' mam ho dayɔa.
42015022	Ge a sɔ la yi' a yamehe la yele ba te, Keŋɛ ya ta tare ya fuo seko n ane soŋa na yɛ' en. Ya me tare nu'toa la tagara na pire en.
42015023	Ya han eŋɛ bala, ya keŋɛ ta tare napole la na ko' la ya bahɛ te to dita ge de'ena.
42015024	Te n dayɔa wa wɔn te a ki' mɛ ge le vo'e. A wɔn te a bɔregɛ mɛ ge le lebena. Bala te ba dita ge de'ena.
42015025	Ge bala, ma'an la, dayɔkeema la daa nan kelom bɔna la va'ame ha. Te n wa pɔnra yire na la, a wom te ba yoona ge wa'ara.
42015026	Bala te a yi' yamehe la ayema na soke en sɛla te ba eta.
42015027	Te a lebehe yele en te, Ho yebega la n lebena. Bala te ho sɔ nyɔkɛ napole la ko'. Se'ere n sɔe la, a lebena soŋa soŋa ge te sɛla ka daan en.
42015028	Ge yameŋa wa n yele keema la wana wa la, a sunsunya nyii mɛ te a daa zagahɛ te enŋa kan kɛn'. Bala te a sɔ la daa yehe na bɛlena en te a kɛn'.
42015029	Ge a lebehe yele en te, Behɛ, yuuma zo'e zo'e te n bɔna la hɔ tona bɔ'ɔra hɔ. N me nan ka tabelɛ zagahɛ hɔ nɔɔrɛ. Ge bala zan'an, ho nan ka tabelɛ nyɔkɛ ge bobila bo mam te n ko' te mam la n zɔdoma dita ge de'ena.
42015030	Ge ho dayɔ'ena wa to'e ho lɔgɔrɔ mɛ keŋɛ ta di bora bora la pugunseto n de yalomdoma. Ge n lebe na la, ho ko' la napole bo en.
42015031	Ge a sɔ la daa lebehe yele en yeti, N bia, ho mi' te hon boe la mam mɛ daarɛ woo ge te sɛla woo te mam tara la, dela ho denɛ.
42015032	Ge, la sone mɛ te to de'ena de'eŋɔ ge tara popeelom. Se'ere n sɔe la, ho yebega wa daa won te a ki' mɛ ge le vɔna. A me daa le wona te a bɔregɛ mɛ ge le lebena wa.
42016001	Yesu me yele a dɔlɔba la te, Boraa kayema n daa boe dɛna bontata. Te nɛreba wa yele en te se'em te a dekɛ te a behera a lɔgɔrɔ la tare a tona mɛ bora bora.
42016002	Bala te a yi' en na yele en te, Bene n bala te n wona yele ana yɛhera ho yele wa? Bala, n bote ho kaanlɛ la n lɔgɔseto woo te ho behera la. Se'ere n sɔe la, ho kan le dɛna mam tontona yɛ'ɛha.
42016003	Depooren te se'em n behere lɔgɔrɔ la yele a mea te, N yeti n eŋɛ la wane, n daana n diŋɛ dige mam a tooma poan wa? Nyɛ', n me ye ka tare paŋa wan ta'an kɔ'. Valom me ye tare mam te n ɛɛra soha.
42016004	Ge n tɛɛn mam wan eŋɛ se'em te nɛreba wan to'e mam ba yiya poan n daana la n dige mam a tooma la.
42016005	Bala te a yi' sɛba n pemehe a daana la lɔgɔrɔ la ayema ayema. A yele yiadaana la te, N daana sanɛ dela wane dɔla hɔ?
42016006	Te a lebehe yele en te, Kaam dugulehe kɔbega. Te a le yele en te, To'e ho saanɛ gɔŋɔ wa la ho golehɛ bini kalam te ho peŋe la kaam dugulehe pihinuu.
42016007	Te a le yi' ayema me yele en te, N daana, sanɛ dela wane dɔla hɔ? Te a lebehe yele en te, ki' bɔra kɔbega. Te a le yele en te, To'e ho saanɛ gɔŋɔ wa la ho golehɛ bini kalam te ho peŋe la ki' bɔra pihinii.
42016008	Te Yesu nya yele ba yeti, Boraa wa n ka tɔgɔre yelemɛŋɛrɛ wa n eŋɛ wana wa la, a daana la pɛngɛ en mɛ la a yam tooma la zuo. Se'ere n sɔe la, la han de'a ligiri yele, nɛresɛba n ka sakɛ Na'ayenɛ yelehom la tare yam gana nɛresɛba n sakɛ Na'ayenɛ yelehom la.
42016009	Bala, n yeti ya mɛ, te ya dekɛ ya teŋa wa zuo tarega soŋɛ nɛreba. Te ya han eŋɛ bala ge ta ki', sɛba n boe Na'ayenɛ Sɔ'ɔlom la poan la wan ta bahɛ ya te ya kɛn' ba zen'en.
42016010	Nɛreba han dekɛ ba ligiri fiin wa gu'ule nɛra se'em n de birikina, ba me ta'an dekɛ ligiri kekeko gu'ule en. Ba me han le dekɛ ba ligiri fiin wa gu'ule nɛra se'em n dagɛ birikina, a kelom kan de'a birikina ba han dekɛ ligiri kekeko gu'ule en.
42016011	Bala, ho han beha teŋa wa zuo lɔgɔrɔ ge ka tara birikina a poan, ba kan ta'an dekɛ Na'ayenɛ Sɔ'ɔlom tarega gu'ule ho.
42016012	Ge ho me han ka dagana birikina la ho tadaana lɔgɔrɔ poan, ane me wan dekɛ sɛla n de ho denɛ bo ho?
42016013	Yameŋa kan ta'an tona bɔ'ɔra kpɛ'ɛndoma bayi'. Se'ere n sɔe la, a wan yaɛ ayema ge nɔŋɛ ayema la, bii a wan tona bɔ'ɔra ayema la ge bahɛ ayema la. Bala mea ya kan ta'an tona bɔ'ɔra Na'ayenɛ ge me mɔ'ɛ nini ɛɛra ligiri.
42016014	Ge Pariseedoma basɛba lagom bɔna bini mɛ. Ba dela ligibɔteba te ban wom bala la, ba kɛɛte en mɛ.
42016015	Ge a yele ba yeti, Ya dela sɛba n parom te ya dela yelemɛŋɛrɛdoma nɛreba zen'enhen ge Na'ayenɛ mi' ya potɛn'ya. Sɛla te nɛreba tɛn'ɛha te denɛ n gane zan'an la, Na'ayenɛ behɛ de te de de'a la yoo.
42016016	Ba mɔɔla Pa'alegɔ la Nɔtɔgɔheba yɛla tara tara la paɛ Yon. Te bala ma'an yɛ'ɛha la, ba mɔɔlɛ yelesoma la mɛ yɛhera Yenɛ sɔ'ɔlom la, ge te nɛra woo daa bɔta te a teregɛ kɛn' bini.
42016017	Ge bala mea zan'an, la kpe'em te Pa'alegɔ la fiin wa tee, gana saazuo la teŋa tole.
42016018	Ge boraa sɛka han dige a pɔga ge malom di' kayema, a ton la kabonhe. Boraa sɛka me n di' pɔgɔsɛka te ka sera lebehe en me ton la kabonhe.
42016019	Te Yesu le yeti, Boraa kayema n boe de'a bontata bagɛ a mea la dansikantɛ n de mɔlega. Boraa wa daarɛ woo bo la na'am bɔŋa poan.
42016020	Te boraa kayema me bɔna de'a naha te a iŋa woo de'a nɔra. A yu'urɛ daa dela Lazarus. Ba daa ne tare en mɛ na te a zin'an bontata wa yire koleŋa nɔɔrɛn.
42016021	Te disɛka te bontata wa ne di' ge te la zɔngɛ teŋa la, Lazarus ne bɔta te a vaɛ di' mɛ. Ge, baahe ne wa'an me na lɛɛla a nɔra la.
42016022	Depooren, te naha wa wa ki'. N daa ki' bala la, Na'ayenɛ soŋoreba daa tare en keŋɛ te a ta zin'an la Abraham zen'en Na'ayenɛ Sɔ'ɔlom la poan ha. Ge te bontata la me wa ki' te ba pin' en.
42016023	Te ban daa pin' en bala la, a sea keŋɛ la ke'endoma n boe zen'en la te a daa nyɛta namehegɔ. N bo bini la, a nyɛ' te Lazarus zin' Abraham zen'en ha.
42016024	Bala te a yi' yeti, n sɔ Abraham, zɔ' n ninbɔn'ɔn la ho tom Lazarus te a ta dekɛ a nu'dibila eŋɛ ko'om poan na tɔkɛ n zɛleŋa wa poan. Se'ere n sɔe la, n nyɛte la namehegɔ bugum wa poan.
42016025	Ge Abraham lebehe yele en te, n dayɔa, tɛnra te hon nan boe teŋa zuo la, ho tare la ho lɔgɔsonɔ, ge te Lazarus me tara lɔgɔseto n ka ane soŋa. Ge nananawa, Lazarus tare popeelom kalam mɛ ge te hon nyɛta namehegɔ.
42016026	Ge sɛla me n le pa'ahɛ dela boko kantɛ n boe kalam bɛŋe hon la tomam. Bala, tomam se'em han bɔta te a wa'ana, a kan ta'an wa'ana. Ya se'em me han bɔta te a wa'an kalam na, a kan ta'an wa'ana.
42016027	Depooren, te bontata la nya yele te, n sɔ, n ye bene ho mɛ te ho tom Lazarus te a keŋɛ n sɔ yire.
42016028	Te n tare yebehe senuu bini. Ho yele en te a han paɛ bini, a yele ba soŋa soŋa te ba ta tɔgɔhɛ mam n ete se'em la. Han dagana bala, ba me wan wa'an namehegɔ zen'en wa te mam bɔna wa.
42016029	Te Abraham lebehe yeti, Moses la nɔtɔgɔheba la boe ha. Ba wan kan'an ba.
42016030	Te a yeti, N sɔ Abraham, dena wa ma'an ka seke. Ge nɛra se'em n pon ki' la han lebe ba zen'en, ba wan tee ba potɛn'ɛra ba yelebe'ero poan.
42016031	Ge Abraham daa lebehe yele en te, ba han ka kelehe gɔŋseto te Moses la nɔtɔgɔheba golehɛ la n yete se'em la, ge te se'em han pon ki' ge lebe ta yele ba, ba me kan kelehe en.
42017001	Yesu yele a dɔlɔba la te, Yelese'a n wan bahɛ te nɛreba ton be'em wan ba'ahom wa'an me na. Ge se'emdaana n bahɛ te a wa'an na la, Na'ayenɛ wan namehɛ en.
42017002	Bala, ba wan dekɛ nɛɛrɛ lo' yule a nyugela za'ɛ en bahɛ mɔgɔkantɛ poan, la en bahɛ te taromdoma wa ton be'em la zuo.
42017003	Dene poan, tare ya ya mɛhe soŋa soŋa. Ge ho sɔɔn han tom be'em, tanhɛ en. A me han tee a potɛn'ɛrɛ a yelebe'ero la poan, di suguru bo en.
42017004	A me han tom ho be'em sugumnɔɔren boyopɔe dayenɛ ge kena yɛta hɔ te, N tee n potɛn'ɛrɛ n yelebe'ero la poan, la sontii ho di suguru bo en.
42017005	Te Yesu dɔlɔba la yele en yeti, To han ka nam hɔ gana te pon nam hɔ se'em la, to kan nyaŋɛ dena wa.
42017006	Te a lebehe yele ba te, Ya han pon nam mam fiin wa ge ya ta'an yele tia te, Von ho mea la ho ta sɛ' mɔgɔkantɛ la poan. Ya han yele n bala, la wan seren eŋɛ.
42017007	Ho han tara ho yameŋa ayena ma'an te a kɔɔra ge beha piihe, ge dogora ta ze'ele sɛnkan kɛn' na, ho wan yele en te, Eŋɛ tɔtɔ tɔtɔ ge wa'ana te to di'? Aai, ho kan yele bala.
42017008	Hom n wan eŋɛ se'em dela ho wan yele en te, Maahom n dia ze'ele mam ge maahom ho mea la ho ze'a gura te n di' ge nyu'. N han ba'ahɛ, hon me nya ta'an keŋɛ ta di' ge nyu'.
42017009	Ho tɛn'ɛhɛ te ho wan po'ohɛ en la n eŋɛ sɛla bo ho la zuo? Aai, ho kan eŋɛ bala.
42017010	Bala, dene mea n bala bo yamam me wa. Ya han eŋɛ sɛla woo te Na'ayenɛ yele ya te ya eŋɛ, ya sontii ya yeti, tomam dela yamse'ehe n ka nare ba po'ohɛ. To yenzuo eŋɛ la sɛla n de to eŋɛ.
42017011	Yesu n daa ye' Yerusalem teŋa poan la, a doohe la Samaria la Galilee teŋhe yɛ'a.
42017012	A paara la teŋa kayema te konkɔma pia to'ohɛ en. Ba ze' la zen'an n ka ba' zaan la en,
42017013	ge nyabegɛ te, To Daana Yesu, zɔ' to ninbɔn'ɔn.
42017014	Te n nyɛ' ba la, a yele ba yeti, Keŋɛ ya la ya ta bahɛ te malemadoma behɛ ya. Te ban ye' malemadoma zen'en la, ba konkom la bahɛ ba mɛ.
42017015	Te ba ayema la n baŋɛ te a konkom la bahɛ ya la, a ŋmɛregɛ lebe me na nyabera pɛngera Na'ayenɛ.
42017016	Ge a dɔnbelɛ teŋa Yesu nɛŋan po'ohɛ en. Ge, boraa kana wa dela Samaria teŋa boraa.
42017017	Te Yesu yeti, Ba dagɛ la boraahe pia te ba konkom bahɛ ba laa? Te bawae' la bɛɛ?
42017018	Bene n sɔe te se'em n ton dagana Yuda teŋa nɛra ŋmɛregɛ lebena po'oha Na'ayenɛ?
42017019	Te Yesu nya yele en yeti, Hon sakɛ bo mam la zuo te Na'ayenɛ tebɛ hɔ wa. Bala, ihege la ho keŋɛ.
42017020	Te Pariseedoma basɛba daa soke Yesu se'em ma'an te Na'ayenɛ wan sɔna behera. Te a lebehe yeti, Na'ayenɛ n yete a sɔna behera la ka ane me wo sɛla te nɛreba nyɛta la ba nini la.
42017021	La dagɛ sɛla te ho wan ta'an yeti, Behɛ, la wana kalam bii lan boe keha la. Ge Na'ayenɛ Sɔ'ɔlom nan boe la ya zen'en.
42017022	A me nya yele a dɔlɔba la te, Dabaherɛ la kena te ya wan ta bɔta te ya nyɛ' Asaala Dayɔa la nini dayenɛ ma'an, te n lebe teŋa wa zuo na, ge ya kan nyɛ' mam.
42017023	Nɛreba wan ta yɛta yeti n bo keha la bii n boe kalam wa. Ge da doohe ya ba keŋɛ ban ye' zen'an la.
42017024	Magahɛ wo saa n ne nyakɛ saŋgbanɛ zuo te zen'en woo nɛɛ se'em la, bala me te daanse'ere daarɛ te Asaala Dayɔa ta yete n lebe teŋa wa zuo na ta ana.
42017025	Ge yia poan, n wan ba'ahom nyɛ' namehegɔ ge te nanana nɛreba me zagahɛ ma.
42017026	Magahɛ wo Noah saŋa n yuun an se'em la, bala me te daanse'ere daarɛ te Asaala Dayɔa ta lɛbera na ana.
42017027	Noah saŋa ha la, nɛreba yuun dite mɛ ge nyuura ge te boraahe dita pɔgɔba ge te pɔgɔhe me ɛɛla sereba. Wana wa woo yuun ete mɛ tara tara la daanse'ere daarɛ te Noah yuun kɛn' ɔɔnrɔŋkantɛ la poan la. Bilam te saa yuun ni' te ko'om libe ko' nɛra woo, ge gee nɛresɛba n yuun boe ɔɔnrɔŋkantɛ la ma'an.
42017028	Le yɛ'ɛha la ana me wo Lot saŋa la. Nɛra woo yuun dite mɛ ge nyuura, ge da'ara ge kɔɔha, ge kɔɔra ge mɛta yiya.
42017029	Ge daanse'ere daarɛ te Lot yuun bahɛ Sodom teŋa la, Na'ayenɛ yuun bahɛ te kuguse'a n dite la bugum ze'ele saazuo lu' na di' ba zan'an ko'.
42017030	Bala, daanse'ere daarɛ te Asaala Dayɔa ta yeti n lebena ge nɛɛ n mea la ta me ana la bala.
42017031	Daanden daarɛ nɛra se'em n ta yaga gɔhɔgɔ ka sontii a le sige zenzakan ta dekɛ lɔgɔseto n boe bini la. Bala me nɛra se'em me n boe va'ame ka sontii a lebe yire na yɛ'ɛha dekɛ lɔgɔrɔ.
42017032	Tɛnra ya sɛla n yuun eŋɛ Lot pɔga la.
42017033	Dene poan, nɛra se'em n nɔŋɛ a vom bonɔ gana mam wan bɔregɛ a vom la. Ge nɛra se'em n nɔŋɛ mam gana a vom bonɔ la kan bɔregɛ a vom la.
42017034	N yete ya mɛ te daanden daarɛ, nɛreba bayi' wan ta lagom gan'an sonyeŋɔ ginha te Na'ayenɛ loe ayema tare keŋɛ ge gee ayema la bahɛ.
42017035	Pɔgɔhe seyi' wan ta lagom bɔna nɛɛren nɛɛna te Na'ayenɛ loe ayema ge gee ayema la bahɛ.
42017036	Le yɛ'ɛha nɛreba bayi' wan ta lagom bɔna va'ame te Na'ayenɛ loe ayema ge gee ayema la bahɛ.
42017037	Yesu n yele wana ba'ahɛ la, a dɔlɔba la soke en yeti, To Daana bɛha te dena wa woo yete la eŋɛ? Te a lebehe yeti, Ziiro lagahe la zen'sɛka te duŋkiiriŋa gan'an.
42018001	Yesu nya makɛ la makerɛ bo a dɔlɔba la. A makɛ bo ba te ba soha Yenɛ ge da gɔ'ɔra.
42018002	A makɛ yeti, Nɛra n daa boe. A daa boe la teŋa kayema gankera nɛreba yetɔgom. A daa ka zote Na'ayenɛ bii a bɔ'ɔra nɛra se'em na'ahegɔ.
42018003	Pɔkɔɔnrɛ n daa boe teŋkaŋa mea me poan. A sera daa ki' mɛ ge te a daa kɔ'ɔn kena la se'em n gankere yetɔgom la zen'en mɛ te a soŋɛ gankɛ a yetɔgom bo en a diŋdaana zen'en.
42018004	Te dabeha zo'e zo'e te a ka bɔta te a soŋɛ gankɛ yetɔgom la. Ge pooren, a yele a mea yeti, bii la mam n ka zote Na'ayenɛ ge me ka bɔ'ɔra nɛra se'em na'ahegɔ wa,
42018005	ge bala zan'an pɔkɔɔnrɛ wa kene daana ma mɛ. Bala n wan gankɛ a yetɔgom wa bo en. Han dagana bala, a wan sina ge kelom kena te ba'ahegɔ poan a tare la ɛnregɔ koora mam.
42018006	Te Yesu nya yeti, Behɛ ya boraa wa n dagɛ tontɔɔdaana wa n gankɛ pɔka la yetɔgom se'em.
42018007	Te dena wa han dɛna bala, ya tɛn'ɛhe te Na'ayenɛ kan gankɛ po'e a mea nɛreba, sɛba n sohore en wontɛɛŋa la yu'uŋɔ zan'an? A kan go'ona te a po'e ba.
42018008	N yete ya mɛ te a wan gankɛ po'e ba. A me wan eŋɛ dɛ tɔtɔ. Ge bala zan'an, Asaala Dayɔa han ta lebe teŋa wa zuo na, n wan kelom nyɛ' te nɛreba nam Na'ayenɛ?
42018009	Yesu le makɛ la makerɛ deyema. A makɛ bo la nɛresɛba n behere ba mɛhe te bama kɔ'ɔn de'a la tontɔɔdoma ge ton beha sɛba te bama dagɛ la.
42018010	A makɛ yeti, Boraahe seyi' n daa keŋɛ Yenɛ Yire la te ba ta sohɛ Yenɛ. Ayema dela Parisee ge te ayema la me de'a koba tɔ'ɔha.
42018011	Te Parisee la ze'ele peelom a ma'an sohɛ yeti, Na'ayenɛ, n bo hɔ fara la mam n dagɛ se'em n faanre, bii ponpɔrɔma bii yaloma wo nɛra woo n de se'em la, bii koba tɔ'ɔha wa n an se'em wa.
42018012	Ge, mam ete zagahɛ mɛŋa sugumnɔɔren boyi' dabeha ayopɔe poan. Ge sɛla woo te n nyɛ' n ne po' mɛ sugumnɔɔren pia yehe ayema bo ho.
42018013	Ge koba tɔ'ɔha la daa ze'ele la kenkɛleŋa ge pon ka gorege saazuo. Ge a daa gorɛ la a sunsuunre ge yeti, Na'ayenɛ, zɔ' ninbɔn'ɔn bo mam se'em n de yelebe'erodaana wa.
42018014	N yeti ya mɛ te bama bayi' n kule la, koba tɔ'ɔha la n daa de tontɔɔdaana Na'ayenɛ nɛŋa, ge Parisee dagɛ. Se'ere n sɔe la, nɛra se'em woo n zɛnkere a mea saazuo, Na'ayenɛ wan sirihe en teŋa. Ge nɛra se'em woo n sirihe a mea teŋa, Na'ayenɛ wan zɛnkɛ en saazuo.
42018015	Nɛreba basɛba me n daa tare kɔma wa'an Yesu zen'en na. Ba tare ba na te a dekɛ nu'uhen pagalɛ ba zuto la kan' kan'somɔ bo ba. Ge a dɔlɔba la n nyɛ' bala la, ba tanhɛ ba mɛ te ba da eŋɛ bala.
42018016	Ge Yesu yi' kɔma la mɛ a zen'en ge yeti, Da digera ya kɔma la. Bahɛ ya te ba wa'an n zen'en na. Se'ere n sɔe la, nɛresɛba n ane wo kɔma wa n de sɛba n wan ta'an bɔna zen'an te Na'ayenɛ sɔna behera la.
42018017	Bala, n yete ya la yelemɛŋɛrɛ wa. Te nɛra se'em n ka sakɛ bo Na'ayenɛ Sɔ'ɔlom poan wo bonbila la, Na'ayenɛ me ye kan sɔna en behera.
42018018	Zuodaana ayema n wa soke Yesu yeti, Pa'ala, hon de nɛresoŋɔ. N wan eŋɛ la wane ta'an nyɛ' vom sebo n ka tare ba'ahegɔ Na'ayenɛ zen'en?
42018019	Te a lebehe yele en te, Bene n sɔe te ho yi'ira mam nɛresoŋɔ? Nɛra ka boe de'a nɛresoŋɔ han dagana la Na'ayenɛ ma'an.
42018020	Ge ho mi' Pa'alegɔ la n yele se'em la. A dela: da gan'anrɛ la ho tadaana pɔga bii ho tadaana sera, da ko' nɛra, da zuunra, da parona la ho tadaana ge bɔ'ɔra ho sɔ la ho ma na'ahegɔ.
42018021	Te a lebehe yeti, Mam dole pa'alegɔ ana woo la mam n daa nan pon de'a bia.
42018022	Te Yesu n wom n yele se'em la, a lebehe yele en te, Ho ge la yele yenɛ te ho eŋɛ. De dela ho koohe sɛla woo te ho tara la la ho dekɛ ligiri la bo nahadoma te ho wan tara lɔgɔrɔ saazuo ha. Ho han eŋɛ bala, ho nya wa'ana dɔla ma.
42018023	En wom dena wa, a suunre sagom mɛ. Se'ere n sɔe la, a dela bontata.
42018024	Te Yesu yeti, La wa kpe'em te bontata kɛn' Na'ayenɛ sɔ'ɔlom poan.
42018025	Te la tɔe te bontata kɛn' Yenɛ sɔ'ɔlom poan gana yɔgɔnɛ doohe fupinho yoko poan yehe.
42018026	Nɛresɛba n wom Yesu n yele se'em la, ba soke en yeti, Ane n ye wan nyɛ' faanra Na'ayenɛ zen'en?
42018027	Te a lebehe yele ba yeti, Sɛla n kpe'em bo nɛreba ka kpe'em bo Na'ayenɛ.
42018028	Te Peter yele en yeti, Behɛ, to bahɛ to yiya mɛ la to dɔla hɔ zuo.
42018029	Te a lebehe yele ba te, N yete ya la yelemɛŋɛrɛ wa. Te nɛra se'em woo n bahɛ a yire bii a pɔga, bii a sɔɔnrɔ la a sɔ la a ma, la a kɔma Na'ayenɛ Sɔ'ɔlom la zuo,
42018030	wan nyɛ' yɔɔrɛ nananawa gana sɛla te a daa pon tara la. Ge teŋa ba'ahegɔ me han ta paɛ, a wan nyɛ' vom sebo n ka tare ba'ahegɔ Na'ayenɛ zen'en la.
42018031	Yesu n daa tɔgɛ dena wa ba'ahɛ la, a nya yelege a dɔlɔba pia la bayi' la vuruge fiin ha yele ba yeti, Nananawa, to ye' la Yerusalem teŋa. To han paɛ bini la, yelese'a te ba yeti ba wan eŋɛ Asaala Dayɔa la wan de'a yelese'a te nɔtɔgɔheba yuun pon soolom te ba wan eŋɛ mam la.
42018032	Ba wan dekɛ mam eŋɛ sɛba n dagɛ Yudoma nu'uhen. Te bama me wan kɛɛre mam, ge to' mam ge tobehɛ nɔtɔɔnrom ma' mam.
42018033	Ba me wan ŋmɛ' mam ge nya ko' mam. Ge dabeha atan' poan, n wan vo'e n kum mea poan.
42018034	Ge a dɔlɔba ka bɔkɛ yelese'ere woo te a yele ba wa vɔnrɛ n de se'em. Se'ere n sɔe la, Na'ayenɛ ka lilige de vɔnrɛ bo ba. Bala ba ka baŋɛ n tɔgɔre yɛhera sɛla.
42018035	Ge ban ye' wa pɔnra Yeriko teŋa poan la, boraa kayema n de fɔa n wa zin'an sore nɔɔrɛn sohora.
42018036	Te fɔa la n ta wom te nɛrekooŋɔ la ye' tɔla la, a soke sɛba n du' en la sɛla n ete.
42018037	Te ba lebehe yele en te, Yesu, Nazaret teŋa boraa la n ye' tɔla.
42018038	Te en wom ban yele en se'em la, a yi' kpe'eŋkpe'eŋo te, David dayɔa Yesu, zɔ' n ninbɔn'ɔn!
42018039	Te sɛba n boe nɛŋa la n wom n yele se'em la, ba tanhɛ en te a go'e voole. Ge a maan yi' kpe'eŋkpe'eŋo te, David dayɔa Yesu, zɔ' n ninbɔn'ɔn!
42018040	Depooren te Yesu ze'ele ge yete ba tare fɔa la na. Te en paɛ na la, Yesu daa soke en yeti,
42018041	Ho bote n eŋɛ la bem bo ho? Te a lebehe yeti, Naa, n bote n le nyɛta mɛ.
42018042	Te Yesu yele en te, Hon sakɛ bo mam la zuo te Na'ayenɛ tebɛ ho wa. Bala nyɛta.
42018043	Yesu n yele en dena wa ba'ahɛ la, bilam bilam te fɔa la le nyɛta. A dole Yesu ge pɛngera Na'ayenɛ. Te nɛrekooŋɔ la n nyɛ' dena wa, bama me zan'an pɛngɛ Na'ayenɛ.
42019001	Yesu n daa dole Yeriko teŋa poan la,
42019002	boraa me boe bini te a yu'urɛ dɛna Zakaeus. A dela koba tɔ'ɔha zuodaana ge me daa de'a bontata.
42019003	Yesu n ta pɔnra bini la, Zakaeus ka nyaŋɛ nyɛ' en. Se'ere n sɔe la, a dela bongerega ge te nɛreba me daa zo'e.
42019004	Bala te a zɔ' diŋɛ nɛrekooŋɔ la yia ta zom tia zuo te a ta'an nyɛ' Yesu. Se'ere n sɔe la, a mi' te Yesu dole la bilam bɔba tɔla.
42019005	Ge Yesu n paɛ bilam bɔba la, a gorege tia la zuo yele Zakaeus ha te, Zakaeus, sige kalam kalam na, te zina wa n yete n dɛna la ho saana ho yire.
42019006	Yesu n yele wana wa la, Zakaeus poorɛ pee mɛ te a sige kalam na to'e en soŋa soŋa.
42019007	Ge nɛresɛba woo n nyɛ' te Yesu kɛn' Zakaeus yire la, ba gogone mɛ te, Boraa kana wa keŋɛ la yelebe'erodaana wa yire te a dɛna a saana.
42019008	Ge Zakaeus yehe na ze'ele nɛrekooŋɔ la zen'en yele to Daana Yesu yeti, N Daana, nananawa, n wan yelege lɔgɔrɔ sugumnɔɔren boyi'. N han eŋɛ bala, n wan loe boyema bo nahadoma. Nɛra se'em woo te n daa han fan' en, n wan lebehe yɔ' a daana sugumnɔɔren bonaahe pa'ahɛ.
42019009	Depooren, te Yesu yele en yeti, Zina, yire dena wa nɛreba woo nyɛ' faanrɛ. Se'ere n sɔe la, boraa kana wa daa dela yelebe'erodaana, ge, a me dela Abraham yaaŋa.
42019010	Bala n sɔe, te Asaala Dayɔa wa'an teŋa wa zuo ɛɛra sɛba n bɔregɛ la ge fan' ba bahɛ.
42019011	Ge nɛrekooŋɔ la n kelom kɛleha Yesu n yeti se'em la, a nya makɛ la makerɛ bo ba. Se'ere n sɔe la, a pɔnre Yerusalem teŋa poan mɛ ge te nɛreba la me tɛn'ɛha te nananawa, nɛra woo wan nyɛ' la ba nini te Na'ayenɛ sɔna behera.
42019012	Bala te a makɛ makerɛ la yeti, Nabia n daa boe yete a keŋɛ tenzaanrɛ ta bobe na'am ge lebe kule na.
42019013	Te n daa maahom ne te a keŋɛ la, a daa yi' la a yamehe pia na bo ba zan'an ŋmarehe setan' setan' ge yele ba te, dekɛ ya ligiri la la ya togoha ge te n keŋɛ ge lebena.
42019014	Ge a teŋa la nɛreba daa ka bote en la fiin me. Bala, te ba daa tom nɛreba basɛba te ba bɛn' pore ta yete ba da bobe en te bama ka bote en te a de'a ba naba.
42019015	Ge ba daa sine ge kelom bobe en naba te a daa lebe kule na. N daa kɔ'ɔn paɛ na la, a daa yi' a yamehe la te a daa bo ligiri la te ba wa'ana. A daa yi' ba bala te a baŋɛ nya ban daa dekɛ ligiri la togoha la, ba nyɛ' yɔɔrɔ la wane.
42019016	Te ban daa paɛ na la, yiadaana la daa yele en te, naa, mam togohɛ la, n nyɛ' yɔɔrɔ te la wan po' hon daa bo mam se'em la sugumnɔɔren pia.
42019017	Te naba la daa yele en te, Ho eŋɛ soŋa. Ho dela yamsoŋa. Mam mi' te mam dekɛ sɛla fiin gu'ule la, ho behɛ dɛ soŋa soŋa. Bala n wan bo ho sore te ho sɔna teŋhe pia nɛreba behera.
42019018	Yameŋa ayema la me n daa paɛ na la, a yeti, naa, mam togohɛ la, n nyɛ' yɔɔrɔ te la wan po' hon daa bo mam se'em la sugumnɔɔren bonuu.
42019019	Te a yele en yeti, N wan bo hon me sore te ho sɔna teŋhe senuu nɛreba behera.
42019020	Te yameŋa ayema me wa'ana yele en te, naa, hon daa bo mam ligise'a la n wana. Mam daa dekɛ i lo' la tanɛ poan ta sogɛ.
42019021	Mam daa zote ho mɛ. Se'ere n sɔe la, ho poorɛ tɔe mɛ. Ho bote ho tɔ'ɔha la sɛla n dagɛ ho denɛ ge me kɛ'ɛra sɛla te ho ka borɛ.
42019022	N yele wana wa la, naba la yele en te, Ho dela yampotɔya. Ho mea yetɔgom n yete ho tue mɛ. Ho mi' te n poorɛ tɔe mɛ te n tɔ'ɔha sɛla n dagɛ n denɛ ge kɛ'ɛra sɛla te n ka borɛ.
42019023	Te lan de bala la, bene nya sɔe te ho ka dekɛ n ligiri la peŋe nɛra se'em te mam lebe ne na wa, n wan to'e ne n ligiri ge te yɔɔrɔ dɔgɔlɛ bini?
42019024	N yele wana wa ba'ahɛ la, a nya yele la sɛba n ze' bini la te, to'e ya ligise'a te n daa bo en la a zen'en la ya tare ta bo yamsɛka n nyɛ' yɔɔrɔ sugumnɔɔren pia la.
42019025	Te ba lebehe yele en te, naa, a pon diŋɛ nyɛ' yɔɔrɔ sugumnɔɔren pia.
42019026	Te a daa yele ba yeti, N yeti ya mɛ te nɛra se'em woo n tare sɛla, ge Na'ayenɛ wan maan bo en pa'ahɛ. Ge nɛra se'em n ka tare, ge sɛla fiin te a tara la, a wan to'e de a zen'en.
42019027	Ge han dɛna n diŋdoma, sɛba n daa yete bama ka bote mam dɛna ba naba la, tare ba wa'an kalam na ko' ba n nɛŋan wa.
42019028	Yesu n daa makɛ makerɛ wa bo nɛreba la ba'ahɛ la, a nya tole la ba nɛŋa kena yɛ'a Yerusalem teŋa poan.
42019029	Te n kene ta pɔnra Betpage la Betani la n boe Olive Zooren la, a tom la dɔlɔba la bayi'.
42019030	A yele ba te, Diŋɛ ya nɛŋa la ya keŋɛ teŋsɛka n boe ya nɛŋa ha la. Ya han paɛ kɛn'ɛra bini, ya wan nyɛ' boŋbila te nɛra se'em nan ka tabelɛ ban' ka la ya lorege ka na.
42019031	Ya han lorege ka te nɛra se'em soke ya se'ere zuo te ya lɔregera ka, ya yele en te, to Daana n bote ka.
42019032	Bala te ba keŋɛ. Ban paɛ la, ba nyɛ' la sɛla te Yesu yele ba la.
42019033	Ban loregere boŋpaalega la, ka daana wa'ana soke ba yeti, Bene te ya lɔregera ka?
42019034	Te ba lebehe yele en te, To Daana n bote ka.
42019035	Ge ba lorege ta bo Yesu. Ban tare ka paɛ la, ba dekɛ la fuwogorɔ pagalɛ boŋpaalega la zuo ge nya soŋɛ Yesu te a ban'.
42019036	Te en nya ban' yɛ'a la, nɛreba dekɛ ba fuwogorɔ yeregɛ sore zuo te a dɔla tɔla.
42019037	Te ban boe Olive Zoore zuo zulugera sigera la, a dɔlɔba la kekeko pin'ilom vɔla pɛngera Na'ayenɛ. Ba pɛngere yɛhera la yelekerese'a te ba nyɛ' te,
42019038	Kan'somɔ boe mɛ la to naba n dekɛ Na'ayenɛ yu'urɛ la wa'ana la. Sunma'ahom la pɛnka boe la a zen'en.
42019039	Ge Pariseedoma basɛba nɛrekooŋɔ la poan paɛ yele Yesu yeti, Pa'ala, yele nɛrebana wa te ba ana baanlam.
42019040	Te Yesu lebehe yeti, N yeti ya mɛ te bama mɛhe han pon ana baanlam, kuga la mɛhe wan vɔɔla.
42019041	Ge, Yesu n kene wa pɔnra Yerusalem teŋa poan ge nyɛ' ka la, a kele mɛ ge yɛta te,
42019042	Yerusalem teŋa nɛreba wa, mam bote ne te zina dabaherɛ wa te ya mini sose'ere te ya wan nyɛ' sunma'ahom! Ge dene de se'ere la, ya kan nyɛ'.
42019043	Ge dabeha la kena te ya diŋdoma wan ta wa'ana. Ba han wa'an bala na, ba yete ba mɛ' la dangoon kantɛ kae ya bahɛ teŋasoka ge nya yɔgɛ ya zen'an woo.
42019044	Ba wan sagom ya la ya teŋa wa la nɛresɛba woo n boe bini la. Dagɛ la kugure la deyena me te ya wan nyɛ' dangoone poan. Se'ere n sɔe la, daanse'ere daarɛ te Na'ayenɛ daa wa'ana te a fan' ya bahɛ la, ya daa zagahɛ mɛ.
42019045	Yesu nya kɛn' la Yenɛ Yire la poan pin'ilom digera sɛba n boe bini kɔɔha la,
42019046	ge yele ba yeti, La golehɛ Yenɛ gɔŋɔ la poan yɛta te Na'ayenɛ yeti, Mam yire la yu'urɛ wan yi'ira la Sohoga yire. Ge yamam dekɛ dɛ nya lebege la faanreba zen'an.
42019047	Ge dabeha aŋa yɛ'ɛha, Yesu kene pa'ala nɛreba Yenɛ Yire la poan mɛ. Ge malema zuodoma la pa'alegɔ pa'aleba la Yudoma zuodoma la daa bote te ba ko' Yesu mɛ.
42019048	Ge ba ka nyɛ' sɔrɔɔ seko te ba wan ta'an eŋɛ bala. Se'ere n sɔe la, nɛreba la daa ane la kɛle kɛleha sɛla woo te a yɛta la.
42020001	Daarɛ deyena te Yesu daa wa keŋɛ Yenɛ Yire la poan ta pa'ala ge mɔɔla Yelesoma la bɔ'ɔra nɛreba la. Te keendoma zuodoma la, la pa'alegɔ pa'aleba la, la zuodoma la wa'ana na
42020002	soke Yesu yeti, Yele to, ane paŋa poan te ho nyɛ' sore eta yele ana wa?
42020003	Te a lebehe yele ba te, Bahɛ ya te mam me soke ya sokere te ya lebehe mam.
42020004	Ane n daa bo Yon sore te a bɔ'ɔra nɛreba ko'om soa? La daa dela Na'ayenɛ bii asaala?
42020005	Bilam te ba pin'ilom gan'angere la taaba te, To wan yete bo? To han yete Na'ayenɛ n daa bo Yon sore la, a wan yete bene n ye sɔna te to daa ka sakɛ bo Yon?
42020006	Ge to me han le yete asaala n daa bo en sore la, nɛrekooŋɔ wa wan lobe to la kuga ko'. Se'ere n sɔe la, ba mi' ba sunya poan soŋa soŋa te Yon daa dela nɔtɔgɔha.
42020007	Bala te ba lebehe yele en te, To mam ka mi' se'em n daa bo en la.
42020008	Depooren te Yesu yele ba te, Dene de bala la, mam me ye kan yele ya se'em n bo mam sore te n eta yele ana wa.
42020009	Yesu nya makɛ la makerɛ bo ba te, Boraa kayema n daa tare a tiihe va'am borɛ wɔla bini te ba tara ŋmɛkera daam. N daa eŋɛ bala la, a daa yeti a keŋɛ la zen'an kayema ta yue bini. Bala, te a daa naɛ nɔɔrɛ la kaareba basɛba te ba beha va'am la, ge te ba ta tɔnrɛ dia la.
42020010	Lan daa ta seke ba kɛ' dia la, a daa tom la a yameŋa kaareba la zen'en te ba bo en a denɛ na. Ge kaareba la daa ŋmɛ' en mɛ pɔgɔlom ge daa daregɛ en yehe va'am poan te a lebe ge ka tara sɛla na.
42020011	Bala, te a daa le tom a yameŋa ayema me. Ge kaareba la daa le ŋmɛ' enŋa me mɛ ge tu' en. Ba me daa le dige en te a lebena ge ka tara sɛla na.
42020012	Ban daa eŋɛ bala la, a daa sine ge le tom la a yameŋa ayema nya pa'aha batan'. Ge ba daa ŋmɛ' en mɛ ge dige en.
42020013	Depooren te va'amdaana la daa yele a mea yeti, N wan eŋɛ la wane? Mam wan eŋɛ se'em dela n wan tom n mea dayɔba'arɛ. Te mam mi' te daanse'ere kaareba la wan nan en.
42020014	Ge ban daa nyɛ' en la, ba daa gan'angere mɛ la taaba te, Va'amdaana dayɔa la n kene na la. Bala, bahɛ ya te to ko' ya en. Te to han eŋɛ bala, to wan to'e lɔgɔseto te a wan sɔe ne a zɔ' vaɛ la.
42020015	Depooren te ba daa daregɛ en yehe va'am la poan ta ko' en. Bala te Yesu daa nya soke ba te, Dene poan, ya tɛn'ɛhe te va'amdaana la wan eŋɛ kaareba la la wane?
42020016	N wan eŋɛ se'em dela, a wan wa'ana ko' ba ge dekɛ va'am la maan bo kaareba basɛba. Ge nɛreba la n daa wom Yesu n yele se'em la, ba daa yeti, Aai, dena kan ta'an eŋɛ.
42020017	Ban daa lebehe bala la, Yesu behɛ ba kae ge soke ba yeti, Dena han de'a bala, ya bɔkɛ yele dena wa la wane? Kuguse'ere te mɛteba zagahɛ la, denɛ en ta dɛna ɛnberɛ kugure.
42020018	Ge nɛra se'em woo han lu' kugure dena wa zuo, de wan sagom en. Ge te kugure la me han lu' se'em zuo, de wan sagom en.
42020019	Pa'alegɔ pa'aleba la keendoma la n wom makɛ dena wa, ba mi' te a makɛ makere la yɛhera la bama yɛla. Bala, te ba zegera te ba nyɔkɛ en, ge dabeem n tare ba la nɛreba la.
42020020	Bala n sɔe, te ba gu'uha ge ɛɛra sɔrɔɔ te ba nyɔkɛ en bo zuodaana se'em n sɔe teŋa la behera la. Depooren te ba yɔ' nɛreba te ba keŋɛ Yesu zen'en ta ana wo ba nane en mɛ la ba soke en yɛla bɛnrɛ nyɔkɛ en.
42020021	Bala te boraa wa keŋɛ ta soke Yesu yeti, Pa'ala, to mi' te sɛla te ho tɔgɔra ge pa'ala wa dela yelemɛŋɛrɛ. To me le mina te ho ete nɛra woo la boyena ge me pa'ala sɛla n de yelemɛŋɛrɛ yɛhera Na'ayenɛ yɛla bɔ'ɔra nɛreba.
42020022	Bala, yele to dena wa. La de ma'an te to yɔ'ɔra koba bɔ'ɔra Kaesar la bii to daa yɔɔra?
42020023	Ge Yesu baŋɛ ban bote ba bɛnrɛ en se'em ge daa yele ba te,
42020024	Bo' ya mam ligikɔnberɛ na. Te ban daa bo en la, a daa soke ba yeti, Ane nɛŋa la a golehegɔ n boe bini wa? Te ba lebehe yeti, Kaesar nɛŋa la a golehegɔ n boe bini.
42020025	Depooren te Yesu yele ba te, Bala, ye yɔɔra ya sɛla n de Kaesar denɛ bɔ'ɔra en ge me yɔɔra sɛla n de Na'ayenɛ me denɛ bɔ'ɔra en.
42020026	Ba ka nyaŋɛ bɛnrɛ nyɔkɛ en. La me eŋɛ ba pakerɛ mɛ la n lebehe se'em bo ba la. Bala te ba yare lebe ta sina.
42020027	Ge Saduseedoma basɛba n wa'an Yesu zen'en na. Ba dela sɛba n ka sakɛ te nɛresɛba n ki' wan ta'an vo'e ba kum poan yɛ'ɛha. Ban daa paɛ a zen'en la, ba soke en te,
42020028	Pa'ala, Moses daa golehɛ bo to te boraa han di' a pɔga ge ki' ge ka tara bia, a yebega sɔe di' pɔkɔɔnrɛ la la a dɔgɔra bɔ'ɔra en.
42020029	Boraahe seyopɔe n daa boe dɛna sɔɔnrɔ. Te keema la daa wa di' pɔga ki' ge ka tara kɔma.
42020030	Te boyi'daana la me daa sɔe di' pɔka la pɔkɔɔnrɛ ge me ki' ge ka tara bia.
42020031	Te botan' daana la me daa di' pɔka la mɛ ge me ki' ge ka tara bia. La daa eŋɛ la bala te bayopɔe la zan'an daa di' pɔka la ge ki' ge ka tara kɔma.
42020032	Te pooren, te pɔka la mea me daa ki'.
42020033	Bala, daanse'ere daarɛ te sɛba n ki' la wan ta vo'e ba kum poan la daarɛ han paɛ, ane ba poan n wan sɔna pɔka la? Se'ere n sɔe la, bama bayopɔe la zan'an di' ka mɛ.
42020034	Te Yesu lebehe yele ba te, Teŋa wa zuo nɛreba dite ge dɔgɔra kɔma.
42020035	Ge nɛresɛba te Na'ayenɛ wan ta bahɛ ba ta ba vo'e ba kum poan daanden daarɛ bɔna a zen'en la, kan ta dita ge dɔgɔra kɔma.
42020036	Ba ta ana wo Na'ayenɛ soŋoreba la. Bala ba kan le malom ki', ge me wan de'a la Na'ayenɛ kɔma. Se'ere n sɔe la, ban vo'e ba kum poan la zuo.
42020037	Ge bala me yuun pa'ale soŋa soŋa te sɛba n ki' la vo'e ba kum poan. Zen'sɛka Yenɛ gɔŋɔ la poan te la tɔgɔra yɛhera bugum la n yuun dite tia la zuo la, Moses yuun tɔgɛ yɛhera to Daana yele te, Enŋa n de Na'ayenɛ se'em n behere Abraham ge behera Isaak, ge behera Yakob.
42020038	Dena wa vɔnrɛ n de se'ere dela a dela Na'ayenɛ se'em n behere nɛresɛba n vɔe, ge dagɛ nɛresɛba n ki'. Se'ere n sɔe la, Na'ayenɛ bahere te nɛreba vɔna te ba baŋɛ te enŋa n de Na'ayenɛ.
42020039	Yesu n daa yele dena wa ba'ahɛ la, pa'alegɔ pa'aleba la basɛba yeti, Pa'ala, ho lebehe yele la ma'an.
42020040	Ge Yesu lebehegɔ la bahɛ te dabeem tara ba te ba ka le soke en yɛla yɛ'ɛha.
42020041	Yesu le yele ba pa'ahɛ yeti, La wan eŋɛ la wane te pa'alegɔ pa'aleba yete se'em te Yenɛ loe la yenzuo dɛna la David yaaŋa?
42020042	Se'ere n sɔe la, David mea yuun yele a Yooma Gɔŋɔ la poan te, Te Na'ayenɛ yele mam Daana la yeti, Zin'ire n zuɔ nu'o wa na,
42020043	gura te n bahɛ te ho diŋdoma lebege ho tagatɛ.
42020044	Te David yuun han yi'ira nɛra se'em te Na'ayenɛ loe la a Daana, la nya wan eŋɛ la wane te a yenzuo dɛna la David yaaŋa? La kan ta'an de'a bala.
42020045	Ge nɛreba la woo n kelom kɛleha Yesu la, a yele a dɔlɔba la te,
42020046	Ge tare ya ya mɛhe soŋa soŋa la pa'alegɔ pa'aleba la. Te ba yɛɛre la fukanra ɛɛra kaara da'ahe poan. Se'ere n sɔe la, ba nɔŋɛ nɛreba po'oha ba. Le yɛ'ɛha me, ba nɔŋɛ ba zin'an kpɛ'ɛndoma kogohe zuo zamehegɔ yiya la poan la de'eŋɔ n boe zen'an woo.
42020047	Boraa han ki' ge bahɛ te pa'alegɔ pa'aleba la beha lɔgɔrɔ ge soŋora a pɔga, ba ne tuluge fan' en mɛ ge me pan'aha nɛreba la po'ohowoko. Bala, Na'ayenɛ wan namehe ba gana zan'an.
42021001	Yesu daa kelom bɔna la Yenɛ Yire la poan tɔgɔra ge nyɛ' te bontateba tara bo'olom bɔ'ɔra Na'ayenɛ bini.
42021002	Ge a me nyɛ' te pɔkɔɔnrɛ n ka tare sɛla la fiin me dekɛ ligikɔnba iyi' biŋe bini.
42021003	Te en nyɛ' bala la, a yeti, N yete ya mɛ te pɔkɔɔnrɛ wa, bo gana sɛba woo n bo la mɛ.
42021004	Se'ere n sɔe la, bontateba la bo ba bo'olom la yɛhera la ba tarega la poan. Ge pɔkɔɔnrɛ wa n pon ka tare sɛla la fiin me wa bo la sɛla woo te a tara wan di' ne.
42021005	Ge nɛreba la basɛba daa tɔgɔre yɛhera la kugasaalehe la te ba dekɛ mɛ' Yenɛ Yire la te de ana soŋa se'em la. Bala te Yesu yeti,
42021006	Dabaherɛ kene na te sɛla woo te ya nyɛta kalam nanana kan ta bɔna. Nɛreba han wa'ana, ba kan nyɛ' kugure te de bɔna zen'en te ba mɛ' dɛ. Ba zan'an wan ta yeregɛ gan'an la yema yema.
42021007	En yele ba dena wa zuo te ba soke en yeti, Pa'ala, wane ma'an te dena wa eŋɛ? Bene n yete la eŋɛ pa'alɛ te dabaherɛ la paɛ ya te dena eŋɛ?
42021008	Te a lebehe yeti, Tare ya ya mɛhe soŋa soŋa te se'em da pan'ahɛ ya. Se'ere n sɔe la, nɛreba zo'e zo'e wan wana tara mam yu'urɛ yɛta ya te bama dela mam ge teŋa ba'ahegɔ daarɛ la me pon paɛ. Ban han wana yɛta ya bala, da doohe ya ba.
42021009	Ge ya han ta wom te teŋhe nɛreba zabera la taaba ge te teŋsɛka me nɛreba tuluge zabera la ba mɛhe, da bahɛ ya te dabeem tara ya la de zuo. Te yele ana woo sontii a eŋɛ yia. Ge bala ka pa'ale mɛ te teŋa wa ba'ahegɔ daarɛ la pɔnre me n bala.
42021010	A le kelom yeti, Teŋhe nɛreba wan zabɛ la taaba ge te nadoma me wan zabɛ la taaba.
42021011	Teŋa wan magaha miina ge te kom me wan bɔna. Ge te nɛreba wan nyɛ' ban'se'ehe n koore nɛreba zen'en woo. Ge te dabeem me wan tara nɛreba yɛhera yelenyalema la yelese'a te ba wan nyɛ' saŋgbanɛ zuo la.
42021012	Ge, yele ana wa nan kan eŋɛ ge te ba nyɔkɛ ya namehɛ ya. Ba wan tare ya keŋɛ zamehegɔ yire la te ba gankɛ ya yetɔgom ge tare ya ta pagɛ. Ba wan tare ya wa'an nadoma la zuodoma zen'en na yan dole mam la zuo.
42021013	Te dena wa n wan de'a ma'an bo ya te ya nyɛ' sore yele nɛreba te ya dole la mam.
42021014	Ge daa bahɛ ya te la te'ele daana ya te ya tɛn'ɛha ya wan ta eŋɛ se'em ta'an tɔgɛ po'e ya mɛhe.
42021015	Se'ere n sɔe la, mam wan ta bahɛ ya te ya tɔgɛ yam yetɔgom. Ya han tɔgɛ bala, ya diŋdaana se'em ka boe n wa zagɛ sɛla te ya tɔgɛ la bii a yete sɛla te ya yele la dela ponpɔrɔŋɔ.
42021016	Ge bala mea ma'an poan ya sɔdoma la ya madoma, la ya keendoma la ya yebehe, la sɔɔnrɔ, la ya zɔdoma n wan nyɔkɛ ya ta tehɛ te ba ko' ya sɛba.
42021017	Nɛra woo wan yaɛ ya mam zuo.
42021018	Ge, dagɛ la ya zusoŋɔ la koyema me n wan bɔregɛ.
42021019	Ge ya han sɛ' ze'ele soŋa soŋa, ya wan fan' ya mɛhe bahɛ.
42021020	Ya han ta nyɛ' te pɛɛntɛɛnreba kae Yerusalem teŋa bahɛ teŋasoka, ya wan baŋɛ te la kan yuue la ban wan sagom ka.
42021021	Bala, la sontii, sɛba n boe Yudea teŋa poan la zɔ' keŋɛ zɔya bɔba ha, ge te sɛba me n boe teŋa la poan yehe bini ge te sɛba me n diŋɛ yehe teŋa la poan la da lebe bini.
42021022	Se'ere n sɔe la, dabeha aŋa te Na'ayenɛ yeti a namehɛ Yerusalem teŋa nɛreba wo ba daa golehɛ Yenɛ gɔŋɔ poan se'em la.
42021023	Dabeha ana poan, la yete la de'a la namehegɔ bo pɔgɔpoohedoma la pɔgɔse'ehe n tare bilɛɛhe. Na'ayenɛ me wan namehɛ teŋkana wa nɛrebana.
42021024	Sɛba n dagɛ Yudoma la wan ko' ba, basɛba ge tare ba basɛba me ta pagɛ teŋhe yema yema woo poan. Bala han eŋɛ, ba nya wan sagom Yerusalem teŋa. Ge te ba wan bɔna Yerusalem teŋa sɔna behera ta paɛ se'em ma'an te Na'ayenɛ ta bɔta ba yehe bini.
42021025	Ya wan nyɛ' toon nyalema tona saazuo, ya wan baŋɛ te daanse'ere daarɛ te n yeti n lebe teŋa wa zuo pɔnrɛ. Mɔgɔkantɛ ko'mi'inhe la n wan ŋmɛ'ɛra damena se'em la, wan bahɛ te dabeem kɛn' nɛra woo teŋa zuo te ba ze'a yɛla.
42021026	Dabeem wan bahɛ te nɛreba lige yɛhera la namehe seko n yete de wa'an teŋa woo zuo na la. Se'ere n sɔe la, saazuo ha miim.
42021027	Bala ma'an te ya wan nyɛ' te Asaala Dayɔa, wan nɛɛ na bɔna la saŋgbanɛ kena la paŋa la pɛnka.
42021028	Bala yele ana wa han pin'ilom eta, ihege ya mɛ la ya beha mɛ te daanse'ere daarɛ te Na'ayenɛ yete a fan' ya bahɛ la pɔnre me n bala.
42021029	Yesu n daa yele ba dena wa ba'ahɛ la, a nya makɛ la makerɛ bo ba te, Behɛ ya kenkaŋa wa la tiihe se'ehe woo n boe wa.
42021030	Ya han ta nyɛ' te ba pohore vɔntɔ, ya baŋɛ te Na'ayenɛ Sɔ'ɔlom pɔnrɛ me n bala.
42021031	Bala, dene mea n bala te ya han ta nyɛ' te yele ana wa ete, ya wan mina te daanse'ere daarɛ te Na'ayenɛ yete a sɔna behera la pɔnre me n bala.
42021032	N yete ya yelemɛŋɛrɛ wa yele ana wa woo wa eŋɛ mɛ ge te nanana wa nɛreba n nan vɔe wa baŋɛ ki'.
42021033	Saazuo la teŋa wan ba'ahɛ. Ge mam yelehom wan bɔna la bala wuuha.
42021034	Tare ya ya mɛhe soŋa soŋa yɛhera diihom la daamnyuura, la teŋa wa zuo yɛla. Se'ere n sɔe la, ya han tɛn'ɛha yele ana wa ya potɛn'ya poan, ya kan mina daanse'ere daarɛ te teŋa wa zuo wan ba'ahɛ.
42021035	Te teŋa wa zuo ba'ahegɔ daarɛ la yete la ana wo bɛnregɔ te ba bɛnrɛ biŋe nɛra woo teŋa wa zuo la.
42021036	Tɛn'ɛhere ya daanse'ere daarɛ te n wan lebe na ge po'ohere ya daarɛ woo. Te bala ya wan ta tara paŋa ta'an sɛ' ze'ele soŋa soŋa ya han ta nyɛta yele ana wa woo. Ge ya wan ta ta'an ze'ele Asaala Dayɔa nɛŋa te n gankɛ ya.
42021037	Daarɛ woo, Yesu daa ne pa'ala nɛreba Yenɛ Yire la. Yenɛ ne han ta lu', a ne keŋɛ la Olive Zoore la zuo ta gan'anrɛ.
42021038	Nɛra woo ne ihege la bolika yu'uŋyu'uŋɔ keŋɛ Yenɛ Yire la te ba kelehe sɛla te a pa'ala la.
42022001	Ge daanse'ere daarɛ te ba ne de'ena Boroboro N Ka Tare Mi'ihom De'eŋɔ la dabaherɛ la daa pɔnrɛ mɛ. Ba yi'ire de'eŋ kona wa la Azootole De'eŋɔ.
42022002	Lan daa pɔnrɛ la, malema keema la pa'alegɔ pa'aleba la eere la sɔrɔɔ seko te ba wan ta'an ko' Yesu. Ge ba ka bote ba eŋɛ dɛ gbiri gbiri. Se'ere n sɔe la, dabeem n tare ba la nɛreba la.
42022003	Depooren te Dima daa pin'ilom tona la Yudas se'em te ba yi'ira Iskariot la se'em n lagom de'a la sɛba te Yesu dɔlɔba la pia la bayi' la poan ayema.
42022004	Bala te a keŋɛ ta nyɛ' malema keema la guruba la yɛhera Yesu yele. A daa yele ba la en wan eŋɛ se'em ta'an ŋma' Yesu bo ba.
42022005	En daa yele ba la, la eŋɛ ba sunya nyɛlom te ba yeti ban wan bo ligiri.
42022006	Te a sakɛ, ge nya pin'ilom ɛɛra sɔrɔɔ seko te a wan ta'an ŋma' en bo ba. A bote a eŋɛ dena wa ge te nɛreba la ka mina de yele.
42022007	Daanse'ere daarɛ te ba ne de'ena Boroboro N Ka Tare Mi'ihom De'eŋɔ la daa paɛ mɛ. Bala te nɛreba daa tare ba Azootole pebila na te ba ko' dɔgɛ dia.
42022008	Depooren te Yesu tom Peter la Yon yele ba yeti, Keŋɛ ya ta maahom Azootole De'eŋɔ dia te to di'.
42022009	Te ba soke en te, Bɛha to ho bɔta tɔ te to maahom dia la?
42022010	Te a lebehe yeti, Behɛ ya, ya han ta kɛn'ɛra teŋa la poan, ya wan nyɛ' te boraa ta ziira kɔ'ɔn to'ohɛ ya. Ya han nyɛ' en bala, doohe ya en kɛn' yire se'ere ta a yete a kɛn' la.
42022011	Ya han doohe en kɛn' bala, yele ya yire la daana te, Pa'ala la yete ho na te deo kone te enŋa Yesu la a dɔlɔba la yete ba di' Azootole De'eŋɔ dia la?
42022012	Ya han yele en bala, a wan pa'alɛ ya deo kantɛ te ho lɔ'ɔha kora paara kɔ. Sɛla woo bo bini mɛ soŋa soŋa. Bilam te ya wan maahom dia la.
42022013	Te ban keŋɛ la, ba nyɛ' la sɛla te a yele ba te ba wan nyɛ' la. Bala te ba maahom Azootole De'eŋɔ dia la.
42022014	Te se'em ma'an te ba wan di' la n daa paɛ la, Yesu la a dɔlɔba la paɛ zin'ire ba zen'enhen.
42022015	Ban zin' la, a yele ba te, La daa boe n suunre poan te n lagom di' la ya dikana wa ge baŋɛ nyɛ' n namehegɔ.
42022016	Te n yete ya mɛ, te n kan le malom di' dikana wa taaba yɛ'ɛha han dagana la de vɔnrɛ n de se'ere la n seren ta de'a bala daanse'ere daarɛ te Na'ayenɛ ta yete a sɔna behera la.
42022017	Ban nya bo en la wanɛ la daam, a to'e la ge bo Na'ayenɛ fara ge yele ba te, To'e ya nyu' sohom.
42022018	Te n yete ya mɛ te n kan le malom nyu' daambona wa yɛ'ɛha, han dagana la Na'ayenɛ Sɔ'ɔlom n ta wa'an teŋa wa zuo na.
42022019	A me le dekɛ la boroboro bo Na'ayenɛ fara ge gɛn'ɛnhɛ bo ba me ge yele ba te, Dena wa an wo n iŋa la te n bɔ'ɔra ya te n sɔe ki' ya zuo. Bala, eta dɛ la ya tɛnra n yele.
42022020	Te a daa le dekɛ la wanɛ la daam bo ba wo n pon eŋɛ ne se'em la. N daa bo ba la, a daa yele ba te, Dena wa ane wo n ziim la ka'ara bɔ'ɔra ya. Ziim bona wa n de Na'ayenɛ nɔbiŋere paalɛ bɔ'ɔra nɛreba pa'ala te ba kan malom ki'.
42022021	Ge kelehe ya te se'em n yete a ŋma' mam la bo kalam lagom dita la tɔ.
42022022	Asaala Dayɔa yete n ki' mɛ wo Na'ayenɛ n bote se'em la. Ge Na'ayenɛ wan namehɛ se'emdaana n yete a ŋma' mam la.
42022023	Depooren te ba pin'ilom gangara la taaba se'em ba poan n yete a eŋɛ dena wa.
42022024	Ba me daa wa ŋmɛ'ɛra la nɔkpe'ene yɛhera ba se'em n gane ba zan'an.
42022025	Bala te Yesu yele ba te, Nadoma sɛba n dagɛ Yudoma bote ba nɛreba na'aha ba, ge te nɛreba me yete sɛba n sɔe ba behera la dela nɛresondoma.
42022026	Ge, dena wa dagɛ boyena la yamam tooma. Yamam denɛ n ton de'a se'em dela se'em n gane zan'an ya poan, sontii a dekɛ a mea an wo enŋa n de ya yebega la. Se'em n de ya zuodaana sontii a ana wo ya yameŋa la.
42022027	Bala, ane n gane? Se'em n zin' dita la bii se'em n tone bɔ'ɔra en la? Se'em n zin' dita la n gane. Ge mam boe la ya wo se'em n tone bɔ'ɔra nɛreba la.
42022028	Ge bala zan'an ya daa kɔ'ɔn bɔna mɛ la ma bala mam n daa nyɛ' namehe seto woo la.
42022029	Bala, magahɛ wo n Sɔ' Na'ayenɛ n bo mam sore te n sɔna behera a Sɔ'ɔlom se'em la, bala me te mam la yamam wan sɔna behera.
42022030	Ya wa zin'ire zen'an te n sɔna behera la te mam la yamam lagom dita ge nyuura. Ge ya wan ta zin'an na'am gɔŋɔ poan gankera sɛba woo n de Israel teŋa yizuto pia la toyi' la poan la.
42022031	Yesu kelom yeti, Simon! Mina te Dima sohɛ sore Na'ayenɛ zen'en te a yelege ya wo pɔka n yeele a ki yelegera ki uto poan.
42022032	Ge mam sohɛ Na'ayenɛ bɔ'ɔra hɔ te ho kan lu' zan'an zan'an. Bala hon lebe mam zen'en na, soŋɛ ho sɔɔnrɔ la te ba sɛ' ze'ele soŋa soŋa mam sore la poan.
42022033	Simon Peter lebehe yeti, To Daana, ba han tara ho yɛ'a te ba pagɛ mɛ bii ba ko' hɔ, mam maahom te ba lagom eŋɛ mam bala la hɔ!
42022034	Yesu lebehe en te, N yete ho mɛ te han dagana la ho ta ki'ehɛ mam mɛ sugumnɔɔren botan', nɔdɔɔ kan kaahɛ zina.
42022035	A nya yele la ba zan'an te, Mam n daa tom ya la, n daa yele ya te ya da sun' ligiri, bii ya tara tapɔtɔ, bii tagara. Bala yan daa keŋɛ ge ka tara lana wa woo la, sɛla daa boe te ya bɔta ge koŋe? Te ba lebehe yeti, Aai, to daa ka koŋe sɛla.
42022036	Te a le yele ba te, Ge nananawa, hon se'em n tare ligiri, bii tapɔɔ sontii ho dekɛ la. Ge te hon se'em me n ka tare sukɔbegɔ sontii ho koohe ho fuo da' ayema.
42022037	Te n yete ya mɛ, te Yenɛ gɔŋɔ la te ba golehɛ yɛta se'em la kɔ'ɔn de'a la bala. Ba golehɛ te, Ba kaanlɛ en pa'ahe la tobekperegadoma poan, Ge nananawa, sɛla te ba golehɛ yɛhera mam yele kɔ'ɔn yete la de'a la bala.
42022038	Bala te ba lebehe yele en te, To Daana, sukɔbɔrɔ toyi' boe to zen'en kalam nananawa. Te a yele ba yeti, Bala seke ya.
42022039	Yesu yehe teŋa la poan la, a lebe la Olive Zoore la wo n ne pon eta se'em la. Ge a dɔlɔba la lagom doohe en mɛ.
42022040	Ban paɛ bini la, a yele ba yeti, Sohɛ ya Na'ayenɛ te Dima la da bahɛ ya te ya bɔta te ya tom be'em.
42022041	A nya daa vuruge la fiin ha ba zen'en dɔnbelɛ teŋa, sohɛ Na'ayenɛ te,
42022042	N Sɔ', ho han sakɛ da bahɛ te n nyɛ' namehe kona wa. Ge la dagɛ la mam n bote se'em te mam yɛta hɔ te ho eŋɛ. Ho eŋɛ ho sunboolom n de se'em.
42022043	Bilam te Na'ayenɛ soŋora daa ze'ele saazuo wa'an a zen'en na bo en paŋa.
42022044	Te en kelom sohora la daa daane en sɛla n wan eŋɛ. Te a malom sohɛ gana n po'ohɛ ne se'em la. Ge a murugere yehe mɛ tɔgɔhe teŋa wo ziim n ton tɔgɔha la.
42022045	Te en sohɛ ba'ahɛ ge lebena la, a nyɛ' te a dɔlɔba la ginhe mɛ. Se'ere n sɔe la, ba suunre sagom te ba taregɛ.
42022046	Te a yele ba te, Wane te ya ginha bala? Ihege ya la ya sohɛ Na'ayenɛ te Dima la da bahɛ ya te ya bɔta te ya tom be'em.
42022047	A kelom tɔgɔra mɛ ge te nɛrekooŋɔ daa paara na. Yudas se'em n daa lagom de'a a dɔlɔba pia la bayi' la poan ayema la n bo nɛŋa te ba dɔla. En paɛ Yesu zen'en po'ohɛ en.
42022048	Ge Yesu yeti, Yudas, ho yete ho po'ohɛ Asaala Dayɔa bala la ho ta'an ŋma' mam?
42022049	A dɔlɔba la n boe la en ge nyɛ' sɛla ete la, ba yele en te, To Daana, to dekɛ to sukɔbɔrɔ la kɛ' ba?
42022050	Ba ayema nya pon dekɛ a sukɔbegɔ kɛ' malema nɛŋadaana la yameŋa zuɔ toberɛ bahɛ.
42022051	Ge Yesu yeti, Bala seke ya! Te a paɛ kalom yameŋa la toberɛ tebɛ en.
42022052	Yesu nya yele la malema keendoma la Yenɛ Yire guruba la zuodoma la n wana te ba nyɔkɛ en la te, N dela nayiga te ya kena na ge zera sukɔbɔrɔ la danbama?
42022053	Mam daa bo la ya ya Yenɛ Yire la poan daarɛ woo ge te ya pon ka nyɔkɛ mam. Ge zina dabaherɛ wa dela ya dabaherɛ te ya tom. Se'ere n sɔe la, Dima se'em n tone lika poan la n tare a paŋa sɔna behera.
42022054	Ba nya daa nyɔkɛ en mɛ tare en keŋɛ malema nɛŋadaana la yire. Peter yee la pooren dɔla ba.
42022055	Nɛreba me n toorɛ bugum yire la poan zenzakan zin'an ɔɔha te Peter lagom paɛ zin'an ɔɔha.
42022056	Te pɔgɔsɔɔrɔ la ayema n nyɛ' te Peter lagom zin'an ɔɔha la, a behɛ en ziin ge yeti, Boraa kana wa daa lagom bɔna mɛ la Yesu.
42022057	Ge Peter ki'ehe mɛ te, Pugula wa, mam pon ka mina en.
42022058	La ka yuue te boraa kayema me baŋɛ Peter ge yeti, Ho lagom dɛna la Yesu nɛreba la ayema. Ge Peter lebehe yeti, N zɔ' wa, mam dagɛ a nɛreba la ayema.
42022059	La ka le ba' yuue te boraa kayema me yele kpe'eŋkpe'eŋo te, La kɔ'ɔn de'a la yelemɛŋɛrɛ te boraa kana wa daa lagom bɔna mɛ la en. Se'ere n sɔe la, enŋa me dela Galilee teŋa nɛra wo Yesu n de se'em la.
42022060	Ge Peter le lebehe yeti, N zɔ' wa, mam pon ka mi' yan tɔgɛ sɛla wa. Ge Peter n tɔgɔre bala la, nɔdɔɔ kaahɛ mɛ.
42022061	Bilam te to Daana Yesu ŋmɛregɛ behɛ Peter ziin. Depooren te Peter tɛɛn to Daana Yesu n daa yele en se'em la. A daa yele en te, Ho wan ki'ehɛ te hon ka mi' mam sugumnɔɔren botan' ge te nɔdɔɔ baŋɛ kaahɛ zina.
42022062	Bala, te a yehe yeŋa ta kele.
42022063	Ge nɛresɛba n daa gure Yesu la kɛɛte en mɛ ge ŋmɛ'ɛra en.
42022064	Ba pin' a nini ge yele te, Bokɛ ane n ŋmɛ' hɔ?
42022065	Ba me tɔgɛ en la yetɔgɔbe'ero yema yema bo en.
42022066	Te yiimbeere la, zuodoma la malema keendoma la pa'alegɔ pa'aleba la daa lagahɛ la Yetɔgom Tɔgɔrɔba zen'an la. Ba bahɛ te ba tare Yesu wa'an la bini na
42022067	te ba soke en te, Yele to, hon de se'em te Na'ayenɛ loe te a fan' nɛreba bahɛ laa? Te a lebehe yeti, Mam han yele ya sɛla, ya kan sakɛ bo mam.
42022068	N me han le soke ya sokere, ya kan lebehe mam.
42022069	Ge nananawa kɔ'ɔn yɛ'ɛha, Asaala Dayɔa yete n zin'an la Na'ayenɛ se'em n gane zan'an la zuɔ nu'o.
42022070	Te ba zan'an soke en yeti, Hon ye de Na'ayenɛ Dayɔa laa? Te Yesu lebehe yeti, Yamam n yele bala wa.
42022071	Te ba yele taaba te, To ka le ɛɛra nɛra se'em te a yele to a yele. To mɛhe pon wom a mea n yele se'em.
42023001	Ba zan'an ihege mɛ tare Yesu en keŋɛ Pilate zen'en.
42023002	Ban paɛ la, ba pin'ilom zɛrɛgera en. Bala te ba yeti, To nyɔkɛ boraa wa mɛ te a pa'ala to nɛreba sɛla n dagɛ tontɔɔ. A yete ba te ba da yɔɔra koba bɔ'ɔra Kaesar. A yeti enŋa dela se'em te Na'ayenɛ loe la dena wa vɔnrɛ dela enŋa dela naba.
42023003	Pilate n wom dena wa la, a soke Yesu yeti, Hom n de Yudoma naba laa? Te Yesu lebehe yeti, Hon yele bala wa.
42023004	Te Pilate yele malema keendoma la la nɛrekooŋɔ la te, Mam ka nyɛ' yelese'ere boraa wa zen'en wan yele en te a tue mɛ.
42023005	Ge ba sine ge kelom yeti, Sɛla te a pa'ala la bahɛ mɛ te nɛreba la woo n boe Yuda teŋa la tuluge ihege zabera la taaba. A me pɔhɛ a pa'alegɔ la la Galilee teŋa na ge te nananawa, a nya boe la kalam pa'ala.
42023006	Pilate n daa wom dena wa la, a soke yeti, Boraa kana wa dela Galilee teŋa nɛra?
42023007	Bala, en ta baŋɛ te Yesu ze'ele la zen'sɛka te Naba Herod sɔna behera la, a bahɛ te ba tare en keŋɛ la a zen'en. Naba Herod me boe la Yerusalem teŋa bala ma'an ha la.
42023008	Te ban tare en keŋɛ bini la, Herod poorɛ pee mɛ la n nyɛ' en la. Se'ere n sɔe la, a daa pon wom Yesu yele ge daa bɔta te a nyɛ' en te la zaan. A daa bote te a nyɛ' en te a eŋɛ yelekerehe tooma.
42023009	Bala te a soke Yesu yɛla kekeko. Ge a ka lebehe en la fiin wa me.
42023010	Ge malemadaana la pa'alegɔ pa'aleba la zɛrɛgere en mɛ te nɛreba yete Yesu tue me.
42023011	Bilam te Herod la a guruba la'ara Yesu ge eŋɛ en yeleyooro. Ba dekɛ fuwoko n ane soŋa yɛ' en ge bahɛ te ba tare en lebe Pilate zen'en.
42023012	Te daanden daarɛ kɔ'ɔn yɛ'ɛha, Herod la Pilate nya dela zɔtɔ. Yia la, ba daa dela diŋdoma.
42023013	Te ban daa tare en paɛ la, Pilate yi lagahɛ malemadaana la zuodoma la nɛreba la
42023014	yele ba te, Ya tare boraa wa wa'an n zen'en na yele yete a pa'ale la ya nɛreba sɛla n dagɛ tontɔɔ. Nananawa, mam behɛ a yetɔgom la woo ya nɛŋa wa la, mam ka nyɛ' zen'an te a tue te ya yete a eŋɛ ya la.
42023015	Ya me tare en keŋɛ Herod zen'en la, a ka nyɛ' en te a tara tuure. Bala n sɔe te a le bahɛ te ya tare en na yɛ'ɛha. Bala, a ka tom toonse'ere n nare ba ko' en.
42023016	Dene poan, n wan bahɛ te ba ŋmɛ' en ge te a keŋɛ.
42023017	Yudoma etegɔ poan, Azootole De'eŋɔ woo, ba ne yu'ɛ la nɛra ayema pakadeen bahɛ.
42023018	Bala te nɛrekooŋɔ la zan'an daa nyabegɛ kpe'eŋkpe'eŋo te, Ton ko' boraa kaŋa ge yu'ɛ Barabbas bahɛ bo to!
42023019	Barabbas dela se'em n sa'ahɛ zaba teŋa la poan ge me dɛna nɛrekoora. Bala n sɔe, te ba daa pagɛ en.
42023020	Pilate daa bote a bahɛ te Yesu keŋɛ mɛ. Bala te a le yi' ba.
42023021	Ge ba nyabegɛ na te, Bahɛ te ba kpa' en punpuuredɔɔ la zuo! Bahɛ te ba kpa' en punpuuredɔɔ la zuo!
42023022	Pilate le yele ba pa'aha sugumnɔɔren botan' te, A tue la yele dene? Mam ka nyɛ' yelese'ere te a tue te de nara ba ko' en. Bala mam wan ton bahɛ te ba ŋmɛ' en mɛ ge te a keŋɛ.
42023023	Ge ba sine ge kelom nyabera kekeko te ba tare Yesu keŋɛ ta kpa' en punpuuredɔɔ zuo. Te pooren te ba nyabɛ nyaŋɛ.
42023024	Bala te Pilate bo sore te ba eŋɛ Yesu wo bama n bote se'em la.
42023025	A yu'ɛ boraa sɛka n daa sa'ahɛ zaba ge me dɛna nɛrekoora la bahɛ bo ba, ge dekɛ Yesu bo ba te ba eŋɛ en bama n bote se'em la.
42023026	De pooren te ba daa tare Yesu keŋɛ. Ban ye' la, ba wa tuhɛ boraa kayema te a yɛ'a kɛn'ɛra teŋa la poan. A yu'urɛ dela Simon n ze'ele Kirene teŋa na. Te ba pɛnregɛ en mɛ dekɛ punpuuredɔɔ la bo en te a ziira te Yesu bɔna nɛŋa ta a dɔla.
42023027	Nɛrekooŋɔ lagom doohe Yesu mɛ. Pɔgɔse'ehe n boe nɛrekooŋɔ la poan la kele mɛ ge te ba sunya sagom a zuo.
42023028	Yesu ŋmɛregɛ yele ba te, Yerusalem teŋa pɔgɔhe wa, da kele ya mam zuo ge ton kele ya ya mɛhe la ya kɔma zuo.
42023029	Te dabaherɛ la kena te nɛreba wan ta nyɛta namehegɔ, ge yɛta te, pɔgɔse'ehe n de kondɔgɔba te bia nan ka tabelɛ mɔgɛ ba bin'ihom wan tara popeelom.
42023030	Ba wan yele zobibihe la yeti, lile ya to na, ge yele zɔya kanra la yeti, lu' ya din' to na.
42023031	Bala nɛreba nya han eta yele ana wa bɔ'ɔra mam se'em n tare boorɔ wa, ya tɛn'ɛhe te ba wan eŋɛ yamam sɛba n ton ka tare boorɔ la wane?
42023032	Ge ba me daa lagom tara la boraahe bayi' n sagom yele te ba kpa' ba punpuuredɔɔ zuto la Yesu.
42023033	Te ba zan'an n ta paɛ zen'sɛka te ba yi'ira te Zuowanɛ Zen'an la, ba kpa' Yesu punpuuredɔɔ la mɛ. Ba me lagom kpa' boraahe seyi' punpuuredɔɔ toyi' me zuto. Ayema bo la Yesu zuɔ te ayema la me bɔna a gɔbega.
42023034	Ge Yesu yele yɛhera sɛba n tare en wa'ana la yeti, N Sɔ', bahɛ ba yelebe'ero bo ba. Te ba ka mi' sɛla te ba eta. Ge ban daa kpa' ba ba'ahɛ la, ba nya daa ŋmɛ' la gbaŋa po' Yesu futo.
42023035	Nɛreba la ze' bini mɛ behera ge te kpɛ'ɛndoma la kɛɛta Yesu te, A han seren dɛna la se'em te Na'ayenɛ loe, a fan' a mɛŋa bahɛ.
42023036	Guruba la me kɛɛre en mɛ. Ba paɛ a zen'en dekɛ daammi'inhego bo en,
42023037	ge yele en te, Ho han seren dɛna la Yudoma naba, fan' ho mɛŋa bahɛ.
42023038	Ba me golehɛ la golehegɔ lamenɛ a zuo bɔba ha te, Ena n de Yudoma naba la.
42023039	Ge boraa se'ehe n sagom yele te ba daa lagom kpa' ba punpuuredɔɔ zuto la ayema toore Yesu te, Hon dagɛ la se'em te Na'ayenɛ loe te ho fan' nɛreba bahɛ la? Bala fan' ho mɛŋa la tomam me bahɛ.
42023040	Ge ayema la tanhɛ se'em n yele bala la mɛ te, Ho ka zote Na'ayenɛ? To woo nyɛte la namehegɔ koyena.
42023041	Ge han de'a mam la hon tɔka, ba tare yelemɛŋɛrɛ la ba nameha tɔ bala. Ge boraa kana wa ka tom sɛla n de tuure.
42023042	A nya yele Yesu te, Yesu, ta tɛnra n yele ho han ta lebe na sɔna behera.
42023043	Yesu yele en te, N yete ho la yelemɛŋɛrɛ wa. Te zina yɛ'ɛha, ho wan bɔna la mam zen'sɛka n de popeelom zen'an la.
42023044	Wontɛɛŋa n daa ta bɔna wo zuo teŋasoka ma'an la, teŋa la woo lɛbege la lika tara tara la yengɛleŋa
42023045	te wontɛɛŋa ka nyagɛ. Ge te tanɛ se'ere n daa yole Yenɛ Yire la poan la aanhom sugumnɔɔren boyi'.
42023046	Yesu nya nyabegɛ te, N Sɔ', to'e n sea ho nu'uhen wa. En yele dena wa ba'ahɛ la, a nya ki' mɛ.
42023047	Guruba zuodaana la n nyɛ' sɛla n eŋɛ la, a pɛngɛ Na'ayenɛ yɛta te, Yelemɛŋɛrɛ, boraa wa daa dela tontɔɔ nɛra.
42023048	Te nɛresɛba n lagahɛ bini nyɛ' sɛla n eŋɛ la, ba zan'an lebe kule ge te ba sunya sagom.
42023049	Nɛresɛba woo te Yesu mina la nɛrekooŋɔ la poan la ze' la kenkɛleŋa ge behera dena wa woo n eŋɛ la. Pɔgɔse'ehe n ze'ele Galilee teŋa na ge daa lagom pon doohe Yesu me bɔna la ba mɛ.
42023050	Boraa kayema n boe te a yu'urɛ dɛna Yosef te dela nɛresoŋɔ la yelemɛŋɛrɛdaana. A me de'a Yetɔgom Tɔgɔrɔba ayema.
42023051	A ze'ele Arimatea la n boe Yuda teŋa la. Ge a ka sakere yelese'a te zuodoma daa ete la. A gure mɛ te a nyɛ' daanse'ere daarɛ te Na'ayenɛ yeti a sɔna behera la.
42023052	Enŋa n keŋɛ Pilate zen'en ta yele en te a bo en sore te a yakɛ Yesu n ki' punpuuredɔɔ zuo la.
42023053	Te Pilate sakɛ te a yakɛ iŋa la sige na. Bala, te a dekɛ fupeelega pɔnbɛ en nya tare en ta biŋe yogo te ba kebegɛ taŋa poan. Nɛreba nan ka tabelɛ tare kum ta biŋe yokoŋɔ poan.
42023054	La me dela Maaheŋɔ Daarɛ ge te Vo'ohogo Daarɛ la paɛ.
42023055	Ge pɔgɔse'ehe n ze'ele Galilee teŋa na ge daa pon lagom doohe Yesu la lagom bɔna Yosef te ba daa nyɛ' yogo la la ban dekɛ iŋa la biŋe bini se'em la mɛ.
42023056	Pɔgɔhe la nya lebe Yerusalem teŋa poan, te ba maahom nyɛga la kaam n tare nyuŋo te ba tare keŋɛ ta sɔn' kum la. Ge Vo'ohogo Daarɛ la n paɛ la, ba vo'ohe mɛ wo Na'ayenɛ n daa bo nɔɔrɛ se'em la.
42024001	Ge Alaherɛ daarɛ bolika yu'uŋyu'uŋɔ la, pɔgɔhe la daa ihege mɛ dekɛ nyɛga la kaam te ba maahom la ba keŋɛ teŋa yoko la poan.
42024002	Ban paɛ la, ba nyɛ' te kugukantɛ la te Yosefdoma dekɛ legele teŋa yoko nɔɔrɛ la belege mɛ ga'an zen'an kayema ha.
42024003	Ban kɛn' bini la, ba ka nyɛ' to Daana Yesu se'em n daa ki' te ba tare en ta biŋe bini la.
42024004	Ban ze'a yɛle tɛn'ɛha dena wa yele, bilam bilam te boraahe seyi' n yɛ' lɔgɔrɔ te to nyagera wa lagom ze'a la ba.
42024005	Dabeem kɛn' ba te ba dɔnbelɛ teŋa ba nɛŋa. Ge, boraahe la yele ba te, Wane te yamam me nya wa'ana ɛɛra nɛra se'em n vɔe zen'sɛka te ba tara nɛresɛba n ki' biŋera?
42024006	A ka boe kalam. A vo'e a kum la poan mɛ. Ya tɛn'ɛre n daa yele ya se'em n daa nan boe Galilee teŋa poan la? A daa yele ya te,
42024007	La sontii ba dekɛ Asaala Dayɔa eŋɛ be'emdoma nu'uhen. Te ba wan kpa' mam punpuuredɔɔ zuo te n ki'. Ge dabeha atan' poan, n wan vo'e n kum mea poan.
42024008	Bilam te pɔgɔhe la tɛɛn en yele ba se'em la.
42024009	Depooren te ban lebe ta yele Yesu dɔlɔba la pia la ayema la la basɛba n lagom ba sɛla woo n eŋɛ.
42024010	Pɔgɔse'ehe n yele dena wa dela Mari Magdalene la Yoanna la Yames ma Mari la pɔgɔse'ehe.
42024011	Ban yele Yesu dɔlɔba la, ba tɛn'ɛhe te pɔgɔhe la n yele se'em la dela tɔgɔyooro. Bala ba ka sakɛ bo ban yele ba sɛla la.
42024012	Ge Peter ihege zɔ' keŋɛ taŋa yoko la poan. N paɛ veehe behɛ bini la, a nyɛ' la fuseto te ba daa dekɛ pɔnbɛ iŋa la ma'an, ge a ka nyɛ' sɛla le pa'ahɛ. Depooren, te a ŋmɛregɛ lebe kule ge tɛn'ɛha a ma'an sɛla n eŋɛ wa.
42024013	Daanden daarɛ mea la Yesu dɔlɔba la bayi' me n ye' Emmaus teŋa sore zuo. Yerusalem teŋa yɛ'a bini daa de wo mɛɛla ayopɔe.
42024014	Ban ye' bala la, ba sɔnhere bɔ'ɔra la taaba yɛhera sɛla woo n eŋɛ wa.
42024015	Te ban kene ge sɔnhera wana wa la, Yesu me paɛ ba zen'en lagom kena la ba.
42024016	Ge Na'ayenɛ ka bahɛ ba te ba baŋɛ en.
42024017	Yesu soke ba yeti, Bene yele n bala te ya kena ge tɔgɔra wa? Te ba ze'ele ki'i ge te ba sunya sagom.
42024018	Ba ayema la yu'urɛ n de Kleopas la nya soke en te, Hon ma'an n nan de saansɛka n bo Yerusalem teŋa poan nan ka mina yelese'ere n eŋɛ bini ha dabeha wa?
42024019	A lebehe soke yeti, Bene yɛla n eŋɛ? Ba lebehe en te, Yelese'a n eŋɛ yɛhera Nazaret teŋa boraa Yesu la. A daa dela nɔtɔgɔha. Na'ayenɛ n daa bo en paŋa te a tona yelekerehe tooma ge tɔgɔra enŋa Na'ayenɛ yelehom. Ge nɛra woo daa baŋɛ te Na'ayenɛ n bo en paŋa kaŋa wa.
42024020	Te to malemadaana la to zuodoma daa dekɛ en tehɛ te ba bo sore te ba kpa' en. Ban daa bo sore la, ba daa kpa' en la punpuuredɔɔ zuo te a ki'.
42024021	To me daa tare to potɛn'ɛra poan te a wan de'a se'em n wan fan' tomam Israel teŋa nɛreba bahɛ. Te yelese'ere n nya le pa'ahɛ dela zina dabaherɛ wa dela dabeha atan' n wane te yele ana wa eŋɛ wa.
42024022	Ge pɔgɔse'ehe to lagaŋɔ la poan me daa eŋɛ tɔ la pakerɛ. Ba ihege la bolika yu'uŋyu'uŋɔ ha la keŋɛ taŋa la yoken.
42024023	Ge ban paɛ bini la, ba ka nyɛ' iŋa la. Te ba lebena na yɛta te ba nyɛ' la sɛla te de nɛɛ ba zen'en. Ba yeti la daa dela Na'ayenɛ soŋoreba n daa nɛɛ na yele ba te Yesu vo'e a kum la poan.
42024024	Pɔgɔhe la n daa yele bala, la to lagom la nɛreba basɛba me daa keŋɛ taŋa yoko la poan mɛ. Bama n daa paɛ la, ba daa nyɛ' la sɛla te pɔgɔhe la yele la. Ge ba daa ka nyɛ' Yesu.
42024025	Ban daa ta yele wan wa woo ba'ahɛ la, a yele ba te, N sɔɔnrɔ, ya dela gɔɔnɔ. Se'ere n sɔe la, ya ka sakɛ la ya sunya zan'an zan'an bo nɔtɔgɔheba n yele se'em la.
42024026	La dela ma'an te se'em te Yenɛ loe la nyɛ' namehe sena wa ba zuo ge nya nyɛ' pɛnka Na'ayenɛ zen'en.
42024027	En daa yele ba dena wa ba'ahɛ la, a nya pa'alɛ ba mɛ soŋa soŋa te ba bɔkɛ Yenɛ gɔŋɔ la n yete sɛla yɛhera enŋa me yele la. A pɔhɛ la gɔŋseto te Moses golehɛ la tara tara la nɔtɔgɔheba n me golehɛ gɔŋseto la.
42024028	Ban kene wa pɔnra teŋsɛka te ba yɛ'a la, Yesu eŋɛ ba mɛ wo a bote a tole la nɛŋa ha la.
42024029	Ge ba zagahɛ ge yele en mɛ te, Yee la ho gan'anrɛ la tɔ te yenɛ la wone te de lo' me n bala. Bala te a yee ba zen'en.
42024030	Te ban zin' te ba di' la, a dekɛ boroboro la mɛ bo Na'ayenɛ fara ge gɛn'ɛnhɛ bo ba.
42024031	Bilam te Na'ayenɛ bahɛ te ba baŋɛ n de se'em. Ge a mɛlom ba zen'en.
42024032	Ba yele taaba te, N tɔgɛ ne bo ne to ge pa'alɛ sore zuo yɛhera sɛla te ba golehɛ eŋɛ Yenɛ gɔŋɔ la vɔnrɛ n de se'em la, la eŋɛ to sunya nyɛlom. Ge bene n sɔe te to ka baŋɛ ne en?
42024033	Te ba nya kɔ'ɔn ihege mɛ kalam lebe Yerusalem teŋa poan. Ban paɛ la, ba nyɛ' te Yesu dɔlɔba la pia la ayena la la basɛba la me lagahɛ taaba zin'an.
42024034	Ba zin' yɛta te, Yelemɛŋɛrɛ, to Daana Yesu la vo'e a kum la poan mɛ. A nɛɛ a mɛŋa Simon zen'en mɛ!
42024035	Bala te ba yele ba se'ere n eŋɛ sore zuo la la ban zin'ire te ba di' te a gɛn'ɛn boroboro la bo ba te baŋɛ en se'em.
42024036	Ban kelom bɔna bini tɔgɔra mɛ yɛhera dena wa te Yesu kɔ'ɔn nɛɛ a mea ba zen'en, yele ba te, Na'ayenɛ bo ya sunma'ahom.
42024037	Dabeem kɛn' ba mɛ ban tɛn'ɛha te ba nyɛ' la kɔkɔ la zuo.
42024038	Bala te Yesu nya yele ba te, Bene te ya bahɛ te la daana ya bala? Wane te ya tɛn'ɛha potɛn'ɛra ayi' ayi'?
42024039	Behɛ ya n nu'uhen la n natala la te yan wan nyɛ' te la dela mam n bala. Gorɛ ya n iŋa behɛ te ya wan nyɛ' te n tara la asaala iŋnaanɛ. Se'ere n sɔe la, kɔkɔ ka tare asaala iŋnaanɛ.
42024040	En daa yele ba wana wa la, a nya pa'alɛ ba mɛ a nu'uhen la a natala la.
42024041	Ba kelom nan ka sakɛ bo sɛla te a yele la ba poorɛ pee mɛ la zuo ge la me eŋɛ ba pakerɛ. Bala te a daa soke ba yeti, Ya tare sɛla wan di' kalam?
42024042	Te ba gɛn'ɛn zinho te ba dɔgɛ bo en,
42024043	te a to'e obe ba nɛŋan.
42024044	Te a nya yele ba te, Mam n daa boe la ya la, n daa yele ya te sɛla woo te ba golehɛ Moses Pa'alegɔ la Nɔtɔgɔheba la Yooma gɔnɔ la poan yɛhera n yele mɛ sontii de seren eŋɛ bala.
42024045	Depooren te a nya tɔgɛ pa'alɛ ba te ba bɔkɛ sɛla n boe Yenɛ gɔŋɔ la poan vɔnrɛ n de se'em.
42024046	A yele ba te, Sɛla te ba golehɛ eŋɛ Yenɛ gɔŋɔ la poan dela: ba golehɛ te se'em te Na'ayenɛ loe te wan nyɛ' namehegɔ ge me vo'e n kum dabeha atan' poan.
42024047	Le yɛ'ɛha me, a yu'urɛ poan te nɛreba wan mɔɔlɛ te nɛreba tee ba potɛn'ɛra ba be'em poan ge te Na'ayenɛ bahɛ ba be'em bo ba. Ba wan pin'ilom la Yerusalem teŋa mɔɔla ta paara teŋhe woo.
42024048	Ge yamam me n de sɛba n nyɛ' yele ana wa la ya nini.
42024049	Dene poan, mam mea wan bo ya sɛla te n Sɔ' biŋe a nɔɔrɛ te a wan bo ya la. Ge la sontii ya bɔna Yerusalem teŋa la poan gura te Na'ayenɛ ta bo ya paŋa.
42024050	Yesu nya tare ba mɛ te ba yehe teŋa la poan. Ba keŋɛ ta wona la ba paɛ la Betani teŋa poan. Bilam te a zɛnkɛ a nu'uhen kan' kan'somɔ bo ba.
42024051	En kelom kan'ara bɔ'ɔra ba mɛ ge te Na'ayenɛ yare bahɛ en te a bahɛ ba ge zom saazuo ha.
42024052	Bala te a dɔlɔba na'ahe en ge lebe Yerusalem teŋa poan la popeelom
42024053	ge kɔ'ɔn bɔna la Yenɛ Yire la poan pɛngera Na'ayenɛ ka gɔ'ɔra.
43001001	Teŋa wa pin'ileŋɔ na, se'em te ba yi'ira Yelehom la pon bɔna mɛ. A boe mɛ la Yenɛ. Enŋa me n de Yenɛ.
43001002	A daa boe mɛ la Yenɛ de pin'ileŋɔ na.
43001003	Enŋa zuo te a daa naam sɛla woo. Dagɛ la bonɔ ayena te a naam, han dagana la enŋa zuo.
43001004	Te Yelehom wa zuo te nɛreba tara vom sebo n ka tare ba'ahegɔ a zen'en. Te vom la ana wo nɛɛhom bɔ'ɔra nɛreba.
43001005	Lika la n kelom bɔna la, ge nɛɛhom la kelom nɛɛre mɛ.
43001006	Te Yenɛ daa tom boraa kayema na. A yu'urɛ daa dela Yon.
43001007	A wa'ana te a yele la nɛreba nɛɛhom la yele. A wa'ana te nɛra woo wom ge sakɛ yetɔgɔm la.
43001008	Ge Yon mea dagɛ nɛɛhom la. Enŋa wa'an me na te a yele nɛreba nɛɛhom la yele.
43001009	Nɛɛhom bono wa n de yelemɛŋɛrɛ nɛɛhom la kena teŋa wa zuo na te a nɛɛ bo nɛreba zan'an.
43001010	Yelehom la boe la teŋa wa zuo. Enŋa zuo, te a naam teŋa wa. Ge bala mea zan'an, teŋa wa zuo nɛreba daa ka mi' en.
43001011	A wa'an la a mɛŋa teŋa poan na ge, a mɛŋa teŋa la nɛreba ka to'e en.
43001012	Ge sɛba n to'e en ge sakɛ bo en la, bama te a bo ba sore te nɛreba de'a Yenɛ kɔma.
43001013	La dagɛ asaala dɔgɔm bii asaala potɛn'ɛre poan te ba de'a Yenɛ kɔma. La dela Yenɛ n bahɛ te ba daa de'a a kɔma.
43001014	Te se'em te ba yi'ira Yelehom la, ba dɔgɛ en te a bɔna la tɔ. To nyɛ' a na'ahegɔ. Enŋa n de somdaana la yelemɛŋɛrɛdaana ge nara na'ahegɔ. Enŋa n de a Sɔ dayɔyeŋa.
43001015	Yon daa yele a yele. A yele kpe'eŋkpe'eŋo te, La dela ena wa te n daa tɔgɔra a yele. N yeti a yee pooren wan wa'ana, ge enŋa n gana mam sɛla woo poan.
43001016	Zo'ohogɔ la n zo'e la zuo te a kan'ara kan'somɔ bɔ'ɔra tɔ tagela taaba.
43001017	Yenɛ n daa bahɛ te Moses dekɛ pa'alegɔ la bo to. Ge, Yesu Krista n bo to som la yelemɛŋɛrɛ la.
43001018	Te nɛrese'em nan ka tabelɛ nyɛ' Yenɛ la a nini. Ge, la dela dayɔyeŋa la, se'em n pɔnrɛ a Sɔ la n bahɛ te to mina Yenɛ n ane se'em.
43001019	Yudoma la n boe Yerusalem teŋa poan la daa tom malemadoma la Levidoma la te ba keŋɛ ta soke Yon te a dela ane?
43001020	A daa ka zagahɛ te a kan lebehe ba. Ge, a yele ba yelemɛŋɛrɛ yeti, Mam dagɛ se'em te Na'ayenɛ loe la.
43001021	Te ba daa le soke en yeti, Ho dela ane? Ho dela Eliya se'em n daa bo wonse'eren ha laa? Te Yon lebehe yeti, Aai, mam dagɛ Eliya. Te ba le soke en yeti, Ho yi dela nɔtɔgɔha se'em te to gura laa? Te a le lebehe yele ba yeti, Aai.
43001022	Te daa yele en yeti, Yele to hon yi de se'em. Se'ere n sɔe la, la sontii to tara lebehegɔ ta bo sɛba n tom tɔna la. Bala, hon mea tɛn'ɛhe te ho dela ane?
43001023	Te Yon lebehe yele ba a mea yele yɛhera la nɔtɔgɔha Isaiah n daa yele se'em la te, N dela se'em n mɔɔle yeti, Maalɛ sore pɔgɔtia la poan te de gan'an tontɔɔ bo to Na'ayenɛ la.
43001024	Te sɛba te Pariseedoma tom na
43001025	la nya soke Yon le yeti, Ho yi han dagana se'em te Yenɛ loe la, bii Eliya la, bii nɔtɔgɔha la, bene zuo n sɔe te ho bɔ'ɔra nɛreba ko'om soa?
43001026	Te Yon lebehe yele ba yeti, Mam bo'ore ya soa la ko'om poan wa. Ge nɛra ayema ze' ya poan te ya ka mina en.
43001027	Enŋa wan wa'an mam pooren na, ge mam pɔ'ɛ n pirege a tagara. Se'ere n sɔe la, a gane mam.
43001028	La dela Betani teŋa la n boe dapɔya bɔbɔrɛ du' Yordan Kolaa la te dena wa woo daa eta la. Zen'kana te Yon bɔ'ɔra ko'om soa la.
43001029	Te yiimbeere la te Yon daa nyɛ' te Yesu kena na la, a yeti, Behɛ ya, Yenɛ Pebila la n wa'ana te a dekɛ teŋa wa zuo be'em bahɛ.
43001030	Nɛre'ena n bala te n yeti a bo la n pooren kena na la. Ge, mam pɔ'ɛ a zen'en. Se'ere n sɔe la, a pon bɔna mɛ ge te ba baŋɛ dɔgɛ mam.
43001031	Ge mam ka mi' se'em n yeti a de'a en. Ge, mam wa'ana bɔ'ɔra ya la ko'om soa te n bahɛ te Israeldoma baŋɛ en.
43001032	Mam daa nyɛ' te Na'ayenɛ Sea la ze'ele saazuo sigera a zuin na wo dayene la.
43001033	Ge mam kelom ka baŋɛ en. Ge se'em n daa tom mam na te n bo ko'om soa la daa yele mam yeti, Nɛrese'em te ho nyɛ' te Sea la sige a zuin na la n de se'em n wan bo ya Yenɛ Sea la.
43001034	Mam nyɛ' mɛ, ge yɛta ya te a dela Yenɛ Dayɔa.
43001035	Te yiimbeere la Yon daa boe la zen'kaŋa mea la a dɔlɔba la bayi',
43001036	te n nyɛ' te Yesu kene bini bɔba la, a yeti, Behɛ ya, Yenɛ Pebila la n wana.
43001037	Te a dɔlɔba la bayi' la n wom n yele se'em la, ba ihege mɛ dɔla Yesu.
43001038	Te n ŋmɛregɛ nyɛ' te ba dole en la, a soke ba yeti, Bene te ya ɛɛra? Te ba lebehe yele en yeti, Naa, Arabi, ho kɛn'ɛre la bɛɛ? Arabi vɔnrɛ dela pa'ala.
43001039	Te Yesu yele ba yeti, Wa'an ya na la ya baŋɛ mam kɛn'ɛre zen'an. Ba yee bɔna la en dabaherɛ la zan'an. La daa dela yengɛleŋa.
43001040	Bayi' la poan ayema n daa wom Yon n tɔgɔrɛ la dela Andrew, Simon Peter yebega la.
43001041	Te Andrew n kɔ'ɔn nyɛ' a keema Simon la yele en yeti, To nyɛ' Krista, se'em te Na'ayenɛ loe la.
43001042	Ge a tare Simon keŋɛ Yesu zen'en. Te Yesu behɛ en ge yele en yeti, Ho dela Simon, Yon dayɔa. Ho yu'urɛ wan de'a la Kepas. Kepas vɔnrɛ dela Peter.
43001043	Te yiimbeere la, Yesu eŋɛ a potɛn'ɛrɛ te a keŋɛ Galilee teŋa poan. Te n nyɛ' Filip la, a yele en yeti, Wa'ana, dɔla mam.
43001044	Filip ze'ele la Betsaida teŋa poan na. Andrew la Peter me ze'ele la teŋkaŋa na.
43001045	Te Filip nyɛ' Natanael yele en yeti, To nyɛ' se'em te Moses daa golehɛ Pa'alegɔ la poan, te nɔtɔgɔheba la me daa golehɛ a yɛla mɛ. A dela Yosef n ze'ele Nazaret teŋa poan na la dayɔa Yesu.
43001046	Te Natanael soke Filip yeti, Nazaret me dela bem teŋa te yelesoma wa ta'an yehe bini na? Te a lebehe yele en yeti, Wa'ana la ho behɛ.
43001047	Te Yesu n nyɛ' te Natanael kene na la, a tɔgɛ a yele te, A dela Israel teŋa nɛra. A ka tare yele a zen'en.
43001048	Te Natanael soke Yesu yeti, Ho eŋɛ la wane baŋɛ mam? Te Yesu daa lebehe yeti, Mam nyɛ' ne hon zine kenkaŋa la teŋa te Filip yi' ne ho la.
43001049	Te a yeti, Naa, mam mi' te ho dela Na'ayenɛ Dayɔa. Ho dela Israel teŋa naba.
43001050	Te Yesu yele en yeti, Ho sakɛ bo mam la mam yele ho te n nyɛ' ne hon zine kenkaŋa teŋa la zuo? Ho wan nyɛ' yelese'a n gane dena wa.
43001051	Te a yele ba yeti, N yeti ya la yelemɛŋɛrɛ wa. Te ya wan nyɛ' te saazuo yo'ɛ te Na'ayenɛ soŋoreba zɔna ge sigera Asaala Dayɔa zen'en na.
43002001	Te dabeha ayi' poan la, pɔgɔdire de'eŋɔ n daa boe Kana teŋa la n boe Galilee teŋa poan la. Yesu ma boe bini mɛ.
43002002	Ba daa yi' Yesu la a dɔlɔba la te ba lagom bɔna pɔgɔdire de'eŋɔ la poan.
43002003	Te ban ta nyu' daam la zan'an ba'ahɛ la, Yesu ma la yele en yeti, Ba ka tare daam n wan nyu'.
43002004	Te Yesu lebehe yele a ma la te, N ma wa, da yele mam sɛla te n wan eŋɛ. Mam saŋa nan ka paɛ.
43002005	Te Yesu ma la yele yamehe la te, Eŋɛ ya sɛla woo te a yele ya.
43002006	Yudoma la tare la ba pa'alegɔ yɛhera malema soa. Bala n sɔe, te ba daa dekɛ kuga dogorɔ toyoobe ze'ele bini. Yugulehe pihiyi' bii pihitan' ko'om n daa pete dokɔ koyena.
43002007	Te Yesu yele yamehe la yeti, Pere ya dogotona wa la ko'om. Te ba daa perɛ dogorɔ la la ko'om.
43002008	Te Yesu yele ba yeti, Kaanbegɛ ya ko'om la bosebo ta bo se'em n de pɔgɔdire de'eŋɔ zuodaana la. Te ba daa kaanbegɛ ta bo en.
43002009	Te zuodaana la to'e ko'om la n lebege daam la nyu'. A ka baŋɛ bo ze'ele zen'an na, ge yamehe la n kaanbegɛ ko'om la daa mi'. Bala, te a yi' pɔgɔdaana
43002010	la yele en yeti, Nɛreba n ne eŋɛ se'em dela ba ne dekɛ la daamsomɔ la yia yo' bo saama la. Te nɛra woo han ta nyu' tegɛ, ba nya dekɛ daam sebo n ka ane soŋa la yo' tehɛ. Ge, hon ton nan dekɛ ne la daamsomɔ la ze'ele ge tara tara la wana ma'an.
43002011	Kana teŋa wa n boe Galilee teŋa poan la te Yesu daa pɔhɛ eŋɛ a yia yelenyalema ta pa'alɛ te a ze'ele la Yenɛ zen'en na. Bilam, te a pa'alɛ a pɛnka la, ge te a dɔlɔba la sakɛ bo en.
43002012	Ban daa ta ba'ahɛ dena wa Kana teŋa poan la, Yesu la a ma, la a yebehe, la a dɔlɔba la, daa keŋɛ la Kapernaum teŋa poan. Ba daa yee bini dabeha fiin wa.
43002013	Ge Yudoma Azootole De'eŋɔ la daa pɔnre mɛ. Bala te Yesu keŋɛ Yerusalem teŋa poan.
43002014	Te n paɛ Yenɛ Yire zenzaka la poan la, a nyɛ' te boraahe kɔɔha nii la piihe la dayɛna ge te sɛba me zin'an bini tɛɛra ligiri.
43002015	Bilam, te Yesu dekɛ mi'inhe maalɛ kpa'aherɛ dige dunhe la zan'an. Piihe la, la nii la yehe zenzaka la poan, ge lebege sɛba n teere ligiri la tebola kpanbɛ ge pɛ ba ligiri la yeregɛ,
43002016	ge yele boraa se'ehe n koohe dayɛna la yeti, Tare ya ba yehe kalam. Da dekɛ ya mam Sɔ yire lebege da'a.
43002017	Bilam te a dɔlɔba la tɛɛn te la golehɛ yeti, Mam nɔŋɛ ho yire wa se'em la n perɛ mam.
43002018	Te Yudoma la wa'ana soke Yesu yeti, Yelekerehe toon dene te ho wan eŋɛ pa'alɛ tomam te ho tare sore te ho eŋɛ hon eŋɛ se'em wa?
43002019	Te a lebehe yele ba yeti, Ya han gbi' Yire wa bahɛ ge dabeha atan' han tole, n wan mɛ' de yɛ'ɛha.
43002020	Te ba le soke en yeti, Ho yeti dabeha atan' poan, hon wan mɛ' de yɛ'ɛha? Ba dekɛ la yuun pihinaahe la ayoobe mɛ' Yenɛ Yire wa ba'ahɛ.
43002021	Ge, Yire wa te Yesu daa tɔgɔra wa dela a mɛŋa iŋa.
43002022	Bala, Yenɛ n bahɛ te a vo'e a kum poan la, a dɔlɔba la tɛɛn te a pon yele dena wa. Ba sakɛ sɛla n golehɛ eŋɛ Yenɛ gɔŋɔ la poan la, la Yesu n yele se'em la.
43002023	Yesu n daa boe Azootole De'eŋɔ la poan Yerusalem teŋa poan la, nɛreba zo'e zo'e sakɛ bo en yɛhera la ban nyɛ' yelekerehe tooma la te a eŋɛ la.
43002024	Ge, a kɔ'ɔn ka dekɛ a mɛŋa delom ba. Se'ere n sɔe la, a mi' asaala n ane se'em mɛ.
43002025	La dagɛ la se'em n wan yele en asaala n ane se'em. Se'ere n sɔe la, a mi' asaala potɛn'ɛrɛ n ane se'em mɛ.
43003001	Boraa kayema n daa boe te a yu'urɛ dɛna Nikodemus. A dela Yudoma la kpɛ'ɛndoma la ayema, ge bɔna Pariseedoma lagaŋɔ la poan.
43003002	Te yu'uŋɔ koyena te a keŋɛ Yesu zen'en ta yele en yeti, Naa, to mi' te ho dela pa'ala te Na'ayenɛ tom hɔ na. Te nɛra ka boe wan ta'an eŋɛ yelekerehe tooma wa te ho eta wa, han dagana la Na'ayenɛ n bo la a daana.
43003003	Yesu lebehe yele en yeti, N yeti ho la yelemɛŋɛrɛ wa, te nɛra kan ta'an bɔna Na'ayenɛ sɔ'ɔlom la poan, han dagana la ba maan dɔgɛ en.
43003004	Nikodemus soke en yeti, Ba wan eŋɛ la wane ta'an dɔgɛ nɛrekotɛ? Yelemɛŋɛrɛ, a kan ta'an kɛn' a ma pooren te a le dɔgɛ en.
43003005	Yesu lebehe en yeti, N yeti ho la yelemɛŋɛrɛ wa, te nɛra ka boe wan ta'an bɔna Na'ayenɛ sɔ'ɔlom la poan, han dagana la ba dɔgɛ en mɛ la ko'om la Sea la poan.
43003006	Asaala n dɔgɔre nɛra, ge Yenɛ Sea n dɔgɔre nɛra Sea poan.
43003007	Bala, da bahɛ te la eŋɛ hɔ pakerɛ la mam yele ho te la sontii ba malom dɔgɛ ho yɛ'ɛha la zuo.
43003008	Te sabebego lobere la zen'sɛka te ka bɔta. Ho wom kon lobere la, ge ho ka mi' kon ze'ele zen'an na, bii kon ye' zen'an. Dene mea n bala n boe bo se'em woo te ba dɔgɛ en yɛhera Sea la poan.
43003009	Te Nikodemus le soke en yeti, Dena wa wan eŋɛ la wane ta'an eŋɛ?
43003010	Te Yesu lebehe yele en yeti, Hon dela Israeldoma pa'ala ge ka mina dena wa?
43003011	N yeti ho la yelemɛŋɛrɛ wa, te to tɔgɔre la sɛla te to mina ge yɛta ya sɛla te to nyɛ'. Ge bala mea zan'an, dagɛ la ayema ya poan me n eŋɛ a potɛn'ɛrɛ te a to'e tomam yetɔgɔm wa.
43003012	Mam han ton yele ya teŋa wa zuo yɛla te yamam ka sakɛ bo mam, ya wan ton eŋɛ la wane sakɛ bo mam n han yele ya yelese'a n boe saazuo ha,
43003013	ge nɛrese'em me nan ka tabelɛ zom saazuo ha, han dagana la Asaala Dayɔa ma'an, se'em n ze'ele saazuo sige na.
43003014	Moses daa zɛnkɛ la nyɔgom bonsɛla dibega zuo pɔgɔtia poan ha. A enŋ dena wa te se'emdaana te bonsɛla dom en te a gorege behɛ nyɔgom bonsɛla la, a kan ki'. Dene mea, te ba wan zɛnkɛ Asaala Dayɔa la saazuo.
43003015	Te se'em woo n nam mam wan tara vom sebo n ka tare ba'ahegɔ Na'ayenɛ zen'en.
43003016	Te Na'ayenɛ daa nɔŋɛ teŋa wa zuo nɛreba mɛ. Bala n sɔe, te a dekɛ mam a dayɔa ma'an tehɛ te se'em woo n nam mam, kan sagom, ge a wan tara la vom n ka tare ba'ahegɔ.
43003017	Te Na'ayenɛ ka tom mam a Dayɔa la na te n yeti teŋa wa zuo nɛreba tue mɛ, ge n dɛna ba faanra.
43003018	Ge se'em woo n nam mam a Dayɔa la, Na'ayenɛ kan yele en te a tue ya. Ge se'emdaana n zagahɛ mam la, Na'ayenɛ pon te'ele yele a daana te a tue ya. Se'ere n sɔe la, a daana ka nam mam Na'ayenɛ Dayɔa ma'an la.
43003019	Ge gankerɛ la n yeti de keŋɛ se'em n wana, nɛɛhom la wa'an teŋa wa zuo na, ge nɛreba nɔŋɛ la lika la ton gana nɛɛhom la. Se'ere n sɔe la, ban tone be'em la zuo.
43003020	Te se'emdaana n tone be'em yaɛ nɛɛhom la mɛ, ge ka bɔta te a keŋɛ nɛɛhom la poan. Se'ere n sɔe la, a daana ka bote nɛreba nyɛ' a be'emtooma la.
43003021	Ge, se'emdaana n tone yelemɛŋɛrɛ tooma kene nɛɛhom la poan. Se'ere n sɔe la, nɛreba wan nyɛ' la ba nini te n ton sɛla la dela Na'ayenɛ paŋa poan te a tona la.
43003022	Wana wa n ba'ahɛ la, Yesu la a dɔlɔba la keŋɛ la teŋse'ehe n boe Yuda teŋa poan la. Ba yee bini dabeha fiin wa, ge bo nɛreba ko'om soa.
43003023	Ge Yon me bo'ore ko'om soa Aenon teŋa la n ka zaan la Salim teŋa poan. Se'ere n sɔe la, ko'om boe bilam. Nɛreba kene a zen'en na te a bɔ'ɔra ba ko'om soa.
43003024	Bala ma'an la, te ba nan ka yo' Yon pakadeen la.
43003025	Te Yon dɔlɔba la wa pɔhɛ ŋmɛ'ɛra nɔkpe'eŋe la Yudoma la ayema. Ba nɔkpe'ene la dela malema soa yɛla.
43003026	Bala, te ba keŋɛ Yon zen'en ta yele en yeti, Naa, ho tɛn'ɛre boraa sɛka te hon la enŋa daa wa ze'a Yordan Kolaa la yakenɛ deyema ha la? Enŋa n bala te ho tɔgɔra a yele la. Nananawa, a bo'ore la ko'om soa ge te nɛra woo kena a zen'en.
43003027	Te Yon lebehe yeti, Nɛra ka boe tara sɛla han dagana la Yenɛ n dekɛ bo en.
43003028	Yamam mɛhe wom la ya toba te n yeti mam dagɛ se'em te Yenɛ loe la. Ge, ba tom mam me na te n diŋɛ a nɛŋa na.
43003029	Te pɔgɔdaana n de se'em n sɔe pɔga. Pɔgɔdaana la zɔ' la ne ze'a mɛ gura. Te a han ta wom pɔgɔdaana la wa'ana, a poorɛ wan pee la se'em n wa'ana la.
43003030	La sontii enŋa Yesu de'a nɛrekantɛ ge te mam sirihe n mea.
43003031	Te se'emdaana n ze'ele saazuo na n gane zan'an. Ge se'em me n ze'ele teŋa wa zuo na, dela teŋa wa zuo denɛ ge tɔgɔra la teŋa wa zuo yɛla. Te se'em me n ze'ele Yenɛ zen'en na n gane sɛla woo.
43003032	A yele la sɛla te a nyɛ' ge wom. Ge nɛra ka sakɛ a yetɔgɔm la.
43003033	Ge nɛrese'em n sakɛ a yetɔgɔm la pa'alɛ te Yenɛ dela se'em n de yelemɛŋɛrɛdaana.
43003034	Se'em te Yenɛ tom la tɔgɔre la Yenɛ yelehom. Se'ere n sɔe la, Yenɛ bo en a Sea la n ka tare makerɛ.
43003035	Te Sɔ la nɔŋɛ a Dayɔa la mɛ. Bala n sɔe, te a dekɛ sɛla woo eŋɛ a nu'uhen.
43003036	Te nɛrese'em n nam Dayɔa la wan tare vom sebo n ka tare ba'ahegɔ Na'ayenɛ zen'en la. Ge nɛrese'em n zagahɛ kan nyɛ' vom. Se'ere n sɔe la, Yenɛ suunre wan nyii la ba daarɛ woo.
43004001	Te Pariseedoma la daa wom te nɛreba zo'e zo'e dole Yesu ge te a bɔ'ɔra ba ko'om soa gana Yon.
43004002	Ge yelemɛŋɛrɛ, Yesu mea daa ka bo nɛrese'em ko'om soa. La dela a dɔlɔba la n bo'ore.
43004003	Te Yesu n ta wom ban yeti se'em la, a bahɛ Yudea teŋa la ge lebe Galilee teŋa poan.
43004004	N ye' bini la, a doohe la Samaria teŋa poan tole.
43004005	A paɛ la teŋa kayema n boe Samaria teŋa te ba yi'ira ka Sikar. Teŋa wa ka zaan la peelom sɛka te Yakob daa dekɛ bo a dayɔa Yosef la.
43004006	Yakob bulega n boe bilam, ge Yesu keŋɛ taregɛ mɛ ge daa paɛ zin'an bulega la kenkɛleŋa. La de wo wontɛŋa zuo teŋasoka bɔba.
43004007	Samaria teŋa pɔka ayema nya wa'ana te a ankɛ la ko'om. En daa paɛ la, Yesu yele en yeti, Eŋɛ ko'om bo mam te n nyu'.
43004008	Bala ma'an la, te a dɔlɔba la pon kɛn' la teŋa la poan te ba da' dia.
43004009	Te pɔka la lebehe yele en yeti, La wan eŋɛ la wane te hon Yuda teŋa nɛra wa sohora ko'om mam se'em n de Samaria teŋa pɔka wa? Se'ere n sɔe la, Yudoma dekɛ Samaria teŋa lɔgɔrɔ woo te to dɛna dɛngerɔ.
43004010	Te Yesu lebehe yele en yeti, Ho han mina sɛla te Yenɛ bɔ'ɔra la la mam n de se'em sohɛ hɔ wa, ho wan sohɛ ne mam, te n bo ho ko'om sebo n vɔe.
43004011	Te pɔka la yele en yeti, Naa, ho ka tare bon'angɛla ge te bulega la me zaan. Bɛha te ho yeti ho nyɛ' ko'om sebo n vɔe wa?
43004012	Hon gane to sɔyaaba Yakob se'em n tun' bulega wa bo to la mɛ? A mɛŋa la a yaahe la a dunhe woo yuun nyuure la kalam.
43004013	Te Yesu lebehe yeti, Hon se'em nyu' ko'bona wa, ko'nyuuro wan le tara hɔ.
43004014	Ge, hon se'em nyu' ko'om sebo te mam wan bo ho la, ko'nyuuro kan le tara hɔ. Te ko'om sebo te mam wan bo ho la wan lebege ko'bulugɔ ho poan bɔ'ɔra hɔ ko'om sebo n vɔe ge te ho tara vom sebo n ka tare ba'ahegɔ Yenɛ zen'en.
43004015	Te pɔka la yeti, Naa, ye bo mam ko'bomɔ te n nyu', ge te ko'nyuuro ka le maan tara mam, bii n le wa'an kalam na te n ankɛ ko'om.
43004016	Te Yesu yele en te, Keŋɛ ta yi' ho sera na.
43004017	Te pɔka la yeti, Mam ka tare sera. Te Yesu lebehe yele en yeti, Ho yele ma'an la hon yeti ho ka tare sera la.
43004018	Ho ele la boraahe senuu, ge te se'em te ho nya bɔna a zen'en wa, dagɛ ho seramɛŋɛrɛ. Bala, ho yele mam la yelemɛŋɛrɛ.
43004019	Te pɔka la yeti, Naa, n baŋɛ ya, ho dela nɔtɔgɔha.
43004020	To sɔyaabdoma yuun na'ahe Yenɛ la zoore dena zuo. Ge, yamam Yudoma yeti Yerusalem n de zen'sɛka n sontii to na'aha to Sɔ Yenɛ.
43004021	Te Yesu yele en te, Pɔka wa, nam mam. Te dabaherɛ la ken na te nɛreba kan ta na'aha to Sɔ la zoore dena wa zuo, bii Yerusalem teŋa poan.
43004022	Ge yamam Samaria teŋa nɛreba seren ka mi' se'emdaana te ya na'aha. Tomam Yudoma wa mi' se'emdaana te to na'aha. Se'ere n sɔe la, faanrɛ ze'ele la Yudoma zen'an na.
43004023	Ge, dabaherɛ la pɔnrɛ paarɛ te sɛba n seren na'ahere to Sɔ la wan ta na'aha en la yelemɛŋɛrɛ ba potɛn'ɛra poan. Nɛre bana te to Sɔ la bɔta te ba na'aha en la yelemɛŋɛrɛ poan.
43004024	Yenɛ dela sea, ge te sɛba n na'ahɛ en la, sontii ba na'ahɛ en la ba sɛɛhe la yelemɛŋɛrɛ poan.
43004025	Te pɔka la daa yele en yeti, Mam mi' te se'em te Yenɛ loe la, wan wa'ana. A han wa'ana, a wan yele to sɛla woo.
43004026	Te a lebehe yeti, Mam n bala n tɔgɔre bɔ'ɔra ho wa.
43004027	Bala ma'an la, a dɔlɔba la daa lebe na. Ban daa paɛ na la, la eŋɛ ba pakerɛ, la ban nyɛ' te Yesu tɔgɔre la pɔka la. Ge, dagɛ la ba ayema me n soke pɔka la sɛla te a bɔta, bii soke Yesu sɛla zuo te a tɔgɔra bɔ'ɔra ka.
43004028	Te pɔka la bahɛ a yoore la bini ge lebe teŋa poan ta yele nɛreba te,
43004029	Wa'an ya na la ya behɛ boraa sɛka n yele mam sɛla woo te mam eŋɛ. Mam tɛn'ɛhe te a dela se'em te Yenɛ loe la.
43004030	Bala, te teŋa la nɛreba la daa keŋɛ Yesu zen'en.
43004031	Ge bala ma'an la, te Yesu dɔlɔba la yele en te, Naa, eŋɛ dia la fiin di'.
43004032	Ge, Yesu lebehe yeti, Mam tare disɛka te ya ka mina ka yele.
43004033	Bala, te Yesu dɔlɔba la nya pɔhɛ sɔkera taaba te, Nɛrese'em ka tare dia na bo en?
43004034	Te Yesu yele ba yeti, Mam dia dela n eŋɛ se'em n tom mam na la sunboolom ge la n tom a tooma zan'an.
43004035	Ya yeti, ŋmarehe senaahe poan ya wan bum dia va'ame kɛn' na. Ge mam yeti ya mɛ, dia la pon bi'ɛ mɛ sekɛ buŋa. Behera nɛreba wa soŋa soŋa te ba mahone ba mɛhe te ba sakɛ bo mam mɛ, ge dekɛ ba mɛhe lɛm Na'ayenɛ.
43004036	Te nɛrese'em n tare nɛreba wa'ana bahɛ ba te ba sakɛ bo mam wan tara vom sebo n ka tare ba'ahegɔ Na'ayenɛ zen'en. A tare nɛreba la kena na te Na'ayenɛ n bo ba vom la. Bala mea, te nɛrese'em n bune la se'em n bute zan'an lagom tara popeelom.
43004037	Te la dela yelemɛŋɛrɛ te nɛra ayema n bute la ge te ayema me bune.
43004038	Mam tom ya te ya keŋɛ ta bune la sɛla te ya ka burɛ. Dene poan, nɛresɛba n burɛ te yamam ton wa'ana dita yɔɔrɔ.
43004039	Nɛresɛba n boe Samaria teŋkaŋa bɔba la zo'e zo'e daa sakɛ bo Yesu. Se'ere n sɔe la, pɔka la yeti, A yele mam sɛla woo te n eŋɛ.
43004040	Bala, Samaria teŋa nɛreba la keŋɛ Yesu zen'en ge belom en te a yee ba zen'en. Te a daa kɛn' la ba, dabeha ayi'.
43004041	Nɛreba zo'e zo'e sakɛ bo Yesu la a yelehom la zuo.
43004042	Ba yele pɔka la te, Dagɛ la hon yele to se'em la zuo te to sakɛ nananawa. Ge, la dela tomam mɛhe wom a yetɔgɔm, ge baŋɛ te a seren dela teŋa wa zuo faanra.
43004043	Yesu n daa ta eŋɛ dabeha ayi' ma'an la, a bahɛ bilam mɛ ge keŋɛ Galilee teŋa poan.
43004044	Yesu mea yeti te nɔtɔgɔha ka tare na'ahegɔ a mea teŋa poan.
43004045	Ge n ta paɛ Galilee teŋa la, nɛreba la n boe bini la bo en zaarɛ. Se'ere n sɔe la, nɛreba la keŋɛ Azootole De'eŋɔ Yerusalem teŋa poan la, ba nyɛ' yelekerehe tooma la woo te a eŋɛ bini la mɛ.
43004046	Bala, a nya keŋɛ lebe la Kana teŋa la n boe Galilee teŋa poan la te a bahɛ te ko'om lɛbege daam la. Ge te Kapernaum teŋa zuodaana ayema boe bini, te a dayɔa bɛn'ɛnra.
43004047	Te n ta wom te Yesu ze'ele Yudea teŋa wa'an Galilee teŋa poan na la, a keŋɛ a zen'en ta belom en te ba keŋɛ Kapernaum teŋa poan, te a ta tebɛ a dayɔa n ye kum.
43004048	Te a yele en yeti, Ya se'em kan malom sakɛ, han dagana la ya nyɛ' la yelekerehe la yelenyalema tooma.
43004049	Te zuodaana daa yele en yeti, Naa, bahɛ te to paɛ bini ge n bia la wan ki'.
43004050	Te Yesu daa yele en te, Kena, ho dayɔa la wan ihege. Boraa la daa sakɛ bo Yesu n yele en se'em la mɛ, ge daa keŋɛ.
43004051	En boe sore zuo kula la, a yamehe to'ohɛ en yele en yeti, Ho dayɔa la ihege ya.
43004052	Te a soke ba se'em ma'an te a dayɔa la ban'an eŋɛ som la. Te ba lebehe yele en te, La zam dela wo wontɛŋa bɔba ma'an te ɔɔrɔ la zam bahɛ en.
43004053	Bilam, te bia la sɔ la daa tɛɛn te la dela wo bala ma'an bɔba te Yesu yele en te a dayɔa la wan ihege la. Dene poan, te enŋa la a yiredoma zan'an daa sakɛ bo Yesu.
43004054	Yelekiridena wa n pa'ahere yi'i te Yesu daa eŋɛ n daa ze'ele Yudea teŋa wa'an Galilee teŋa poan la.
43005001	Yeledena wa n daa ba'ahɛ la, Yesu nya keŋɛ Yudoma De'eŋɔ n boe Yerusalem teŋa poan la.
43005002	Te Yerusalem teŋa poan la, kolega n daa boe lɛm la Piihe Zanɔɔrɛ la. Te bɔpagahe senuu n daa kae dɛ bahɛ teŋasoka. Ge Aramaik yetɔgɔm poan ba yi'ire dɛ la Betesda.
43005003	Bilam, te ban'ahedoma kekeko, la sɛba n de fɔɔhe, la wɔbehe, la kɔɔrɔnɔ daa gan'an bɔpagahe la poan.
43005004	Ba daa gan' gura la ko'om la ta gbirige. Se'ere n sɔe la, Yenɛ soŋora daa magahɛ kena na gbirigera ko'om la. Te ban'anra se'em n daa nyaŋɛ sige ko'om la n gbirigere la poan yia, ban'sɛka woo te a tara ne bahɛ en mɛ.
43005005	Te boraa kayema daa bɔna bini bɛn' yuum pihitan' la anii.
43005006	Ge Yesu nyɛ' boraa wa ta a gan'an la mina te a bɛn' te la yue mɛ. Bala, te a soke en yeti, Ho bote ho de'a ho mɛŋa?
43005007	Te ban'anra la lebehe yele en te, Naa, n ka tare nɛrese'em kalam te a wan nyɔkɛ mam eŋɛ kolega wa poan ko'om han ta gbirige. Te mam han ta zegɛra te n sige bini, nɛra ayema me n ne diŋɛ sige bini yia.
43005008	Te Yesu yele en te, Ihege la ho vaɛ ho soŋɔ la ho keŋɛ.
43005009	Bilam bilam, te boraa la ban'an la bahɛ, ge te a vaɛ a soŋɔ la keŋɛ. La daa dela Vo'ohogo Daarɛ.
43005010	Bala, te Yudoma la yele boraa sɛka te a ban'an la bahɛ la te, Zina dela Vo'ohogo Daarɛ. Bala, la dela to kihire te ho to' ho soŋɔ.
43005011	Te a lebehe yele ba yeti, Boraa sɛka n bahɛ te n ban'an la bahɛ la, n yele mam te n vaɛ n soŋɔ la n keŋɛ.
43005012	Te ba soke en yeti, Ane n de boraa kaŋa yele ho te vaɛ ho soŋɔ keŋɛ?
43005013	Ge, boraa sɛka te a ban'an n bahɛ la ka mi' n de se'em. Se'ere n sɔe la, nɛrekooŋɔ n daa bo bilam bɔba ge te Yesu me lilom nɛrekooŋɔ la poan yehe.
43005014	Depooren te Yesu nya nyɛ' boraa sɛka ban'an n bahɛ la Yenɛ Yire la poan, yele en te, Behɛ, ho de ho mea. Da le tom be'em, te yelese'ere n gane bala da le paɛ hɔ.
43005015	Te boraa la nya keŋɛ ta yele Yudoma la te la dela Yesu n daa tebɛ en la.
43005016	Dene poan n bala, te ba pɔhɛ muguha Yesu. Se'ere n sɔe la, a tebɛ boraa wa la Vo'ohogo Daarɛ la.
43005017	Te Yesu lebehe yele ba te, Mam Sɔ n tone te mam me tona.
43005018	Yudoma la zegera te ba ko' en. Se'ere n sɔe la, la dagɛ en ganlom Vo'ohogo Daarɛ la ma'an zuo, ge a yeti Yenɛ dela enŋa Sɔ, ge le dekɛ a mɛŋa pagara la Yenɛ.
43005019	Bala, te Yesu lebehe yele ba te, N yeti ya la yelemɛŋɛrɛ wa, te mam Yenɛ Dayɔa ka ete la sɛla te n mea bɔta, ge n tone la sɛla ma'an te n nyɛ' te n Sɔ la tona la. Te sɛla te n Sɔ la ete la, mam la me ete la dene mea me.
43005020	Te n Sɔ la nɔŋɛ mam la mɛ, ge pa'ala mam sɛla woo te a mea eta la. Ge, a wan pa'alɛ mam sɛla n gane dena wa te n eŋɛ, ge te la wan eŋɛ ya pakerɛ.
43005021	Magahɛ wo n Sɔ la n bahere te sɛba n ki' vo'e ba kum poan la ge te a bo ba vom sebo n ka tare ba'ahegɔ a zen'en la. Bala mea, te mam me bɔ'ɔra sɛba te n bɔta la vom la.
43005022	Ge bala mea zan'an, n Sɔ la mea ka gankere nɛrese'em. Ge, a bo mam a Dayɔa la sore te n gankera.
43005023	Bala, te nɛra woo wan bɔ'ɔra mam na'ahegɔ, wo ban bo'ore n Sɔ la na'ahegɔ se'em la. Ge, nɛrese'em n ka bo'ore mam Yenɛ Dayɔa la na'ahegɔ me ka bo'ore n Sɔ la se'em n tom mam na la na'ahegɔ.
43005024	N yeti ya la yelemɛŋɛrɛ wa, te hon se'em n wom mam yetɔgɔm wa, ge sakɛ bo se'emdaana n tom mam na la, tare vom sebo n ka tare ba'ahegɔ Yenɛ zen'en la mɛ. Yenɛ kan yele a daana te a tue ya, bii a sagom en. Ge, a daana wan nyɛ' vom la.
43005025	N yeti ya la yelemɛŋɛrɛ wa, te dabaherɛ la pɔnrɛ, te sɛba n ki' la wan wona mam Yenɛ Dayɔa la te n tɔgɔra. Te sɛba n wan ta wom mam la, wan vɔna.
43005026	Magahɛ wo n Sɔ la mea n de se'em n bo'ore vom la, dene mea n bala, te a bahɛ te mam a Dayɔa la me de'a se'em n bo'ore vom la.
43005027	Ge a bo mam a Dayɔa la sore te n gankera. Se'ere n sɔe la, n dela Asaala Dayɔa la.
43005028	Ge da bahɛ ya te la eŋɛ ya pakerɛ te dabaherɛ la kene na te sɛba woo te ba pin' ba yɔɔrɔ poan la wan wom mam te n tɔgɔra.
43005029	Ba han wom bala, ba wan yehe ba yɔɔrɔ la poan na. Te sɛba n tom soŋa la wan ihege te Yenɛ yele ba te ba tare vom la, ge te sɛba me n tom be'em la wan ihege, ge Yenɛ yele ba te ba tue ya.
43005030	Mam mea kan ta'an tom tontonɛ, la han dagana Yenɛ. Yenɛ n yeti mam se'em la, te mam gankera. Bala, mam gankere se'em la dela yelemɛŋɛrɛ. Se'ere n sɔe la, mam ka zegere te n eŋɛ la sɛla te mam mea bɔta. Ge, mam ete la sɛla ma'an te se'em n tom mam na la bɔta.
43005031	Ge, mam ma'an han yeti n tɔgɛ n yele, nɛreba wan tɛn'ɛha te mam yele se'em la dagɛ sera.
43005032	Ge, nɛrese'em boe ha n wan ze'ele mam pooren tɔgɛ n yele. Mam me mi' te n tɔgɔre se'em yɛhera n yele la dela sera.
43005033	Yan daa tom ya yamehe Yon zen'en la, a daa tɔgɛ po'e sɛla n de sera la mɛ mam zuo.
43005034	Ge la dagɛ la mam pɛngerɛ mɛ te nɛrese'em ze'ele n pooren tɔgɛ n yele. Mam yenzuo yele dena wa te Yenɛ ta'an fan' ya bahɛ.
43005035	Te daa ane me wo butolela n laŋɛ nɛɛra, te ya daa nɔŋɛ ya kelehe a yetɔgɔm fiin wa la.
43005036	Ge, mam tare yelese'ere yɛhera n mea yele te de gana yelese'ere te Yon tara la. Te toonse'a te mam tom la, n de toonse'a te mam Sɔ dekɛ bo mam la. Ton'ana n tɔgɔre yɛhera n yele la, ge pa'alɛ te Sɔ la n tom mam na.
43005037	Te Sɔ la n tom mam na la me ze'ele n pooren tɔgɛ n yele. Ge ya nan ka tabelɛ wom sɛla te a tɔgɔra, bii nyɛ' a naanɛ.
43005038	Ya me ka tare a yelehom la ya potɛn'ya poan. Se'ere n sɔe la, ya ka sakɛ bo mam se'em te a tom na la.
43005039	Se'ere n sɔe la, ya zameha Yenɛ gɔŋɔ la dela ya tɛn'ɛhe te bilam poan te ya wan tara vom sebo n ka tare ba'ahegɔ Yenɛ zen'en. Ge gɔŋkoŋɔ mea tɔgɔre mam yele mɛ.
43005040	Ge, bala mea zan'an, ya ka bote ya wa'an n zen'en na la ya ta'an tara vom la.
43005041	Ge mam ka gore behera te nɛreba n pɛngɛ mam.
43005042	Ge, mam mi' ya. Mam mi' te ya ka tare nɔŋerɛ bo Yenɛ ya potɛn'ɛra poan.
43005043	La dela mam Sɔ paŋa poan te n wa'ana. Ge, ya ka to'e mam. Ge se'em han wa'ana la a mea paŋa poan, ya wan to'e en.
43005044	Ge ya mɛhe bote ya pɛngere la taaba. Ge, ya ka zegere te ya nyɛ' pɛnka Yenɛ deyena la ma'an zen'en. Te dena wa han de'a bala, ya wan eŋɛ la wane sakɛ bo mam?
43005045	Ge da ya tɛn'ɛhe ya te mam wan tara yele paɛ n Sɔ nɛŋan zɛrɛgere ya. Ge Moses te ya dekɛ ya mɛhe delom la n wan zɛrɛge ya, ya wan dɛna tontɔɔdoma Yenɛ nɛŋa.
43005046	Ge ya han seren sakɛ bo Moses, ya wan sakɛ ne bo mam me. Se'ere n sɔe la, Moses golehɛ yɛhera mam yele.
43005047	Ge, yamam n ka sakɛ bo sɛla te a golehɛ wa, ya wan eŋɛ la wane sakɛ bo sɛla te mam yele?
43006001	Yesu n daa yele dena wa ba'ahɛ la, a le yakɛ la Galilee mɔgɔrɛ la. La dela Tiberias mɔgɔrɛ.
43006002	N yakɛ bala la, nɛrekooŋɔ daa doohe en. Se'ere n sɔe la, ba nyɛ' yelenyalema tooma la te a tom bahɛ te ban'ahedoma ihege ba ban'ahe poan la.
43006003	Bilam, te Yesu la a dɔlɔba la keŋɛ ta zin'ire zoore zuo.
43006004	Yudoma Azootole De'eŋɔ la me pɔnre mɛ.
43006005	Yesu behɛ kae nyɛ' te nɛrekooŋɔ kene a zen'en na. Depooren, te a yele Filip yeti, Bɛha te to wan nyɛ' dia kekeko da' diihe nɛrebana wa zan'an?
43006006	A yele dena wa te a behɛ ya Filip n wan yele se'em. Yelemɛŋɛrɛ, a mea pon mina sɛla te a wan eŋɛ.
43006007	Te Filip lebehe yeti, To han yeti to da' boroboro bo ba to wan dekɛ ligiri zo'e zo'e gana ton tare se'em la.
43006008	Te Simon Peter yebega Andrew se'em n de Yesu dɔlɔba la ayema la yeti,
43006009	Bia boe kalam tara boroboro banuu la zim iyi'. Ge, bana dela bene wan ta'an diihe nɛrebana wa waabe?
43006010	Ge Yesu lebehe yele ba yeti, Bahɛ ya te nɛreba la zin'ire teŋa. Mɔɔrɔ n pohe bini kekeko. Bala, te nɛreba la daa zin'ire teŋa. Ba de wo boraahe tuha anuu la.
43006011	Ban zin'ire ba'ahɛ la, Yesu dekɛ boroboro la bo Yenɛ fara ge dekɛ tɔnrɛ nɛreba la n zin' la. A eŋɛ bala mea la zim la te la sekɛ ba gaŋɛ.
43006012	Ba zan'an n di' tegɛ la, Yesu yele a dɔlɔba la yeti, Lagahɛ ya disɛka n gee la, la ya da sagom kɔ.
43006013	Depooren te ba lagahɛ disɛka n gee la, te la perɛ pitɔ pia la toyi' yɛhera la boroboro banuu la te nɛreba la di' la.
43006014	Te nɛreba la n boe bilam la n daa nyɛ' yelenyalema toonɛ wa te Yesu daa tom wa, ba yeti, Yelemɛŋɛrɛ, ena wa dela nɔtɔgɔha se'em te to gura te a wa'an teŋa wa zuo na la.
43006015	Ge Yesu baŋɛ ya te ba maahom te ba pɛnregɛ bahɛ en te a de'a naba. Bala, te a bahɛ bini, ge keŋɛ zom zɔya la zuto ha yɛ'ɛha a ma'an.
43006016	Te zanɔɔrɛ n daa paɛ la, Yesu dɔlɔba la sige la mɔgɔrɛ la zen'an.
43006017	Ban daa sige la, ba zom la ɔɔnrɔŋɔ yakɛ ye'a tɔɔra Kapernaum teŋa bɔba. Te yu'uŋɔ n paɛ la, Yesu nan kelom ka wa'an ba zen'en na.
43006018	Ge bala ma'an la, sabekantɛ lobere gbirigera ko'om la.
43006019	Te a dɔlɔba la n keŋɛ ta paɛ teŋasoka la, ba nyɛ' Yesu te kena na. A kene la ko'om la zuo kena du'ura ɔɔnrɔŋɔ la, te dabeem kɛn' ba.
43006020	Ge Yesu daa yele ba yeti, Da bahɛ ya te dabeem tara ya, ge la dela mam.
43006021	Bilam, te ba tare en la popeelom ɔɔnrɔŋɔ la poan. Ge bilam bilam, te ɔɔnrɔŋɔ la paɛ doone, zen'en te ba ye'a la.
43006022	Te yiimbeere la, nɛrekooŋɔ la n boe mɔgɔrɛ la yakɛ deyema la ba mi' te ɔɔnrɔŋyeŋɔ ma'an n zam boe, te a dɔlɔba ma'an zom ɔɔnrɔŋɔ la keŋɛ ge bahɛ en. Ge, ba keŋɛ mɛ ge bahɛ en.
43006023	Ge ɔɔnrɔnɔ toseto ze'ele la Tiberias teŋa na. To paɛ na ze'ele la doone lɛm zen'an te to Daana Yesu zam po'ohɛ, ge te nɛrekooŋɔ la obe boroboro la.
43006024	Ge nɛrekooŋɔ la ka nyɛ' te Yesu bii a dɔlɔba la bɔna bini. Bala, te ba zom ɔɔnrɔnɔ keŋɛ Kapernaum teŋa ɛɛra en.
43006025	Te nɛreba la n nyɛ' Yesu te a boe mɔgɔrɛ la yakenɛ deyema la, ba yele en yeti, Naa, wane ma'an te hon wa'an kalam na?
43006026	Te Yesu lebehe yeti, N yeti ya la yelemɛŋɛrɛ wa, te ya eere mam la yan di' dia la ge nyɛ' sɛla woo te ya bɔta la zuo. La yan pon nyɛ' mam te tom paŋa tooma pa'ala te n ze'ele la Yenɛ zen'en na, ya da ka sakɛ bo mam.
43006027	Da bahɛ ya te dia yele la daana ya. Se'ere n sɔe la, dia wan sagom. Ge, tɛn'ɛhe ya vom sebo n ka tare ba'ahegɔ Yenɛ zen'en la yele. Se'ere n sɔe la, de ka sagone. Dikana te Asaala Dayɔa la wan bo ya. Se'ere n sɔe la Yenɛ n de Sɔ la danlehom boe a zuo.
43006028	Depooren, te ba soke en yeti, To wan eŋɛ la wane ta'an eta sɛla te Na'ayenɛ bɔta tɔ te to eŋɛ?
43006029	Te Yesu lebehe yele ba yeti, Na'ayenɛ n bote ya eta se'em dela ya sakɛ bo mam se'em te a tom na la.
43006030	Te ba le yeti, Yelenyalema toon dene te ho wan eŋɛ te to nyɛ' ge sakɛ te Na'ayenɛ n tom ho na? Ho yeti ho eŋɛ la bene?
43006031	To sɔyaabdoma di' la dia pɔgɔtia ha wo la n golehɛ yeti, A bo ba saazuo dia bahɛ te ba dita.
43006032	Te Yesu le yele ba te, N yeti ya la yelemɛŋɛrɛ wa, la dagɛ Moses n daa bo ya disɛka n daa ze'ele saazuo na la. Ge, la dela mam Sɔ n bo ya yelemɛŋɛrɛ disɛka n ze'ele saazuo ha la.
43006033	Te disɛka te Na'ayenɛ bɔ'ɔra la n de se'em n ze'ele sigere na bɔ'ɔra nɛreba teŋa wa zuo vom la.
43006034	Te ba daa yele en yeti, Naa, bɔ'ɔra tɔ dikana wa daarɛ woo.
43006035	A me yele ba yeti, Mam ana wo dia. Se'ere n sɔe la, se'em woo n wa'an mam zen'en na, kom kan le tara en. Se'em woo n sakɛ bo mam, ko'nyuuro kan malom tara en.
43006036	Ge wo mam yele ya se'em la, ya nyɛ' mam, ge ya kelom nan ka sakɛ.
43006037	Te se'em woo te mam Sɔ dekɛ bo mam wan wa'an mam zen'en na. N kan zagahɛ se'em woo n wa'an n zen'en na.
43006038	Se'ere n sɔe la, mam ze'ele saazuo sige na te n tom la se'em n tom mam na la sunboolom, ge dagɛ la n mea sunboolom.
43006039	Te se'em n tom mam na la sunboolom n wana, te n da bahɛ te se'em woo te a dekɛ bo mam la bɔregɛ. Ge, n behɛ ba zan'an te ba ta bɔna teŋa ba'ahegɔ daarɛ han paɛ la.
43006040	Te mam Sɔ sunboolom n wana, te sɛba woo n nyɛ' mam a Dayɔa la, ge sakɛ bo mam, wan tara vom sebo n ka tare ba'ahegɔ Na'ayenɛ zen'en la. Ge te mam wan bahɛ ba te ba ihege ba kum poan teŋa ba'ahegɔ daarɛ la.
43006041	Te Yudoma la nya pɔhɛ gangara yɛhera a yele. Se'ere n sɔe la, en yeti enŋɛ ana me wo disɛka n ze'ele saazuo sige na la.
43006042	De poan, te ba yeti, Boraa kana wa dela Yesu, Yosef dayɔa. Dagɛ enŋa n bala? To mi' a sɔ la a ma. Te la nya wan eŋɛ la wane te a yeti enŋa ze'ele la saazuo sige na laa?
43006043	Te Yesu lebehe yele ba yeti, Go'e ya la ya da gangara la taaba.
43006044	Te nɛrese'em ka boe wan wa'an mam zen'en na, han dagana la n Sɔ Na'ayenɛ se'em n tom mam na tare en wa'an n zen'en na. Te n wan bahɛ en te a ihege a kum poan ba'ahegɔ daarɛ la.
43006045	Te nɔtɔgɔha golehɛ te, Na'ayenɛ wan pa'alɛ ho dayɔɔhe yam. Te nɛrese'em n kelehere n Sɔ la, ge zameha a zen'en, a ye mam zen'en na.
43006046	Nɛra ka tabelɛ nyɛ' Sɔ la a nini. Se'emdaana n ze'ele Na'ayenɛ zen'en na la n de se'em ma'an n nyɛ' Sɔ la.
43006047	Ge n yeti ya la yelemɛŋɛrɛ wa, te nɛrese'em n sakɛ bo mam tare vom sebo n ka tare ba'ahegɔ Na'ayenɛ zen'en la.
43006048	Te mam n de disɛka n bo'ore vom la.
43006049	Ya sɔyaabdoma daa di' la saazuo dia la pɔgɔtia la poan la, ge ba ki ya.
43006050	Disɛka n de mam nɛrese'em n di' dikana kan ki'.
43006051	Mam de vom dia la. Te nɛrese'em n di' dikana wa wan tare vom la. Ge disɛka te mam wan bo hɔ la dela n iŋa wa. N yeti n dekɛ dɛ bo mɛ te teŋa wa zuo nɛreba ta'an vɔna.
43006052	Bilam te Yudoma nya pɔhɛ ŋmɛ'ɛra nɔkpe'ene la taaba. Ba yeti, Boraa kana wa yeti a eŋɛ la wane bo to a iŋa te to obe?
43006053	Te Yesu yele ba yeti, N yeti ya la yelemɛŋɛrɛ wa. Te ya han ka obe Asaala Dayɔa iŋa wa ge nyu' mam ziim, ya kan nyɛ' vom ya zen'enhen.
43006054	Te hon se'em n obe mam iŋa wa ge nyu' mam ziim wan tara vom sebo n ka tare ba'ahegɔ Na'ayenɛ zen'en la. N me wan bahɛ hɔ te ho ta ihege ho kum poan teŋa ba'ahegɔ daarɛ la.
43006055	Te mam iŋa wa n seren de dia la ge te n ziim me seren de'a konyuuremɔ.
43006056	Te nɛrese'em n obe mam iŋa wa ge nyu' mam ziim wa, wan bɔna la mam, te mam mɛ wan bɔna la en.
43006057	Te n Sɔ, se'em n vo'e la, n tom mam na. Bala, enŋa zuo mam me vo'e mɛ. Dene mea n bala, hon se'em n obe mam wan vɔna mam zuo.
43006058	Te dena wa n seren de disɛka n ze'ele saazuo na la. Dɛ ka ane wo disɛka te ya sɔyaabdoma daa di' pɔgɔtia poan ha, ge ki' la. Ge nɛrese'em n di' dikana wa wan vɔna wuuha.
43006059	Yesu daa yele dena wa la n pa'alɛ nɛreba zamehegɔ yire Kapernaum teŋa poan la.
43006060	Te Yesu dɔlɔba la zo'e zo'e n wom dena wa la, ba yele en yeti, Pa'alekona wa kpe'em mɛ. Ane n wan bɔkɛ dena wa?
43006061	Te Yesu n baŋɛ te a dɔlɔba la gangare la yele dena wa zuo la, a yele ba yeti, Dena wa daan ya mɛ te ya ka bɔta te ya dɔla mam?
43006062	Ge, ya han pon nyɛ' ne te Asaala Dayɔa la lebe zen'an te n wa'ana la, ya wan sakɛ ne bo mam?
43006063	Se'em n bo'ore vom la dela Na'ayenɛ Sea la. Te asaala paŋa kan ta'an eŋɛ sɛsɛla zan'an. Te yetɔgɔm la te mam tɔgɛ bo ya la ze'ele la Sea la zen'en na, ge me bɔ'ɔra vom la.
43006064	Ge bala mea zan'an, ya sɛba nan kelom ka sakɛ. Yesu pon te'ele mina sɛba n kan sakɛ, la se'em n wan ŋma' en.
43006065	A kelom yeti, Dena mea n sɔe, te n yele ya, te se'em ka boe wan wa'an mam zen'en na, han dagana la n Sɔ la n bahɛ en te a ta'an eŋɛ bala.
43006066	Yesu n daa yele dena wa zuo te a dɔlɔba la kekeko zagahɛ ka dɔla en.
43006067	Bala, te Yesu yele a dɔlɔba la pia la bayi' la te, Yamam me wan zagahɛ kan dɔla mam?
43006068	Te Simon Peter lebehe yele en te, To Daana, ane zen'en te to wan keŋɛ? Hon n de se'em n tare yetɔgom sebo n bo'ore vom sebo n ka tare ba'ahegɔ Na'ayenɛ zen'en la.
43006069	Te nananawa, to sakɛ ge baŋɛ te hon ma'an n de Fa'a Daana la ze'ele Na'ayenɛ zen'en na.
43006070	Te Yesu lebehe yele ba te, N daa loe yamam pia la bayi' la. Ge bala mea zan'an, ayema ya poan dela Sagona.
43006071	La dela Simon Iskariot dayɔa Yudas, te a daa tɔgɔra bala la. Se'ere n sɔe la, Yudas n yeti a ŋma' en la n pon de'a a dɔlɔba la ayema la.
43007001	Dena wa n daa ba'ahɛ la, Yesu keŋɛ doohe la Galilee teŋa poan. A ka bote a keŋɛ doohe Yudea teŋa poan. Se'ere n sɔe la, Yudoma n boe bini la daa bote te ba ko' en mɛ.
43007002	Te Yudoma Pagahe Tin'a De'eŋɔ dabaherɛ la daa wa pɔnrɛ.
43007003	Bala, te Yesu yebehe yele en te, Bahɛ kalam ge keŋɛ Yuda teŋa. Bala, te ho dɔlɔba la wan nyɛ' toonse'a te ho tona la.
43007004	Ge te hon me nya ete toon ana wa, bahɛ te teŋa wa zuo woo nɛreba mina ho yele. Te nɛra ka sogore sɛla te a eta a han bɔta te nɛreba mina en.
43007005	Dagɛ la a yebehe la ayema me n daa sakɛ bo en te a ze'ele la Na'ayenɛ zen'en na.
43007006	Te Yesu yele ba yeti, Mam ka ye zina, ge yamam han bɔta, ya ta'an keŋɛ.
43007007	Ge sɛbadoma n ka sakɛ Yenɛ yelehom kan ta'an yaɛ ya. Ge, han de'a mam, ba yaɛ mam mɛ. Se'ere n sɔe la, mam kɔ'ɔn yɛta ba mɛ te ban boe bɔŋsɛka taaba la ka ane soŋa.
43007008	Yamam keŋɛ de'eŋɔ la poan, ge han de'a mam, mam ka ye bini. Se'ere n sɔe la, saŋa la nan ka paɛ te n keŋɛ bini.
43007009	Yesu yele dena ge ye bɔna Galilee teŋa poan.
43007010	Te Yesu yebehe la n daa keŋɛ de'eŋɔ la poan la, a mea me keŋɛ bini mɛ. Ge, a ka bahɛ te nɛreba nyɛ' a kenɛ.
43007011	Ge Yudoma la sunsunya n nyie te ba ɛɛra Yesu de'eŋɔ la poan, ge sɔkera nɛreba te, A boe la bɛ?
43007012	Ge nɛrekooŋɔ la waahene tɔgɔra a yele. Basɛba yeti, A dela nɛresoŋa. Ge, basɛba me yeti, Aai, a dagɛ nɛresoŋa. A pan'ahe la nɛreba la.
43007013	Ge, ba se'em ka tɔgɛ a yele peelomɛn. Se'ere n sɔe la, dabeem n tare ba la Yudoma la.
43007014	Ge la daa wɔne te ba de'en de'eŋɔ la porogerɛ mɛ, ge te Yesu keŋɛ Yenɛ Yire la poan pɔhɛ pa'ala.
43007015	Te en pa'ale la, la eŋɛ Yudoma la pakerɛ te ba yeti, Boraa kana eŋɛ la wane mina ge ka ba mina gɔŋɔ soŋa soŋa?
43007016	Te Yesu lebehe yeti, Mam pa'ale sɛla n dagɛ mam mea pa'alegɔ. Ge, la ze'ele la Na'ayenɛ se'em n tom mam na la zen'en.
43007017	Te hon se'em n bote ho eta sɛla te Na'ayenɛ bɔta, wan baŋɛ nya mam pa'alɛ sɛla la ze'ele la Na'ayenɛ zen'en na, bii mam tɔgɔre la n mea paŋa poan.
43007018	Te nɛrese'em n tɔgɔre a mea paŋa poan, zegere te nɛreba n pɛngɛ en. Ge nɛrese'em n bote se'emdaana n tom en na la nyɛ' pɛnka, dela se'em n tɔgɔre yelemɛŋɛrɛ ge ka tara ponpɔrɔŋɔ.
43007019	Moses n daa bo ya pa'alegɔ la. Ge, bala mea zan'an dagɛ la ya ayema me n nane pa'alegɔ la. Bene zuo te ya zegera te ya ko' mam?
43007020	Yesu n daa yele wana wa la, nɛrekooŋɔ la lebehe yeti, Ho zaale mɛ. Nɛra ka zegɛre te a ko' hɔ.
43007021	Te Yesu lebehe yeti, Mam eŋɛ la yelekeretoonɛ deyena ma'an te la eŋɛ ya zan'an pakerɛ.
43007022	Moses bo ya Pa'alegɔ la te ya ŋmata ya dayɔɔhe la zuo, ya ŋmate ya dayɔɔhe me Vo'ohogo Daarɛ la. Ge ŋmaa pa'alegɔ la ka pɔhɛ Moses zen'en la, ge de pɔhɛ la ya sɔyaabdoma zen'en na.
43007023	Moses pa'alegɔ la zuo la sontii ya ŋmata ya kɔma la han pon dɛna Vo'ohogo Daarɛ. Bala, mam han tebɛ boraa wa Vo'ohogo Daarɛ, wane te ya sunsunya nyie la mam?
43007024	Dene poan, da yele ya mam te n tue mɛ, ge n ka tue.
43007025	Te Yerusalem teŋa nɛreba basɛba nya yeti, Dagɛ boraa kana n wana te ba zegɛra te ba ko' laa?
43007026	Behɛ ya, a tɔgɔre la nɛrekooŋɔ poan, ge te nɛra ka yɛta en se'ere. Bala, la kan de'a Yudoma kpɛ'ɛndoma la baŋɛ te a dela se'em te Na'ayenɛ loe la?
43007027	Ge, a han wa'ana, nɛra kan baŋɛ n yehe zen'an na. Ge han de'a boraa kana wa, to zan'an baŋɛ n yehe zen'an na.
43007028	Te Yesu n pa'alɛ Yenɛ Yire la poan la, a tɔgɛ kekeko yeti, Ya seren mi' mam ge baŋɛ mam yehe zen'en naa? Ge, mam ka wa'an na la n mɛŋa paŋa poan na. Ge Se'emdaana n tom mam na la n de yelemɛŋɛrɛdaana. Ya me ka mi' en.
43007029	Ge, mam mi' en. Se'ere n sɔe la, mam ze'ele la a zen'an na ge te enŋa me n tom mam na.
43007030	Bala, te ba daa zegera te ba nyɔkɛ en. Ge ba se'em ka dekɛ a nu'o gorɛ en. Se'ere n sɔe la, a dabaherɛ la na ka paɛ.
43007031	Ge, nɛreba zo'e zo'e nɛrekooŋɔ la poan sakɛ bo Yesu, ge yɛta te, Behɛ ya, ena n de se'em te Yenɛ loe la. Da tɛn'ɛhe ya te ayema boe wan nyaŋɛ tom yelekerehe tooma gana boraa kana wa n tom se'em wa.
43007032	Ge Pariseedoma la wom nɛrekooŋɔ la n waahene dena wa yɛhera a yele la mɛ. Bala, te bama la malema nɛŋadaana la tom guruba la te ba keŋɛ ta nyɔkɛ Yesu na.
43007033	Ge, ban paɛ la, Yesu yele ba yeti, N wan bɔna la ya dabeha wana fiin wa, ge lebe se'emdaana n tom mam na la zen'en.
43007034	Ya wan ɛ mam, ge, ya kan nyɛ' mam. Se'ere n sɔe la, zen'an te mam wan bɔna la, ya kan ta'an wa'an bilam na.
43007035	Ge Yudoma la nya yele taaba yeti, Bɛha te boraa kana wa tɛn'ɛha te a keŋɛ ge te tomam kan nyɛ' en? A yeti a keŋɛ la Greek teŋhe te to nɛreba bɔna bini la te a pa'ala Greekdoma la?
43007036	A yeti to wan ɛ en, ge to kan nyɛ' en, ge me kan ta'an keŋɛ zen'en te a yeti a bɔna la. Wana wa vɔnrɛ dela bem?
43007037	Daanse'ere daarɛ n de de'eŋɔ la ba'ahegɔ la dela ninmɔ'ɔrɛ dabaherɛ. Bala, daanden daarɛ la, Yesu daa ihege la saazuo yele kekeko yeti, Ko'nyuuro n tare se'em a wa'an mam zen'en na nyu'.
43007038	Se'em n sakɛ bo wa'ana la a nyu' wo Yenɛ gɔŋɔ la n golehɛ se'em la, Kolese'ehe n bule ko'om sebo n vɔe wan yehe a poan na.
43007039	Ge Yesu yele dena wa yɛhera la Sea la te sɛba n sakɛ bo en la yeti ba to'e la. Ge bala ma'an la, te ba na ka to'e Sea la. Se'ere n sɔe la, a nan ka lebe saazuo ha.
43007040	Ge nɛreba zo'e zo'e nɛrekooŋɔ la poan n wom n yele se'em wa la, ba daa yeti, Boraa kana wa seren dela nɔtɔgɔha se'em te to gura la.
43007041	Sɛba me yeti, A dela se'em te Na'ayenɛ loe la. Ge, basɛba yeti, Ena ka yehe Galilee teŋa na.
43007042	Yenɛ gɔŋɔ la golehɛ te a yeti a de'a la Naba David yaaŋa te ba dɔgɛ en la Betlehem teŋsɛka te David daa ze'ele na.
43007043	Bala, yelehego daa wa'an nɛrekooŋɔ la teŋasoka yɛhera Yesu yele.
43007044	Sɛba bote ba nyɔkɛ en ge nɛrese'em ka dekɛ a nu'o gorɛ en.
43007045	Te guruba la nya lebe malema keendoma la Pariseedoma la zen'en te ba soke ba yeti, Bene te ya ka tare Yesu la wa'ana?
43007046	Te guruba la lebehe yeti, Nɛrese'em ka boe tɔgɛ wo boraa kana wa. A tɔgɔre me la paŋa.
43007047	Te Pariseedoma la daa soke ba yeti, A pan'ahe yamam me mɛ?
43007048	Ya nyɛ' te kpɛ'ɛndoma wa ayema, bii Pariseedoma wa ayema nam en?
43007049	Nɛrekooŋɔ wa ka mi' pa'alegɔ pa'aleba la. Bala, Na'ayenɛ kan' la kan'be'o bahɛ ba zuo.
43007050	Ge Nikodemus daa dela Pariseedoma ayema. Enŋa n daa pon keŋɛ ta nyɛ' Yesu te dabeha tole la. Enŋa n daa ihege yele ba yeti,
43007051	Pa'alegɔ la bo to sore te to yele nɛrese'em a tue ya, han dagana to wom mɛ ge nyɛ' te a tue ya?
43007052	Te ba lebehe yeti, Han de'a bala, hon me yehe la Galilee teŋa naa? Zamehɛ Yenɛ gɔŋɔ la n golehɛ se'em la, ge ho wan baŋɛ te nɔtɔgɔha ka boe wan yehe Galilee teŋa na.
43007053	Dena wa n daa tole la, nɛra woo keŋɛ kule mɛ.
43008001	Ge Yesu keŋɛ la Olive Zoore zuo.
43008002	Bolika yu'uŋyu'uŋɔ Yesu lebe keŋɛ Yenɛ Yire la poan. En kɛn' la, nɛrekooŋɔ la lagahɛ kae en mɛ bahɛ teŋasoka te a zin'ire pɔhɛ pa'ala ba.
43008003	Te pa'alegɔ pa'aleba la Pariseedoma la tare pɔka te ba yeti a ton la kabonhe. Ba tare en na wa bahɛ te a ze'ele la ba nɛŋa
43008004	ge te ba yele Yesu yeti, Pa'ala, ba nyɔkɛ pɔka wa mɛ, te a bo bini tona la kabonhe tooma.
43008005	To Pa'alegɔ la me poan la, Moses bo to nɔɔrɛ te nɛrese'em n eŋɛ bala to lobe en la kuga ko'. Ge hon, ho ye te bo?
43008006	Ge ba yele dena te ba dihɛ la Yesu yam behɛ la ba ta'an tara yele la en. Ge, Yesu sure a zuo golehɛ teŋa la a nu'dibila.
43008007	Te ban ze' bini sɔgɔha en yɛla la, a gorege yele ba yeti, Ya se'em n baŋɛ te enŋa ka tom be'em sebo woo ta'an lobe pɔka wa la kugure yia.
43008008	En yele wana wa la, a le sure mɛ goleha teŋa.
43008009	Te ban wom en yele ba se'em la, ba daa keŋɛ la yema yema. Bonkɛgehe la daa keŋɛ yia. Ba zan'an daa keŋɛ ge gee la Yesu ma'an la pɔka la te a ze'a.
43008010	Te Yesu gorege yele pɔka la te, Pɔka wa, ba bɛɛ? Ayema ba poan ka yee te a yele ho, te ho tue ya?
43008011	Te pɔka la lebehe yeti, Naa, ba ayema ka yee. Te Yesu yele en te, Han de'a bala, mam me ye ka yele ho te ho tue ya. Bala, keŋɛ ge la ho da le ta tom be'em.
43008012	Yesu nya yele Pariseedoma la yɛ'ɛha te, Mam ana wo nɛɛhom teŋa wa zuo. Te hon se'em n doohe mam wan tara nɛɛhom ho bɔŋa poan ge kan malom keŋɛ lika poan.
43008013	Te Pariseedoma la yele en yeti, Nananawa, ho mɛŋa n tɔgɔre ho mea yele. Sɛla te ho yɛta wa dagɛ sɛla.
43008014	Te Yesu lebehe yeti, Aai, la dagɛ bala. Ge mam han pon tɔgɛ n mea yele, sɛla te mam yele la dela sera. Se'ere n sɔe la, mam mi' mam ze'ele zen'an na ge ye'a zen'an. Yamam ka mi' mam ze'ele zen'an na bii zen'an te mam ye'a.
43008015	Ya nini kɔ'ɔn nyɛ' sɛla la te ya gankera. Mam ka gankɛ se'em.
43008016	Ge mam han yeti n gankɛ, sɛla te mam gankɛ wan de'a yelemɛŋɛrɛ. Se'ere n sɔe la, n dagɛ n ma'an. N Sɔ se'em n tom mam na la n boe la mam.
43008017	Ge la golehɛ eŋɛ ya Pa'alegɔ la poan te sɛla te nɛreba bayi' nyɛ' ge tɔgɛ te ba tɔgɔm la doohe taaba, sɛla te ba tɔgɛ la dela yelemɛŋɛrɛ.
43008018	Bala, mam tɔgɛ po'e la n mea yele ge te N Sɔ se'em n tom mam na la me tɔgɛ po'e n yele.
43008019	Te ba nya soke en yeti, Ho sɔ la boe la bɛ? Te Yesu lebehe yeti, Ya ka mi' mam, bii n Sɔ la me.
43008020	Ge Yesu yele dena wa zan'an la n na kelom pa'ala Yenɛ Yire la poan la. A boe la zenzaka te ba tara bo'olom bɔ'ɔra la pa'ala. Ge nɛnɛra ka nyɔkɛ en. Se'ere n sɔe la, a dabaherɛ la nan ka paɛ.
43008021	Te Yesu yele ba yɛ'ɛha te, N wan bahɛ ya zen'en ge keŋɛ. Ya wan ɛ mam. Ge, ya wan ki' ge kelom tara ya be'emtooma la. Te zen'an te mam ye'a la, ya kan ta'an wa'an bini na.
43008022	Dene poan, te Yudoma la yeti, A yeti to kan ta'an keŋɛ zen'an te a ye'a la. Bala, dena wa vɔnrɛ dela a yeti a ko' la a mea?
43008023	Te Yesu lebehe yeti, Yamam yehe la teŋa wa zuo na. Ge, mam yehe la saazuo na. Yamam yiya boe la teŋa wa zuo, ge mam yire bo la saazuo ha.
43008024	Bala n sɔe, te n yele ya te ya wan ki' ge kelom tara ya be'emtooma la. Ya wan ki', wo mam pon yele se'em la, ya han ka sakɛ te mam dela se'em te n pon yɛta ya te n dela.
43008025	Te ba nya soke en yeti, Hon dela ane? Te Yesu lebehe yeti, N dela mam pon yele ya se'em pin'ileŋɔ poan ha la.
43008026	Te yɛla zo'e zo'e te n wan yele ya te ya tue ya. Ge se'emdaana n tom mam na la dela yelemɛŋɛrɛdaana. N me yele teŋa wa zuo nɛreba la sɛla ma'an te n wom a zen'en la.
43008027	Ge ba ka bɔkɛ te Yesu tɔgɔre bɔ'ɔra ba yehere la a Sɔ Na'ayenɛ yɛla.
43008028	Bala, te a yele ba yeti, Ya han ta ko' Asaala Dayɔa la, ya wan baŋɛ te n dela se'em te n pon yele te n dela. Bilam, te ya wan baŋɛ te mam ka ete sɛla woo la n mea paŋa poan. Ge, n yeti la sɛla ma'an te n Sɔ la pa'alɛ mam la.
43008029	Te se'emdaana n tom mam na la n boe la mam. A ka bahɛ mam la n ma'an. Se'ere n sɔe la, n ete la sɛla woo n ete a suunre nyɛlom.
43008030	Te sɛba zo'e zo'e n wom n yele se'em la daa sakɛ bo en.
43008031	Depooren, te Yesu nya yele Yudoma sɛba n sakɛ bo en la te, Ya han nana sɛla te mam dɔlɔba, ya seren dela mam nɛreba
43008032	Ya wan baŋɛ yelemɛŋɛrɛ la, te yelemɛŋɛrɛdaana la wan fan' ya bahɛ.
43008033	Te ba lebehe yeti, Tomam dela Abraham yaahe. Te me nan pon ka tabelɛ de'a nɛrese'em da'aba. Bala, de vɔnrɛ dela dene te ho yele te yelemɛŋɛrɛdaana la wan fan' ya bahɛ?
43008034	Te Yesu yele ba yeti, N yele ya la yelemɛŋɛrɛ wa te sɛba n tom be'em dela da'aba bo be'em.
43008035	Te da'aba ka lagom de'a yizuo la nɛreba wuuha, ge sɛba n de dayɔɔhe dela yizuo la nɛreba wuuha.
43008036	Bala, Mam Na'ayenɛ Dayɔa la han fan' ya bahɛ, n seren fan' ya bahɛ mɛ.
43008037	Mam mi' te ya dela Abraham yaahe. Ge bala zan'an, ya zegere te ya ko' mam mɛ. Se'ere n sɔe la, ya ka to'e mam pa'alegɔ la:
43008038	mam tɔgɛ yɛhera la yelese'a te mam Sɔ pa'alɛ mam. Ge, yamam ete la sɛla te ya sɔ yele ya la.
43008039	Yesu n daa yele ba wana wa la, ba lebehe yele en yeti, Ge, tomam sɔ dela Abraham. Te Yesu yeti, Yamam han seren dɛna la Abraham kɔma, ya wan eŋɛ ne yelese'a te Abraham daa eŋɛ la.
43008040	Ge sɛla woo te mam eŋɛ dela, mam yele ya yelemɛŋɛrɛ la te n wom Na'ayenɛ zen'en la. Ge, bala zan'an ya zegere te ya ko' mam mɛ. Abraham daa ka tone ton'ana wa.
43008041	Bala, ya tone la sɛla te ya mea sɔ tom la. Te ba lebehe yeti, Aai, Yenɛ mɛŋa n de tomam Sɔ ma'an te tomam tara. A kɔma n seren de to.
43008042	Te Yesu yele ba yeti, Yenɛ han seren dene la ya Sɔ, ya wan nɔŋɛ ne mam. Se'ere n sɔe la, mam ze'ele la Yenɛ zen'en na ge bɔna kalam wa. Mam ka wa'ana la n mea paŋa poan. Ge, enŋa n tom mam na.
43008043	Ya mi' se'ere zuo te ya ka bɔkɛ mam yele se'em la? La dela ya potɛn'ɛra ka bote ya kelehe mam yetɔgɔm la.
43008044	Yamam dela ya sɔ la kɔma. Ya sɔ dela Sagona la. Ya ete la ya sɔ mea potɛn'ɛrɛ n daa bote se'em la. Te ya sɔ daa pon de'a la nɛrekoora pin'ileŋɔ ha. A nan ka tabelɛ tɔgɛ sɛla n de yelemɛŋɛrɛ. Se'ere n sɔe la, a ka tare yelemɛŋɛrɛ a zen'en. A han tɔgɔra parona, a bɔŋa n bala. Se'ere n sɔe la, a dela ponpɔrɔŋdoma naba.
43008045	Ge mam tɔgɔre la yelemɛŋɛrɛ. Bala n sɔe, te ya ka sakɛ bo mam la.
43008046	Ya ane n boe kalom n wan ta'an pa'alɛ te n tom be'em? Te mam han tɔgɔra yelemɛŋɛrɛ, wane te ya ye ka sakɛ bo mam?
43008047	Te hon se'em n de Yenɛ nɛra n kelehere Yenɛ yetɔgɔm. Bala, yamam dagɛ Yenɛ nɛreba. Bala n sɔe, te ya ka bɔta te ya kelehe mam la.
43008048	Te Yudoma la daa lebehe Yesu yeti, Tomam daa yeti la yelemɛŋɛrɛ, te ho dela Samaria teŋa nɛra, ge zaala la.
43008049	Te Yesu le yeti, Mam ka zaale. Mam bo'ore n Sɔ Na'ayenɛ na'ahegɔ. Ge, yamam ka bo'ore mam na'ahegɔ.
43008050	Ge mam ka eere na'ahegɔ bo'ora la n mɛŋa. Ge se'em boe ha ɛɛra na'ahegɔ la ge de'a se'em n gankera.
43008051	Mam yeti ya la yelemɛŋɛrɛ wa. Te se'em n nane mam yetɔgɔm wa kan ki'.
43008052	Te Yudoma la nya yele en yeti, Nananawa, te nya baŋɛ soŋa soŋa te ho zaale mɛ. Abraham ki' mɛ ge te nɔtɔgɔheba la me ki'. Ge bala zan'an, hon yeti se'em n nane ho yetɔgɔm wa kan ki'.
43008053	Hon gane to sɔyaaba Abraham mɛ? Bii, hon gane nɔtɔgɔheba sɛba n daa ki' la mɛ? Bala, hon ton tɛn'ɛhe te ho dela ane?
43008054	Te Yesu lebehe yeti, Mam han yeti ne te n bɔ'ɔra n mea na'ahegɔ, mam mea na'ahegɔ la wan dene la yoo. Ge se'em n bo'ore mam na'ahegɔ dela mam Sɔ. Enŋa mea n bala, te ya yeti a dela ya Na'ayenɛ.
43008055	Ya nan ka tabelɛ mina en. Ge, mam mi' en. Te mam han yeti, Mam ka mi' en, n dela ponpɔrɔma wo yamam n de se'em la. Ge, mam mi' en, ge nana a yetɔgɔm.
43008056	Ge ya sɔyaaba Abraham daa tare popeelom la n daa tare a potɛn'ɛrɛ poan te n wan wa'ana la. A daa nyɛ' n kene na ge te a poorɛ daa pee.
43008057	Te Yudoma la nya yele en yeti, Ho nan ka paɛ yuun pihinuu ge daa nyɛ' Abraham?
43008058	Te Yesu lebehe yeti, N yeti ya la yelemɛŋɛrɛ wa, te ban daa dɔgɛ Abraham se'em ma'an la, te mam pon bɔna mɛ.
43008059	Te Yesu n yele wana wa la, ba daa gbɛ' la kuga te ba lobe en ko'. Ge, a le'ehɛ yehe Yenɛ Yire la poan.
43009001	Ge Yesu n ye' tɔla mɛ ge nyɛ' boraa ayema n de fɔa. Ban daa pon dɔgɛ boraa la, a dela fɔa.
43009002	Te a dɔlɔba la soke en yeti, Naa, ane be'em n ta'ahɛ te a daa pon de'a fɔa a dɔgom poan na wa? La dela a mea be'em bii a sɔ la a ma be'em n bala wa?
43009003	Te Yesu lebehe yeti, N de fɔa la ka tare se'ere te de enŋɛ la a mea be'em bii a sɔ la a ma be'em. A de fɔa la te nɛreba n nyɛ' Na'ayenɛ paŋa tooma a zen'en.
43009004	Wo to nam tan' tona la, la sontii to tona se'em n tom mam na la tooma, te la nan nyɛte wa. Ge la han nyuulom tooma ka boe.
43009005	Mam nam boe teŋa wa zuo la n ane wo nɛɛhom bo teŋa wa zuo nɛreba la.
43009006	Yesu n daa yele wana wa la, a tobehɛ la nɔtɔɔnrom teŋa nya kilom tɔnŋɔ, dekɛ tɔnŋɔ la sɔn' fɔa la nini,
43009007	ge yele en yeti, Keŋɛ la ho ta yire ho nɛŋa Siloam Kolega la poan. Siloam vɔnrɛ dela ko'om zoa zen'an. Bala, te fɔa la daa keŋɛ ta yire a nɛŋa nya nyɛta kula na.
43009008	Te a nɛreba la nɛresɛba n nyɛte en te a soha la, ba sokera te, Dagɛ fɔa la n bala n daa ne zin'an soha laa?
43009009	Te sɛba yeti a dela enŋa n bala. Ge, te sɛba me yeti, Aai, a kɔ'ɔn wona mɛ wo enŋa la, ge dagɛ enŋa n bala. Bala, te boraa la mea daa yeti, La dela mam n bala.
43009010	Te nɛreba la daa soke en yeti, La eŋɛ la wane te ho nini la pekɛ?
43009011	Te a lebehe yeti, Boraa sɛka yu'urɛ n de Yesu la n daa eŋɛ tɔnŋɔ sɔn' n nini. N daa eŋɛ bala la, a daa yele mam te n keŋɛ Siloam Kolega poan la n ta yire n nɛŋa. Depooren, te n daa keŋɛ ta yire te bilam bilam te n nyɛta.
43009012	Te ba daa soke en yeti, Boraa kana boe la bɛ? Te a daa lebehe yeti, Mam ka mi'.
43009013	Dene poan te ba tare boraa wa n daa de fɔa wa la keŋɛ Pariseedoma la zen'en.
43009014	Te daanse'ere daarɛ te Yesu daa eŋɛ tɔnŋɔ la bahɛ te boraa la nini pekɛ la daa dela Vo'ohogo Daarɛ.
43009015	Te Pariseedoma la nya soke boraa la le yɛ'ɛha en n eŋɛ se'em te a nini la pekɛ la. Bala, te a yele ba yeti, A daa kelom la tɔnŋɔ sɔn' n nini te n keŋɛ ta yire nya nyɛta nananawa.
43009016	Te Pariseedoma la basɛba nya yeti, Boraa sɛka n eŋɛ dena wa kan ta'an ze'ele Na'ayenɛ zen'en na. Se'ere n sɔe la, a ka dole Vo'ohogo Daarɛ Pa'alegɔ la. Te sɛba me yeti, La wan eŋɛ la wane te boraa sɛka n tone be'em eta yelekerehe pa'ala te a ze'ele la Na'ayenɛ zen'en na wo wana wa? Bala, te yelehego daa wa'an ba mɛhe teŋasoka na.
43009017	Dene poan te Pariseedoma la le soke boraa la le yɛ'ɛha yeti, Ho yeti enŋa n bahɛ te ho nini la pekɛ. Bala, hon mea tɛn'ɛhe la dena yɛhera a yele? Ta lebehe yeti, A dela nɔtɔgɔha.
43009018	Ge Yudoma la daa ka bote ba sakɛ te boraa la daa dela fɔa ge nya nyɛta nananawa. Han dagana la ban nya daa yi' a sɔ la a ma na
43009019	soke ba yeti, Boraa wa dela ya dayɔa? Ya yeti ya daa dɔgɛ en te a de'a la fɔa. Bala, la nya eŋɛ la wane te a nyɛta?
43009020	Te ba lebehe yeti, Tomam mi' te a dela to dayɔa te to daa dɔgɛ en te a de'a fɔa.
43009021	Ge, tomam ka mi' la eŋɛ se'em te a nyɛta yɛ'ɛha. Bii, to mina se'emdaana n bahɛ te a nini la nyɛta la. Bala, soke ya en te a dela bonkotɛ. A ta'an tɔgɛ bo a mea.
43009022	Ge dabeem n tare boraa wa sɔ la a ma wa zuo n daa sɔe te ba daa dena wa. Se'ere n sɔe la, Yudoma daa pon tɔgɛ ko' nɔyenɛ. Te nɛrese'em n sakɛ te Yesu dela se'em te Yenɛ loe la, ba wan dige en bahɛ zamehegɔ yire la poan.
43009023	Bala n sɔe, te boraa la sɔ la ma la daa yeti ba soke ba dayɔa la ge a dela bonkotɛ la.
43009024	Ge Pariseedoma la nya le yi' boraa wa n daa de fɔa ge nya nyɛta wa yele en yeti, Pɔ' Na'ayenɛ te ho wan tɔgɛ yelemɛŋɛrɛ. Te tomam mi' te boraa wa dela se'em n tone be'em.
43009025	Te boraa la lebehe yeti, Mam ka mi' a han tona la be'em bii a ka tone la be'em, ge yele yenɛ ma'an te mam mina. De dela mam daa dela fɔa ge nya nyɛta wa.
43009026	Te ba sokɛ en yeti, A daa eŋɛ ho la wane? A daa eŋɛ la wane bahɛ te ho nini la pekɛ?
43009027	Te a lebehe ba yeti, Mam pon diŋɛ yele ge te ya ka bɔta te ya kelehe. Te bene n sɔe te ya bɔta te ya wom yɛ'ɛha? Bii ya me bote ya de'a la Yesu dɔlɔba la basɛba?
43009028	Ban daa wom dena wa la, ba to' en mɛ ge yele en yeti, Hon dela boraa kana wa dɔla, ge tomam dela Moses dɔlɔba.
43009029	Tomam mi' te Na'ayenɛ daa tɔgɛ bo Moses. Ge han de'a boraa kana, to pon ka mina enŋa n ze'ele zen'an na.
43009030	Te boraa la lebehe yeti, Dena wa dela yelepakerɛ. Ya ka mi' n ze'ele zen'an na. Ge, a bahɛ te mam nini nyɛta.
43009031	To mi' te Na'ayenɛ ka kelehere sɛba n tone be'em. Ge, a kelehere la sɛba n bo'ore en na'ahegɔ ge eta sɛla te a bɔta ba te ba tona.
43009032	Te se'em nan ka tabelɛ wom pin'ileŋɔ poan ha tara tara la zina wa te se'em bo ha wan bahɛ te boraa te ba dɔgɛ en te a de'a fɔa nini pekɛ.
43009033	Bala, boraa wa han ka ze'ele ne Na'ayenɛ zen'en na, a kan ta'an tom sɛla.
43009034	N yele dena wa la, ba daa nyabegɛ en yeti, Hon tare be'em ho dɔgom daarɛ yɛ'ɛha, ge zegɛra te ho pa'alɛ tomam. Ge te ba daa dige en zamehegɔ yire la poan.
43009035	Ge Yesu daa wom te ba dige en zamehegɔ yire la poan. Bala, te en ta nyɛ' en yele en yeti, Ho sakɛ bo Asaala Dayɔa la?
43009036	Te boraa la lebehe yeti, Naa, yele mam n de se'em te n ta'an sakɛ bo en.
43009037	Te Yesu yele en yeti, Ho pon diŋɛ nyɛ' en. Mam se'em n tɔgɔre bɔ'ɔra hɔ nananawa, n bala de'a en la.
43009038	Te boraa la yeti, N Daana, n sakɛ ya. Ge a daa dɔnbelɛ teŋa Yesu nɛŋa.
43009039	Te Yesu yele en yeti, Mam wa'an teŋa wa zuo na te n gankɛ mɛ. Te sɛba n de fɔɔhe wan nyɛta ge te sɛba n nyɛte wan lebege fɔɔhe.
43009040	Pariseedoma sɛba n daa boe bini la en ge wom n yele se'em la, soke en yeti, Ho tɛn'ɛhe te tomam me dela fɔɔhe?
43009041	Ge, te Yesu n tɔgɛ yɛhera sakera yele ge lebehe yeti, Ya han de ne la fɔɔhe, ya tare boorɔ. Ge, yan diŋɛ yeti ya dagɛ fɔɔhe wa, ya ka tare boorɔ.
43010001	Te Yesu yele ba yeti, N yeti ya la yelemɛŋɛrɛ wa, te se'em n ka doohe nɔɔrɛn kɛn' piihe zoŋɔ la poan, ge ban'ɛn lalega kɛn', dela nayiga.
43010002	Te se'em n doohe piihe zoŋɔ nɔɔrɛn la kɛn' la n de duŋkeena la.
43010003	Te se'em n gure nɔɔrɛn la wan yu'ɛ bo en ta kɛn'. Ta a han yi' a piihe la yuya, ba wan wom a konkore ge te a pe'e ba yehe.
43010004	Ge a han pe'e ba zan'an yehe, a wan tole ba nɛŋa te ba dɔla en. Se'ere n sɔe la, ba wone a konkore.
43010005	Piihe la kan doohe se'em. Ge, ba wan ton zɔ' a daana zen'en mɛ. Se'ere n sɔe la, ba ka mi' a konkore.
43010006	Te Yesu daa makɛ makerɛ dena wa bo ba. Ge, ba daa ka bɔkɛ sɛla te a yɛta la vɔnrɛ n de se'em.
43010007	Te Yesu le yeti, N yeti ya la yelemɛŋɛrɛ wa, te mam n de piihe zoŋɔ la nɔɔrɛn.
43010008	Te sɛba woo n diŋɛ mam yia kɛn' la dela nayigehe. Ge te piihe la ka kelehe ba.
43010009	Mam ane wo piihe zoŋnɔren la. Te hon se'em n doohe mam zen'en kɛn' wan nyɛ' faanrɛ. Ho wan kɛn' ge yehe ta nyɛ' ho dia.
43010010	Te nayiga kɛn'ɛre na la a zun', ge ko' ge sagom ma'an. Ge mam wa'ana te n bahɛ ya te ya bɔna la soŋa soŋa.
43010011	Mam dela duŋkeensoŋa. Te duŋkeensoŋa ka gangɛ ba ko' en a piihe la zuo.
43010012	Ge nɛrese'em te ba dekɛ te a dɔla piihe la han nyɛ' te sanheŋa kene na, a wan zɔ' ge bahɛ piihe la. Te sanheŋa la wan wa'ana ko' piihe la.
43010013	Se'ere n sɔe la, a daana yenzuo dɔla piihe la la a yɔɔrɛ zuo. Ge, a ka fabele piihe la zuo.
43010014	Ge, mam n de duŋkeensoŋa la. Te mam mina n piihe la ge te bama me mina mam
43010015	wo n Sɔ Na'ayenɛ mi' mam ge te mam me mina en. Ge te n ka gangɛ n ki' ba zuo.
43010016	Ge piihe sese'ehe boe ha de'a mam denɛ, ge ka lagom pesena wa kalam. Bala, la sontii n tare bama me na. Ba wan wom n konkore ge lagom bɔna lagaŋɔ boyena la pesena ge te duŋkeena ayena behɛ ba.
43010017	Te n Sɔ la nɔŋɛ mam mɛ. Se'ere n sɔe la, mam ka gangɛ n ki', ge le vo'e n kum la poan.
43010018	Ge la dagɛ la nɛrese'em n wan ta'an ko' mam, han dagana mam mea n bote te n ki'. N me tare sore te n ki'. Ge me le tare sore te n le vo'e. Dena wa n de se'ere te n Sɔ la bo mam nɔɔrɛ te n eŋɛ la.
43010019	Yesu n daa yele dena wa ba'ahɛ la, yelehego le wa'an Yudoma teŋasoka na a yele zuo.
43010020	Ba zo'e zo'e yele te, Da kelehe ya en, te bonbɛ'ɛhe n dole en ta zaala.
43010021	Ge, basɛba me daa yele te, Se'em te bonbɛ'ɛhe dɔla kan ta'an tɔgɛ wana: a yeti a eŋɛ la wane ta'an pegɛha fɔɔhe nini?
43010022	Ge Yenɛ Yire Yu'urɛ De'eŋɔ la n de'ene oonɛ oonɛ la n daa ta paɛ la.
43010023	Ge Yesu daa kene la Naba Solomon bɔpaka zen'an la ba Yenɛ Yire la poan.
43010024	Te Yudoma la lagahɛ kae en bahɛ teŋasoka yele en yeti, Daan denɛ te ho yeti ho bahɛ te to potɛn'ɛra lebe bɔberɛ yenɛ? Bala, yele to yelemɛŋɛrɛ hon de Se'em Te Yenɛ Loe La?
43010025	Te Yesu lebehe yeti, Mam pon diŋɛ yele ya. Ge, ya ka bote ya sakɛ bo mam. Te yelekerese'a te mam tom n Sɔ paŋa poan la seke la pa'alɛ ya mam de se'em.
43010026	Ge, ya ka sakere. Se'ere n sɔe la, ya dagɛ mam piihe la.
43010027	Te mam piihe la wone n konkore mɛ. Mam me mi' ba ge te ba dɔla mam.
43010028	N wan bahɛ te ba tara vom sebo n ka tare ba'ahegɔ Na'ayenɛ zen'en la. Ba me kan sagom. Nɛrese'em me kan ta'an to'e ba mam zen'en.
43010029	Te sɛba te n Sɔ dekɛ bo mam la gane sɛla woo mɛ. Ge te nɛra kan ta'an nyɔkɛ ba n Sɔ la nu'uhen.
43010030	N Sɔ la, la mam dela boyena.
43010031	Te Yudoma la nya le pin'ihe kuga te ba lobe Yesu ko'.
43010032	Ge, a yele ba yeti, Mam tom toon somse'a zo'e zo'e te n Sɔ yele mam te n tom la ya nɛŋa. Bala, toon dene wa poan te ya bɔta te ya lobe mam la kuga la ko'.
43010033	Te Yudoma la lebehe yeti, La dagɛ la tonsoŋse'ere zuo n sɔe te to bɔta te to lobe ho la. Ge, la dela yetɔgom sebo taaba te ho tɔgɔra toora Na'ayenɛ la zuo. Ho kɔ'ɔn de'a la asaala. Ge, ho zegɛre te ho dekɛ ho mea te ho dela Na'ayenɛ.
43010034	Te Yesu yeti, La golehɛ ya Pa'alegɔ la poan yeti, Mam yeti, ya dela yena.
43010035	To mi' te sɛla te gɔŋɔ la yɛta la dela yelemɛŋɛrɛ wuuha. Na'ayenɛ yi' sɛbadoma te ba tɔgɛ a yetɔgɔm bo ba dela yena.
43010036	Ge han de'a mam, n Sɔ la n loe mam ge tom mam teŋa wa zuo na. Bala, la nya wan eŋɛ la wane te ya yeti n toore la Na'ayenɛ la mam yeti n dela Na'ayenɛ Dayɔa la zuo?
43010037	Ge n han ka tona la n Sɔ tooma la, da sakɛ ya bo mam.
43010038	Ge, n han tona a, ge te ya pon ka sakɛ bo mam, la sontii ya yi sakɛ bo n tooma la poan. La ya ta'an bɔkɛ soŋa soŋa te n Sɔ la boe la mam mɛ ge te mam me bɔna la en.
43010039	Yesu n yele dena wa la, ba daa le malom zegɛra te ba nyɔkɛ en. Ge, a daa le'ehɛ yehe ge te ba ka nyaŋɛ nyɔkɛ en.
43010040	Yesu n daa le'ehɛ yehe la, a keŋɛ yakɛ la Yordan Kolaa la ha, zen'an te Yon daa bɔ'ɔra ko'om soa la daa ta bɔna.
43010041	Te nɛreba zo'e zo'e keŋɛ a zen'en yele en yeti, Yon n daa pon ka ton yelekerehe tooma ge sɛla woo te a yele yɛhera hon boraa wa yɛla la dela yelemɛŋɛrɛ.
43010042	Nɛreba zo'e zo'e daa sakɛ bo Yesu bini.
43011001	Boraa ayema n daa boe Betani teŋa poan te a yu'urɛ dɛna Lazarus ge daa bɛn'ɛnra. Betani dela teŋsɛka te Mari la a yebega Marta bɔna bini la.
43011002	Mari enŋa n bala pon ka'ɛ kaam sebo n tare nyuŋo eŋɛ to Daana Yesu na'ma ge dekɛ a zonto duuhe ba la. A tanya n bala de'a Lazarus bɛn'ɛnra la.
43011003	Bala, te Mari la Marta tom te ba yele Yesu yeti, To Daana, ho zɔ'soŋa Lazarus la bɛn'ɛnre mɛ.
43011004	Te Yesu n wom dena wa la, a yeti, Ban'a kana wa ba'ahegɔ zan'an poan dagɛ la Lazarus yeti a ki' mɛ. Ge dena wa eŋɛ mɛ te Na'ayenɛ nyɛ' pɛnka ge naam sore bo Na'ayenɛ Dayɔa te n nyɛ' pɛnka.
43011005	Ge Yesu nɔŋɛ Marta la a keema Mari la Lazarus mɛ.
43011006	Ge la en daa wom sɔɔleŋa la te Lazarus bɛn'ɛnre me la, a yee zen'en ta pon bɔna la dabeha ayi' pa'ahɛ.
43011007	Ge te a yele a dɔlɔba la te, Bahɛ ya te to keŋɛ ya lebe Yudea teŋa poan.
43011008	Te a dɔlɔba la lebehe yeti, Naa, la ka ba yuue te Yudoma la bɔta te ba lobe ho la kuga. Ge, te bala mea zan'an te ho sina ge eŋɛ ho potɛn'ɛrɛ te ho keŋɛ bini?
43011009	Te Yesu yeti, Dabeha nan kelom ge bo mam te n tom toonse'ere te n wa'ana te n tom la. Hon se'em n boe mam zen'en ane wo se'em n kene wontɛŋa ge kan lu' se'em la.
43011010	Hon se'em me n ka bo la mam ane wo se'em n kene yu'uŋɔ poan ge ka nyɛta ge luta se'em la.
43011011	Yesu le yele ba pa'ahɛ yeti, To zɔ' Lazarus gan' ginha mɛ. Ge, n wan keŋɛ ta bahɛ te a ihege.
43011012	A dɔlɔba la lebehe yeti, To Daana, a han bɛn'ɛnra ge gan'an ginha mɛ, a wan de'a a mea.
43011013	Yesu pa'ale te Lazarus pon ki' mɛ, ge, a dɔlɔba la daa ka baŋɛ ge ton tɛn'ɛha te a tɔgɔre la gɔɔm yele.
43011014	Bala, te Yesu daa kɔ'ɔn yele ba yeti, Lazarus la ki' mɛ.
43011015	Ge, yamam zuo la sontii mam daa ka lagom bɔna la en. Ge te ya wan nam Na'ayenɛ. Dene poan, bahɛ ya te to keŋɛ ya.
43011016	Te Yesu dɔlɔba la ayema Tomas se'em n de leebere la daa yele bana la yeti, Bahɛ ya te to lagom doohe pa'ala la keŋɛ ta lagom ki' la en.
43011017	Te Yesu n paɛ Betani teŋa poan la, a wom te ba pon dekɛ Lazarus biŋe la yoko te ba kebegɛ taŋa poan dabeha anaahe n tole ha.
43011018	Yerusalem teŋa ye'a Betani teŋa daa ka paɛ mɛɛla ayi'.
43011019	Bala, te Yudoma zo'e zo'e daa yehe Yerusalem teŋa poan la wa'ana te ba pan'ahɛ Marta la Mari yɛhera ba tanya kum la.
43011020	Ge Marta n ta wom te Yesu kene me na la, a yehe mɛ te a to'ohɛ en. Ge, Mari yee la yire.
43011021	Te Marta yele Yesu yeti, N Daana, hon bone kalam wa, n tanya wa kan kini.
43011022	Ge, nananawa mam mi' te Na'ayenɛ wan bo ho sɛla woo te ho soke en.
43011023	Te Yesu yele en yeti, Ho tanya la wan vo'e a kum la poan.
43011024	Te Marta lebehe yele Yesu yeti, Mam mi' te teŋa ba'ahegɔ daarɛ la han paɛ, a wan vo'e a kum la poan.
43011025	Te Yesu yele en yeti, Mam de se'em n bahere te nɛreba vɔ'ɔra ba kum poan ge bɔ'ɔra ba vom. Te hon se'em n sakɛ bo mam wan vɔna bii la hon wan pon ki' wa.
43011026	Ge te ho han vɔna ge sakɛ bo mam, ho wan nyɛ' vom sebo n ka tare ba'ahegɔ Na'ayenɛ zen'en la. Ho sakɛ dena wa?
43011027	Te Marta lebehe yele en yeti, Ɛɛn, n Daana. Mam sakɛ ya te ho dela Na'ayenɛ Dayɔa, se'em te a loe te a fan' nɛreba bahɛ tom en teŋa wa zuo na la.
43011028	Te Marta n daa yele dena wa ba'ahɛ la, a lebe mɛ ta yi' a keema Mari lebe kenkɛleŋa yele en yeti, Pa'ala la boe la kalam ge sɔkera ho yele.
43011029	Te Mari n daa wom dena wa la, a ihege keŋɛ kalam kalam te a to'ohɛ Yesu.
43011030	Bala ma'an la, te Yesu daa nan ka paɛ teŋa la poan. Ge, a kelom bo la zen'an te Marta to'ohɛ en la.
43011031	Te Mari n daa ihege yehe bala la, Yudoma sɛba n daa boe yire la poan pan'aha en la daa doohe en lagom yehe mɛ. Se'ere n sɔe la, ba tɛn'ɛhe te a ye la taŋa yoko la poan te a ta kɛla.
43011032	Mari n daa paɛ Yesu zen'en la, ge nyɛ' en, a dɔnbelɛ a nɛŋa yele en yeti, N Daana, ho daa han bone la kalam, n tanya wa kini.
43011033	Te Yesu n nyɛ' te Mari kɛla ge te Yudoma sɛba n daa lagom doohe en na la daa me kɛla la, a suunre daa sagom mɛ, ge te la daan en
43011034	ta soke ba yeti, Ya biŋe en la bɛɛ? Te ba lebehe yeti, To Daana, wa'ana la ho nyɛ' zen'en la.
43011035	Te Yesu kɛla.
43011036	Bala, te Yudoma la yeti, Behɛ ya n nɔŋɛ Lazarus se'em.
43011037	Ge, basɛba yeti, Dagɛ enŋa n daa bahɛ te fɔa la nini pekɛ la? Bala, a kan ta'an ne bahɛ ne te Lazarus da ki'?
43011038	Ge Yesu suunre daa sagom mɛ te a keŋɛ taŋa yoko la poan. Yoko la daa dela yokantɛ te ba dekɛ taŋa lige nɔɔrɛ la.
43011039	Te Yesu yele nɛreba la yeti, Bilige ya taŋa la bini. Te Marta, Lazarus tanya la lebehe yeti, To Daana, bo wan sagom, ton pin' en dabeha anaahe n wana.
43011040	Te Yesu yele en yeti, N ka yele ho te ho wan nyɛ' Na'ayenɛ paŋa, ho han sakɛ?
43011041	Te ba bilige taŋa la ge te Yesu gore ge saazuo yeti, N Sɔ, n po'ohɛ hɔ la hon kelehe mam wa.
43011042	N pon mi' te daarɛ woo ho kelehere mam, ge n tɔgɔre dena wa bɔ'ɔra hɔ la nɛreba la n bo kalam la zuo: te bala te ba wan sakɛ te hon tom mam na.
43011043	N yele wana wa ba'ahɛ la, a daa yi' la kpe'eŋkpe'eŋo yeti, Lazarus, yehe na.
43011044	Te a ihege yehe na. N daa yehe na la, a nu'uhe la a na'ma daa bobe mɛ la kumtama, ge te tan de se'ere me daa bobe a nɛŋa. Te Yesu yele ba yeti, Lorege ya tama la bahɛ ta keŋɛ.
43011045	Yudoma zo'e zo'e sɛba n daa wa'ana te ba po'ohɛ Mari la n nyɛ' Yesu n eŋɛ se'em la, ba sakɛ bo en.
43011046	Ge, basɛba ŋmɛregɛ lebe Pariseedoma la zen'en ta yele ba sɛla te Yesu enŋɛ.
43011047	Bala, te Pariseedoma la la malema keema la yi' lagahɛ la Yetɔgom Tɔgɔrɔba la. Ban lagahɛ la ba soke taaba yeti, To wan eŋɛ la wane? Behɛ ya, boraa wa bo kalam tona yelenyalema tooma zo'e zo'e.
43011048	To me han bahɛ en te a eta bala, nɛra woo wan nam en. Bala te Arom zuodoma wan sagom to Yenɛ Yire wa la to teŋa wa poan zan'an.
43011049	Te boraa kayema Kaiapas se'em n daa de malema nɛŋadaana yuun denɛ la ihege yeti, Ya ka mi' yelese'ere la fiin wa me.
43011050	Ya ka mi' te nɛra ayema n ki' bo nɛreba la yaane ban sagom teŋa la waabe?
43011051	Yelemɛŋɛrɛ, a daa ka yele dena wa la a mea paŋa poan. Ge, n daa de nɛŋadaana la yuun denɛ la zuo n sɔe te Na'ayenɛ seren bahɛ en te a daa sɔɔlena te la ken na te Yesu wan ki' bo Yudoma nɛreba la.
43011052	Ge dagɛ la a ki' bo ba ma'an zuo. Ge, a lagom tare Na'ayenɛ kɔma la n zɔ' yeregɛ la wa'an bɔberɛ yenɛ na.
43011053	Te dabeha aŋa poan la, Yudoma daa nya eere la sɔrɔtɔ te ba wan ko' Yesu.
43011054	Bala, Yesu ka le malom kena nɛrekooŋɔ la poan Yudea teŋa la poan. Ge, a bahɛ bini mɛ ge keŋɛ teŋa kayema n pɔnrɛ pɔgɔtia te ba yi'ira ka Epraim. Bilam, te a yee bɔna la a dɔlɔba la.
43011055	Ge Yudoma Azootole De'eŋɔ la pɔnrɛ mɛ. Bala, nɛreba zo'e zo'e daa yehe teŋbibihe poan keŋɛ Yerusalem teŋa la poan te ba ta maalɛ duuhego malema yɛla la yia ge te de'eŋɔ la baŋɛ paɛ.
43011056	Ge ban lagahɛ Yenɛ Yire la poan la, ba sine ge kelom ɛɛra Yesu mɛ. Ba sokere taaba yeti, Ya tɛn'ɛhe la dene? A kan wa'an de'eŋɔ wa poan na?
43011057	Ge Pariseedoma la, la malema keendoma la bo nɔɔrɛ te se'em n baŋɛ Yesu n bo zen'an a ko'ohe te ba nyɔkɛ en.
43012001	Ge dabeha ayoobe n daa ta ge la Azootole De'eŋɔ la paɛ la, Yesu keŋɛ la Lazarus se'em te a pon bahɛ te a vo'e a kum poan la zen'en Betani teŋa poan.
43012002	Bilam, te ba dogɛ en dia. Ge, Marta soŋɛ tɔnta ba la dia la ge te Lazarus daa lagom zin'an la Yesu dita.
43012003	Ban daa zin' bala la, Mari wa dekɛ la kaam n tare nyuŋo soŋɔ la dugula ge te bo ligiri me zo'e, ka'ɛ eŋɛ Yesu natala ge nya dekɛ a zonto duuhe a natala la. Ge kaam la nyuŋo soŋɔ la bahɛ te deo la zan'an nyuha soŋa soŋa.
43012004	Te Yesu dɔlɔba la yema, Yudas Iskariot se'em n daa yeti a ŋma' Yesu la daa yeti,
43012005	Bene te ba ka dekɛ kaam wa koohe ligiri kekeko soŋɛ nahadoma?
43012006	La dagɛ la a tare la nahadoma ninbɔn'ɔn zuo n sɔe ta yele bala la. Ge, la dela enŋa n de nayiga la zuo. Se'ere n sɔe la, enŋa n zanlɛ ligiri tapɔɔ la, ge ne kɔ'ɔn yehe la bilam soŋa a mea.
43012007	Ge, Yesu yele en yeti, Da daan pɔka la. Te a ete dena wa mahona la n iŋa gura n kum daarɛ.
43012008	Te yamam wan le tara nahadoma ya zen'en daarɛ woo. Ge, mam kan bɔna la ya daarɛ woo.
43012009	Ge Yudoma zo'e zo'e daa wom te Yesu bo la Betani teŋa poan. Bala, te ba daa keŋɛ bini. Ge la daa dagɛ la Yesu ma'an zuo te ba daa keŋɛ bini la. Ge, ba lagom bɔta te ba nyɛ' la Lazarus se'em te Yesu pon bahɛ te a vo'e a kum poan la.
43012010	Dene poan, te malema keendoma la ɛ la sɔrɔtɔ te ba ko' Lazarus me.
43012011	Se'ere n sɔe la, Lazarus n vo'e a kum poan la bahɛ te Yudoma zo'e zo'e bahera ba zuodoma la ge sakera bɔ'ɔra Yesu.
43012012	Te yiimbeere la, nɛrekooŋɔ la n daa boe Azootole De'eŋɔ la poan la, wom te Yesu ye la Yerusalem teŋa poan na.
43012013	Bala, te ba ŋma' konkɔrɔkɔ yehe na te ba to'ohɛ en ge vɔɔla yɛta te, Na'ayenɛ, fan' to bahɛ! Kan'somɔ boe mɛ la se'em n wa'ana la Na'ayenɛ yu'urɛ! Kan'somɔ boe mɛ la Israel naba wa!
43012014	Te Yesu nya nyɛ' boŋa ban' wo Yenɛ gɔŋɔ la n daa golehɛ yele se'em la. La golehɛ yeti,
43012015	Zion teŋa wa, tara popeelom. Behɛ, ho naba la n bala yɛ'a ho zen'an na la, sigehe a mɛŋa yaga boŋbila
43012016	Ge, Yesu dɔlɔba la daa nan ka bɔkɛ yele dena wa vɔnrɛ. Ge, enŋa n ta lebe Na'ayenɛ zen'en ta zin'an la en sɔna behera la, ba daa tɛɛn ya te Yenɛ gɔŋɔ la golehɛ tɔgɔra yele dena yɛhera a yele. Ge te bama me daa pon tom yele dena wa bo en.
43012017	Ge nɛrekooŋɔ la n daa boe la Yesu te a pon yi' Lazarus yɔɔ la poan na bahɛ en te vo'e a kum la poan la, ko'ohe sɛla n eŋɛ la mɛ.
43012018	Bala zuo n sɔe, te nɛrekooŋɔ la to'ohɛ en la. Se'ere n sɔe la, ba wom te a tom yelenyaledena wa.
43012019	Bala, te Pariseedoma la yɛta taaba yeti, Ya nyɛ' ya, to nan ka nyaŋɛ sɛsɛla nana. Behɛ ya, nɛra woo dole en mɛ.
43012020	Ge Greekdoma basɛba daa lagom keŋɛ Yerusalem teŋa poan te ba de'en de'eŋɔ la mɛ.
43012021	Bama n keŋɛ Filip la n ze'ele la Betsaida teŋa n boe Galilee teŋa poan la ta soke en yeti, Naa, to bote to nyɛ' la Yesu.
43012022	Te Filip keŋɛ ta yele Andrew te bama bayi' la keŋɛ Yesu zen'en. Ban paɛ la, ba ko'ohe Yesu.
43012023	Te Yesu daa lebehe yele ba yeti, Dabaherɛ la nya paɛ ya te Asaala Dayɔa la lebe n Sɔ Na'ayenɛ zen'en.
43012024	N yeti ya la yelemɛŋɛrɛ wa, te biiho ka boe n wan ta'an wom biila pa'ahɛ han dagana la ba borɛ en la teŋa. Ba han borɛ i bala, i wan bule ge yehe na wom biila kekeko pa'ahɛ.
43012025	Te nɛrese'em n nɔŋɛ a mea vom wan ki'. Ge nɛrese'em n yaɛ a mea vom teŋa wa zuo, a kan malom ki'. A wan tara vom sebo n ka tare ba'ahegɔ Na'ayenɛ zen'en la.
43012026	Te nɛrese'em n bote a tona bɔ'ɔra mam, la sontii a doohe mam. Bala, te enŋa n yameŋa wan bɔna zen'an te n bɔna la. Ge n Sɔ wan bo se'em n tone bɔ'ɔra mam na'ahegɔ.
43012027	Ge nananawa, sɛla daan n suunre mɛ. Ge n wan yeti bo n Sɔ? N yeti n Sɔ fan' mam bahɛ n namehegɔ wa? Aai, n kan yele bala. La dela yele dena wa mea zuo te namehegɔ daarɛ wa paɛ mam na wa.
43012028	N Sɔ Na'ayenɛ, eŋɛ hon bote ho eŋɛ se'em la ho bahɛ te ho yu'urɛ n nyɛ' pɛnka. Te konkore n ze'ele saazuo ha yeti, Mam pon bahɛ te dɛ nyɛ' pɛnka ge te n me wan bahɛ dɛ te de nyɛ' pɛnka le yɛ'ɛha.
43012029	Ge nɛrekooŋɔ la n daa ze' bini la n daa wom Na'ayenɛ konkore la, ba daa yeti, Saa n damɛ. Te sɛba me yeti, Na'ayenɛ soŋora n tɔgɛ bo Yesu na.
43012030	Ge, Yesu daa yele ba yeti, La dagɛ la mam zuo te a tɔgɛ bo mam na la. Ge, la dela yamam zuo.
43012031	Te nananawa, ba sa'ɛ se'em n behere teŋa wa zuo la. Nananawa, ba wan to'e sɛbadoma n zagahɛ Na'ayenɛ zuodaana la na'am.
43012032	Te ba han ta zɛnkɛ mam saazuo, n wan tare nɛra woo wa'an n zen'en na.
43012033	Yesu daa yele dena wa ta pa'ala la ban yeti ba ko' en se'em la.
43012034	Nɛrekooŋɔ la lebehe yeti, To Pa'alegɔ la yele to te se'em te Na'ayenɛ loe wan bɔna la wuuha. Te la nya wa eŋɛ la wane te hon yeti Asaala Dayɔa sontii a ki'? Ane n de Asaala Dayɔa wa?
43012035	Te Yesu yele ba yeti, Nɛɛhom la yeti a bɔna la ya mɛ dabeha fiin wa. Bala, nɛɛhom la n nan boe la ya la, ya ta'an ɛɛra yan bote se'em, ge te lika da paɛ ya. Ge se'em n kene lika poan ka mi' zen'an te a kena ye'a.
43012036	Bala, nɛɛhom han bɔna la ya, sakɛ ya bo nɛɛhom la. Bala, te ya wan de'a nɛɛhom la nɛreba. Yesu n daa yele dena wa ba'ahɛ la, a daa bahɛ nɛrekooŋɔ la zen'en mɛ ge keŋɛ.
43012037	La n daa pon tom yelekerehe tooma bana waabe ba nɛŋa la, ba kelom ka sakɛ bo en.
43012038	Dena wa n eŋɛ wa dela boyena la nɔtɔgɔha Isaiah n pon yele se'em la. A yeti, To Daana, ane n sakɛ bo to yelehom wa, ge Na'ayenɛ paŋa boe la ane zuo?
43012039	Se'ere n sɔla, te ba ka nyaŋɛ sakɛ bo en. Nɔtɔgɔha Isaiah le yeti,
43012040	Mam bahɛ ba te ba lebege la fɔɔhe, ge bahɛ ba te ba ka tara yam. Han dagana bala, ba nini wan nyɛta, te ba toba wona, te potɛn'ɛra bɔkera, te ba ŋmɛregɛ lebena nyɛ ba tebegɔ.
43012041	Se'ere n sɔe, te Isaiah daa yele dena wa dela a nyɛ' la Yesu pɛnka. Bala n sɔe, te a daa tɔgɛ yɛhera Yesu yele la.
43012042	Ge bala mea zan'an, Yudoma zuodoma zo'e zo'e sakɛ bo Yesu. Ge, Pariseedoma la zuo, ba ka tɔgɔre de yele nɛreba zen'enhen. Se'ere n sɔe la, ba ka bote ba dige ba zamehegɔ yire la poan.
43012043	Dene de se'ere dela ba bote nɛreba n tara popeelom la ba yaana Na'ayenɛ tara popeelom la ba.
43012044	Te Yesu wa yele kpe'eŋkpe'eŋo yeti, Se'emdaana n sakɛ bo mam ka sakɛ bo la mam ma'an. Ge, a me sakɛ bo la se'emdaana n tom mam na la.
43012045	Hon se'em n nyɛ' mam la ho nini me ane mɛ wo ho nyɛ' se'emdaana n tom mam na la.
43012046	Te mam wa'an teŋa wa zuo na ana wo nɛɛhom la. Te hon se'em n sakɛ bo mam kan bɔna lika poan.
43012047	Hon se'em n wom mam yetɔgɔm wa ge ka nana a, mam kan yele ho te ho tue ya. Te mam ka wa'an na te n yele la nɛreba te ba tue ya. Ge n faan ba bahɛ.
43012048	Hon se'em n zagahɛ ge ka to'e mam yetɔgɔm la tare se'em me ha te a wan yele ho te ho tue ya. Ge Na'ayenɛ n wan ta dekɛ mam yelehom sebo wa yele ho te ho tue ya teŋa wa ba'ahegɔ daarɛ.
43012049	Yelemɛŋɛrɛ, mam ka tɔgɔre la n mea potɛn'ɛrɛ poan. Ge, n Sɔ se'em n tom mam na la n bo mam nɔɔrɛ, mam wan yele se'em.
43012050	Mam me mi' te hon se'em n nane a nɔɔrɛ la, wan tara vom sebo n ka tare ba'ahegɔ Na'ayenɛ zen'en la. Mam yele se'em la kɔ'ɔn de'a la n Sɔ la n yele mam te n yele se'em la.
43013001	Ge dabaherɛ deyena n daa gee la Azootole De'eŋɔ la paɛ. Ge Yesu baŋɛ ya te dabaherɛ la paɛ ya te a bahɛ teŋa wa zuo ge lebe a Sɔ Na'ayenɛ zen'en. Yesu ba' nɔŋɛ sɛba n boe teŋa wa zuo de'a a nɛreba la mɛ. N nɔŋɛ ba se'em la ka tare makerɛ.
43013002	Yesu la a dɔlɔba la daa wa dita la ba zanɔɔrɛ dia. Te bala ma'an la, Sagona la daa pon diŋe bahɛ te Simon Iskariot dayɔa Yudas daa tɛn'ɛhe a suunre poan te a ŋma' Yesu.
43013003	Yesu daa mi' te a Sɔ bo en paŋa. A mi' te a ze'ele la Na'ayenɛ zen'en na ge me le lɛbera a zen'en la.
43013004	Bala, te a ihege ba dia zen'en la yɛɛ a fuseko te a yɛ' bahɛ yeŋa la ge gee fuseko n boe poan la, ge nya dekɛ pɔpɔhɛ lo' a sea.
43013005	N eŋɛ bala la, a nya ka'ɛ la ko'om eŋɛ laa poan pɔhɛ pɛɛra a dɔlɔba la natala ge dekɛ pɔpɔhɛ la n lo' a sea la duuha ba natala la.
43013006	Ge en duuhe wa paɛ Simon Peter zen'en la, Simon Peter yele en yeti, N Daana, ho yeti ho pee la mam natala?
43013007	Te Yesu lebehe yeti, Ho nan ka bɔkɛ sɛla te n eta nananawa vɔnrɛ. Ge, la han eŋɛ fiin wa, ho wan bɔkɛ de vɔnrɛ.
43013008	Te Peter kɔ'ɔn yeti, La kan ta'an eŋɛ mɛ te hon pee mam natala. Te Yesu daa lebehe yeti, Mam han ka pee ho natala, ho kan le de'a mam dɔla.
43013009	Te Simon Peter yeti, N Daana, da ye kɔ'ɔn pee la n natala ma'an. Ge, lagom pee n nu'uhen la n zuo me pa'ahɛ.
43013010	Te Yesu le yeti, Se'em n sɔ iŋa ko'om sɔ mɛ soŋa soŋa ge ka le sona te a sɔ iŋa, han dagana la a natala te a wan pee ma'an. Bala, ya zan'an ka tare dɛngerɔ, han dagana la ya ayema ma'an n tare dɛngerɔ.
43013011	Yesu pon baŋɛ se'em n yeti a ŋma' en la. Bala n sɔe, te a yeti ba zan'an ka tare dɛngerɔ, han dagana la ba ayema ba poan ma'an n tare dɛngerɔ.
43013012	Yesu n daa pee ba natala ba'ahɛ la, a dekɛ a fuo la mɛ le yɛ ge nya lebe ba dia zen'en la. En paɛ la, a sokɛ yeti, Ya bɔkɛ sɛla te n kɔ'ɔn eŋɛ bo ya wa?
43013013	Ya yi'ire mam te Pa'ala, la Daana. La me ane soŋa te ya yi'ira mam bala. Se'ere n sɔe la, n dela bala.
43013014	Mam se'em n de ya Daana, la ya pa'ala nan kɔ'ɔn pee la ya natala bo ya mɛ wa. Dene poan, yamam me sontii ya soŋora taaba wo ya peere la taaba natala la.
43013015	Te mam soŋɛ ya soŋɛ dena wa. Bala, te ya wan nyɛ' ge eŋɛ sɛla te mam eŋɛ bo ya wa.
43013016	N yeti ya la yelemɛŋɛrɛ, te da'aberɛ ka boe kpe'em la a daana ge te bitonoŋa mɛ ka kpe'em gana se'em n tom en na la.
43013017	Te ya han mina te ya sontii ya soŋora taaba, tara ya popeelom la ya soŋora taaba.
43013018	Ge dagɛ la ya zan'an te n tɔgɔra ya yɛla wa. Mam mi' sɛba te n loe te ba de'a n denɛ la mɛ. La yeti la eŋɛ mɛ wo Yenɛ gɔŋɔ la n golehɛ yele se'em la. La yeti, Mam la se'em lagom dita laa kayena poan la, zagahɛ mam mɛ.
43013019	N yeti ya dena wa ge te de baŋɛ eŋɛ. Bala, te de han ta eŋɛ ya wan sakɛ te mam dela se'em te n pon yele ya te n dela.
43013020	N yeti ya la yelemɛŋɛrɛ wa, te se'emdaana n to'e se'emdaana te mam tom en, me to'e la mam me. Ge te se'em n to'e mam, me to'e la se'emdaana n tom mam na.
43013021	Yesu n daa yele dena wa ba'ahɛ la, la daan en mɛ te a kɔ'ɔn yele ba yeti, N yeti ya la yelemɛŋɛrɛ wa. Te yamam ayema wan ŋma' mam.
43013022	A dɔlɔba la daa ŋmɛregɛ bahɛ la taaba ka mina se'em ba poan te a tɔgɔra bala la.
43013023	Ge a dɔlɔba se'em te Yesu nɔŋɛ la daa zin' lɛm la en.
43013024	Bala, te Simon Peter ɛnbɛgɛ en te a soke Yesu se'em te a tɔgɔra bala la.
43013025	Depooren, te a vuruge du' Yesu soke en yeti, To Daana, a dela ane te ho tɔgɔra bala la?
43013026	Te Yesu lebehe yeti, Boraa sɛka te n yeti n sukɛ boroboro wa laa poan bo en la n yeti a ŋma' mam la. Bala, te a dekɛ boroboro la sukɛ laa la poan nya dekɛ bo Simon Iskariot dayɔa Yudas.
43013027	Te Yudas n to'e boroboro la, bilam bilam te Dima la kɛn' en. Bala, te Yesu nya yele en yeti, Eŋɛ kalam kalam la ho eŋɛ sɛla te ho tɛn'ɛha te ho eŋɛ la.
43013028	Ge ba se'em ka bɔkɛ sɛla te a tɔgɔra la.
43013029	la basɛba daa tɛn'ɛhe te Yudas n tare ligiri tapɔɔ la te Yesu yen yɛta en te a ta da' sɛla te ba bɔta ba de'eŋɔ la poan. Bii, a nyɛ' sɛla bo nahedoma.
43013030	Yudas to'e boroboro la ge yehe bilam bilam. La daa dela yu'uŋɔ.
43013031	Te Yudas n ta yehe la, Yesu yeti, Nananawa, Asaala Dayɔa wan nyɛ' pɛnka, ge mam me poan Na'ayenɛ me wan nyɛ' pɛnka.
43013032	Ge, te Na'ayenɛ han nyɛ' pɛnka yɛhera mam zen'en, a ye wan bahɛ te Asaala Dayɔa nyɛ' pɛnka n mea zen'en. Na'ayenɛ me wan eŋɛ dɛ nananawa.
43013033	N kɔma wa, la kan yue ge te n bahɛ ya. Ya wan ɛ mam, ge nananawa mam yeti ya sɛla te mam daa pon yele Yudoma la. N yele ba te ba kan ta'an keŋɛ zen'an te mam ye'a la.
43013034	Ge nɔpaalese'ere te mam bo ya te ya nɔŋɛ taaba. Wo mam nɔŋɛ ya se'em la, bala me ya sontii ya nɔŋɛ taaba.
43013035	Ya han nɔŋɛ taaba, nɛra woo wan baŋɛ te ya dela mam dɔlɔba.
43013036	Yesu n daa yele dena wa la, Simon Peter soke en yeti, To Daana, ho yeti ho keŋɛ la bɛ ha? Te a lebehe yeti, Ho ka nyaŋɛ doohe mam keŋɛ zen'an te mam ye'a la nananawa. Ge, la han eŋɛ fiin wa, ho wan doohe mam.
43013037	Te Peter le soke en yeti, To Daana, wane te mam ka nyaŋɛ doohe ho nananawa? Mam maahom te n ki' ho zuo mɛ.
43013038	Te Yesu lebehe yeti, Hon seren maahom te ho ki' mam zuo? Mam yeti ho la sera wa. Te ho wan ki'ehɛ sugumnɔɔren botan' te hon ka mi' mam ge te nɔdɔɔ baŋɛ kaahɛ.
43014001	Da bahɛ ya te la daam ya sunya. Nam ya Na'ayenɛ ge nam mam me.
43014002	Te deto zo'e zo'e boe n Sɔ Na'ayenɛ yire ha. N wan keŋɛ bini ta maahom zen'an biŋe ya. N kan yele ne ya dena wa han dagɛ ne sera.
43014003	Te n han keŋɛ bini ta maahom zen'an biŋe ya, n mea wan lebena tara ya keŋɛ bini. Bala, te ya wan bɔna zen'an te mam bɔna la.
43014004	Ya mi' sore la ye'a zen'an te n yeti n keŋɛ la.
43014005	Te Tomas soke en yeti, To Daana, to ka mi' zen'an te ho ye'a la. To wan eŋɛ la wane baŋɛ sore la keŋɛ bini?
43014006	Te Yesu lebehe en yeti, Mam n de sore la, dɛna yelemɛŋɛrɛdaana la, ge dɛna vom daana la. Nɛra ka boe wan ta'an keŋɛ mam Sɔ la zen'en, han dagana, a doohe la mam zen'en keŋɛ bini.
43014007	Yesu kelom yele ba te, Ya han seren mina mam, ya me mi' mam Sɔ la mɛ. Ge nananawa, ya mi' en ge pon nyɛta en.
43014008	Te Filip yele Yesu yeti, To Daana, ton bote to baŋɛ sɛla woo zan'an zan'an dela ho pa'alɛ tɔ Sɔ la.
43014009	Te Yesu lebehe yeti, Filip, dabeha zo'e zo'e te mam bɔna la hɔ daarɛ woo. Ge bala mea zan'an, ho ka mi' mam. Se'em n nyɛ' mam, nyɛ' n Sɔ la me mɛ. Bala, la wan le eŋɛ la wane te hon yɛta te n pa'alɛ ya n Sɔ laa?
43014010	Bala, Filip, ho ka sakɛ te mam bo mɛ la n Sɔ la ge te n Sɔ la me bɔna la mam me? Te Yesu yele a dɔlɔba la yeti, Yetɔgom sebo te mam tɔgɛ bo ya la, ka ze'ele la mam mea zen'en na. N Sɔ la n de se'em n bo la mam la n tone a mea tooma.
43014011	Sakɛ ya bo mam, te mam boe mɛ la n Sɔ la, ge te n Sɔ la me bɔna la mam. Ya han kan sakɛ dena wa, ya yi sakɛ bo yelenyalema ton'ana wa zuo.
43014012	N yeti ya la yelemɛŋɛrɛ wa, se'em n sakɛ bo mam wan tom toonse'a te mam tom wa. Yelemɛŋɛrɛ, a wan tom yɛla gana bala. Se'ere n sɔe la, mam ye la n Sɔ la zen'en.
43014013	Ge ya han soke sɛla woo mam yu'urɛ poan, n wan eŋɛ dɛ bo ya. Bala, te n Sɔ la wan nyɛ' pɛnka.
43014014	Ge, ya han soke mam sɛla woo mam yu'urɛ la poan, n wan eŋɛ dɛ bo ya.
43014015	Ya han nɔŋɛ mam, ya wan nana n nɔɔrɛ.
43014016	N wan sohɛ n Sɔ la ge te a wan bo ya Soŋora ayema me, te a bɔna la ya wuuha.
43014017	Enŋa n de Sea n liligere Yenɛ yelemɛŋɛrɛ la bɔ'ɔra ya. Teŋa wa zuo nɛreba kan ta'an to'e en. Se'ere n sɔe la, ba kan ta'an nyɛ' en bii ba baŋɛ en. Ge yamam mi' en. Se'ere n sɔe la, a boe mɛ la ya ge wan bɔna la ya wuuha.
43014018	Mam kan bahɛ ya ya ma'an. N wan lebe ye zen'en na.
43014019	Ge la han eŋɛ fiin wa, teŋa wa zuo nɛreba kan le malom nyɛ' mam. Ge yamam wan nyɛ' mam, ge te mam vɔe la zuo, yamam me wan vɔna.
43014020	Ge dabaherɛ la han paɛ, ya wan baŋɛ te mam boe mɛ la n Sɔ la. Ge te yamam me bɔna la mam wo mam kɔ'ɔn bɔna la ya se'em la.
43014021	Se'em n to'e mam nɔɔrɛ la ge nana dɛ n de se'em n nɔŋɛ mam. Mam Sɔ wan nɔŋɛ se'em n nɔŋɛ mam. Mam me wan nɔŋɛ a daana ge pa'alɛ en mam n de se'em.
43014022	Yudas ayema me ge dagɛ Yudas Iskariot yele en yeti, To Daana, la eŋɛ la wane te hon ta'an lilige ho mɛŋa pa'alɛ tomam ge ka lilige ho mɛŋa pa'alɛ sɛba n ka sakɛ bo Na'ayenɛ yetɔgɔm la hon ane se'em.
43014023	Te Yesu daa lebehe yeti, Se'em n nɔŋɛ mam wan nana mam pa'alegɔ la. Mam Sɔ la, la mam wan lagom wa'an a daana zen'en na bɔna la en.
43014024	Ge se'em n ka nɔŋɛ mam ka nane mam pa'alegɔ la. Pa'alegɔ la te ya wom la dagɛ la mam mea pa'alegɔ. Ge, bo ze'ele la n Sɔ la, se'em n tom mam na la zen'en.
43014025	N yele ya yele ana wa zan'an ge n kelom bɔna la ya wa.
43014026	Ge Soŋora la, se'em n de Na'ayenɛ Sea la te n Sɔ la wan tom en ta sɔe mam zen'en la, wan pa'alɛ ya sɛla woo. A wan bahɛ ya te ya tɛnra sɛla woo te mam yele ya.
43014027	N wan bahɛ te ya tara sunma'ahom wo mam tara sunma'ahom se'em wa. Sɛba n ka sakɛ Na'ayenɛ yelehom la kan ta'an bahɛ te ya tara sunma'ahom, ge mam ma'an. Da bahɛ ya te ya sunya daana. Da zote ya dabeem.
43014028	Ya wom mam pon yele ya te n wan bahɛ ya. Ge, n wan lebe ya zen'en na. Te ya han nɔŋɛ mam, ya wan tara popeelom te n ye' la n Sɔ la zen'en. Se'ere n sɔe la, a gane mam.
43014029	Nananawa, n yeti ya dena, ge te yele ana wa zan'an baŋɛ eŋɛ. Bala, te la han eŋɛ, ya wan nam mam.
43014030	N kan ta'an tɔgɔra la ya yuura. Se'ere n sɔe la, se'em n sɔe teŋa wa zuo behera kene na ge a ka tare paŋa la mam.
43014031	Ge teŋa wa zuo sontii ba baŋɛ te mam nɔŋɛ n Sɔ la mɛ. Bala n sɔe, te n eta sɛla woo te a bo mam a nɔɔrɛ la te n eŋɛ la. Bala, wa'an ya na te to keŋɛ ya ge bahɛ kalam.
43015001	Mam ane me wo tia te ba sɛ' la. N Sɔ Na'ayenɛ n me ane wo se'em n behere tia la.
43015002	N Sɔ la ŋmate yila se'a woo n boe n zen'en ge ka wɔna bahera mɛ. Ge ton yɔrɔha yila se'a woo n boe mam zen'en wɔna la. Bala, te na'ma la wan ana soŋa soŋa wɔna kekeko.
43015003	Ge yamam pon diŋɛ ana soŋa soŋa yɛhera la yetɔgɔm la te n tɔgɛ bo ya la.
43015004	Bone ya la mam, ge te mam me wan bɔna la ya. Te yila kan ta'an yula ba ma'an wɔna, han dagana ba toŋe mɛ la tia la. Bala mea n bala, te ya me kan ta'an eŋɛ sɛla te n bɔta han dagana la ya boe mɛ la mam.
43015005	Mam ana wo tia la, ge te yamam me ana wo yila la. Ge se'em n boe la mam ge te mam me bɔna la en wan eŋɛ sɛla te n bɔta. Se'ere n sɔe la, han dagana la mam, ya kan ta'an eŋɛ sɛsɛla.
43015006	Ge se'em n ka bo la mam, ba wan dekɛ en lobe bahɛ wo yila n ne ta ko'ɛ te ba yɔrɔhe lobe bahɛ se'em la. Ba ne lagahɛ yila aŋa taaba nyɔ' mɛ la bugum te ba di'.
43015007	Ya han bɔna la mam ge te n yelehom la me bɔna la ya bɔŋa poan, sɛla woo te ya sokɛ bɔta, ya wan nyɛ' dɛ.
43015008	Ya han tona sɛla te mam Sɔ bɔta, la wan pa'alɛ nɛreba n Sɔ pɛnka n ane se'em, ge pa'alɛ basɛba me te ya dela mam dɔlɔba la.
43015009	Mam nɔŋɛ ya wo n Sɔ la n nɔŋɛ mam se'em la. Bala, mina ya te n nɔŋɛ ya.
43015010	Ya han nana n nɔɔrɛ la, ya wan mina te n nɔŋɛ ya wo mam nane n Sɔ la nɔɔrɛ ge mina te a nɔŋɛ mam se'em la.
43015011	Mam yele ya dena wa te n popeelom wan bɔna la ya. Ge te ya wan kɔ'ɔn tara popeelom.
43015012	Ge mam nɔɔrɛ la n de se'ere la dela dena wa. Te ya nɔŋɛ taaba wo mam kɔ'ɔn nɔŋɛ ya se'em la.
43015013	Te nɔŋse'ere taaba te nɛra wan nɔŋɛ a zɔdoma dela a ki' ba zuo.
43015014	Ya han nana mam nɔɔrɛ, ya dela n zɔdoma.
43015015	N ka le yi' ya yamehe yɛ'ɛha. Se'ere n sɔe la, yameŋa ka mi' sɛla te a daana la eta. Ge, n yele ya sɛla woo te n wom n Sɔ la zen'en la. Bala, mam ton yi ya la n zɔdoma.
43015016	Dagɛ yamam n loe mam. Ge, mam loe ya te ya keŋɛ la ya ta eŋɛ sɛla te n bɔta la. Sɛla te ya wan eŋɛ la kan bahɛ yoo, ge de wan bɔna wuuha. Bala, ya han soke mam Sɔ sɛla yele mam yu'urɛ poan, a wan eŋɛ dɛ bo ya.
43015017	Ge yele dena wa n de n nɔɔrɛ la te n bɔ'ɔra ya wa, te ya nɔŋɛ taaba.
43015018	Teŋa wa zuo han yaɛ ya, tɛnre ya te ba yaɛ la mam yia.
43015019	Ge ya han dekɛ ya mɛhe bo teŋa wa, ba wan nɔŋɛ ya wo ba dene la. Ge, mam loe la yamam mɛ yehe teŋa wa zuo. Bala te ya kan dekɛ ya mɛhe bo ba. Dene zuo n sɔe te ba yaɛ ya la.
43015020	Tɛnre ya sɛla te n yele ya la: n yele ya te da'aberɛ ka bo kpe'em la a daana. Te ba daa han namehe mam, ba wan namehe ya mam me. Ba daa han nana mam pa'alegɔ la, ba wan nana yamam me pa'alegɔ.
43015021	Ge, ba wan eŋɛ ya yele ana wa zan'an yan de mam nɛreba la zuo. Se'ere n sɔe la, ba ka mi' se'emdaana n tom mam na la.
43015022	Ba wan tare ne boorɔ ba yelebe'ero poan mam han ka wa'ane na tɔgɛ bo ba. Ge mam n diŋɛ wa'ana tɔgɛ bo ba wa, sose'ere ka boe te ba wan ta'an yeti ba tare boorɔ ba yelebe'ero la poan.
43015023	Se'em n yaɛ mam me yaɛ mam Sɔ la me mɛ.
43015024	Ba wan tare ne boorɔ mam han ka wa'ane na eŋɛ yelese'a te nɛra nan ka tabelɛ eŋɛ ba nɛŋa wa. Ge, dene de se'ere la, ba nyɛ' mam eŋɛ yelese'a la mɛ ge sina ge kelom yaɛ mam la n Sɔ la.
43015025	Ge yele dena wa daa eŋɛ te sɛla te ba golehɛ ba Pa'alegɔ la wan seren eŋɛ. A yuun yeti, Ba yaɛ mam la yoo.
43015026	Ge Soŋora la han wa'ana, a wan tɔgɛ yɛhera mam yele bo ya. Enŋa n de Na'ayenɛ Sea Yelemɛŋɛrɛdaana la. A wan ze'ele n Sɔ Na'ayenɛ zen'en wa'ana. N wan tom en te a ze'ele n Sɔ la zen'en na.
43015027	Ge te yamam me wan tɔgɛ yɛhera mam yele. Se'ere n sɔe la, yamam n daa boe la mam pin'ileŋɔ poan ha.
43016001	N yeti ya yele ana wa zan'an te ya ta'an sɛ' ze'ele soŋa soŋa.
43016002	Ba wan dige ya zamehegɔ yire la poan. Ge dabaherɛ la ken na te se'em han ta ko' ya, a wan tɛn'ɛha te a tone bɔ'ɔra la Na'ayenɛ.
43016003	Ba wan eŋɛ ya yele ana wa la ban ka mi' n Sɔ la bii mam la zuo.
43016004	Ge, mam diŋɛ yele ya yele ana wa. Bala, te dabaherɛ la han ta paɛ te ba eta yele ana zan'an bɔ'ɔra ya, ya wan tɛɛn te mam pon yele ya. Ge mam n daa nan boe la ya la zuo n sɔe, te n daa ka yele ya dena wa pin'ileŋɔ poan ha la.
43016005	Ge, nananawa, n ye la se'emdaana n tom mam na la zen'en. Ge bala mea zan'an, ya se'em ka soke mam zen'en te n ye'a.
43016006	Te mam nya yele ya dena wa, ya sunya sagom mɛ.
43016007	Ge, n yeti ya la yelemɛŋɛrɛ wa, te la dela yamam som zuo te n keŋɛ. Se'ere n sɔe la, n han ka keŋɛ Soŋora kan wa'ana ge n han keŋɛ, n wan tom Sea la ya zen'en na.
43016008	Te a han wa'ana, a wan bahɛ te nɛreba teŋa wa zuo baŋɛ te ba tue mɛ ba yelebe'ero poan. Ba me le tue mɛ yɛhera la yelese'a n de ma'an. Le yɛ'ɛha me ba tue mɛ yɛhera la Na'ayenɛ n yeti nɛresɛba te ba tue ya la.
43016009	Ba tue mɛ yelebe'ero poan, Se'ere n sɔe la, ba ka nam mam.
43016010	Ba me le tue mɛ yɛhera la sɛla n de ma'an. Se'ere n sɔe la, mam ye' n Sɔ la zen'en ge te ya ka le maan nyɛ' mam yɛ'ɛha la zuo.
43016011	Ba le tue mɛ yɛhera la gankerɛ poan. Se'ere n sɔe la, Yenɛ pon gankɛ se'em n sɔe teŋa wa zuo woo behera la mɛ.
43016012	N tare yɛla zo'e zo'e te n yele ya. Ge, nananawa, yɛla la ba zo'e gana ya mɛ.
43016013	Ge, Na'ayenɛ Sea la se'em n de Yelemɛŋɛrɛdaana la han wa'ana, a wan bahɛ ya te ya seren mina yelemɛŋɛrɛ la. Sea la ka yeti a tɔgɔra la a mea yetɔgɔm. Ge, sɛla te a wom la te a wan tɔgɛ ge yele ya yelese'a n wan wa'an pooren na.
43016014	A me wan bahɛ te n nyɛ' pɛnka. Se'ere n sɔe la, a wan bahɛ te ya baŋɛ sɛla te mam yele ge pa'alɛ ya dɛ.
43016015	Mam Sɔ n yele se'em te mam yɛta wa. Bala n sɔe, te n yeti Sea la wan yele ya sɛla te mam yele en la.
43016016	La han eŋɛ fiin wa, ya kan nyɛ' mam yɛ'ɛha. Ge te la han eŋɛ fiin wa yɛ'ɛha, ya wan nyɛ' mam.
43016017	A dɔlɔba la basɛba yele taaba yeti, Dena wa vɔnrɛ dela bem te a yele to te la han eŋɛ fiin wa, to kan nyɛ' en, ge te la han le eŋɛ fiin wa to wan nyɛ' en yɛ'ɛha wa? A me le yele to te enŋa n yeti a keŋɛ a Sɔ la zen'en la n sɔe.
43016018	Ba kelom sɔkera te la han eŋɛ fiin wa vɔnrɛ dela bem. Ba ka mi' sɛla te a tɔgɔra.
43016019	Yesu baŋɛ te ba bote ba soke en mɛ. Bala, te a yele ba yeti, N yeti la han eŋɛ fiin wa, ya kan nyɛ' mam ge te la han le eŋɛ fiin wa, ya wan nyɛ' mam yɛ'ɛha. Dagɛ yele dena zuo te ya sogɔha taaba wa?
43016020	N yeti ya la yelemɛŋɛrɛ wa, te ya wan kele. Ge, nɛreba teŋa wa zuo wan tara popeelom. Ya sunya wan sagom, ge ya sunsagaŋɔ la wan tuluge bahɛ te ya tara popeelom.
43016021	Pɔka han ta virigera te a dɔgɛ, a suunre ne sagom mɛ. Se'ere n sɔe la, a iŋduŋa dabaherɛ la paɛ mɛ. Ge, a han ta dɔgɛ, a ne tam a iŋduŋa la mɛ. Se'ere n sɔe la, a tare popeelom te a dɔgɛ nɛra pa'ahɛ teŋa wa poan.
43016022	Dene mea n boe la ya wa. Nananawa, ya sunya sagom mɛ. Ge, n wan ta nyɛ' ya yɛ'ɛha n wan bahɛ ya te ya poorɛ pee. Nɛra me kan ta'an gu' ya te ya poorɛ kan pee.
43016023	Ge ya han le nyɛ' mam, ya kan soke mam sɛla yele. Ya wan ta soke n Sɔ. N yeti la yelemɛŋɛrɛ wa, te n Sɔ la wan bo ya sɛla woo te ya soke mam yu'urɛ poan.
43016024	Ya nan ka tabelɛ soke sɛla mam yu'urɛ poan. Dene zuo, soke ya te ya wan to'e. Bala te ya poorɛ wan pee.
43016025	Mam makɛ la magaha yele ya yele ana wa. Ge, dabaherɛ la ken na te n kan ta le makera magaha. Ge n wan kɔ'ɔn ta tɔgɔra bɔ'ɔra ya mɛ yɛhera n Sɔ la yele.
43016026	Ge daanden daarɛ han paɛ, ya wan soke n Sɔ la sɛla woo mam yu'urɛ poan te a wan bo ya. Dagɛ la mam n wan ta sɔe ya zuo soke n Sɔ la.
43016027	Se'ere n sɔe la, n Sɔ la mɛŋa me nɔŋɛ ya mɛ. A nɔŋɛ ya la yan nɔŋɛ mam ge sakɛ te n ze'ele la Na'ayenɛ zen'en na la zuo.
43016028	Mam ze'ele la n Sɔ la zen'en wa'an teŋa wa zuo na. Ge nananawa, n bahere teŋa wa zuo mɛ ge lɛbera n Sɔ la zen'en.
43016029	Te a dɔlɔba la nya yele en yeti, Nananawa, ho ka le makera magaha tɔgɔra ge ho nya kɔ'ɔn tɔgɔra mɛ te to bɔkɛ.
43016030	Bala, nananawa to baŋɛ ya te ho mi' sɛla woo mɛ. La ka le de'a ma'an te to sɔkera hɔ yɛla le yɛ'ɛha. Dena wa n wan bahɛ tɔ te to sakɛ te ho ze'ele la Na'ayenɛ zen'en na.
43016031	Ban daa yele wana wa la, Yesu lebehe yele ba yeti, Nananawa, ya seren sakɛ ya?
43016032	Dabaherɛ la pɔnrɛ paare te ya zan'an wan bahɛ mam ma'an ge yeregɛ, te nɛra woo ta kule a yire, ge ta ge mam n ma'an. Ge, la kɔ'ɔn ka de'a la mam ma'an. Se'ere n sɔe la, n Sɔ la bo la mam.
43016033	N yeti ya dena wa, te bala te ya wan tara sunma'ahom yɛhera la yan boe la mam la. Teŋa wa zuo wan namehɛ ya. Ge, sɛ' ya ze'ele mɛ, te mam pon nyaŋɛ ba.
43017001	Yesu n daa ta yele dena wa ba'ahɛ la, a nya gorege la saazuo yeti, N Sɔ, saŋa la paɛ ya. Bahɛ te mam ho Dayɔa nyɛ' pɛnka ge te mam me wan bahɛ te ho nyɛ' pɛnka.
43017002	Ho bo mam paŋa te n sɔna nɛra woo n boe teŋa wa zuo behera. Bala, te n wan bo nɛresɛba te ho dekɛ bo mam la vom sebo n ka tare ba'ahegɔ la ho zen'en.
43017003	Vom la n wana: te nɛreba mina te ho dela yelemɛŋɛrɛ Na'ayenɛ ma'an la, ge me mina mam Yesu Krista se'em te ho tom na la.
43017004	N bahɛ te nɛreba nyɛ' ho pɛnka teŋa wa zuo. N me ba'ahɛ toonse'ere te ho bo mam te n tom la.
43017005	Bala, nananawa n Sɔ, bahɛ te n nyɛ' pɛnka ho zen'en. Bahɛ te n nyɛ' la pɛngɛsɛka taaba te n daa pon nyɛ' ho zen'en ge te ho daa nya baŋɛ naam teŋa wa zuo la.
43017006	N bahɛ te nɛresɛba te ho loe ba teŋa wa zuo bo mam la mina hɔ. Ge, ho me bahɛ ba te ba sakɛ bo mam. Ba nane ho yelehom la,
43017007	ge te nananawa, ba mi' te sɛla woo te ho dekɛ bo mam la ze'ele la hon zen'en na.
43017008	N tɔgɛ yetɔgom sebo te ho daa dekɛ bo mam la bo ba. Ba me to'e de. Ba mi' te la dela sera te mam ze'ele la hon zen'en na ge me sakɛ te hon tom mam na.
43017009	N po'ohɛ hɔ bɔ'ɔra ba. Dagɛ nɛreba woo n boe teŋa wa zuo te n po'ohɛ la. Ge, n po'ohɛ bɔ'ɔra sɛba te ho dekɛ bo mam la. Se'ere n sɔe la, ba dela hon nɛreba.
43017010	Sɛla woo te mam tara dela hon denɛ, ge te sɛla woo me te hon tara dela mam me denɛ. N me nyɛ' pɛnka yɛhera ba bɔŋa poan.
43017011	Te nananawa, n ye la hon zen'en na. N ka le bɔna teŋa wa zuo yɛ'ɛha. Ge, bama boe la teŋa wa zuo. Bala, fa'a Sɔ wa gura ba soŋa ho yu'urɛ paŋa la poan te ho daa dekɛ bo mam la. Bala, te ba wan tara nɔyene wo hon la mam n kɔ'ɔn tara nɔyene se'em la.
43017012	Mam n daa boe la ba la, n daa gure ba ho yu'urɛ paŋa la poan, yu'urɛ se'ere te ho daa dekɛ bo mam la. N daa tare ba soŋa soŋa te dagɛ la ba ayema me n daa sagom, han dagana la ba ayema la ma'an, se'em te la daa pon kɔ'ɔn de'a te a sagom la. A sagaŋɔ la me daa dela boyena la Yenɛ gɔŋɔ la n daa pon golehɛ yele se'em la.
43017013	Te nananawa, n nya yele la ho zen'en na. Ge, n yele yele ana wa zan'an teŋa wa zuo. Bala, te ba wan kɔ'ɔn tara n popeelom ba sunya poan.
43017014	N bo ba ho yetɔgɔm la ge te teŋa wa zuo yaɛ ba. Se'ere n sɔe la, ba ka dekɛ ba mɛhe bo ba wo mam n daa kɔ'ɔn ka dekɛ n mea bo ba se'em la.
43017015	N ka yeti ho mɛ te ho dekɛ ba teŋa wa zuo nɛreba zen'en. Ge, n yeti ho mɛ te ho gura ba soŋa soŋa te Dima la da daam ba.
43017016	Ge magahɛ wo mam n ka dekɛ n mea bo teŋa wa zuo se'em la, bama me ka dekɛ ba mɛhe bo ka.
43017017	Yelege ba ba ma'an ho zen'en yɛhera la yelemɛŋɛrɛ la poan. Ho yetɔgɔm dela yelemɛŋɛrɛ la.
43017018	Mam tom ba la teŋa wa zuo wo hon daa tom mam ba zen'en se'em la.
43017019	Ge bama zuo, mam yelege n mea bo la hon ma'an. Bala, te bama me wan seren yelege ba mɛhe bo ho ma'an.
43017020	N Sɔ, n ka po'ohe bɔ'ɔra la bama ma'an. Ge, n lagom po'oha bɔ'ɔra la sɛba n wan sakɛ bo mam yɛhera la yetɔgɔm la te ba wan tɔgɛ bo ba la.
43017021	N Sɔ, n po'ohere te ba zan'an wan lagom tara nɔyene. Ba wan bɔna la nɔyene la tɔ, wo hon la mam n bo la nɔyene se'em la. Bala, te teŋa wa zuo nɛreba wan sakɛ te hon n tom mam na.
43017022	N bahɛ ba te ba nyɛ' pɛngɛsɛka taaba te ho daa bahɛ te mam nyɛ' la. Bala, te ba wan tara nɔyenɛ wo hon la mam n tare nɔyene se'em wa.
43017023	Mam wan bɔna la ba ge te hon me wan bɔna la mam. Bala, te ba wan tara nɔyene. Dena wa n wan bahɛ te teŋa wa zuo nɛreba baŋɛ te hon tom mam na ge nɔŋɛ ba wo hon nɔŋɛ mam se'em wa.
43017024	N Sɔ, la dela hon dekɛ ba bo mam. N me bote ba bɔna la mam, zen'an te n bɔna. Bala, te ba wan nyɛ' n pɛnka, pɛngɛsɛka te ho daa dekɛ bo mam la. Se'ere n sɔe la, ho daa nɔŋɛ mam mɛ ge daa baŋɛ naam teŋa wa zuo.
43017025	N Sɔ se'em n de tontɔɔdaana la, teŋa wa zuo ka mi' ho. Ge, mam mi' ho ge te bama me mina te hon n tom mam na.
43017026	N bahɛ te ba mina hɔ. N me wan kelom kɔ'ɔn bahera te ba mina bala. Te bala te nɔŋse'ere te ho tara bɔ'ɔra mam la wan bɔna la ba ge te mam me bɔna la ba.
43018001	Yesu n daa ta po'ohɛ po'ohokona wa ba'ahɛ la, enŋa la a dɔlɔba la keŋɛ yakɛ la Kidron bɔn'ɔn la poan. Va'am me n boe bilam bɔba te Yesu la a dɔlɔba la daa keŋɛ kɛn' bini.
43018002	Yudas se'em n daa ŋma' Yesu la mi' va'am wa n boe zen'an mɛ. Se'ere n sɔe la, dabeha zo'e zo'e te Yesu la a dɔlɔba la ne keŋɛ bini.
43018003	Bala, te Yudas doohe la pɛɛntɛɛnreba la guruba la wa'an va'am la poan na. La daa dela malema keendoma la, la Pariseedoma la n tom ba. Ba keŋɛ bini mɛ la zaberɛ lɔgɔrɔ la butoleladoma, ge lamehɛ bugum.
43018004	Ge Yesu mi' sɛla woo n yeti la eŋɛ en. Bala, te a vuruge nɛŋa soke ba yeti, Ane te ya ɛɛra?
43018005	Te ba lebehe yeti, Yesu, Nazaret teŋa boraa la te to ɛɛra. Te Yesu daa yele ba yeti, La dela mam bala. Yudas, se'em n ŋma' Yesu la daa lagom ze'a mɛ la ba.
43018006	Te Yesu n yele ba yeti la dela enŋa n bala la, la eŋɛ ba la pakerɛ, te ba vuruge lebe pooren lu' teŋa.
43018007	Te Yesu le soke ba yeti, Ane te ya ɛɛra? Te ba lebehe yeti, Yesu, Nazaret teŋa boraa la te to ɛɛra.
43018008	Te Yesu yele ba yeti, N pon diŋɛ yele ya te la dela mam bala. Te ya han ɛɛra la mam, bahɛ ya te bana wa, n dɔlɔba wa keŋɛ.
43018009	N yele dena wa dela boyena la sɛla te a pon yeti, N Sɔ, n kan bahɛ te sɛba te ho dekɛ bo mam wa ayema me bɔregɛ.
43018010	Simon Peter daa tare so'a a zen'en. Bala, te a foe ka kɛ' malema nɛŋadaana la yameŋa zuɔ toberɛ bahɛ. Yameŋa la yu'urɛ dela Malkus.
43018011	Yesu yele en yeti, Dekɛ ho so'a la sun' ka sun'an zen'an. N wan nyɛ' namehegɔ wo Na'ayenɛ n bote mam te n nyɛ' se'em la.
43018012	Pɛɛntɛɛnreba la, la ba kpɛ'ɛma la, la guruba la nya nyɔkɛ Yesu. Ban daa nyɔkɛ en la, ba lo' en mɛ,
43018013	nya tare en keŋɛ Annas zen'en yia. Annas daa pon tabelɛ de'a malema nɛŋadaana mɛ. Kaiapas, se'em n daa de nɛŋadaana la yuun denɛ la, dɛɛn boraa n daa de Annas.
43018014	La daa dela Kaiapas n bala n daa pon ka'an Yudoma la te la de ma'an te boraa ayema ki' bo nɛreba zan'an.
43018015	Simon Peter la mam Yon nya lagom doohe Yesu mɛ. Malema nɛŋadaana la daa ba' mina mam mɛ. Bala, te n lagom doohe Yesu kɛn' nɛŋadaana la yire zenzaka la poan.
43018016	Peter yee la yeŋa zanɔɔren ha. Te mam se'em te malema nɛŋadaana la ba' mina la daa yehe ta tɔgɛ bo pugula zanɔɔren la ge tare Peter kɛn'.
43018017	Te pugula la n bo zanɔɔren la soke Peter yeti, Hon dagɛ la a dɔlɔba la ayema? Te Peter lebehe yele en yeti, Aai, mam dagɛ.
43018018	Ɔɔrɔ n boe. Bala te yamehe la guruba toorɛ bugum nya kae ɔɔha. Te Peter lagom paɛ bini ze'a ɔɔha.
43018019	Ban tare Yesu paɛ malema nɛŋadaana la zen'en la, a daa soke Yesu yɛhera a dɔlɔba la a pa'alegɔ la yɛla.
43018020	Te Yesu lebehe en yeti, N kɔ'ɔn tɔgɔra la nɛrekooŋɔ poan bɔ'ɔra nɛra woo. N pa'ale n pa'alegɔ zan'an mɛ la Yudoma zamehegɔ yiya la poan la ba Yenɛ Yire la poan. Zen'sena wa poan te Yudoma daa ne lagom na taaba. N ka sogore yɛta yelese'ere.
43018021	Te la wan eŋɛ la wane te ho sɔkera mam? Soke nɛresɛba n wom n yetɔgɔm la. Soke ba mam n yele ba se'em. Ba mi' mam n yele se'em.
43018022	Yesu n yele dena wa la, guruba la ayema n boe bini la lobe a pɛnka ge yeti, Ane n de hon tɔgɔra bala bɔ'ɔra malema nɛŋadaana?
43018023	Te Yesu lebehe yele en yeti, N han tue mɛ la mam n yele se'em la, yele nɛra woo n boe kalam dene de se'ere. Ge, mam yele se'em la han de'a yelemɛŋɛrɛ, wane te ho ŋmɛ' mam?
43018024	Bala, te Annas bahɛ te ba tare Yesu keŋɛ malema nɛŋadaana la Kaiapas zen'en. Ba kelom lo' en mɛ.
43018025	Peter daa kelom ze'a la bilam ɔɔha bugum la. Bala, te basɛba la soke en yeti, Hon dagɛ a dɔlɔba la ayema? Ge, Peter ki'ehe mɛ yeti, Aai, mam dagɛ.
43018026	Ge malema nɛŋadaana la yamehe la ayema daa bo bini. A sɔɔn n de boraa sɛka te Peter daa ŋmaa a toberɛ bahɛ la. Enŋa n soke Peter kpe'eŋkpe'eŋo yeti, N ka nyɛ' ne hɔ la boraa la va'am la poan?
43018027	Ge Peter lebehe yɛ'ɛha te, Aai. Te bilam bilam, te nɔdɔɔ daa kaahɛ.
43018028	Bolika yu'uŋyu'uŋɔ, ba nya yehe Yesu Kaiapas yire, keŋɛ la Pilate, se'em n sɔe teŋa la poan behera la yire. Pilate dagɛ Yuda nɛra. Bala, te Yudoma la ka lagom doohe kɛn' yire la poan. Se'ere n sɔe la, ba ka bote ba ganlom ba mɛhe la ba ta'an di' Azootole De'eŋɔ dia la.
43018029	Bala, te Pilate yehe yeŋa ba zen'an ta soke yeti, Ya tare la yele denɛ la boraa wa?
43018030	Te ba lebehe yeti, A han ka tue ne la yele, to kan tare ne en wa'an na.
43018031	Te Pilate yele ba yeti, Ya mɛhe ye tare en keŋɛ ta di' a yetɔgɔm wo ya pa'alegɔ la n de se'em la. Te Yudoma la lebehe yeti, Sore ka boe bo to te to ta'an ko' nɛra.
43018032	Ban yele se'em la dela boyena la Yesu mɛŋa n daa tɔgɛ enŋa wan ki' se'em la.
43018033	Te Pilate nya lebe kɛn' deon ge daa yi' Yesu na soke en yeti, Hon de Yudoma naba La?
43018034	Te Yesu lebehe yeti, Soke dena wa yehe la ho mea zen'en na, bii sɛba me n yele ho mam n de se'em?
43018035	Te Pilate le soke en te, Ho tɛn'ɛhe te mam dela Yudoma la ayema? La dela ya malema keendaana la n tare hɔ na bo mam. Ho tue la yele dene?
43018036	Te Yesu lebehe yeti, Mam sɔ'ɔlom la dagɛ teŋa wa zuo denɛ. La han dene teŋa wa zuo denɛ, sɛba te mam pa'ala la wan zabɛ gu' ne mam te Yudoma wa da nyɔkɛ ne mam. Ge, mam sɔ'ɔlom la me bo la zen'an kayema ha.
43018037	Bala, te Pilate le soke en te, Ɛnhɛɛn, ho ye dela naba? Te Yesu daa lebehe yeti, Ho yele ma'an, la hon yeti n dela naba la. Ba dɔgɛ mam te n wa'an teŋa wa zuo na la yele dena wa zuo. Te n tɔgɛ yelemɛŋɛrɛ la yele. Te hon se'em n dole yelemɛŋɛrɛ la kelehere mam mɛ.
43018038	Yesu n yele dena wa la, Pilate daa soke en yeti, Bene n de yelemɛŋɛrɛ? Te Pilate yehe paɛ Yudoma la yeŋa ha yele ba yeti, Mam ka nyɛ' yelese'ere a zen'en te n wan yele en te a tue ya.
43018039	Ge, la han de'a ya etegɔ poan, n ta'an yo'ɛ nɛra ayena pakadeen bahɛ Azootole De'eŋɔ daarɛ. Bala, ya bote n yo'ɛ se'em te ba yi'ira Yudoma naba la bahɛ bo ya?
43018040	Te ba lebehe kpe'eŋkpe'eŋo yeti, Aai, dagɛ enŋa. To bote te ho yo'ɛ la Barabbas bahɛ? Barabbas dela faanregɔ.
43019001	Te Pilate daa dekɛ Yesu bahɛ te ba ŋmɛ' en.
43019002	Ge guruba la dekɛ gɔn'ɔhe maalɛ muŋa dekɛ vugele a zuo. Ba dekɛ fuwoko n de mɔlɔgɔ yɛ' en
43019003	ge paɛ a zen'en kɛɛta en te, Yudoma naba la wan bɔna wuuha. Ge paɛ lobe a pɛnka.
43019004	Pilate nya yele Yudoma la yeti, Behɛ ya, n wan tare en yehe kalam na bo ya. Te ya baŋɛ te mam nyɛ' en te a ka tare tuure.
43019005	Bala, te Yesu yehe na vuga a gɔn'ɔhe muŋa la ge yɛ' fuwoko la. Te Pilate yele ba yeti, Behɛ ya, boraa la n wana.
43019006	Te malema keendoma la la guruba la n nyɛ' Yesu la, ba nyabere te, Kpa' ya en! Kpa' ya en punpuuredɔɔ la zuo! Te Pilate yele ba te, Yamam dekɛ en ta kpa' punpuuredɔɔ la zuo. Mam nyɛ' en te a ka tare tuure.
43019007	Te Yudoma la lebehe yeti, To tare pa'alegɔ n yeti te la sontii a ki'. Se'ere n sɔe la, a dekɛ a mea te enŋa dela Na'ayenɛ Dayɔa.
43019008	Pilate n daa wom wana wa la, dabeem maan kɛn' en mɛ.
43019009	Bala, te a kɛn' deon ha ta soke Yesu yeti, Ho yehe la bɛ na? Ge, Yesu ka lebehe yele en sese'ere.
43019010	Te Pilate yele en yeti, Ho kan tɔgɛ bo mam? Ho ka mi' te mam tare paŋsɛka n wan yo'ɛ hɔ bahɛ, bii n bahɛ te ba ko' hɔ?
43019011	Te Yesu lebehe yeti, Ho tare paŋa n zen'en la Na'ayenɛ n dekɛ bo ho la zuo. Bala, boraa sɛka n dekɛ mam bo ho wa tuure wan gana hon tue se'em la.
43019012	Te Pilate n daa wom dena wa la, a eere la sorɔseko te a wan bahɛ Yesu te a keŋɛ. Ge, Yudoma la nyabere te, Ho han bahɛ en te a keŋɛ la pa'alɛ te ho dagɛ Kaesar la zɔ'. Hon se'em n dekɛ ho mea te hon dela naba, dela Kaesar la diŋdaana.
43019013	Pilate n wom dena wa la, a tare Yesu yehe me na, ge zin'ire la a gankere zen'en la, te ba yi'ira te, Kuga Bimbine La. Aramaik yetɔgɔm poan, ba yi'ire de te, Gabbata.
43019014	La de wo wontɛŋa zuo teŋasoka ma'an. Yiimbeere la dela daanse'ere daarɛ te nɛra woo mahona gura Azootole De'eŋɔ La. Pilate yele ba te, Ya naba la n wana.
43019015	Te ba nya lebehe nyabegɛ yeti, Kpa' ya en! Kpa' ya en punpuuredɔɔ zuo! Te Pilate soke ba yeti, Ya bote n kpa' ya naba la mɛ punpuuredɔɔ zuo? Te malema keendaana la lebehe yeti, Naba se'em te to tara dela Kaesar la ma'an.
43019016	Depooren te Pilate nya dekɛ Yesu tehɛ te ba kpa' en punpuuredɔɔ la zuo te a ki'. Te ba nya to'e Yesu.
43019017	Te Yesu daa yehe ziira a punpuuredɔɔ la wa paɛ zen'en te ba yi'ira te, Zuowanɛ Zen'an La. Aramaik yetɔgɔm poan, ba yi'ire te, Golgota.
43019018	Bilam, te ba kpa' Yesu punpuuredɔɔ la zuo. Ba me lagom kpa' la boraahe seyi' bini, ayema Yesu zuɔ nu'o, ge te ayema la me a gɔbega nu'o. Yesu bo la ba teŋasoka.
43019019	Ge Pilate golehɛ gɔŋɔ tare keŋɛ ta lamenɛ punpuuredɔɔ la zuo. A daa golehɛ gɔŋɔ la poan te, Nazaret teŋa boraa Yesu, Yudoma naba.
43019020	Yudoma zo'e zo'e kaanlɛ dena wa mɛ. Se'ere n sɔe la, zen'an te ba daa kpa' Yesu punpuuredɔɔ la zuo la ka zaan la teŋa la poan. Ba golehɛ golehegɔ wa la Aramaik yetɔgɔm poan la Latin yetɔgɔm poan la Greek yetɔgɔm poan.
43019021	Pilate n golehɛ bala la, malema keendoma la yele en yeti, Da golehɛ te, Yudoma naba. Ge ton golehɛ te, a yeti enŋa dela Yudoma naba.
43019022	Te Pilate daa lebehe yeti, Mam golehɛ sɛla wa, n ka le tee de yɛ'ɛha.
43019023	Pɛɛntɛɛnreba la n daa ta kpa' Yesu punpuuredɔɔ la zuo ba'ahɛ la, ba nya dekɛ la a lɔgɔrɔ la pɔrɛ tɔ zen'enhen sugumnɔɔren bonaahe. Te pɛɛntɛɛnreba ayema woo dekɛ zen'an kayema, zen'an kayema. Ba me lagom dekɛ a fuo seko te ba wɔgɛ ko munɛ la.
43019024	Ban dekɛ kɔ bala la, ba yele taaba yeti, Da bahɛ ya te to aanhom ya kɔ. Ge, bahɛ ya te to ŋmɛ' ya gbaŋa, gbaŋa se'em n wan to'e ko. Dena wa n eŋɛ wa dela boyena la sɛla n yuun pon golehɛ eŋɛ Yenɛ gɔŋɔ la poan la. La yuun golehɛ yeti, Ba toorɛ la mam lɔgɔrɔ bo taaba, ge ŋmɛ' gbaŋa mam lɔgɔyɛɛtɔ zuo. Dene poan, bala mea n bala te pɛɛntɛɛnreba wa daa eŋɛ wa.
43019025	Sɛba n daa lagom ze'a du' Yesu punpuuredɔɔ zen'an bɔba la dela a ma, la a ma yebega, la Klopas pɔga Mari, la Mari Magdalene.
43019026	Te Yesu n nyɛ' a ma, la mam se'em n golehɛ gɔŋɔ wa te a nɔŋɛ ze' bini la, a yele a ma te, N ma, ho dayɔa n bala.
43019027	A yele mam me yeti, Ho ma n bala. Te daanden daarɛ kɔ'ɔn yɛ'ɛha, mam dekɛ Yesu ma tare en kule te a bɔna la mam.
43019028	Ge Yesu daa baŋɛ ya te bala ma'an la sɛla woo ba'ahɛ ya. Bala, te a yeti, Ko'nyuuro n tare mam. En yele dena wa daa dela boyena la sɛla n yuun pon golehɛ eŋɛ Yenɛ gɔŋɔ la poan la.
43019029	Ge daam la laa n ze' bini. Bala, te ba dekɛ soso keŋɛ ta ma'alɛ daam la poan. Ban eŋɛ bala la, ba dekɛ la dibega lo' dɛ nya tare keŋɛ ta zɛnkɛ bo Yesu.
43019030	N to'e daam la, ge nya yeti, La ba'ahɛ ya. N yele dena wa la, a nya daa sure la a zuo nya ki'.
43019031	Yudoma la daa yele Pilate te a bo ba sore te ba kɔ' boraa se'ehe te ba kpa' ba punpuuredɔɔrɔ zuto la na'ma te ba ki' tɔtɔ tɔtɔ. Ban han eŋɛ bala, ba nya wan yagehɛ ba sige na. Se'ere n sɔe la, la daa dela Maaheŋɔ Daarɛ ge te yiimbeere la wan de'a toolom Vo'ohogo Daarɛ.
43019032	Bala, te pɛɛntɛɛnreba la keŋɛ ta kɔ' yiadaana la te ba kpa' n lɛm Yesu la na'ma. Ba daa kɔ' ayema la me na'ma mɛ.
43019033	Ge, ban paɛ Yesu zen'en la, ba nyɛ' te a pon ki' mɛ. Bala, ba ka kɔ' a na'ma.
43019034	Ge pɛɛntɛɛnreba la ayema dekɛ a kanɛ lo' Yesu logorɛ. N eŋɛ bala la, bilam bilam te ziim la ko'om daa yehe na.
43019035	Mam n de se'em n nyɛ' dena wa ge tɔgɔra yɛhera de yele te hon me sakɛ dɛ. Mam yele se'em la dela yelemɛŋɛrɛ, ge te me mi' te n tɔgɛ la yelemɛŋɛrɛ.
43019036	Dena n daa eŋɛ wa daa dela boyena la sɛla n yuun pon golehɛ eŋɛ Yenɛ gɔŋɔ poan la. La yuun golehɛ te, Na'ayenɛ n gu'ure a kɔnba, te deyena me kan wonrigɛ.
43019037	Zen'an kayema me yuun le golehɛ yeti, Ba wan gɔra behera se'em te ba lo' la kanɛ la.
43019038	Yeledena wa n daa tole la, Yosef se'em n ze'ele Arimatea teŋa poan na la, keŋɛ la Pilate zen'en. Yosef dela Yesu dɔlɔba la ayema. Ge a ka bahɛ te nɛreba baŋɛ. Se'ere n sɔe la, a zote la Yudoma zuodoma la. A soke Pilate te sore han bɔna bo en te a yakɛ kum la. Pilate wana la, Pilate yele en te a ta'an yakɛ kum la. Yosef keŋɛ ta yakɛ kum la.
43019039	Ge Nikodemus, se'em n pon tabelɛ keŋɛ ta nyɛ' Yesu yu'uŋɔ la lagom doohe Yosef mɛ. A tare la muur la aloes zo'e zo'e keŋɛ bini.
43019040	Te Yosef la Nikodemus la dekɛ kum la dekɛ tanpeele pɔnbɛ en la tiihe biila. Yudoma daa maalɛ ba kum la bala biŋera taŋa yoko poan.
43019041	Va'am n daa bo zen'an te ba kpa' Yesu punpuuredɔɔ zuo te a ki' la. Zen'kaŋa me bɔba la, nɛra daa nan kɔ'ɔn kebegɛ la yoko taŋa poan ge nan ka tabelɛ dekɛ kum biŋe bini.
43019042	Te yiimbeere n wan dɛna Vo'ohogo Daarɛ la zuo, ge te yoko la me ka zaan la bini la, ba daa kɔ'ɔn dekɛ kum la biŋe la bini.
43020001	Te Alaherɛ daarɛ bolika yu'uŋyu'uŋɔ la, Mari Magdalene keŋɛ la yoko la poan. En paɛ la, a nyɛ te ba bilige taŋa sɛka n le' yoko la nɔɔrɛn la mɛ.
43020002	Bala, te a zɔ' lebe Simon Peter la mam se'em te Yesu nɔŋɛ la zen'en. N paɛ tomam zen'en la, a yele to te, Ba zun' to Daana Yesu kum la taŋa la yoko la poan mɛ. To ka mi' ban dekɛ en ta biŋe zen'an.
43020003	Peter la mam n wom dena wa la, to zɔ' keŋɛ taŋa yoko la poan mɛ.
43020004	Toyi' la zan'an zote mɛ. Ge, mam daa zɔ' gaŋɛ Peter paɛ taŋa yoko la poan yia.
43020005	Mam paɛ la, n nyɛ' la tanpeele la n gan' bini. Ge, n ka kɛn' bini.
43020006	Ge Peter n yee n pooren la paɛ n kɔ'ɔn kɛn' la yoko la poan. N kɛn' bini la, a nyɛ' la tanpeele la n gan' bini
43020007	la tanɛ se'ere te ba dekɛ lo' kae kum la zuo la. Tandenɛ daa ka lagom gan'an la tanpeele la. Ge, de mea n kelom gan'an.
43020008	Ge mam, se'em n paɛ bini yia la me nya daa kɛn' yoko la poan mɛ. Mam daa kɛn' la, n nyɛ' dɛ ge me sakɛ.
43020009	To kelom ka bɔkɛ Yenɛ gɔŋɔ la n golehɛ yeti la sontii a vo'e a kum poan la.
43020010	Depooren, te to lebe kule.
43020011	Ge Mari ze' la yoko la bɔba kɛla. A kelom kɛla mɛ ge wa sure te a behɛ yoko la poan.
43020012	N daa sure bala la, a nyɛ' te Na'ayenɛ soŋoreba bayi' yɛ lɔgɔpeelehe zin'an zen'an bɔba te ba daa dekɛ kum la biŋe la. Ayema daa zin' la kum la zuo bɔba ge te ayema la me zin'an a na'ma bɔba.
43020013	Te soŋoreba la n nyɛ' Mari la, ba soke en yeti, Pɔka wa, bene te ho kɛla? Te a lebehe yeti, Ba dekɛ la n Daana keŋɛ ge te n ka baŋɛ ban tare en keŋɛ zen'an.
43020014	Mari n yele wana ba'ahɛ la, a daa ŋmɛregɛ nyɛ' te Yesu ze' bilam bɔba. Ge, a ka baŋɛ te a dela Yesu.
43020015	Te Yesu soke en yeti, Pɔka wa, bene te ho kɛla? Ane te ho ɛɛra? Yesu n soke Mari wana wa, a tɛn'ɛhɛ te a dela se'em n gure va'am bini. Bala, te a lebehe yele en te, Naa, la han de'a la ho dekɛ kum la, yele mam hon dekɛ bɔ keŋɛ zen'an te n keŋɛ ta dekɛ.
43020016	Te Yesu yele en yeti, Mari. Te Mari ŋmɛregɛ tɔ' en yele en Aramaik yetɔgɔm poan te, Araboni. Araboni vɔnrɛ dela Pa'ala.
43020017	Yesu yele en yeti, Da gorɛ mam. Se'ere n sɔe la, n nan ka lebe n Sɔ la zen'en. Ge, keŋɛ n dɔlɔba la n de n sɔɔnrɔ la zen'en. Ho han paɛ, ho yele ba te n lebere la n Sɔ Na'ayenɛ se'em me n de bama Sɔ Na'ayenɛ bɔna saazuo ha la zen'en.
43020018	Depooren, te Mari Magdalene keŋɛ ta yele Yesu dɔlɔba la te enŋa nyɛ' ba Daana la. A yele ba yelese'ere te a yele en la.
43020019	Alaherɛ daarɛ yu'uŋɔ la, Yesu dɔlɔba la yo' la ba mɛhe bɔ'ɔ poan. Se'ere n sɔe la, dabeem n tare ba la Yudoma la. Te ban bo bɔ'ɔ la poan la, Yesu daa wa'ana ze'ele ba zen'en ge yele ba yeti, Na'ayenɛ wan bo ya sunma'ahom.
43020020	N yele ba wana wa la, a pa'alɛ ba a nu'uhe la a logorɛ la mɛ. A dɔlɔba la tare popeelom la ban nyɛ' to Daana Yesu la.
43020021	Te Yesu yele ba yɛ'ɛha yeti, Na'ayenɛ wan bo ya sunma'ahom. Magahɛ wo n Sɔ la n tom mam na la, bala me te mam me tom ya.
43020022	A nya vo'ohe eŋɛ ba mɛ ge yeti, To'e ya Na'ayenɛ Sea la.
43020023	Ya han yeti Na'ayenɛ bahɛ nɛra yelebe'ero bo en, a bahɛ bo en mɛ. Ge, ya han yeti Na'ayenɛ da bahɛ nɛra yelebe'ero bo en, a kan bahɛ bo en.
43020024	Ge a dɔlɔba la ayema Tomas se'em te ba yi'ira Leberɛ la, daa ka lagom bɔna daanse'ere daarɛ te a daa wa'an ba zen'en na la.
43020025	Bala, ba yele en yeti, To nyɛ' to Daana la. Te Tomas lebehe yeti, Han dagana la mam nyɛ' la yiha la te ba dekɛ kpa'ahe kpa' a nu'uhe la, ge dekɛ n nu'dibila kalom yiha la, ge dekɛ n nu'o gorɛ a logorɛ la, mam kan sakɛ te a vo'e ya yɛ'ɛha.
43020026	Dabeha ayopɔe n tole la, Yesu dɔlɔba la le yo' la ba mɛhe bɔ'ɔ la poan. Tomas daa lagom bɔna la ba mɛ. Bɔ'ɔ la daa yo' mɛ, ge Yesu daa kɛn' ta ze'ele ba zen'en ge yeti, Na'ayenɛ wan bo ya sunma'ahom.
43020027	En yele dena wa la, a nya yele la Tomas yeti, Dekɛ ho nu'dibila la la ho kalom n nu'uhe la behɛ ge dekɛ ho nu'o gorɛ n logorɛ la. Bala, sakɛ mɛ ge la ho da tɛn'ɛha potɛn'ɛra boyi' boyi'.
43020028	Te Tomas lebehe yele Yesu te, N Daana la n Na'ayenɛ.
43020029	Te Yesu yele en yeti, Ho sakɛ la hon nyɛ' mam la zuo? Popeelom bo sɛbadoma n sakɛ ge ka nyɛ mam la ba nini.
43020030	Ge Yesu eŋɛ yelenyalema tooma zo'e zo'e a dɔlɔba la nini. Ge, n ka golehɛ yele ana wa eŋɛ gɔŋkona wa poan.
43020031	Ge n golehɛ yele ana wa te n bahɛ te ho sakɛ te Yesu dela se'em te Yenɛ loe la. Enŋa n de Na'ayenɛ Dayɔa la. Ge ho han sakɛ dena wa bo Na'ayenɛ, ho wan nyɛ' vom sebo n ka tare ba'ahegɔ a zen'en la.
43021001	Yele'ana wa n daa tole la, Yesu piregɛ a mea boyena yɛ'ɛha bo a dɔlɔba Tiberias Mɔgɔrɛ zen'en la. Dene daa eŋɛ se'em dela dena wa.
43021002	Simon Peter, la Tomas se'em te ba yi'ira Leberɛ la, la Natanael se'em n ze'ele Kana teŋa la n boe Galilee teŋa poan la, la Zebedee dayɔɔhe, la Yesu dɔlɔba la bayi' lagom bɔna me la taaba.
43021003	Te Simon Peter wa yele basɛba la yeti, Mam yeti n keŋɛ ta lobe la zim. Te ba yele en yeti, To wan lagom doohe ho keŋɛ, ta zom ɔɔnrɔŋɔ. Ge, yu'uŋkoŋɔ zan'an ba daa ka nyɔkɛ la zinho la ayena me.
43021004	Ge wontɛŋa n daa yɛɛn na la, Yesu wa ze'a la ko'om la nɔgbenɛ. Ge, a dɔlɔba la ka baŋɛ te la dela enŋa.
43021005	Te Yesu yele ba yeti, Bodibinpaalehe wa, ya nan ka nyɔkɛ sɛsɛla? Te ba lebehe yeti, Aai, dagɛ la ayena me.
43021006	Te Yesu yele ba yeti, Lobe ya ya yoka la lebehe ɔɔnrɔŋɔ la zuɔ nu'o bɔba la ge ya wan nyɔkɛ sɛla. Bala, te ba lobe ba yoka la bilam bɔba. Ban lobe bala la, ba ka nyaŋɛ daregɛ yoka la na. Se'ere n sɔe la, ba nyɔkɛ zim la zo'e mɛ.
43021007	Te mam se'em te Yesu nɔŋɛ la yele Simon Peter yeti, La dela to Daana la n bala. Ge Peter pon yɛ'ɛhɛ a lɔgɔrɔ la mɛ ge enŋa n wom te a dela to Daana la, a dekɛ la fuo pin' a mea, ɛnkɛ lu' la ko'om la poan.
43021008	Te Yesu dɔlɔba la basɛba la me paɛ doone la ɔɔnrɔŋɔ la ge yoka la zim me'en. Ba ka ba zaan la doone. La ka paɛ mɛɛlɛ la doone.
43021009	Te ban daa yakɛ doone la, ba nyɛ' la ban torɛ bugum te zim paga bo poan la boroboro bini.
43021010	Te Yesu yele ba yeti, Loe ya zim la ise'e te ya nan kɔ'ɔn nyɔkɛ la na.
43021011	Te Simon Peter zom ɔɔnrɔŋɔ la poan ta daregɛ yoka la zim kanra me'en doe doone na. I zan'an daa dela zim kɔbega la pihinuu la batan'. Ge yoka la ka aanhegɛ bii la zim la n bo zo'e se'em wa la.
43021012	Te Yesu yele ba yeti, Wa'an ya na la ya di'. Yesu n yele ba wana wa la, dagɛ la ba ayena me n soke en de se'em. Se'ere n sɔe la, ba baŋɛ te a dela ba Daana Yesu la n bala.
43021013	Bala, te Yesu paɛ dekɛ boroboro la gɛn'ɛnhɛ bo ba. A eŋɛ zim la la bala mea nɔɔ.
43021014	Yesu n daa piregɛ a mea pa'alɛ ba la nya dela sugumnɔɔren botan' n bala te a n daa vo'e a kum poan la.
43021015	Ban daa ta di' ba'ahɛ la, Yesu yele Simon Peter yeti, Yon dayɔa Simon, ho nɔŋɛ mam gana bana wa? Te a lebehe yeti, Ɛɛn, n Daana, ho mi' te mam nɔŋɛ hɔ. Te Yesu le yele en yeti, Gura bana wa n ane wo mam pebibihe wa.
43021016	Yi'i poan Yesu daa le yele en yeti, Yon dayɔa Simon, ho nɔŋɛ mam? Te a lebehe yeti, Ɛɛn, n Daana, ho mi' te n nɔŋɛ hɔ. Te Yesu daa le yele en yeti, Gura n piihe wa.
43021017	Botan' poan Yesu le soke en yeti, Yon dayɔa Simon, ho nɔŋɛ mam? N yele dena wa la, Peter suunre sagom mɛ. Se'ere n sɔe la, a soke en la sugumnɔɔren botan' te a nɔŋɛ en. Bala, te a lebehe yele Yesu yeti, N Daana, hon mi' sɛla woo zan'an. Ho mi' te n nɔŋɛ hɔ. Simon Peter n yele dena wa la, Yesu yele en yeti, Gura n piihe wa.
43021018	N yele ho la yelemɛŋɛrɛ, te hon na de bodibipaalega la, ho maahene ho mea mɛ kena ye'a hon bote zen'an. Ge, ho han ta korogɛ, ho wan tɛɛn ho nu'uhen te ba lo' hɔ. Ban han eŋɛ ho bala, ba wan tare hɔ keŋɛ zen'en te ho ka sakɛ.
43021019	A yele dena wa pa'ala la kum sebo taaba te Peter yeti a ki' la. A kum la poan yeti la bahɛ te Na'ayenɛ n nyɛ' pɛnka. Yesu n yele en dena zan'an ba'ahɛ la, a nya yele Peter yeti, Dɔla mam na.
43021020	Peter n daa ŋmɛregɛ la, a nyɛ' a pooren te mam se'em te Yesu nɔŋɛ me dɔla ba. Mam bala te to wa dita to dia la te n zin'an kɔ'ɔn lɛm Yesu ge soke en se'em n yeti a ŋma' en la.
43021021	Te Peter n daa nyɛ' mam la, a soke Yesu yeti, N Daana, ge boraa kana wa me?
43021022	Te Yesu lebehe yele en yeti, La nyɛ' ho la bɛ, mam han bɔta en te a vɔna gura te n ta lebe na? Dɔla mam na.
43021023	Depooren, te yele dena wa yeregɛ paɛ sɛba n sakɛ bo Yesu la te mam kan malom ki'. A da ka yele en te mam kan ki', ge a yele en te, La nyɛ' ho la bɛ, mam han bɔta en te a vɔna gura te n ta lebe na?
43021024	La dela mam bala n tɔgɛ yele ana wa. Mam bala n me golehɛ a, eŋɛ gɔŋɔ wa poan wa. To me mi' te mam yele se'em la dela yelemɛŋɛrɛ.
43021025	Ge yɛla zo'e zo'e pa'ahɛ ya te Yesu eŋɛ. Ge nɛreba han yeti ne te ba golehɛ sɛla woo te a eŋɛ, fole kan bone teŋa wa zuo boe gɔŋkona wa, ba han golehɛ ne ba.
44001001	Teopilus, mam golehɛ hɔ gɔŋkona wa yɛta hɔ la Yesu n daa eŋɛ yelese'a ge pa'alɛ sɛla la
44001002	ge nya keŋɛ saazuo la. En daa na ka keŋɛ saazuo la, Yenɛ Sea la daa soŋɛ en te a pa'alɛ a tontoneba la, sɛba te a daa loe la.
44001003	Yesu namehegɔ la n daa ta ba'ahɛ la, a daa dekɛ a mea pa'alɛ ba la te enŋa seren vɔe. Dabaherɛ pihinaahe poan Yesu daa nɛɛ a mea ba zen'en ge pa'ale ba la Yenɛ Sɔ'ɔlom n ane se'em.
44001004	Yesu n daa boe la ba la, a yele ba yeti, Da bahɛ ya Yerusalem teŋa, ge ya gura bo'olom sebo te mam Sɔ' daa yeti a wan bo ya la. Ya wom te n tɔgɛ yɛhera bo'olom wa poan.
44001005	Yon daa sɔ ya soa la ko'om poan wa, ge la han eŋɛ fiin wa n wan sɔ ya la Yenɛ Sea la poan.
44001006	Yesu la a tontoneba la n daa ta lagom bɔna la, ba soke en yeti, To Daana, nananawa ho wan dekɛ te tenhen sese'ehe la le bo tomam Israeldoma wa te to behera?
44001007	Te Yesu lebehe ba yeti, Mam Sɔ' Yenɛ ka sakɛ te ya mina daanse'ere daarɛ te dena wa wan eŋɛ. Enŋa ma'an n mi' de daarɛ.
44001008	Ge ya wan nyɛ' paŋa la Yenɛ Sea la han wa'an ya zen'en na. Bilam te ya wan yele nɛreba Yerusalem teŋa poan, la Yudea teŋa poan, la Samaria teŋa poan la teŋhe zan'an yɛhera la yan mi' mam se'em.
44001009	Yesu n daa ta tɔgɛ dena wa ba'ahɛ la, ba nyɛ' en te Yenɛ bahɛ en te a zɔna la saazuo ha, ge te saŋgbana ta lile en ge te ba ka le nyɛ' en.
44001010	N daa zone saazuo la, ba ko'om behera en mɛ te bilam te boraahe seyi' yɛ fupeelehe ze'a ba zen'en
44001011	ge yele ba yeti, Galilee teŋa nɛreba wa, wane te ya ze'a behera saazuo bala? Yesu se'em te Yenɛ daa bahɛ en te a zom saazuo la wan lebena wo yan nyɛ' en te a zom se'em la.
44001012	Yesu tontoneba la daa ze'ele la Olive Zoore poan lebe Yerusalem. Olive Zoore ka zaan la Yerusalem teŋa poan.
44001013	Ban daa paɛ Yerusalem teŋa poan la, ba zom la saazuo deseko te ba bɔna la. Sɛba zan'an n bo deo la poan la dela Peter la Yames la Yon la Andrew la Filip la Tomas la Bartolomu la Matu la Alpaeus dayɔa Yames la Simon se'em n tɔgɔre te a to'e Yuda teŋa bahɛ la, la Yames dayɔa Yudas.
44001014	Ba zan'an lagom mɛ po'oha la pɔgɔhe la Yesu ma Mari la a yebehe.
44001015	Dabeha fiin n tole la, nɛresɛba n sakɛ bo Yesu la lagom mɛ. Ba dela nɛra kɔbega la pihiyi'. Te Peter ihege yeti,
44001016	N sɔɔnrɔ, la sontii Yenɛ gɔŋɔ la wa'an sera na. Wonseren ha Yenɛ Sea la daa soŋɛ David te a daa golehɛ sɛla te Yudas wan soŋɛ te ba daa nyɔkɛ Yesu.
44001017	A daa dela tomam ayema. Yesu n daa loe en te a lagom tona la tɔ.
44001018	Yudas n daa tom a pototooma to'e a yɔɔrɛ la, a dekɛ a ligiri la da' la bɔn'ɔn. Bilam te a ki' pɔn'ɛn te a poorɛ daa tanhɛ te a nyɔɔrɔ zan'an daa yurege na.
44001019	Nɛresɛba woo n daa boe Yerusalem teŋa poan daa wom dena wa mɛ. Bala zuo te ba daa yɛta ba teŋa yetɔgom poan te Akeldama. La vɔnrɛ n de Ziim Bɔn'ɔn.
44001020	Te Peter le yele yɛ'ɛha te, La golehɛ eŋɛ David Yooma gɔnɔ la poan te, Bahɛ te ba tiiheŋɔ zen'an woo yeregɛ, te nɛra da bɔna bini. La le golehɛ yɛ'ɛha te, Bahɛ te nɛra sɔe a na'arɛ tom a toonɛ la.
44001021	La sontii nɛra la lagom bɔna la to te to yɛta nɛra woo te Daana Yesu ihege a kum poan. Se'em te to yete te loe la sontii te a de'a se'emdaana n daa lagom bɔna la tɔ sanse'a te Yesu daa bɔna la tɔ la.
44001022	La sontii a dɛna se'emdaana n daa lagom bɔna la tɔ sanse'a te Yon daa bo Yesu ko'om soa la ge de'a se'em n daa lagom bɔna la tɔ sanse'a te Yenɛ daa bahɛ te Yesu daa zom saazuo la.
44001023	Bala zuo te ba nya loe boraahe seyi'. Ayema yu'urɛ dɛna Yosef. Nɛreba basɛba yi'ire boraa kana wa la Barsabbas ge te basɛba yi'ire en Yustus. Ayema la me yu'urɛ dɛna Matias.
44001024	Ba nya daa po'ohɛ mɛ ge yeti, To Daana, ho mi' asaala potɛn'ɛrɛ n ane se'em. Bala zuo, pa'alɛ tɔ bana bayi' wa se'emdaana te ho pon de'a ho loe,
44001025	te a sɔe Yudas zen'an la te a dekɛ bahɛ ge keŋɛ a kenɛ zen'an la.
44001026	Ban daa po'ohɛ ba'ahɛ la, ba nya ŋmɛ' la gbaŋa te Matias baŋa di' ge te ba dekɛ en pa'ahɛ tontoneba pia la ayena la poan.
44002001	Dapihinuu Daarɛ la n daa paɛ la, sɛba n nam Yesu la lagahɛ la zen'an kayema.
44002002	Bilam bilam te nɛreba la wom to voole vɔɔla wo sabebekantɛ n lobere se'em la. Nɛresɛba woo n zin' yire la poan la, wom voole la mɛ.
44002003	Bilam te ba nyɛ' te sɛla ana wo bugum peelom peka la. Wana wa yeregɛ mɛ sigera na paara nɛra woo.
44002004	Bilam te ba nya to'e Yenɛ Sea la, ge te ba zan'an daa pin'ilom tɔgɔra yetɔgom buuri buuri. Yenɛ Sea la n soŋɛ ba te ba tɔgɔra yetɔgom la bala.
44002005	Yudoma sɛba n daa boe Yerusalem teŋa poan la ze'ele la bɔbɔre woo na. Ba dela sɛba n po'ohere Yenɛ.
44002006	Ban ta wom te sɛba n sakɛ bo Yesu la tɔgɔre yetɔgom buuri buuri la, ba iinhe kete mɛ te ba daa lagahɛ bini. Se'ere n sɔe la nɛra woo wom te ba tɔgɔra la a teŋa yetɔgom, a teŋa yetɔgom.
44002007	Ban wom dena wa la, la eŋɛ ba pakerɛ te ba yɛta te, Aba! Sɛba n tɔgɔre wana wa dagɛ la Galilee nɛreba?
44002008	Ge te la eŋɛ la wane te to zan'an wona te ba tɔgɔra te teŋhe yetɔgom?
44002009	To teŋhe dela Partia la Media la Elam la Mesopotamia la Yudea la Kapadosia la Pontus la Asia la
44002010	Prigia la Pampilia la Egipt, la teŋse'ehe n bo Libya lɛm Kirene la. Tosɛba me ze'ele la Arom teŋa na
44002011	Bana wa basɛba seren dela Yudoma ge te basɛba te ba lebege la ba mɛhe dɛna Yudoma. Tosɛba me ze'ele la Krete la Arabia teŋhe na. Ge bala mea zan'an, te zan'an wom te ba tɔgɔra yelenyalema se'a te Yenɛ daa eŋɛ la, te teŋhe yetɔgom poan.
44002012	La eŋɛ ba pakerɛ te ba sokera taaba te, Wana wa vɔnrɛ dela bem?
44002013	Sɛba toore ba mɛ ge yeti, Ba nyu' la daam buge.
44002014	Te Peter daa ihege saazuo tontoneba pia la ayema la poan yele nɛrekooŋɔ la n lagahɛ na la kpe'eŋkpe'eŋo te, N Yudoma taaba wa la sɛba woo n boe Yerusalem teŋa poan wa, kelehe ha mam soŋa soŋa te n tɔgɛ te ya bɔkɛ dena wa.
44002015	Ya tɛn'ɛhɛ te boraa sena wa nyu' la daam buge, ge ba ka buge. La ba de'a la bolika te ba nyu' daam buge.
44002016	Ya tue mɛ la ya tɛn'ɛhegɔ la poan. Ya nyɛ' la sɛla te nɔtɔgɔha Yoel daa tɔgɛ la.
44002017	Yenɛ yeti, La kene na, te n wan ka'ɛ n Sea bahɛ asaala woo zuo. Ya dayɔɔhe la pɔyɔɔhe wan pota sɛla n wan eŋɛ, te ya bonbilipaalehe nyɛta liligere, ya bonkɛgehe zaanhena.
44002018	Dabeha aŋa poan n wan ka'ɛ n sea bahɛ boraahe la pɔgɔse'ehe woo n de mam yamehe zuo, te ba puta mam yɛla.
44002019	N wan pa'alɛ n nyalema saazuo ha, la teŋparɛ wa zuo. Ziim la bugum la zun'sɔbelegɔ.
44002020	Wontɛɛŋa wan sobege, te ŋmarega lebege wo ziim, ge te Na'ayenɛ dabaherɛ la n de dabaherɛ kantɛ la soŋa la.
44002021	Se'em woo n dole Na'ayenɛ yu'urɛ la wan nyɛ' faanrɛ.
44002022	Israel teŋa nɛreba wa, kelehe ya yetɔgɔbɔna wa. Yesu daa dela Nazaret teŋa boraa. A daa eŋɛ yelenyalema zo'e zo'e yele ana poan te Yenɛ dekɛ a mea pa'alɛ ya te enŋa n tom yelese'a te Yesu tom la. Ya mɛhe mi' dena wa. Se'ere n sɔe la, a eŋɛ dena wa la ya zen'enhe.
44002023	Se'ere n sɔe te Yesu daa lu' ya nu'uhen daa dela Yenɛ n daa pon tɛn'ɛhɛ dɛ ge bɔta dɛ te la eŋɛ bala. Ge te yamam me daa soŋɛ nɛrebɛ'ɛhe te ba kpa' en punpuuredɔɔ zuo te a ki'.
44002024	Ge Yenɛ daa bahɛ en te a ihege a kum la poan. A daa le kelom soŋɛ fan' en bahɛ nameheseko te a daa nyɛta a kum poan la. Se'ere n sɔe la, kum daa kan ta'an nyaŋɛ en.
44002025	David daa tɔgɛ Yesu yele: Na'ayenɛ te mam dekɛ tolehe n nɛŋa daarɛ woo. Se'ere n sɔe la, enŋa n boe n zuɔ nu'o bɔba. Sɛla ka boe wan bike mam.
44002026	Bala zuo la, mam suunre poan ha pee mɛ, te mam nɔɔrɛ tara pɛnka. N iŋganɛ wa me boe la fai te sɛla kan ta'an daam dɛ.
44002027	Se'ere n sɔe la ho kan bahɛ te n yee n ke'endoma teŋa bii ho bahɛ te ho Fa'adaana nyɛ sagaŋɔ.
44002028	Ho pon te'ele pa'ale mam sɔrɔɔ seko n dole yɛ'a vom poan la. Ho wan perɛ mam mɛ la popeelom ho neŋan.
44002029	N sɔɔnrɔ, n yete n yele ya mɛ te ya bɔkɛ dena wa soŋa. Te sɔyaaba David daa ki' ge te ba pin' en mɛ. Ge a yɔɔ boe kalam wa.
44002030	David n daa boe la, a daa dela Yenɛ nɔtɔgɔha. Yenɛ daa pɔ' a nɔɔrɛ bo David te a wan bahɛ te David yaaŋa wa sɔe zin'an na'am gɔŋɔ la behera wo David n yuun boe behera se'em la.
44002031	David yuun nyɛ' se'em te Yenɛ loe la, n wan ihege a kum poan, te a yuun yeti, Yenɛ kan bahɛ te n yee n yɔɔ poan bii n pɔn'ɛn n yɔɔ poan.
44002032	Yenɛ n daa bahɛ te Yesu wa ihege a kum poan ge te tomam me daa nyɛ' la to nini wa, wana wa n daa eŋɛ la.
44002033	Se'ere n sɔe te nananawa, yan nyɛ' ge wom yelenyalema la, dela Yesu n daa ta zin'an Yenɛ zuɔ nu'o bɔba la, a Sɔ' Yenɛ daa bo en paŋa la te a dekɛ a Sea la bo tomam wo n daa biŋe a nɔɔrɛ la se'em la.
44002034	Ge David daa ka keŋɛ saazuo wo Yesu n keŋɛ se'em la ge a daa yeti, Te Na'ayenɛ yele mam Daana la yeti, zin'ire n zuɔ nu'o wa na,
44002035	gura te n bahɛ te ho diŋdoma lebege ho tagatɛ.
44002036	Yamam Israel teŋa nɛreba zan'an wa, mine ya dena wa: Te Yenɛ n sigɛ Yesu te a de'a to Daana la Se'em Te A Loe La. Enŋa n bala te ya daa kpa' punpuuredɔɔ zuo la.
44002037	Nɛreba la daa n ta wom Peter n daa yele se'em la, la daan ba sunya mɛ te ba yele Peter la tontoneba basɛba la yeti, To sɔɔnrɔ, to nya wan eŋɛ la wane?
44002038	Te Peter lebehe ba yeti, Ya zan'an teehe ya potɛn'ɛra ge to'e ko'om soa Yesu yu'urɛ poan. Ya han eŋɛ bala, Yenɛ wan bahɛ ya yelebe'ero bo ya ge bo ya a Sea la.
44002039	Yenɛ dekɛ nɔbiŋdena wa bo la yamam la ya kɔma la sɛba woo n boe teŋse'ehe la zan'an la sɛba woo te to Daana Yenɛ yi' ba a zen'en na la.
44002040	Wana wa daa dagɛ yele la zan'an te Peter yele nɛreba la. A le malom yele ba kpe'eŋkpe'eŋo te, Fan' ya, ya mɛhe bahɛ namehegɔ wa poan la ya da nyaŋɛ nyɛ' nameheseko te sɛba n daa ko' Yesu yete ba nyɛ' la.
44002041	Daanden daarɛ la, nɛreba kekeko sakɛ ba sunya poan bo Peter yetɔgom la ge to'e ko'om soa. Ba zan'an paɛ wo nɛra tuha atan' lagom la sɛba n sakɛ bo Yesu la.
44002042	Ba potɛn'ɛra zan'an kɔ'ɔn de'a la tontoneba la pa'ala ba ge la ba lagom bɔna bɔŋyeŋɔ ge lagom dita boyena wo ban de sɛba n sakɛ bo Yesu la, ge la ba lagom po'oha bɔ'ɔra Yenɛ boyena.
44002043	Nɛreba la n nyɛ' Yenɛ n daa soŋɛ tontoneba la te ba eŋɛ yelenyalema zo'e zo'e la, la eŋɛ ba pakerɛ mɛ.
44002044	Sɛba woo n sakɛ bo Yesu la, lagom bɔna mɛ ge tɔnta sɛla woo te ba tara boyena.
44002045	Ba ne koohe la ba lɔgɔrɔ dekɛ ligiri la bo' se'em han ne ta bɔta soŋorɛ.
44002046	Daarɛ woo sɛba n sakɛ bo Yesu la kelom lagom na la taaba Yenɛ Yire la poan. Ba me lagom dita taaba yiya la popeelom ge tare sunpeelom la taaba,
44002047	ge pɛngera Yenɛ. Nɛra woo yete te ba tare toonsoma la ba tooma poan. Ge te daarɛ woo Na'ayenɛ tare nɛresɛba te a faanra baha ba yelebe'ero poan la pa'aha ba lagaŋɔ la poan.
44003001	Daarɛ deyena te yenɛ daa ta gilige wontɛŋa te Peter la Yon keŋɛ Yenɛ Yire poan se'em ma'an te ba ne po'oha Yenɛ la.
44003002	Bilam te boraa kayema wa zin'an nayaŋa nɔɔrɛ. Ba daa yi'ire nayaŋa wa la Nayaŋsoŋa. Boraa wa daa dela kɔɔrɔŋɔ a bonbilom ha. Daarɛ woo a doma daa ne zi' en keŋɛ la nayaŋa nɔɔrɛn wa te a zin'an bini soha sɛba n kena kɛn'ɛra Yenɛ Yire la poan la.
44003003	Kɔɔrɔŋɔ wa n ta nyɛ' te Peter la Yon ye kɛn'ɛra la, a belom ba te ba bo en sɛla.
44003004	Te ba ze'ele behɛ en ziin ge te Peter yele en yeti, Behɛ to na.
44003005	Te kɔɔrɔŋɔ la beha ba tɛn'ɛha la ba yete ba bo en la sɛla.
44003006	Ge te Peter yele en yeti, Mam pon ka tare lagahɔ ge sɛla te mam tara te n bo ho n wana: Nazaret teŋa boraa Yesu Krista yu'urɛ poan, n yele ho te ho ihege saazuo la ho keŋɛ.
44003007	N daa yele n wana wa la, a nya gin' la a zuɔ nu'o soŋɛ en te a ihege. Te bilam bilam te kɔɔrɔŋɔ la na'ma la kinkigela tara paŋa.
44003008	Te a vaɛ ihege saazuo nya pin'ilom kena doohe ba kɛn' Yenɛ Yire la poan kena kaara ge ɛngera kirina pɛngera Yenɛ.
44003009	Nɛresɛba woo n bo Yenɛ Yire la poan la daa nyɛ' en te a kena ge pɛngera Yenɛ.
44003010	Ba baŋɛ te a dela boraa sɛka n ne zin'an nayaŋa nɔɔrɛn la n lɛm Yenɛ Yire la, zen'an te ba yi'ira Nayaŋsoŋa la la eŋɛ ba la pakerɛ ge te ba poorɛ pee.
44003011	Bala te, nɛra woo zɔta dɔla ba ye'a zen'an te ba yi'ira te Solomon Zenzaka la. Bilam te ba nyɛ' te soha la gurɛ Peter la Yon kaŋkaŋɛ.
44003012	Peter n daa ta nyɛ' te nɛreba la ete se'em la, a yele ba yeti, N sɔɔnrɔ n ze'ele Israel teŋa na wa, bene te wana wa eŋɛ ya pakerɛ bala? Wane te ya kɔ'ɔn behera tɔ bala wo tomam tare la tiim bii tomam ba' po'oha la Yenɛ zuo n sɔe te boraa wa tana kena wa?
44003013	La dela Yenɛ se'em te Abraham la Isaak la Yakob la to sɔdoma po'oha la n eŋɛ la bala te a dekɛ pɛnka bo Yesu n a bia la, daa tone bɔ'ɔra en la. Yesu enŋa mea n bala te n tɔgɔra wa. Ya daa tare en ta bo Pilate te Pilate daa yete a dekɛ en bahɛ, ge te ya daa zagahɛ.
44003014	Ya daa zagahɛ se'em n de fa'a la nɛresoŋɔ ge ton belom Pilate te a dekɛ nɛrekoora bahɛ bo ya.
44003015	Ya bahɛ te ba ko' vomdaana, ge Yenɛ daa bahɛ en te a ihege a kum poan. Tomam me daa nyɛ' la to nini wa.
44003016	La dela Yesu paŋa zuo te kɔɔrɔŋɔ wa te ya nyɛ' ge mina wa ban'an wa bahɛ ge te a le tara paŋa wa. Se'ere n sɔe te ya nyɛ' te kɔɔrɔŋɔ wa ban'an wa bahɛ wa dela a sakɛ la a potɛn'ɛrɛ poan bo Yesu.
44003017	N sɔɔnrɔ, mam mi' te yamam la ya kpɛ'ɛndoma la n daa eŋɛ Yesu se'em la dela ya daa ka bɔkɛ la sɛla te ya eŋɛ la.
44003018	Ge Yenɛ daa bahɛ te a nɔtɔgɔheba daa yele yuuma yuuma n tole ha te Se'em Te A Loe La wan nyɛ namehegɔ. Bala me n seren eŋɛ wa.
44003019	Bala zuo, bahɛ ya toonbe'erotooma la ge la ya tare ya mɛhe paɛ Yenɛ. Se'ere n sɔe la Yenɛ wan duuhe ya yelebe'ero bo ya te ya wan nyɛ vo'ohogo Na'ayenɛ zen'an.
44003020	Ge to Daana Na'ayenɛ la wan tom Krista la, se'em te a loe bo ho. Enŋa n de Yesu Krista.
44003021	Nananawa, Yesu boe la Yenɛ zen'en han dagana a ta tee la sɛla woo te a lebege yelepaala. Wana wa dela sɛla te Yenɛ daa bahɛ te a nɔtɔgɔheba sɛba n tone bɔ'ɔra en ma'an la daa yele yuuma yuuma n tole ha.
44003022	Bala zuo, Moses yuun yeti, Na'ayenɛ ya Yenɛ la wan loe nɔtɔgɔha n ane wo mam la ya mɛŋa sɔɔnrɔ wa poan. Kelehe ya en.
44003023	Se'em n ka nane, de daarɛ dela ba ŋmaɛ a daana n nɛreba poan bahɛ.
44003024	Samuel la nɔtɔgɔheba sɛba n ta' pore a zan'an yuun tɔgɛ dena wa mɛ. La yuun daa dela Yenɛ n yuun bahɛ ba te ba soolom sɛla n eŋɛ nananawa.
44003025	Te nananawa, ya dela nɔtɔgɔheba la kɔma. Nɔbiŋse'ere te Yenɛ daa dekɛ bo ya yaabdoma la dela ya denɛ. Yenɛ yuun yele Abraham yeti, La wan doohe la hom buuri wa poan, te kan'somɔ wan paara teŋa wa zan'an.
44003026	Bala te Yenɛ loe a bia, ton en na la yamam zen'en yia te a soŋɛ ya te ya tee ya yelebe'erotooma poan.
44004001	Peter la Yon daa na bo bini tɔgɔra mɛ ge te malema keendaana la guruba la Yenɛ Yire la zuodaana la Saduseedoma la keŋɛ ba zen'en.
44004002	Ban daa paɛ ba zen'an la, ba sunsunya nyii mɛ. Se'ere n sɔe la, Yesu tontoneba la tɔgɔre ge pa'ala nɛreba la te nɛreba wan ihege ba kum poan wo Yesu n daa ihege a kum poan se'em la.
44004003	Te ba daa nyɔkɛ Peter la Yon mɛ pagɛ ge gura la beere te ba wan gankɛ ba. Se'ere n sɔe la, la diŋɛ de'a la zanɔɔrɛ.
44004004	Ge bala mea zan'an nɛreba kekeko nɛrekooŋɔ la poan n wom Peter la Yon yetɔgom la, ba sakɛ ba potɛn'ɛrɛ poan bo Yesu mɛ. Sɛba woo n sakɛ bo Yesu la daa dela wo boraahe tuha anuu.
44004005	Yiimbeere la ba nya tare la ba yetɔgom Yerusalem teŋa poan. Yudoma kpɛ'ɛndoma la zuodoma la pa'alegɔ pa'aleba la me lagom bɔna bini mɛ.
44004006	Annas, se'em n de malema nɛŋadaana la Kaiapas la Yon la Alekzander la nɛresɛba n ze'ele ba buuri poan la lagom bɔna bini mɛ.
44004007	Bilam te ba bahɛ te ba tare Peter la Yon wa'an ba zen'en na te ba nya soke ba yeti, Bene paŋa poan bii ana yu'urɛ poan te ya eta wana wa?
44004008	Bilam te Yenɛ Sea soŋɛ Peter te a lebehe yele ba yeti, Kpɛ'ɛndoma la zuodoma wa,
44004009	ya kɔ'ɔn mɔ'ɛn nini sɔkera tɔ zina wa yɛhera la la eŋɛ se'em te kɔɔrɔŋɔ wa ban'an bahɛ wa.
44004010	Bala, yamam la Israel teŋa nɛreba zan'an, baŋɛ ya te la dela Nazaret boraa la Yesu Krista paŋa poan n bahɛ te kɔɔrɔŋɔ wa ban'an wa bahɛ ge te a ta'an kena wa. Yesu mea n bala te ya daa bahɛ te ba nyɔkɛ en kpa' punpuuredɔɔ zuo, ge te Yenɛ daa bahɛ en te a ihege a kum poan.
44004011	La daa dela Yesu te Yenɛ gɔŋɔ la daa yɛta yeti, Kuguse'ere te mɛteba zagahɛ la, denɛ en ta dɛna ɛnberɛ kugure.
44004012	Yesu ma'an n wan ta'an fan' ya bahɛ ge Yenɛ daa ka bahɛ te nɛra ayema bɔna teŋa wa zuo te nɛra wan yi' a yu'urɛ te a fan' en bahɛ.
44004013	Te ban nyɛ te Peter la Yon ka tare dabeem ba yetɔgom la poan te baŋɛ te be dela yiremɔhe ge lagom dela Yesu dɔlɔba, la de'a la pakerɛ bo Yetɔgom Tɔgɔrɔba nɛreba, ban yele se'em la.
44004014	Ge bala mea zan'an ba ka ta'an yelese'ere, ban nyɛ' te boraa sɛka ban'an n bahɛ la ze'a la Peter la Yon la zuo.
44004015	Bilam poan te ba yele Peter la Yon la boraa la te ba yehe Yetɔgom Tɔgɔrɔba deo la poan ge nya pin'ilom gan'angera la taaba ba wan eŋɛ se'em.
44004016	Te ba yɛta taaba te, To wan eŋɛ Peter la Yon la boraahe wa la wane? Nɛresɛba woo n boe Yerusalem teŋa poan mi' te bama n ete yelekerega kana wa. To me kan ta'an parom yete dagɛ bama n ete la.
44004017	Dene zuo, bahɛ ya te to ka'an Peter la Yon wa te ba da le yɛ'ɛha dekɛ Yesu yu'urɛ tɔgɛ bo nɛra se'em. To han yele bala, nɛreba kekeko ka le ta'an wom dɛ.
44004018	Bilam poan te ba le yi' ba kɛn' ba sɔnhega deo la poan ta yele ba te sorɔseko ka le bɔna te ba wan dekɛ Yesu yu'urɛ tɔgɛ bii pa'alɛ.
44004019	Ge Peter la Yon lebehe ba yeti, Gankɛ ya ya mɛhe sɛla n de ma'an Yenɛ nɛŋa. Te sakɛ bo yamam nɔɔrɛ la bii te sakɛ bo Yenɛ nɔɔrɛ?
44004020	Tomam kan ta'an kan tɔgɔra sɛla te to nyɛ' ge wom.
44004021	Te Yetɔgom Tɔgɔrɔba nɛreba le kan'an ba la ninmɔ'ɔrɛ ge dekɛ ba bahɛ te ba keŋɛ. Se'ere n sɔe te ba ka ta'an namehe ba la dela nɛra woo pɛngɛ Yenɛ yɛhera la Peter la Yon n eŋɛ se'em la.
44004022	Boraa sɛka te yelekerehe tooma bahɛ te a ban'an la bahɛ la gane yuun pihinaahe mɛ.
44004023	Ban ta bahɛ te Peter la Yon kula, ba lebe la bama la sɛba n po'ohe la zen'en ta yele ba malema keendoma la la zuodoma la n yele se'em la.
44004024	Peter la Yon n ta yele ba bahɛ la, ba zan'an lagahɛ mɛ sohɛ bo Na'ayenɛ. Ba yele en yeti, To Daana Na'ayenɛ, hon de se'em n maalɛ saazuo la teŋa la mɔga la kolaahe la sɛla woo n de bonvɔa.
44004025	Hon daa bahɛ te to sɔyaaba David tɔgɛ dena wa. A daa dela hon yameŋa ge te ho Sea la daa soŋɛ en la yetɔgom te a daa yeti, Bene n sɔe te teŋhe pan'ahɛ ba mɛhe, te nɛreba wa gaara yo wa?
44004026	Teŋa wa na dama zan'an ihege ze'ele mɛ, te nɛŋadoma woo lagehɛ taaba te ba zabɛ la Na'ayenɛ, ge zabɛ la Se'em Te A Loe La.
44004027	Sera sera Pontius Pilate la Naba Herod daa lagom la Israeldoma la buuri basɛba teŋa wa poan te ba ko' Yesu se'em n de ho fa'a bia te ho loe te a fan' nɛreba bahɛ la.
44004028	Ba daa lagom taaba te ba eŋɛ sɛla n pon yete la eŋɛ la. Se'ere n sɔe te ho daa pon tɛn'ɛhɛ bala la daa dela ho paŋa zuo ge me daa bɔta dɛ te de eŋɛ bala.
44004029	Ge nananawa to Daana, kelehe ban yele to se'em. Bo' tomam sɛba n ton bɔ'ɔra ho la paŋa.
44004030	Tɛɛn ho nu'o ge tebɛ ban'ahedoma. Bahɛ te to tom yelekerehe tooma zo'e zo'e Yesu yu'urɛ poan, se'em n de ho fa'a bia la.
44004031	Ban daa ta ba'ahɛ sohoga zen'sɛka te ba daa ze'a la daa miim mɛ. Bilam, te Yenɛ Sea la daa bo ba paŋa te ba daa pin'ilom tɔgɔra Yenɛ yetɔgom ge ka tara dabeem.
44004032	Sɛba woo n sakɛ bo Yesu la tare la potɛn'yemɔ la suunre deyena. Se'em ka tɛn'ɛhere te sɛla te enŋa tara la kɔ'ɔn de'a la a mea denɛ. Ba lagom tɔnta sɛla woo mɛ.
44004033	Yesu tontoneba la tɔgɛ Yenɛ yɛla la paŋa yɛta nɛreba te to Na'ayenɛ Yesu ihege a kum la poan. Bilam te Yenɛ bo ba kan'somɔ.
44004034	Nɔŋɔ ka tare ba se'em. Se'ere n sɔe la se'em woo n tare peelom bii yiya, a ne koohe dɛ mɛ
44004035	tare ligiri la na bo Yenɛ tontoneba la te ba dekɛ soŋɛ sɛba n bote soŋorɛ.
44004036	Te la eŋɛ bala te boraa kayema bɔna te a yu'urɛ dɛna Yosef. A dela Levidoma nɛra ge te ba dɔgɛ en Kiprus teŋa poan. Yesu tontoneba la daa yi'ira en la Barnabas. La vɔnrɛ dela se'em n soŋore nɛreba.
44004037	Boraa wa koohe la a peelom te a tare ligiri la na bo Yesu tontoneba la.
44005001	Ge boraa kayema n daa boe te a yu'urɛ dɛna Ananias. A pɔga yu'urɛ dela Sapira. Boraa wa daa koohe la ba lɔgɔrɔ toseto
44005002	ge loe ligiri i se i tara a mea, ge dekɛ ligise'a n gee la tare ta bo Yesu tontoneba la. A pɔga la me daa mi' sɛla woo te a eŋɛ la.
44005003	Bilam te Peter yele en yeti, Ananias, wane te ho bahɛ te Dima la kɛn' ho suunre poan bahɛ hɔ te ho parom bo Yenɛ Sea la ge yelege ligiri la ise'e te ho daa dekɛ ho lɔgɔrɔ koohe la?
44005004	Hon daa nan ka koohe ho lɔgɔrɔ la, la daa dela ho denɛ. Hon me n daa koohe ho lɔgɔrɔ la, ligiri la daa dela ho denɛ. Ge wane te ho tɛn'ɛhɛ ho potɛn'ɛrɛ te hon wan eŋɛ dena wa. Ho ka parom bo la nɛreba ma'an ge ho parom bo la Yenɛ.
44005005	Ananias n ta wom Peter n yele se'em la, bilam bilam te a lu' teŋa ki'. Dabeem kɛn' sɛba woo n wom dɛ la.
44005006	Te bodibinpaalehe wa'ana pɔnbɛ en tare en keŋɛ ta pin'.
44005007	La ka ba yuue te Ananias pɔga la keŋɛ Peter n boe zen'en la. Ge a ka baŋɛ te a sera la ki' ya.
44005008	Te Peter yele en yeti, Yele mam na, hon la ho sera la n koohe ya lɔgɔrɔ la, ligiri la zan'an n wana? Te a lebehe yele en yeti, Ɛɛn, i zan'an n bala.
44005009	Te Peter yele en yeti, Wane te hon la ho sera la eŋɛ ya potɛn'ɛra te ya bɛnrɛ to Daana Sea la behɛ? Boraa se'ehe n pin' ho sera la nan bo yeŋa nananawa. Ba wan zi' hon me yehe.
44005010	Bilam bilam te a lu' teŋa ki'. Bodibinpaalehe la n kɛn' ta nyɛ' te a ki' ya la, ba dekɛ en mɛ yehe ta pin' n lɛm a sera yɔ la.
44005011	Lagaŋɔ la woo, la sɛba woo n wom dɛ la dabeem kantɛ n kɛn' ba.
44005012	Te Yesu tontoneba la daa eŋɛ yelekerehe zo'e zo'e nɛreba la zen'an. Sɛba woo n sakɛ bo Yesu la lagahere taaba la Solomon Zenzaka.
44005013	Nɛresɛba woo n zote dabeem la ka lagom la ba ge ba na'aha ba.
44005014	Boraahe la pɔgɔhe kekeko sakɛ bo Yesu ge lagom la sɛba n sakɛ bo Yesu la mɛ.
44005015	Yesu tontoneba la n eŋɛ yelekerehe la, nɛreba tare ban'ahedoma yehe pala zuto ta dekɛ ba gan'anrɛ gɔtɔ la sonɔ zuto te Peter han ta tɔla a yilinyiliŋɔ wan zoo ba te ba ban'ahe la bahɛ.
44005016	Nɛrekooŋɔ me ze'ele teŋse'ehe n lɛm Yerusalem, a lagahɛ bini. Ba tare ban'ahedoma la sɛba te bonbɛ'ɛhe dɔla la wa'ana te Yesu tontoneba la bahɛ te ba ban'ahe la daa bahɛ.
44005017	La daa eŋɛ bala te malema nɛŋadaana la a taaba la sɛba n bo Saduseedoma lagaŋɔ poan la ihege nyuuna la Yesu tontoneba la n ete se'em la. Bilam poan, te ba eŋɛ ba potɛn'ɛra te ba namehe ba.
44005018	Ba nyɔkɛ Yesu tontoneba la pagɛ pakadeen.
44005019	Ge Na'ayenɛ soŋora wa'an yu'uŋkoŋɔ na yu'ɛ pakadeen la kolehe ge bahɛ te Yesu tontoneba la yehe ge te a yele ba yeti,
44005020	Keŋɛ ya Yenɛ Yire la poan la ya ta tɔgɛ vom yɛla la zan'an bo nɛreba la.
44005021	Yesu tontoneba n wom Na'ayenɛ soŋora la nɔɔrɛ ge te ba keŋɛ Yenɛ Yire la poan bolika yu'uŋyu'uŋɔ ta pin'ilom pa'ala nɛreba. Te malema nɛŋadaana la la a taaba la yi' Yudoma zuodoma la Yetɔgom Tɔgɔrɔba la zan'an, ge ton te basɛba keŋɛ pakadeen la, la ba ta tare Yesu tontoneba la wa'an ba zen'en na.
44005022	Ge sɛba te ba ton la n daa ta paɛ la, ba ka nyɛ' Yesu tontoneba la pakadeen la, te ba ŋmɛregɛ lebena yele Yetɔgom Tɔgɔrɔba la te,
44005023	Tomam n keŋɛ ta paɛ pakadeen la, tomam nyɛ' te ko kɔ'ɔn kpare mɛ ge te guruba la me gura nayahe la. Ge tomam yu'ɛ kolehe la, tomam ka nyɛ' nɛnɛra bini.
44005024	Sɛba n gura Yenɛ Yire la zuodaana la malema keendoma la n daa ta wom wana wa la, la daan ba la eŋɛ se'em te Yesu tontoneba la nyaŋɛ yehe la.
44005025	Ge boraa kayema wa'an ban lagahɛ taaba zen'en la yele ba yeti, Kelehe ya, boraahe la te ya pagɛ pakadeen la n boe Yenɛ Yire la poan pa'ala nɛreba la.
44005026	Ban wom dena wa la, zuodaana la la a nɛreba ihege keŋɛ ta tare Yesu tontoneba la wa'an ba zen'en na. Ge ba ka pɛnregɛ ba tare wa'an na. Se'ere n sɔe la, ba zote la dabeem te nɛreba la ta lobe ba la kuga.
44005027	Ban daa tare Yesu tontoneba la kɛn' zen'an te Yetɔgom Tɔgɔrɔba laganɔ la, ba bahɛ ba te ba tole nɛŋa ze'ele te malema nɛŋadaana la soke ba yeti,
44005028	To kan'an ya te ya da le pa'alɛ Yesu yɛla ge behe ya yan eŋɛ se'em. Ya bahɛ te nɛreba woo n boe Yerusalem mina yan pa'alɛ se'em la. Ya bote ya yete te tomam n ko' boraa wa.
44005029	Ge Peter la Yesu tontoneba la basɛba lebehe yele ba yeti, To wa nam la Yenɛ nɔɔrɛ ge dagɛ la nɛreba nɔya.
44005030	Yamam n daa kpa' Yesu punpuuredɔɔ zuo te a ki' ge Yenɛ se'em te to sɔdoma soha la daa bahɛ en te a ihege a kum la poan.
44005031	N daa ihege a kum la poan la, Yenɛ daa bahɛ en te a zin'an a zuɔ nu'o bɔba te a de'a nɛreba la faanra la zuodaana ge la a bo Israeldoma sore te ba tee ba potɛn'ɛra ba toonbe'erotooma poan ge te a bahɛ ba toonbe'ero bo ba.
44005032	Tomam nyɛ' wana wa la to nini wa. Yenɛ Sea se'em te a tara bɔ'ɔra sɛba n nane a nɔɔrɛ la, enŋa me wan yele ya te la dela bala.
44005033	Yetɔgom Tɔgɔrɔba la n daa wom Yesu tontoneba la n yele ba se'em la, ba sunsunya nyie mɛ te ba tɔgɛ wa ko' de te la dela ba ko' ba.
44005034	Ge Gamaliel se'em n de Parisee Pa'alegɔ pa'aleba ayema te nɛra woo na'aha en, ihege te a tɔgɛ yele ba te ba tare Yesu tontoneba la yehe yeŋa.
44005035	Te a nya yele Yetɔgom Tɔgɔrɔba la te, Israel teŋa boraahe wa, behe ya ya zuto soŋa soŋa la yan yete ya eŋɛ boraahe wa se'em wa.
44005036	Yuuma n tole ha, Teudas daa wa'an na zɛnkera a mea te enŋa dela nɛrekantɛ ge te boraahe wo kɔbehe senaahe daa lagom en. Ge ban daa ta ko' en la, sɛba te a pa'ala la zan'an daa zɔ' yeregɛ mɛ ge te ba lagaŋɔ la daa ka le bɔna yɛ'ɛha.
44005037	Yudas me, se'em n mea daa de Galilee teŋa nɛra la daa wa'an dabahese'a te ba daa kaanlɛ nɛreba la. A me daa nyɛ' nɛreba kekeko te ba dɔla en, ge enŋa me te ba daa ta ko' la, sɛba te a pa'ala la zan'an me daa zɔ' yeregɛ mɛ.
44005038	Bala zuo, nananawa, mam yele ya, da eŋɛ ya boraahe wa sɛla. Bahɛ ya ba ba ma'an. Se'ere n sɔe la la han de'a la asaala mea n tɛn'ɛhɛ de tona, la wan nɛɛ na.
44005039	Ge la han de'a la Yenɛ tooma, bahɛ ya, ya kan nyaŋɛ go'e ba. Ya wan ta nyɛ' de ya ton zabera la Yenɛ. Bilam te Yetɔgom Tɔgɔrɔba la nya ta sakɛ bo Gamaliel kan'aŋɔ la.
44005040	Ba nya yi' Yesu tontoneba la kɛn' ba zen'en ta ŋmɛ' ba ge kan'an ba te ba da le yɛ'ɛha tɔgɔra Yesu yɛla bɔ'ɔra nɛreba ge daa dekɛ ba bahɛ te ba keŋɛ.
44005041	Te Yesu tontoneba la n yehe Yetɔgom Tɔgɔrɔba zen'an la poan la, ba tara popeelom. La Na'ayenɛ n seren bahɛ te ba namehɛ ba Yesu yu'urɛ poan la.
44005042	Daarɛ woo Yesu tontoneba kene Yenɛ Yire la poan la ba yiya poan sina ge kelom tɔgɔra Yesu Krista Yelesoma la bɔ'ɔra nɛreba.
44006001	Dabeha n daa eŋɛ fiin la, Yesu dɔlɔba la me zo'ore mɛ ge te nɔkpe'ene wa wa'an ba teŋasoka na. Basɛba n de Yudoma ge tɔgɔra la Greek yetɔgom la daa yeti te basɛba n de Yudoma ge tɔgɔra Hebru la ba teŋa yetɔgom ma'an ka le bɔ'ɔra Greek pɔkɔnpa dia ligiri la te ba ne bɔ'ɔra ba daarɛ woo la.
44006002	Bilam poan te Yesu tontoneba pia la bayi' la yi' lagaŋɔ la zan'an lagahɛ yele ba yeti, La dagɛ ma'an te to bahɛ te ton wan eŋɛ se'em behera te pɔkɔnpa daarɛ woo bahɛ tɔ te to tamɛ kan tɔgɛ Yenɛ yele bo nɛreba.
44006003	Dene poan n sɔɔnrɔ loe ya boraahe seyopɔe ya poan, sɛba te ya mina te ba tare yamsomɔ ge te Yenɛ Sea la me bɔna la ba. Ya han loe ba bahɛ te wan dekɛ ba te bama sɔna pɔkɔnpa behera.
44006004	Tomam mea me tooma wan de'a la to sohɛ ge pa'ala nɛreba Yenɛ Yelesoma la.
44006005	Bilam te lagaŋɔ la daa tara sunpeelom la Yenɛ tontoneba la n tɔgɛ se'em la ge nya loe nɛreba bayopɔe. Sɛba te ba loe la dela Stepen se'em n daa ka de'ene la Yenɛ sohoga ge te Yenɛ Sea la me daa bɔna la en. Ba me loe Filip la Prokorus la Nikanor la Timon la Parmenas la Nikolaus se'em n dagɛ Yuda buuri nɛra ge ze'ele Antiok teŋa poan na la. A me tee a mea eta wo Yudoma n ete se'em la.
44006006	Ban daa loe nɛreba la, ba tare ba paɛ la Yesu tontoneba la zen'en te ba sohɛ bo ba ge dekɛ ba nu'uhen pagalɛ ba zuto.
44006007	Bilam poan te Yenɛ yɛla sina ge kɔ'ɔn yeregera bɔbɔre woo. Te Yesu dɔlɔba la n boe Yerusalem teŋa poan la me zo'ore kekeko, kekeko ge malema keendoma kekeko me sakɛ bo Yesu.
44006008	Yenɛ daa loe Stepen ge eta som bɔ'ɔra en ge bɔ'ɔra en paŋa te a eta yelekerehe zo'e zo'e bɔ'ɔra nɛreba la.
44006009	Ge nɛreba basɛba ka sakɛ bo Stepen etegɔ la. Ba lagom de'a la Zamehegɔ yire se'ere te ba yi'ire Fai tɛn'ɛhegɔ doma. Basɛba ze'ele la Kirene la Alekzandria na. Ge te basɛba me ze'ele Silisia la Asia. Daarɛ deyema te nɛrebana wa ŋmɛ'ɛra nɔkpe'ene la Stepen.
44006010	Ge Yenɛ Sea la bo Stepen yamsomɔ te a tɔgɛ te nɛreba la ka le ta'an ŋmɛ' nɔkpe'ene la en.
44006011	Bilam poan te ba yɔ' boraa se'ehe te ba parom yeti, Tomam wom en te a tɔgɔra sɛla n ka ane soŋa bɔ'ɔra Moses la Yenɛ.
44006012	Ban ta yele wana wa la, la daam nɛreba la zuodoma la sɛba n pa'alɛ Pa'alegɔ la. Te ba ihege keŋɛ Stepen zen'en ta nyɔkɛ en tare en keŋɛ Yetɔgom Tɔgɔrɔba la nɛŋan.
44006013	Bilam te ba nya tare boraa se'ehe kɛn' na te ba parom bo Stepen. Ban kɛn' na la, ba yeti, Daarɛ woo boraa kana wa tɔgɔre la sɛla ka an soŋa bɔ'ɔra toolom zen'an la pa'alegɔ la.
44006014	Tomam wom en te a yɛta te Nazaret boraa la Yesu la yeti a gbi' la Yenɛ Yire la bahɛ ge me yete a tee Moses malema la.
44006015	Yetɔgom Tɔgɔrɔba woo n zin' bini la kɔ'ɔn beha Stepen zen'en te a nɛŋa kɔ'ɔn nɛɛ wo Yenɛ soŋoreba nɛŋa la.
44007001	Te malema nɛŋadaana la nya soke Stepen yeti, Alaa, la seren dela bala?
44007002	Te Stepen lebehe yeti, N sɔɔnrɔ la n sɔdoma wa, kelehe ya mam. Yenɛ se'em n de soŋadaana la daa nɛɛ a mea bo te sɔyaaba Abraham n daa boe Mesopotamia ge daa nan ka keŋɛ ta bɔna Haran teŋa poan la.
44007003	Yenɛ daa yele Abraham yeti, Bahɛ ho teŋa wa, ho sɔɔnrɔ la ho sɔ yire nɛreba wa, ge keŋɛ teŋa kayema te n wan pa'alɛ hɔ.
44007004	Bilam poan te a daa bahɛ Kaldea teŋa poan. Ge Abraham sɔ n daa ki' la, Yenɛ daa bahɛ en te a ihege wa'an na bɔna la teŋsɛka te ya bɔna nananawa la.
44007005	Yenɛ daa pon ka bo Abraham zen'peka te la de'a a mea denɛ ge Yenɛ daa biŋe a nɔɔrɛ te a wan dekɛ teŋa wa bo enŋa la a yaahe. Yenɛ daa pon yele Abraham lana wa te Abraham daa nan ka tare kɔma.
44007006	Yenɛ daa kelom yele Abraham yeti, Ho yaahe ta yeti ba keŋɛ la teŋsɛka n dage ba teŋa ha, ta dɛna saama bini. Ba wan dɛna yamehe ge nyɛ namehegɔ ka poan yuuma kɔbehe senaahe.
44007007	Ge la kene na te mam wan ta namehɛ teŋsɛka te ba keŋɛ ta dɛna yamehe ka poan namehera la. Bala han ta wa'ana tole, ba nya wan ze'ele ka poan yehe ge wa'an na po'oha mam teŋsɛka te ho bɔna nananawa.
44007008	Bilam poan te Yenɛ nya daa eŋɛ nɔɔrɛ la Abraham ge yele en te a nɛreba la han ŋma', wana wa wan pa'alɛ te ba sakɛ ba nɔɔrɛ la te ba eŋɛ la. Dene poan te ba daa ta dɔgɛ Isaak te Abraham daa ŋma' en dabeha anii poan. Isaak me daa ŋma' a bia Yakob te Yakob me daa ŋma' to sɔyaabdoma pia la bayi' la te a daa dɔgɛ la boraanɛ.
44007009	To sɔyaabdoma wa daa wa nyuuna la ba yebega Yosef ge daa dekɛ en koohe te a de'a da'aberɛ bɔna Egipt teŋa poan. Ge Yenɛ daa boe la en
44007010	ge daa soŋɛ en la yelese'a woo n daa nyɔkɛ en la. Yosef n daa ta bɔna Egipt teŋa Naba zen'en la, Yenɛ daa bo en yamsomɔ la potɛn'soma. Bala zuo te naba la daa ta bahɛ te Yosef sɔna a yire la woo la Egipt teŋa behera.
44007011	Te kom daa ta bɔna Egipt teŋa la Kanaan teŋhe poan te namehegɔ daa bɔna te to sɔyaabdoma daa ka tara dia dia wan di'.
44007012	Dene poan la, Yakob n daa ta bɔna Kanaan teŋa poan ge daa ta wom te dia boe Egipt teŋa poan la, a daa ton a kɔma sɛba n de to sɔyaabdoma la, te ba keŋɛ Egipt teŋa poan.
44007013	Ba sɔ Yakob n daa le ton ba yɛ'ɛha Egipt teŋa poan la, Yosef daa bahɛ te a keendoma la daa baŋɛ n de mina ge te naba la me daa wan baŋɛ Yosef buuri n de sɛba.
44007014	Bilam poan te Yosef daa ton te ba ta yele a sɔ Yakob te enŋa la a yiredoma la zan'an ihege la ba wa'an Egipt teŋa poan na. Basɛba woo n daa keŋɛ Egipt teŋa poan la daa dela nɛra pihiyopɔe la banuu.
44007015	Bala te Yakob nya daa ihege keŋɛ Egipt teŋa poan. Bilam te to sɔyaabdoma la la ba sɔ Yakob daa wa ki'.
44007016	Ban daa ki' la, ba daa wa zi' la ba kɔnba keŋɛ Sekem teŋa n boe Kanaan teŋa poan ta pin'. Zen'sɛka te ba daa pin' ba la, daa dela zen'sɛka te Abraham daa dekɛ ligiri da' Hamor buuri zen'an pin'ira nɛreba la.
44007017	Dabaherɛ la daa ta pɔnra te Yenɛ n daa biŋe a nɔɔrɛ la Abraham la seren wa'an sera na la, to buuri la n boe Egipt teŋa poan la me daa zo'e mɛ.
44007018	Te naba kayema ta sɔe Egipt teŋa la, naba sɛka n ka tabelɛ mina Yosef yele.
44007019	A daa pan'ahɛ to nɛreba ge daa namehɛ to sɔyaabdoma ge daa pɛnregɛ ba te ba dekɛ ba bilɛɛhe bahɛ yeŋa te ba ki'.
44007020	Saŋkaŋa te ba daa dɔgɛ Moses. Ban daa dɔgɛ en la, a daa dela bisoŋa Yenɛ nɛŋa ge te a sɔ la a ma daa uge en yire ŋmarehe setan'.
44007021	Te ban daa ta dekɛ en bahɛ yeŋa la, Egipt teŋa naba pɔyɔa n daa wa nyɛ' en, dekɛ en behera wo a dela a mea bia la.
44007022	Te Moses daa wa zamehɛ Egiptdoma etegɔ zan'an ge daa de'a yamdaana a yetɔgom la a tooma poan.
44007023	Moses n daa ta de'a yuun pihinaahe la, a daa eŋɛ a potɛn'ɛrɛ te a keŋɛ ta po'ohɛ a sɔɔnrɔ Israeldoma.
44007024	N daa ye' la, a daa nyɛ' te Egipt boraa kayema tare a buuri ayema nameha te a daa paɛ ko' Egipt boraa la po'e a buuri la.
44007025	Moses n daa eŋɛ bala la a daa tɛn'ɛhe te a mea buuri la wan bɔkɛ te Yenɛ yete a dekɛ la enŋa Moses te a fan' ba bahɛ, ge ba daa ka bɔkɛ dena wa.
44007026	Te yiimbeere te Moses nyɛ' te a mea buuri bayi' zaberɛ te a paɛ te a pɔnhɛ ba bahɛ ge yele ba yeti, Kelehe ya boraahe wa, bene te ya de'a mabito ge ze'a zabera la taaba bala?
44007027	Ge se'em n daa zaberɛ la a tadaana la daa zan'ɛn Moses bahɛ kenkɛleŋa ge soke en yeti, Ane n bo ho sore te ho behera, ge gankera tomam?
44007028	Ho yeti ho ko mam me wo hom zam ko Egipt nɛra la se'em la?
44007029	Moses n daa ta wom wana wa, a daa zɔ' Egipt teŋa poan mɛ ge nya daa keŋɛ ta bɔna la Midian teŋa poan. Bilam te a daa ta tara dayɔɔhe seyi'.
44007030	La n daa ta gaŋɛ yuum pihinaahe la, Yenɛ soŋora daa nɛɛ a mɛŋa bo Moses n mɔɔ ha, zen'en n lɛm Sinai Zoore, te bugum la dite tuntuo la mɛ ge ka tara kɔ.
44007031	La daa eŋɛ Moses pakerɛ la n daa nyɛ' bugum la n dite la, te a daa paɛ te a malom behɛ dɛ soŋa soŋa. Ge n daa paɛ bini la, a daa wom te Na'ayenɛ yɛta en na
44007032	te, Mam de Yenɛ, se'em en de ho sɔdoma Abraham la Isaak la Yakob Yenɛ la. Te Moses pin' a nɛŋa. Se'ere n sɔe la, dabeem n tare en te a behɛ Yenɛ.
44007033	Te Na'ayenɛ daa yele en yeti, Pirihe ho tagara la. Se'ere n sɔe la, zen'sɛka te ho zɛ'a la dela toolom zen'an.
44007034	A daa le yeti, Mam nyɛ muguhego seko n muguhere mam nɛreba wa Egipt teŋa poan la, te n wom ba kahere se'em. Bala zuo te n sige na te n fan' ba Egiptdoma wa nu'uhen bahɛ, ge tare ba yehe na. Wa'ana te n tom ho, te ho keŋɛ Egipt teŋa.
44007035	Moses enŋa mea n bala daa lebe Egipt teŋa la poan te Israeldoma daa zagahɛ te ba kan kelehe en ge daa soke en yeti, Ane loe ho te ho sɔna tɔ behera ge gankera tɔ? Yenɛ mea n daa tom Moses te a de'a ba naba la se'em n wan faanra ba bahɛ. Yenɛ daa eŋɛ wana wa yɛhera la soŋora se'em n daa nɛɛ a mea bugum la n daa dite gɔn'an la poan la.
44007036	Moses enŋa mea n bala daa eŋɛ yelekerehe zo'e zo'e Egipt teŋa poan ge nya daa tare ba yehe Egipt teŋa la poan na. Ban daa yehe teŋa la poan la, a daa le eŋɛ yelekerehe ge daa tara ba te ba yakɛ Mɔgɔ Mɔlega la poan. Ban daa yakɛ kolaa la, a daa tare ba keŋɛ pɔgɔtia ta eŋɛ yelekerehe zo'e zo'e ge te ba bɔna bini yuum pihinaahe.
44007037	Moses enŋa mea n bala daa yele Israeldoma yeti, Yenɛ la wan loe nɔtɔgɔha n ane wo mam la ya mɛŋa sɔɔnrɔ wa poan.
44007038	Moses enŋa mea n bala daa bɔna la to sɔyaabdoma pɔgɔtia ha la. A me daa lagom bɔna la Yenɛ soŋora se'em n daa bo Sinai Zoore poan ge daa tɔgɛ bo en la. Enŋa bala daa to'e Yenɛ yetɔgom sebo n de yelemɛŋɛrɛ la te a bahɛ te bo paɛ tɔ.
44007039	Ge to sɔyaabdoma la daa zagahɛ te ba kan kelehe en ge daa yete bama ka bote en ge nya daa ton eŋɛ la ba potɛn'ɛrɛ te bama le lebe Egipt teŋa poan.
44007040	Bala te ba nya daa yele Aron yeti, Maalɛ yena bo to, te ba bɔna to nɛŋa, ge han dɛna Moses wa, n tare to ze'ele Egipt teŋa poan yehe na wa, te pon ka le mina sɛla n daane en.
44007041	Saŋkaŋa n bala te ba daa maalɛ bagarɛ te ko wona wo nagabila la ge daa kaanbera en ge de'ena de'eŋɔ pɛngera sɛla te bama mea maalɛ.
44007042	Dene poan te Yenɛ daa bire pore bo ba ge daa bahɛ ba te ba po'oha ŋmarega la ŋmarebibihe n bo saazuo la. Wana wa daa eŋɛ te sɛla n golehɛ eŋɛ nɔtɔgɔheba gɔŋɔ la poan la wa'an sera na. La daa golehɛ yeti, Israeldoma wa, yamam n yuum boe pɔgɔtia la poan yuuma pihinaahe la, ya yuun ka bo'ore mam la kaanbegɔ bii ki bo'olom.
44007043	Ge ya ziiri la ya bagarɛ, na'aha ya ŋmarebila bagarɛ la te ya maalɛ bo ya mɛŋa la. Bala, n wan bahɛ te ba nyɔkɛ ya keŋɛ Babilon.
44007044	Pɔgɔtia la ha la te to sɔyaabdoma la daa tare Sogorɛ la n pa'alɛ te Yenɛ boe la ba la ba zen'an. Yenɛ n daa yele Moses te a maalɛ dɛ te de ane wo enŋa n daa dekɛ dɛ wonɛ pa'alɛ en se'em la.
44007045	Te to sɔyaabdoma n daa wa to'e Sogorɛ la, ba doohe la Yosua keŋɛ ta sɔe teŋsɛka te Yenɛ daa dige nɛreba la ge daa dekɛ bo ba la. Sogorɛ la daa bo la ba mea teŋa la poan tara tara la Naba David n daa boe se'em ma'an la.
44007046	Yenɛ daa bote David yɛla. Bala n sɔe te Yenɛ daa sona la en. A daa belom Yenɛ te a bo en sore te a mɛ' yire bo Yenɛ se'em te a sɔyaaba Yakob daa me soha la.
44007047	Ge David dayɔa Solomon n daa mɛ' yire la bo Yenɛ.
44007048	Ge Na'ayenɛ se'em n gane zan'an la ka boe asaaleba n mɛ' yire se'a poan. La ane me wo Yenɛ nɔtɔgɔha la n daa yele se'em la.
44007049	Saazuo n de na'am koka, te teŋa zuo dɛna mam na'arɛ tagalegɔ zen'an. Bene yire te ya wan ta'an mɛ' bo Mam? Na'ayenɛ n yele se'ere. Bii mam vo'ohogo zen'an wan bɔna la bɛha?
44007050	Sɛla woo n boe wan wa, mam n maalɛ.
44007051	Ya yɛla kpagalom ya. Yamam yete yamam dole la Yenɛ, ge ya seren ka sakɛ bo en la ya sunya poan ge ya toba li' mɛ ka wona Yenɛ n yele se'em la. Ge ya me le zagahɛ Yenɛ Sea, wo ya sɔyaabdoma n zagahɛ se'em la.
44007052	Ge nɔtɔgɔheba la se'em daa ka boe te ya sɔyaabdoma daa ka namehɛ ba. Ge ba me daa ko' Yenɛ bitonoŋa yuuma yuuma ha te Fa'a Daana wan wa'an na, se'em te ya parom bo en ge ko' en la.
44007053	Ge nananawa yamam n bala n daa to'e Pa'alegɔ la te Yenɛ soŋoreba daa dekɛ bo ya la ge bala mea zan'an ya ka dole dɛ.
44007054	Yetɔgom Tɔgɔrɔba la n daa ta wom Stepen n yele se'em la, la paɛ ba ge te ba nɛhe daa lo' la en.
44007055	Ge Stepen te Yenɛ Sea la bɔna la en la gorege saazuo nyɛ' Yenɛ soŋa la Yesu te a ze'a Yenɛ zuɔ nu'o.
44007056	Te Stepen yeti, Behɛ ya, mam nyɛ' te yenɛ saazuo ha yu'ɛ, te Yesu, Asaala Dayɔa la ze'a Yenɛ zuɔ nu'o.
44007057	Yetɔgom Tɔgɔrɔba kaahɛ mɛ supe ge li' ba toba ge zɔ' gɛnregɛ en bilam bilam,
44007058	nyɔkɛ en tare en yehe teŋa la poan. Sɛba n parom bo en la yɛhɛ ba futo biŋe bodibipaalega Saul zen'en ge ba nya tara kuga lɔbera en te ba ko' en.
44007059	Ba kelom lɔbera Stepen mɛ te a wa yi' Yesu yu'urɛ ge yeti, N Daana, to'e n sea.
44007060	Bilam poan te a nya lu' teŋa ge kaahɛ kekeko yeti, N Daana, bahɛ ba yelebeseto te ba eŋɛ wa. Stepen n yele dena wa ba'ahɛ la, a nya ki' mɛ.
44008001	Saul me nu'o daa lagom bɔna Stepen kum la poan. De daarɛ mea te lagaŋɔ la zan'an n boe Yerusalem teŋa poan la pin'ilom nyɛta namehegɔ kekeko. Ba daa zɔ' yeregɛ keŋɛ la Yudea teŋa la Samaria tenhen poan ge daa ge la Yesu tontoneba la ma'an.
44008002	Sɛba n zote Yenɛ n daa dekɛ Stepen ta laɛ ge fabelɛ bo en.
44008003	Ge Saul sine ge zegera te a sagom Yesu po'oheba la. A dole yire yire nyɔgera boraahe la pɔgɔhe sɛba n dole Yesu sore la, tare ba keŋɛ ta pagɛ pakadeen.
44008004	Sɛba n de Yesu po'oheba la gee daa zɔ' yeregɛ la daa dole la teŋhe teŋhe tɔgɔra Yenɛ yɛla bɔ'ɔra nɛreba.
44008005	Filip dela ayema ge keŋɛ Samaria teŋa poan. En paɛ la, a tɔgɛ Krista se'emdaana ma'an te Yenɛ loe la yɛla bo ba.
44008006	Nɛrekooŋɔ la n wom Filip yetɔgom la ge nyɛ' yelekerehe tooma la ta tom la, ba yu'uhɛ ba toba kelehe n yele se'em la.
44008007	Yelekerehe la dela bonbɛ'ɛhe nyabɛ ge yehe nɛreba kekeko zen'en na, ge te wɔbehe la kɔɔrɔnɔ ban'ahe me bahɛ.
44008008	Te la de'a popeelom bo nɛreba la n bo Samaria teŋa poan la.
44008009	Boraa kayema n daa boe Samaria teŋa. A yu'urɛ daa dela Simon ge a eta tiimtooma te la de'a pakerɛ bo nɛreba la n bo bini la. A me daa le dekɛ a mea te enŋa dela nɛrekantɛ.
44008010	Nɛra woo, bonkotɛ woo, bonbila woo, ma'ɛn ba mɛhe kɛleha Simon ge yɛta te, Boraa wa tare la yenɛ kantɛ paŋa.
44008011	Se'ere n sɔe te nɛreba la daa kɛleha a tiimtooma la n daa tare pakerɛ la me daa le tom bini te la yoe.
44008012	Ge Filip n wa'an ba zen'an ba ta sakɛ la Filip yetɔgom la yɛhera la Yenɛ Sɔ'ɔlom la Yesu Krista yu'urɛ poan la. Ba me to'e ko'om soa, boraahe la pɔgɔhe.
44008013	Simon mɛŋa me sakɛ bo Yenɛ Yelesoma la ge to'e ko'om soa. A dekɛ a mea lamenɛ Filip ge nyɛ' Filip n daa eŋɛ yelekerehe tooma te la de'a pakerɛ bo en.
44008014	Ge te Yesu tontoneba la n boe Yerusalem teŋa poan la n daa ta wom te Samaria teŋa nɛreba sakɛ bo Yenɛ Yelesoma la, ba tom Peter la Yon ba zen'en.
44008015	Peter la Yon n daa ta paɛ la, ba sohɛ bo sɛba n sakɛ bo Yesu la te Yenɛ Sea la wa'an ba zen'an na.
44008016	Se'ere n sɔe la, ba daa yee nan to'e la ko'om soa to Daana Yesu yu'urɛ poan ge Yenɛ Sea la daa nan ka boe la ba.
44008017	Te Peter la Yon dekɛ ba nu'uhen pagalɛ ba zuto te Yenɛ Sea la wa'an ba zen'an na.
44008018	Te Simon nyɛ' Yenɛ tontoneba la n dekɛ ba nu'uhe pagalɛ nɛreba la zuto ge te Yenɛ Sea la wa'an ba zen'an la. Bilam poan te a me dekɛ ligiri bo Peter la Yon
44008019	ge yele ba yeti, Bo' ya mam me paŋkana wa, te nɛrese'em te n dekɛ n nu'uhe pagalɛ, Yenɛ Sea la wan wa'an a daana zen'an na.
44008020	Ge Peter lebehe en yeti, Ho wan ki' pɔn'ɛn la ho ligiri la zan'an la hon tɛn'ɛhe te ho wan ta'an da' Yenɛ bo'olom la ligiri la.
44008021	Ho nɛŋa ka boe bini. Se'ere n sɔe la, ho suunre dagɛ ma'an Yenɛ nɛŋa.
44008022	Bala, bahɛ be'em sebo n boe ho zen'an wa ge la ho belom to Daana la te a di suguru bo ho la ho tɛn'ɛn seko te ho tɛn'ɛha wa.
44008023	Te tomam mi' te ho nini tɛnte la to lɔgɔrɔ la ge te yelebe'ero me bobe ho wo ho boe la pakadeen la.
44008024	Te Simon yele Peter la Yon yeti, Belom ya to Daana Na'ayenɛ la bo ɔ te sɛla woo te ya yele wa da wa'an n zen'en na.
44008025	Peter la Yon nya tɔgɛ Yesu yɛla bo sɛba n sakɛ bo Yesu la ge pa'alɛ ba Yesu yetɔgom te ba lebe kule Yerusalem. Ge ban boe sore zuo kena la, ba tɔgɛ Yesu Yelesoma la bo tenhen zo'e zo'e n boe Samaria poan la.
44008026	Ge Na'ayenɛ soŋora nya tɔgɛ bo Filip wa yele en yeti, Maahom ho mea la ho doohe gɔbega nu'o sore se'ere n ze'ele Yerusalem ye'a Gaza teŋa poan la. Ba ka le dɔla sodena wa yɛ'ɛha.
44008027	Te Filip maahom a mea keŋɛ. Te Etiopia teŋa boraa me boe sore zuo ye'a kula. Etiopia boraa wa dela zuodaana sɔna ba pɔgɔnaba lɔgɔrɔ behera Etiopia teŋa poan ge te a daa keŋɛ la Yerusalem ta sohɛ Yenɛ
44008028	ge nya zin'an yiri toroko zuo te nɛra tara ko te ba kula. En boe sore zuo ye'a kula la, a kaanlɛ la Yenɛ nɔtɔgɔha Isaiah gɔŋɔ la poan.
44008029	Te Sea la yele Filip yeti, Keŋɛ paɛ toroko la te boraa la yaga bini la.
44008030	Te Filip zɔ' paɛ bini ge wom te boraa la kan'anlɛ la Yenɛ nɔtɔgɔha Isaiah gɔŋɔ la poan. Te a soke en yeti, Ho bɔkɛ sɛla te ho kaanla wa?
44008031	Te boraa la lebehe en yeti, Se'em han ka pa'alɛ mam de vɔnrɛ, mam mea wan eŋɛ la wane ta'an bɔkɛ dɛ? Ge nya daa yele Filip te a zona zin'ire la n toroko la poan.
44008032	Zen'sɛka poan te a kaanla Isaiah gɔŋɔ la poan la n wana: A sinɛ mɛ digi digi wo pebila te ba tara yɛ'a kɔrɔgerɛ la, ana wo pehego te ba kɛɛra ko kɔnberɔ te ko sina se'em la, bala mea te a ana, ka lakera a nɔɔrɛ.
44008033	Ba daa pɔ'ɛ n ge daa ka gankɛ en soŋa soŋa. Ane n wan tan'an tɔgɛ a buuri yele? Se'ere n sɔe la, ba daa ko' en.
44008034	Te Etiopia boraa la nya soke Filip yeti, Ton yele mam, ane te Yenɛ nɔtɔgɔha wa tɔgɔra bala? A tɔgɔre la a mea bii se'em me ha?
44008035	Te Filip lebehe yele en te zen'sɛka te a kaanla la dela boraa yu'urɛ n de Yesu yɛla ge nya tɔgɛ Yesu Yelesoma bo Etiopia boraa la.
44008036	Ban daa bo sore zuo ye'a la, ba wa paɛ la bɔka poan. Te Etiopia boraa la yele Filip yeti, Ko'om n wana bɔna bɔka poan wa. Sore boe bo mam te n to'e ko'om soa?
44008037	Te Filip lebehe en yeti, Ho ta'an to'e ko'om soa ho han sakɛ bo Yesu la ho suunre zan'an. Te boraa la yeti, Mam sakɛ la n suunre poan te Yesu Krista dela Yenɛ Dayɔa.
44008038	Te Etiopia boraa la yele se'em n tare yiri la te se kena la te a ze'ele te a ze'ele. Te enŋa la Filip sige keŋɛ bɔka la poan te Filip nya bo en ko'om soa la.
44008039	Filip n ta muhe en bo en ko'om soa la ba'ahɛ la, ba nya yehe la ko'om la poan na ge te Yenɛ Sea la tare Filip keŋɛ. Te Etiopia boraa la ka le nyɛ' Filip yɛ'ɛha ge a le bɔna a sore zuo kena la popeelom.
44008040	Ge Filip wa yete a behɛ te a boe la Azotas teŋa poan. Bilam te a daa doohe teŋhe la n boe bini mɔɔla Yesu Yelesoma la bɔ'ɔra nɛreba ge nya paɛ Kaesarea teŋa poan.
44009001	Ge Saul daa sine ge kelom zegera te a ko' Yesu dɔlɔba la mɛ te keŋɛ malema nɛŋadaana la zen'en
44009002	ta yele en te a bo en gɔŋseko n wan bo en sore te a keŋɛ zamehegɔ yiya la n bo Damaskus teŋa poan la. La a ta behɛ a han nyɛ' sɛba n dole Yesu Sore la, boraa wo pɔka wo a nyɔgɛ ba tare ba keŋɛ Yerusalem teŋa poan.
44009003	Saul n boe sore zuo ye'a ta pɔnra Damaskus teŋa poan la, bilam bilam te bugum wa nyakɛ saŋgbanɛ zuo nɛɛ en.
44009004	Te a lu' teŋa ge wom te konkore yɛta en na te, Saul, Saul, bene te ho mɔ'ɛn nini tona mam bala?
44009005	Te Saul lebehe soke yeti, Hon dela ane, n Daana? Te konkore la lebehe yele n yeti, La dela mam, Yesu te ho mɔ'ɛn nini tona bala.
44009006	Ihege la ho keŋɛ kɛn' teŋa la poan ge ba wan yele ho sɛla te ho wan eŋɛ.
44009007	Boraa se'ehe n dole Saul ye'a Damaskus teŋa poan la, nya ze' mɛ yɛla. Ka ta'an yelese'ere. Ba wom konkore la n tɔgɛ la, ge ba ka nyɛ' nɛra.
44009008	Saul n daa ihege la, a pekɛ a nini ge a ka nyɛte. Bilam te ba paɛ gurɛ a nu'o tare en keŋɛ Damaskus teŋa poan.
44009009	Ban daa tare en paɛ la, dabeha atan' te Saul kelom ka nyɛta. Dia ka tole a nɔɔrɛn bii a nyu' sɛla.
44009010	Yesu tontoneba la ayema n daa bo Damaskus teŋa poan te a yu'urɛ dela Ananias. A daa boe mɛ ge nyɛ' liligere te Na'ayenɛ yɛta en te, Ananias. Te a sakɛ ge yeti, N Daana Na'ayenɛ, mam wana kalam.
44009011	Te Na'ayenɛ la le yele en yeti, Maahom ho mea la ho keŋɛ zen'sɛka te ba yi'ira Tontɔɔ Palɛ la, la ho kɛn' Yudas yire la poan. Ho han kɛn' bini, ho soke ba te ba pa'alɛ ho boraa n ze'ele Tarsus teŋa poan te a yu'urɛ de'a Saul. A po'ohe mɛ ha,
44009012	a po'ohɛ ge nyɛ' liligere la poan te boraa yu'urɛ dela Ananias wa'ana dekɛ a nu'uhe pagalɛ a zuo te a le nyɛta yɛ'ɛha.
44009013	Te Ananias lebehe yeti, N Daana Na'ayenɛ, nɛra woo tɔgɔre boraa wa yele mɛ. Ba yete a daa tom tonfɛn'ɛha bo ho nɛreba la n boe Yerusalem teŋa poan.
44009014	Ge te nananawa malema keendoma nya bo en sore te a wa'an Damaskus teŋa poan na te a nyɔkɛ sɛba woo n de ho nɛreba la.
44009015	Ge Na'ayenɛ sine ge kelom yele en yeti, Keŋɛ, ge mam loe en te a tona bɔ'ɔra mam ge la a mɔɔlɛ n yɛla bo Yudoma la sɛba n dagɛ Yudoma la, la nadoma.
44009016	Ge mam mea me wan pa'alɛ en sɛla woo te a wan namehɛ mam zuo.
44009017	Te Ananias nya keŋɛ ta kɛn' yire la poan ge dekɛ a nu'uhe pagalɛ Saul zuo ge yele en yeti, N sɔɔn Saul to Daana Yesu se'em n daa nɛɛ a mɛŋa pa'alɛ ho, hon daa boe sore la zuo ye'a kalam na la, n tom mam na. Enŋa n yele mam te n wa'an na la n soŋɛ hɔ te ho le nyɛta ge te Yenɛ Sea la me wa'an ho zen'en na.
44009018	Bilam bilam te sɛla ane wo pɔgɔrɔ la ze'ele Saul nini la zɔngɛ na te a le nyɛta yɛ'ɛha. Ge te a to'e ko'om soa
44009019	ge di' dia te a paŋa daa le lebe na. Ge te a boe mɛ la Yesu nɛreba zen'en Damaskus teŋa poan te dabeha ka pɔ'ɛ.
44009020	A ne keŋɛ zamehegɔ yiya la poan ta pin'ilom mɔɔla te Yesu dela Yenɛ Dayɔa.
44009021	Sɛba woo n wom en te a yɛta bala la, ze' la yɛle ge soke yeti, Dagɛ boraa sɛka n daa boe Yerusalem teŋa poan koora sɛba n yi'ire Yesu mea la n bala? A ka wa'an teŋa wa poan na te a nyɔkɛ ba tare lebe ta bo la malema keendoma la?
44009022	Ge Saul sine ge kelom kpe'em la a mɔɔlegɔ la poan. A tɔgɛ nyaŋɛ Yudoma sɛba n boe Damaskus teŋa poan la te Yesu n daa de se'em ma'an te Yenɛ loe la. N daa yele bala la, ba ka ta'an lebehe se'ere.
44009023	Dabeha daa ka ba' pɔ'ɛ ge te Yudoma la lagahɛ taaba ɛ sɔrɔɔ te ba ko' Saul.
44009024	Ge Saul me wom ban zegere te ba eŋɛ n se'em la. Ba gure teŋa la nayahe wontɛŋa la yu'uŋɔ zan'an te ba nyaŋɛ ko' en
44009025	te a zɔdoma dekɛ mi'inhe lo' pi'ɔ dekɛ en eŋɛ bini nya ɔnbegɛ en zo'e dangoone bahera en finfiinhe te a wa sige.
44009026	Te Saul keŋɛ la Yerusalem teŋa poan. En paɛ bini la, a zegere te a lagom mɛ la Yesu dɔlɔba la, ge ba ka nam a yetɔgom te a de se'em te Yesu dɔlɔba ayema ge te dabeem me tara ba.
44009027	Ge te Barnabas nya soŋɛ tare en ta pa'ahɛ Yesu tontoneba la poan ge yele ba to Daana n nɛɛ a mea pa'alɛ Saul ge tɔgɛ bo en se'em. A le yele ba Saul n daa kanbɛ suunre mɔɔlɛ Yesu yɛla bo Damaskus nɛreba se'em.
44009028	Bala te Saul nya dɔla ba Yerusalem teŋa bɔbɔrɛ woo kanbɛ suunre mɔɔla to Daana Yesu yɛla bɔ'ɔra nɛreba.
44009029	Saul le tɔgɔra ge ŋmɛ'ɛra nɔkpe'ene la sɛba n de Yudoma ge tɔgɔra Greek yetɔgom la, ge te ba zegera te ba ko' en.
44009030	Ge Yesu po'oheba la n wom te ba yete te ba ko' Saul la, ba tare en ta bahɛ la Kaesarea teŋa te a keŋɛ Tarsus teŋa poan.
44009031	Te bama n tare nɔyenɛ Yesu sore poan la ge bɔna Yudea la Galilee la Samaria teŋhe poan la nya ka le nyɛ' namehegɔ. Nɛreba zo'e zo'e me sakɛ bo Yesu ge bɔ'ɔra Na'ayenɛ na'ahegɔ, Yenɛ Sea n soŋɛ ba la zuo.
44009032	Peter la n daa dole kaara la teŋhe woo paɛ te a behɛ Yesu nɛreba la n boe Lidda teŋa poan la.
44009033	Bilam te a nyɛ' boraa kayema. Boraa wa iŋa ki' mɛ te a kɔ'ɔn gan'an mɛ yuuma anii ge ka ihege. A yu'urɛ dela Aeneas.
44009034	Te Peter yele en yeti, Aeneas, Yesu Krista n bahɛ ho te ho eŋɛ som. Bala la, ihege la ho vaɛ ho soŋɔ. Bilam bilam te boraa wa ihege saazuo de'a a mea.
44009035	Ge sɛba woo n bo Lidda la Saron teŋhe poan wa n nyɛ' boraa wa la, tuluge ba potɛn'ɛrɛ doohe Yesu.
44009036	Yesu dɔlɔba ayema n boe Yoppa teŋa poan te a yu'urɛ dela Tabita. Dorkas n de ka Greek yu'urɛ. A dela pɔka ge a me daa tone la sɛla n ane soŋa ge soŋora nahadoma.
44009037	Bala ma'an ha la te a bɛn' ki' te ba sɔ en tare en ta biŋe deo te ba ne lo'ehe kura ta paɛ kɔ poan.
44009038	Yesu nɛreba basɛba bo la Yoppa teŋa poan. Ban ta wom te Peter bo la Lidda teŋa poan la, ba tom boraahe seyi' te ba keŋɛ ta yi' en te a wa'an tɔtɔ tɔtɔ na. Yoppa me ka ba zaan la Lidda teŋa poan.
44009039	Bilam te Peter maahom a mea doohe boraahe seyi' la lebe Yoppa teŋa poan. Ban paɛ la, ba tare en lo'ehe la kura ta paɛ la deseko n boe saazuo la poan. En kɛn' bini la, pɔkɔnpa la zan'an kae en bahɛ la teŋasoka kaaha ge pa'ala fuseto te Dorkas daa wogɔ ge ki' wa.
44009040	Te Peter bahɛ te ba zan'an yehe bɔ'ɔ la poan ge ta dɔnbelɛ teŋa belom Yenɛ ge nya ŋmɛregɛ yele kum la yeti, Tabita, ihege. Te kum la pekɛ a nini nyɛ' Peter vaɛ ihege zin'ire.
44009041	Te Peter paɛ soŋɛ gurɛ en te a ihege saazuo. Ge te Peter nya yi' Yesu nɛreba la pɔkɔnpa la te ba kɛn' na. Te a dekɛ pɔka la bo ba.
44009042	Yele la n yeregɛ Yoppa teŋa bɔbɔrɛ woo la, nɛreba zo'e zo'e sakɛ bo Yesu.
44009043	Ge te Peter yare bɔna mɛ la gbanzaba ayema n boe Yoppa teŋa poan te a yu'urɛ dela Simon. Peter boe boraa wa zen'en te dabeha ka pɔ'ɛ.
44010001	Kaesarea teŋa boraa n daa boe te a yu'urɛ dɛna Kornelius. Kornelius dela Aromdoma pɛɛntɛɛnreba kpɛ'ɛma la.
44010002	Enŋa la a yire nɛreba woo dole Yenɛ te a me soŋore nahadoma la ge me kɔ'ɔn soha Yenɛ daarɛ woo.
44010003	Yene n ta gelege te Kornelius daa wa nyɛ' te Yenɛ soŋora wa'ana a zen'an na yɛta en wo a zanhe ne mɛ la te, Kornelius.
44010004	Te dabeem kɛn' en ge te a kɔ'ɔn kpa' behera soŋora la ziin ge yeti, N Daana, la dela bene? Te soŋora la lebehe en yeti, Yenɛ tare popeelom la ho sohoga la ho toonsoma la. Bala a tɛnre ho yele,
44010005	ge nananawa tom boraa se'ehe te ba keŋɛ boraa kayema ta a yu'urɛ de'a Simon Peter bɔna Yoppa teŋa poan.
44010006	Simon Peter la dela saana bɔna Simon se'em n de gbanzaba la yire n lɛm mɔgɔrɛ la.
44010007	Soŋora la n tɔgɔre bɔ'ɔra en la keŋɛ, bilam te Kornelius nya yi' a yire yamehe seyi' la se'em n de pɛɛntɛɛnra tona bɔ'ɔra en ge me po'oha Yenɛ la.
44010008	Ban daa paɛ Kornelius zen'en la, a yele ba sɛla n eŋɛ la, ge tom ba Yoppa teŋa poan.
44010009	Yiimbeere te ba ta bɔna sore zuo pɔnra Yoppa teŋa poan la, Peter me zom la gɔhɔgɔ wontɛŋa n ta bɔna zuo teŋasoka te a sohɛ Yenɛ.
44010010	En ta bɔna gɔhɔgɔ la zuo la, a kom wa dona ge te a bɔta dia te a di'. Ban boe bini dɔgɔra la, bilam te a daa nyɛ' liligere.
44010011	A nyɛ' te saŋgbanɛ yu'ɛ sigera na wo nɛreba n gorɛ dɛ bahera na la
44010012	te dunhe woo la ba buuri ba buuri, bonsɛ'doma, la ninhe bɔna bini.
44010013	Bilam te Yenɛ yele en yeti, Peter, ihege la ho ko' obe.
44010014	Ge Peter yeti, Aai, n Daana, mam nan ka tabelɛ di' sɛla n de ganleŋɔ bonɔ.
44010015	Te Yenɛ le yele en te, Sɛla te mam yete la nare te ho di' da tɛn'ɛha te la ka nare te ho di'.
44010016	Sugumnɔɔren botan' te wana wa woo eŋɛ ge te bon la le lebe saazuo.
44010017	Peter n ta tɛn'ɛha sɛla te a nyɛ' wa vɔnrɛ n de se'em la, bilam bilam te boraa se'ehe te Kornelius n daa tom la n soke wa baŋɛ Simon yire la, ge nya paɛ ze'a la zanɔɔren.
44010018	Ban daa paɛ la, ba soke yire la doma yeti, Saana boe kalam te a yu'urɛ de'a Simon Peter?
44010019	Te Peter n sine ge kelom zegera te a bɔkɛ sɛla te a nyɛ' te Yenɛ Sea yele en yeti, Behɛ, boraahe setan' n boe kɛha ɛɛra hɔ la.
44010020	Bala maahom ho mea la ho sige la ho da fabela ge doohe ba keŋɛ. Se'ere n sɔe la, mam n tom ba.
44010021	Bilam te Peter sige ge yele boraahe la te, La dela mam te ya ɛɛra la. Ya wa'ana bo?
44010022	Te boraahe la lebehe yele en yeti, Kornelius se'em n de pɛɛntɛɛnreba kpɛ'ɛma la n tom tɔ na. A dela nɛresoŋɔ se'em n bote Yenɛ yɛla ge te Yudoma bɔ'ɔra en na'ahegɔ. Daarɛ deyena te Na'ayenɛ soŋora daa wa yele en te a yi' ho te ho wa'an a yire na la ho yele en sɛla te ho tara te ho yele en.
44010023	Te Peter tare boraahe la kɛn' te ba gan'anrɛ yu'uŋkoŋɔ. Yiimbeere te Peter ihege maahom te enŋa la saama la lebe. Yoppa boraahe sɛba n dole Yesu sore lagom doohe ba mɛ.
44010024	Beere daa yelegɛ mɛ ge te ba paɛ Kaesarea teŋa poan, zen'an te Kornelius la ba yizuo nɛreba la a zɔdoma te a yi' lagahɛ.
44010025	Peter n daa ta pɔnra te a kɛn' la, Kornelius zɔ' to'ohɛ en mɛ dɔnbelɛ teŋa po'ohɛ en.
44010026	Ge Peter gorɛ en te a ihege ge te a yele en yeti, Ihege. Se'ere n sɔe la, ma yeenzuo de'a la asaala.
44010027	Peter kelom tɔgɔra mɛ la Kornelius ge kɛn'ɛra ta nyɛ' te nɛreba kekeko lagahɛ bɔna.
44010028	Te Peter yele ba yeti, Ya mɛhe mi' soŋa soŋa te la dela ganleŋɔ te Yudoma dekɛ ba mɛhe lɛm sɛba n dagɛ Yudoma la bii ba kɛn'ɛra ba yiya poan. Ge Yenɛ yele mam te n da dekɛ nɛra te a dela dɛngerɔ bii a ka nare n lɛm en.
44010029	Bala yan tom te ba yi' ma la, n ka zagahɛ ge wa'ana. Ge wane te ya yi'ira mam?
44010030	Te Kornelius lebehe yele Peter yeti, La daa dela wo wana ma'an wa, dabeha anaahe n tole te n daa wa soha n yire poan yenɛ n daa ta gelehe wontɛŋa. Bilam bilam te boraa daa wa yɛ lɔgɔrɔ te to nyagera ze'a n nɛŋa
44010031	ge yele mam yeti, Kornelius, Yenɛ wom ho sohoga la ge me tɛnra ho toonsoma la.
44010032	Bala, tom se'em te a keŋɛ Yoppa teŋa poan la a ta yi' boraa te ba yi'ira en Simon Peter. A dela saana bɔna Simon yire poan, se'em n de gbanzaba te a yire lɛm mɔgɔrɛ la.
44010033	Dene poan, te mam daa tom te ba yi' ho na te ho me de'a nɛresoŋa la me wa'ana. Nananawa to zan'an bo kalam Yenɛ nɛŋa, gura te to kelehe sɛla ta to Daana Na'ayenɛ bɔta ho te ho yele tɔ.
44010034	Te Peter pin'ilom yeti, Mam mi' nananawa te la dela sera te Yenɛ ete nɛra woo la boyena.
44010035	Ge se'em woo n zote Yenɛ ge eta sɛla n de ma'an, Yenɛ wan to'e en ge ka behera a buuri n de se'em.
44010036	Ya mi' yetɔgom sebo te Yenɛ daa tɔgɛ bo Israel teŋa nɛreba la. A daa mɔɔlɛ Yelesoma la te to wan tara sunma'ahom la Yesu Krista yu'urɛ poan, se'em n de nɛra woo Daana la.
44010037	Ya le mina Yon n daa ta bo Yesu ko'om soa ba'ahɛ ge te yelese'a daa pɔhɛ Galilee teŋa yeregɛ Yudea teŋa poan se'em la.
44010038	Ya le baŋɛ Yesu se'em n ze'ele Nazaret teŋa poan na la. Yenɛ n daa bahɛ te a Sea la paŋa daa bɔna en se'em la. Yesu daa keŋɛ bɔbɔrɛ woo mɛ eta som bɔ'ɔra nɛreba ge tebera sɛba te Sagona bahɛ te bonbɛ'ɛhe tona la ba. Se'ere n sɔe la Yenɛ daa boe mɛ la Yesu.
44010039	Tomam daa nyɛ' la to nini wa sɛla woo te Yesu daa eŋɛ Yudoma teŋa poan la Yerusalem. Ba daa nyɔkɛ en kpa' lamenɛ punpuuredɔɔ zuo te a ki'.
44010040	Ge Yenɛ daa ihege en a kum poan dabeha atan' daarɛ. Ge Yenɛ daa bahɛ en te a dekɛ a mea pa'alɛ la
44010041	tomam ma'an sɛba te a loe to te to nyɛ' la to nini la to ta'an yele wa. Yesu n ihege a kum la poan la, to daa di' dia ge nyu' la en. Ge Yenɛ daa ka bahɛ en te a dekɛ a mea pa'alɛ nɛra woo.
44010042	Ge te Yesu daa bo to nɔɔrɛ te to mɔɔlɛ yelesoma la bo nɛreba ge sɛ' ze'ele yele nɛreba enŋa Yesu n de se'em te Yenɛ loe ta a gankera nɛreba woo, sɛba n boe la sɛba n ki'.
44010043	Nɔtɔgɔheba la zan'an daa tɔgɛ Yesu yele mɛ. Ba daa yete se'em woo n nam Yesu, Yenɛ wan bahɛ a daana yelebe'ero bo en Yesu yu'urɛ paŋa poan.
44010044	Peter n daa kelom bɔna bini tɔgɔra mɛ ge te Yenɛ bahɛ te a Sea la wa'an sɛba woo n kelehe yetɔgom la zen'an na.
44010045	La de pakerɛ bo Yudoma sɛba n dole Yesu sore ge lagom ze'ele Yoppa teŋa doohe Peter wa'an Kornelius yire poan na la. Se'ere n sɔe la ba nyɛ' Yenɛ n bahɛ te a Sea la me lagom wa'an sɛba n dagɛ Yudoma la zen'an na se'em.
44010046	Ba wom sɛba n dagɛ Yudoma la n tɔgɔre yetɔgom bo buuri buuri ge pɛngere Yenɛ paŋa n zone se'em. Bilam te Peter ihege yeti,
44010047	Yenɛ bahɛ te a Sea la wa'an nɛrebana wa zen'en na wo n daa bahɛ te a Sea la daa wa'an tomam me zen'en na se'em la. Nananawa nɛra boe wan ta'an gu' ba te ba da to'e ko'om soa?
44010048	Ge te a bo a nɔɔrɛ te ba to'e ko'om soa Yesu Krista yu'urɛ poan. Ba nya yele Peter te a yee ba zen'en te dabeha eŋɛ fiin wa, te a kule.
44011001	Yesu tontoneba la sɛba n dole Yesu sore la bɔna Yudea teŋa wa poan la, daa wom te sɛba n dagɛ Yudoma la me nam Yenɛ yelehom la.
44011002	Te Peter n ta lebe Yerusalem teŋa poan la, ba tare ba sunya mɛ yɛta te,
44011003	Ho daa keŋɛ ta dekɛ ho mea lagom la sɛba n ka ŋma' yɔya ge me le zɔn'ɛn di' la ba.
44011004	Ge Peter yele ba sɛla woo n eŋɛ de pin'ileŋɔ na
44011005	yeti, N daa wa soha mɛ Yoppa teŋa poan ge daa wa nyɛ' liligere zahene te bon la yema ana wo fuo kantɛ la ze'ele saŋgbanɛ zuo sigera na wo nɛreba n gorɛ dɛ bahera na la wa sigɛ n zuin.
44011006	Te n behɛ soŋa soŋa nyɛ' te dunhe woo la ba buuri ba buuri, bonsɛ'doma la niihe bɔna bini.
44011007	Te n wa wom te Yenɛ yi'ire na yɛta te, Peter, ihege la ho ko' ba la ho di'.
44011008	Ge n daa lebehe yeti, Aai, n Daana Na'ayenɛ, mam nan ka tabelɛ dekɛ sɛla n de ganleŋɔ bonɔ eŋɛ n nɔɔrɛn wa.
44011009	Te Yenɛ ze'ele saŋgbana zuo le yi' na yeti, Da dekɛ sɛla te mam Yenɛ yete la nare te ho di' tɛn'ɛha te la ka nare te ho di'.
44011010	Wana wa daa eŋɛ la sugumnɔɔren botan' ge te bonɔ la le malom lebe saŋgbanɛ la zuo.
44011011	Bonɔ la n daa lebe bala la, bilam bilam te boraahe setan' te ba tom te ba ze'ele Kaesarea teŋa poan paɛ yire se'ere te n bɔna la poan na.
44011012	Te Yenɛ Sea la yele ma te n doohe ba keŋɛ la n da fabela. Yoppa teŋa boraahe seyoobe wa, sɛba n dole Yesu sore wa, daa lagom doohe mam mɛ te to keŋɛ ta sige Kornelius yire poan.
44011013	Ton daa paɛ la, Kornelius daa yele to n daa nyɛ' te Yenɛ soŋora ze'a a yire ge yele en yeti, Tom se'em te a keŋɛ Yoppa teŋa poan la ta yi' boraa te ba yi'ira en Simon Peter na.
44011014	A han wa'ana, a wan tɔgɛ yetɔgom bo ya. Yetɔgom la wan bahɛ te ho nyɛ' faanrɛ hon la ho yiredoma zan'an.
44011015	Te mam n daa pin'ilom te n tɔgɛ la, Yenɛ Sea la daa wa'an ba zen'an na wo n daa wa'an tomam me zen'an na pin'ileŋɔ poan na se'em la.
44011016	Bilam te n daa tɛɛn to Daana Na'ayenɛ n daa yele se'em la. A daa yeti, Yon sɔ ya soa la ko'om wa, ge Yenɛ wan sɔ ya la a Sea poan.
44011017	La dela yelemɛŋɛrɛ te Yenɛ daa bahɛ te a Sea la wa'an sɛba n dagɛ Yudoma la zen'an na wo ton daa nam to Na'ayenɛ Yesu Krista te a daa bahɛ te a Sea la wa'an tomam me zen'an na se'em la. Mam me daa dela ane wa ta'an gu' sɛla te Yenɛ bɔta te la a eŋɛ?
44011018	Yesu po'oheba la n daa ta wom Peter n tɔgɛ se'em la, ba daa go'e ge ka le zɛrɛgerɛ en ge ba daa pɛngere la Yenɛ yɛta te, Yenɛ me bo sɛba n dagɛ Yudoma sore te ba tee ba potɛn'ɛra la ba vɔna.
44011019	Yesu nɛreba n de Yudoma la n daa zɔ' yeregɛ keŋɛ la zen'an woo, namehegɔ la n daa sige ban ko' Stepen wa la zuo. Basɛba daa zɔ' keŋɛ la Poenisia la Kiprus la Antiok teŋhe poan tɔgɔra Yesu yɛla bɔ'ɔra sɛba n de Yudoma ma'an.
44011020	Ge boraa se'ehe n dole Yesu sore la basɛba ge bɔna Kiprus la Kirene teŋhe poan la daa keŋɛ la Antiok teŋa poan. Ban daa paɛ la, ba daa mɔɔlɛ to Daana Yesu Yelesoma la bo sɛba n dagɛ Yudoma la mɛ.
44011021	Na'ayenɛ paŋa daa boe la ba ge te nɛreba zo'e zo'e daa me nam Yesu de daarɛ.
44011022	Yesu lagaŋɔ la n boe Yerusalem teŋa la poan n daa ta wom yelese'a n eŋɛ Antiok teŋa poan la, ba daa tom la Barnabas bini.
44011023	Barnabas n paɛ Antiok teŋa poan la, a poorɛ pee ya la n nyɛ' Yenɛ n eŋɛ som bo ba nɛreba la se'em la. Bilam te a tɔgɛ bo ba soŋa soŋa te ba nana to Daana Yesu bala la ba sunya zan'an.
44011024	Barnabas dela nɛresoŋɔ, ge a nam Yesu ge te Yenɛ Sea la bɔna la en. Nɛreba zo'e zo'e me wa'ana sakɛ ba sunya poan bo to Daana Yesu.
44011025	Te Barnabas keŋɛ Tarsus teŋa poan ɛɛra Saul.
44011026	En nyɛ' Saul la, a daa tare en te ba keŋɛ la Antiok teŋa poan. Yuun moone te bama bayi' la lagom bɔna la Yesu lagaŋɔ la ge pa'alɛ nɛreba zo'e zo'e. La dela Antiok teŋa poan te nɛreba daa pin'ilom yi'ira Yesu tontoneba la te Krista nɛreba.
44011027	Bala ma'an ha la te nɔtɔgɔheba basɛba ze'ele Yerusalem teŋa keŋɛ Antiok teŋa poan.
44011028	Te nɔtɔgɔheba la ayema Agabus ihege saazuo la Yenɛ Sea la paŋa poan yele sɛla n wan wa'an pooren na. A yeti, Kom wan wa'ana teŋa wa zan'an poan. Wana wa daa eŋɛ la saŋse'a te Klaudius daa de'a Naba la.
44011029	Te Yesu dɔlɔba la tɔgɛ ko' nɔɔrɛ te la de'a la nɛra woo bo sɛla te a tara te ba dekɛ soŋɛ Yesu po'oheba basɛba me n boe Yudea teŋa poan la.
44011030	Ba eŋɛ wana wa ge nya dekɛ ligiri la bo Barnabas la Saul te ba tare ta bo Yesu lagaŋɔ zuodoma la n boe Yuda teŋa la.
44012001	Saŋkaŋa ha la te Naba Herod daa pin'ilom namehera Yesu lagaŋɔ la nɛreba basɛba.
44012002	A daa bo sore te ba dekɛ so'a ko' Yon keema Yames
44012003	ge en ta behɛ te sɛla te a eta la pee Yudoma sunya la, a nya maahom teregɛ mɛ nyɔkɛ Peter. Wana wa eŋɛ la se'em ma'an te ba ne de'ena Boroboro N Ka Tare Mi'ihom De'eŋɔ.
44012004	Ban ta nyɔkɛ Peter la, ba dekɛ en eŋɛ la pakadeen. Pakadeen la te ba bahɛ te pɛɛntɛɛnreba pia la bayoobe gura en ba nɛreba banaahe sɔhɔna. Naba Herod me eŋɛ a potɛn'ɛrɛ te Azootole De'eŋɔ la daarɛ han tole, a bahɛ ne te Peter yehene pakadeen la na te nɛra woo nini nyɛta en ge te a gankera en.
44012005	Bala la, ban dekɛ Peter eŋɛ paka deon la, lagaŋɔ la nɛreba po'ohere la Yenɛ bɔ'ɔra en.
44012006	Yiimbeere te Naba Herod wan tare ne Peter yehe nɛrekooŋɔ la, Peter daa ginhe mɛ yu'uŋɔ te a nu'uhen ba' la banhe seyi' ta' la pɛɛntɛɛnreba bayi' nu'uhen te ba gura en. Ge te pɛɛntɛɛnreba basɛba me gura pakadeen nayaŋa la.
44012007	Bilam bilam te Na'ayenɛ soŋora wa'ana ze'a te bugum nɛɛ pakadeen la. Te soŋora la gorɛ Peter bɔkɔ bigehe n nɛɛ ge yele en yeti, Ihege kalam kalam! Te banhe la n ba' Peter nu'uhen la mea pon ba'ahɛ.
44012008	Te soŋora la le yele en yeti, Ga' ho sɛganɛ la la ho pere ho tagara la ge la ho dekɛ ho fugɔbega lobe la ho doohe na. Te Peter daa eŋɛ soŋora la n yele en se'em la
44012009	ge ihege doohe en yehe pakadeen la poan. Peter daa ka mi' te soŋora la n ete sɛla la dela yelemɛŋɛrɛ bii ponpɔrɔŋɔ. A daa tɛn'ɛre te a nyɛ' la zaanheŋɔ.
44012010	Soŋora la la Peter la keŋɛ doohe la yia guruba nɛŋa tole, paɛ tole sɛba me n tagale nya paɛ kuto nayaŋa la te ba keŋ yeŋa kɛn'ɛra teŋa poan la. Ban paɛ bini la, nayaŋa la mea n daa yu'ɛ te ba doohe bini tole. Ban ta bɔna palɛ la zuo kena sigera ha la, bilam bilam te soŋora la mɛlom Peter zen'en.
44012011	Peter n ta bɔkɛ sɛla n eŋɛ la vɔnrɛ a nya yeti, Nananawa n nya baŋɛ te sɛla n eŋɛ la seren dela yelemɛŋɛrɛ. La dela Na'ayenɛ tom a soŋora na te a to'e ma bahɛ Naba Herod nu'uhen la yelese'a zan'an te Yuda teŋa nɛreba tɛn'ɛhene te ba eŋɛ la.
44012012	Peter n ta seren baŋɛ sɛla n eŋɛ la vɔnrɛ la, a kɔ'ɔn keŋɛ la Mari yire se'em n de Yon Mark ma la, zen'en te Yesu nɛreba la zo'e zo'e lagahɛ bini mɛ soha Yenɛ bɔ'ɔra Peter.
44012013	Peter n paɛ la, a ŋmɛ' koleŋa sɛka n boe yeŋa la te pɔsɔɔ te a yu'urɛ dɛna Aroda wom yehe na te a behɛ n de se'em.
44012014	Pɔsɔɔ la n ta paɛ koleŋa la nɔɔrɛn la, a baŋɛ Peter konkore mɛ. Bilam te a poorɛ ba' pee, te a ka yu'ɛ koleŋa la ge zɔ' le lebe deon la ha ta yɛta te, Peter n ze' yeŋa ha la.
44012015	Te nɛreba la n boe deon la yele en yeti, Ho zuo n ane wam! Ge pɔsɔɔ la sine ge kelom teregera mɛ te la dela sera, te nɛreba la le lebehe yeti, A yi dela Yenɛ soŋora!
44012016	Ge Peter sine ge kelom ŋmɛ'ɛra koleŋa la mɛ te ba nya wa'ana yu'ɛ. Ban yu'ɛ nyɛ' en la, la de pakerɛ bo ba.
44012017	Peter n kɛn' la, a dekɛ la nu'o pa'alɛ ba te ba go'e vole ge nya tun bo ba Na'ayenɛ n eŋɛ se'em la se'em ta'an bahɛ en te a yehe pakadeen na la. A le yele ba te, Bahɛ te Yames la Yesu nɛreba n wom n yele sɛla la. Ge te a nya bahɛ ba zen'en la mɛ ge keŋɛ zen'an kayema.
44012018	Beere n daa ta yelegɛ la, la daa dela daaŋɔ bo pɛɛntɛɛnreba la n daa gure Peter la.
44012019	Naba Herod n wom wana wa la, a bo nɔɔrɛ te ba ɛ Peter na'ma ge ba ka nyɛ' en. Bilam te a gankɛ pɛɛntɛɛnreba la ge bahɛ te ba ko' ba. Yele'ana wa zan'an n ta tole la, Naba Herod yehe Yudea teŋa mɛ nya keŋɛ Kaesarea teŋa poan te dabeha eŋɛ fiin wa.
44012020	Naba Herod sunsunya daa nyii mɛ la Tire la Sidon teŋa nɛreba. Bala te ba daa lagahɛ taaba keŋɛ te ba ta nyɛ' en. Ge yia ba daa belom la Blastus te a soŋɛ ba, se'em nɔɔrɛ la Naba la nɔɔrɛ n daa de boyena pa' ba pore. Ge ba nya keŋɛ Herod zen'en te ba sohɛ en te sundɛngerɔ daa wa'an ba teŋasoka na. Se'ere n sɔe la, ba daa to'ohe ba dia la Naba la n sɔe zen'an behera la.
44012021	Naba Herod daa ta loe la daarɛ deyena te a tɔgɛ bo a nɛreba. De daarɛ n daa paɛ la, Herod yɛ la a na'am lɔgɔrɔ zin'an a na'am gɔŋɔ poan ge nya tɔgɛ yetɔgom la bo nɛreba la.
44012022	Herod n daa ta ba'ahɛ a yetɔgom la, nɛreba la vole mɛ yɛta te, La dagɛ la asaala n tɔgɔre ge la dela bagarɛ n tɔgɔre.
44012023	Bilam bilam te Daana Na'ayenɛ soŋora ŋmɛ en bahɛ teŋa te bonyole yooro di' en te a ki'. Se'ere n sɔe la, a daa ka dekɛ pɛnka bo Yenɛ ge a dekɛ bo la a mea.
44012024	Ge Yenɛ yɛla daa sine ge kelom yeregera la zen'an woo ge te nɛreba zo'e zo'e daa nam Yesu.
44012025	Ge Barnabas la Saul n ta tom ba tooma ba'ahɛ la, ba tare la Yon Mark ze'ele Yerusalem teŋa lebe Antiok teŋa poan.
44013001	Sɛba n tɔgɛ Yenɛ yɛla la sɛba n pa'ale nɛreba Yesu lagaŋɔ n boe Antiok teŋa poan n wana: Barnabas la Simeon se'em n de Sabega la Lukius se'em n ze'ele Kirene teŋa na la Manaen se'em la Naba Herod n de a taaba wa zo'e la Saul daa lagom bɔna bini mɛ.
44013002	Ba daa ta zagahɛ ba mɛhe ge na'aha Na'ayenɛ te Yenɛ Sea la yele ba yeti, Loe ya Barnabas la Saul bo mam te n bahɛ ba te ba tom toonse'a te n yi' ba na te ba tom la.
44013003	Te ban zagahɛ ba mɛhe po'ohɛ ge dekɛ ba nu'uhen pagalɛ Barnabas la Saul zuto, ba bahɛ ba te ba keŋɛ.
44013004	Yenɛ Sea la tom Barnabas la Saul la te ba keŋɛ sige la Seleusia teŋa poan. Ban ze'ele bilam la, ba zom la ɔɔnrɔŋɔ kantɛ keŋɛ Kiprus teŋa poan.
44013005	Ban paɛ Salamis teŋa poan la, ba mɔɔlɛ Yenɛ yɛla Yudoma zamehegɔ yire la poan. Yon Mark me lagom bɔna la ba soŋora ba tooma la poan.
44013006	Ban ze'ele Salamis teŋa poan la, ba keŋɛ yakɛ Kiprus paɛ la Papos teŋa poan. Bilam te ba nyɛ' tiimdaana te a yu'urɛ de'a Bar Yesu. A dela Yuda teŋa nɛra ge daa pan'ahɛ a mea te enŋa dela Yenɛ nɔtɔgɔha ge dagana.
44013007	A zɔ' n de Sergius Paulus. Sergius Paulus dela zuodaana sɔna Kiprus teŋa behera ge me daa tara yam. Te zuodaana la yi' Barnabas la Saul a zen'en. Se'ere n sɔe la, a bote ba tɔgɛ la Yenɛ yɛla bo en.
44013008	Ge Bar Yesu Greek yu'urɛ dela Elimas, te tiimdaana Elimas gu' ba mɛ te ba keŋɛ. A daa zegere te a bahɛ te zuodaana la nam Yenɛ yetɔgom la.
44013009	Saul yu'urɛ me dela Paul. Te Yenɛ Sea la wa'an Paul zen'en na te a behɛ tiimdaana la nɛŋa ziin
44013010	ge yele en yeti, Ho kɔ'ɔn de'a la Sagona dayɔa. Ho bote ho dekɛ sɛla woo n de som eŋɛ la be'em ge te ho suunre kɔ'ɔn tɛn'ɛha la sɛla n dagɛ ma'an. Ho me le zegera te ho bahɛ te to Daana Yesu yelemɛŋɛrɛ la de'a ponpɔrɔŋɔ.
44013011	Te Na'ayenɛ wan bahɛ hɔ te ho fɔ' nananawa kan nyɛta sɛla tara, tara la daanse'ere daarɛ te a mea bɔta te ho le nyɛta. Paul n ta yele n wana ba'ahɛ la, bilam bilam te tiimdaana Elimas la fɔ' ge nya ɛɛra nɛrese'em n wan soŋɛ en pa'alɛ sore.
44013012	Sergius Paulus zuodaana la n nyɛ' wana wa la, a nam Na'ayenɛ yɛla la. La me eŋɛ en la pakere la ban pa'alɛ Na'ayenɛ yɛla la.
44013013	Paul la a taaba la bahɛ Papos teŋa mɛ ge le zom ɔɔnrɔŋɔ kantɛ keŋɛ Perga teŋa n boe Pampilia teŋa poan. Ge Yon Mark bahɛ ba la bilam ge ŋmɛregɛ lebe Yerusalem teŋa poan.
44013014	Ban ze'ele Perga teŋa poan la, ba paɛ la Antiok kayema n boe Pisidia teŋa poan. Te Vo'ohogo Daarɛ n ta paɛ la, ba keŋɛ kɛn' la zamehegɔ yire ta zin'ire.
44013015	Te zuodaana kaanlɛ Pa'alegɔ la Nɔtɔgɔheba la ba'ahɛ ge nya yele Paul yeti, To sɔɔnrɔ wa, ya han tara la yetɔgom sebo n wan bahɛ te nɛreba wa malom kpe'em Yenɛ yɛla poan, sore boe bo ya.
44013016	Te Paul ihege saazuo yebehɛ a nu'o ge yeti, N Israel taaba la sɛba n dagɛ Yudoma sɛba n boe kalam po'oha Yenɛ wa, kelehe ya mam.
44013017	Yenɛ se'em te Israeldoma wa po'oha wa n daa loe to sɔyaabdoma. Yenɛ enŋa mea n daa eŋɛ ba teŋkantɛ daa ta de'a saama bɔna Egipt teŋa poan la. A paŋa daa zo'e ya te a daa bahɛ te ba yehe Egipt teŋa la poan
44013018	ge daa ŋmibe la ba pɔgɔtia la ha yuun pihinaahe.
44013019	Yenɛ daa sagom buuri bayopɔe Kanaan teŋa poan ge da bahɛ to a mea nɛreba Israeldoma la sɔe bɔna bini.
44013020	Ge se'em ma'an te ba daa bɔna Egipt teŋa poan tara tara la ban daa sɔe Kanaan teŋa poan wa daa de wo yuun kɔbehe senaahe la yuun pihinuu. Yenɛ n daa ta eŋɛ wana wa ba'ahɛ la, a daa bahɛ te kema gankera ba tara tara la se'em ma'an te Yenɛ nɔtɔgɔha Samuel daa wa'an na la.
44013021	Te ban daa ta yele Samuel te a bo ba Naba la, Yenɛ daa bo ba Saul ta de'a ba Naba behera ba ye'a yuun pihinaahe. Naba Saul daa dela Kis dayɔa yehe Benyamin buuri poan na.
44013022	Yenɛ n daa ta yehe Saul na'am la poan la, a daa bahɛ te David n daa tee de'a ba naba. Na'ayenɛ daa yele David yeti, Mam nyɛ' te Yesse dayɔa David de'a boraa sɛka n tare Na'ayenɛ mɛŋa suunre. A dela nɛrese'em n wan tom sɛla woo te mam yele en te a tom.
44013023	Yenɛ daa loe la David buuri la poan yaaŋa kayema te a de'a Israeldoma faanra wo enŋa Yenɛ n daa biŋe a nɔɔrɛ se'em la. La daa dela Yesu.
44013024	Yesu n daa ta pin'ilom te a tom a tooma la, Yon daa pon te'ele diŋɛ a nɛŋa mɔɔlɛ Yenɛ yɛla bo Israeldoma te ba tee ba potɛn'ɛra ba yelebe'ero poan ge la ba to'e ko'om soa.
44013025	Te Yon tooma n daa ta ba'aha la, a daa yele nɛreba la yeti, Ya tɛn'ɛhe te mam dela ane? Ma dagɛ se'emdaana te ya gura la. Ge a yee poore. Ge mam pɔ'ɛ n ta nyigele perege a tagara.
44013026	N sɔɔnrɔ wa n de Abraham yaahe la sɛba n dagɛ Yudoma zan'an n boe kalam po'oha Yenɛ wa, la dela te wuuha te Yenɛ daa bo to faanrɛ yetɔgɔm wa.
44013027	Yerusalem nɛreba la ba zuodoma la daa ka baŋɛ te Yesu n de faanra la. Ge bala mea zan'an ban daa bahɛ te ba ko en ba me bahɛ te nɔtɔgɔheba yetɔgom la de'a yelemɛŋɛrɛ te ba kaanla Vo'ohogo Daarɛ woo.
44013028	Ban daa eere a tuure zen'an la la ba ta'an ko' en koŋe la, ba daa sine ge yele Pilate te a bahɛ te ba ko' en.
44013029	Te ban daa ta eŋɛ sɛla woo te Yenɛ gɔŋɔ la yete ba wan eŋɛ Yesu la, ba nya daa dekɛ en mɛ sige punpuuredɔɔ la zuo na tare en keŋɛ ta laɛ.
44013030	Ge Yenɛ daa bahɛ en te Yesu ihege a kum la poan.
44013031	N daa ihege a kum la poan la, dabeha zo'e zo'e te a daa dekɛ a mea pa'alɛ enŋa la sɛba daa ne ze'ele Galilee teŋa keŋɛ Yerusalem teŋa poan la. Nananawa bama n de a seradoma n wan yele Israeldoma bama n nyɛ' Yesu la ba nini te a eŋɛ la sɛla.
44013032	Tomam me bo kalam te to bahɛ te ya wom la Yenɛ Yelesoma la. Yenɛ n daa biŋe a nɔɔrɛ te a eŋɛ to sɔyaabdoma se'em la.
44013033	Nananawa Yenɛ eŋɛ dɛ bo la tomam sɛba n de ba yaahe. A daa eŋɛ lana wa la n daa bahɛ te Yesu ihege a kum poan la. La golehɛ eŋɛ yooma gɔŋɔ la poan kaanlegɔ boyi' poan yeti te, Zina wa, Ho dela mam dayɔa te mam me dɛna ho sɔ.
44013034	Yenɛ daa me tɔgɛ yɛhera n daa ihege Yesu a kum poan te a pon da pɔ'ɛn. A daa yele daarɛ deyema yeti, N wan kan' kan'soŋa bo ho wo mam biŋe n nɔɔrɛ bo David se'em la.
44013035	Zen'an kayema le golehɛ yɛta te, Ho kan bahɛ te ho Fa'adaana nyɛ sagaŋɔ.
44013036	David saŋa la a daa ton sɛla te Yenɛ bɔta en te a ton la mɛ ge nya daa ki'. N daa ki' la, ba daa laɛ n lɛm la a sɔdoma yɔɔrɔ te a pɔ'ɛn.
44013037	Ge se'emdaana te Yenɛ daa ihege en a kum poan la daa ka pɔ'ɛn.
44013038	N sɔɔnrɔ la sɛba zan'an n bo kalam wa, mine ya dena wa. La dela Yesu yu'urɛ poan te ba daa mɔɔlɛ yelebe'ero bahega la daa bo ya la.
44013039	La me le dɛna la ena mea poan, te se'em woo n sakɛ bo Yesu wan bɔna fai yelese'a woo poan te Moses pa'alegɔ daa ka ta'an fan' ya bahɛ.
44013040	Bala, behɛ ya ya zuto soŋa soŋa te sɛla te nɔtɔgɔheba la yele la da ta' ya.
44013041	Kelehe ya, yamam sɛba n kɛɛte. Behɛ se soŋa soŋa te la eŋɛ ho pakerɛ. N yeti n eŋɛ la sɛla ho saŋa wa poan, te ba han ta tɔgɔra de yele ho kan sakɛ te la dela bala.
44013042	Paul la Barnabas n ta tɔgɛ ba'ahɛ la, ba yehe zamehegɔ yire la poan mɛ. Ban ta yɛhera la, nɛreba la yele ba mɛ te ba le malom le lebe Vo'ohogo Daarɛ la deyema na la ba le tɔgɛ pa'ahɛ yelese'a te ba wom wa.
44013043	Nɛreba la me n ta bahɛ zamehegɔ yire la poan la, Yudoma la sɛba n lebege ba mɛhe eta wo Yudoma la zo'e zo'e belom Paul la Barnabas ta bahɛ. Te Paul la Barnabas kan'an ba te ba bɔna Yenɛ zo'ohogɔ la poan.
44013044	Vo'ohogo Daarɛ la n le ta paɛ la, nɛra woo wone te a yehe teŋa la poan mɛ keŋɛ zamehegɔ yire la poan te a kelehe to Daana Yesu Yelesoma la.
44013045	Yudoma la nyuune mɛ zo'e zo'e la ban nyɛ' te nɛrekooŋɔ la kelehe Paul yetɔgom la. Bilam te ba toora en ge yete n tɔgɛ sɛla woo la dela ponpɔrɔŋɔ.
44013046	Ge Paul la Barnabas sine ge maan tɔgɛ kpe'eŋkpe'eŋo yeti, La daa nare mɛ te ba tɔgɛ Yenɛ Yelesoma la bo ya yia. Ge yan diŋɛ zagahɛ dɛ ge pa'ala tɔ te ya ka bote vom sebo n ka tare ba'ahegɔ Yenɛ zen'en la, te ye wan mɔɔlɛ dɛ bo la sɛba n dagɛ Yudoma la.
44013047	Bala te Na'ayenɛ daa bo nɔɔrɛ yele to yɛhera Yesu yele te, Mam sɛ' hɔ ze'ele kalam te ho dɛna la nɛɛhom bo teŋhe. Dekɛ mam faanrɛ paŋa wa te ka paɛ nɛra woo n boe teŋparɛ wa zuo.
44013048	Sɛba n dagɛ Yudoma la n wom Paul la Barnabas yetɔgom la, ba tare sunpeelom ge pɛngɛ Na'ayenɛ yetɔgom la. Sɛba te Na'ayenɛ loe te ba tara vom sebo n ka tare ba'ahegɔ enŋa Na'ayenɛ zen'en la sakɛ bo Yesu.
44013049	Na'ayenɛ Yelesoma la yeregɛ la teŋa la bɔbɔre woo.
44013050	Ge Yudoma la tugulɛ la pɔgɔse'ehe n de bontateba ge po'oha Yenɛ la la boraa se'ehe n de zuodoma teŋa la poan la. Ban eŋɛ wana wa la, ba nya pin'ilom mɛ nameha Paul la Barnabas ge dige ba teŋa la poan.
44013051	Ban eŋɛ Paul la Barnabas la bala la, ba piihe ba na'ma puuhugo bahɛ ge bahɛ teŋa la ge keŋɛ Ikonium teŋa poan.
44013052	Sɛba n de Yesu po'oheba bɔna Antiok teŋa poan la daa tare sunpeelom ge te Yenɛ Sea la me bɔna la ba.
44014001	Paul la Barnabas n ta paɛ Ikonium teŋa poan la ba keŋɛ kɛn' Yudoma zamehegɔ yire la mɛ. Bilam te ba mɔɔlɛ yelesoma la te Yudoma la sɛba n dagɛ Yudoma kekeko nam Yesu.
44014002	Ge Yudoma sɛba n ka bote ba nam Yesu yɛla la ihege mɛ dekɛ sɛba n dagɛ Yudoma la tugule Yesu po'oheba la.
44014003	Paul la Barnabas yee teŋa la poan te dabeha ka pɔ'ɛ. Ba tɔgɛ Na'ayenɛ yɛla bo nɛreba la ge te dabeem ka ka bɔna ba zen'en. Na'ayenɛ bo ba paŋa te ba daa eŋɛ yelekerehe zo'e zo'e te a pa'alɛ te a zo'ohogɔ yeletɔgɔm la dela sera.
44014004	Nɛrekooŋɔ teŋa la poan la yelege la boyi'. Sɛba pa' la Yudoma la poore ge te basɛba la daa pa' Paul la Barnabas la poore.
44014005	Te sɛba n dagɛ Yudoma la basɛba la Yudoma la basɛba la ba kpɛ'ɛndoma la ko' nɔyenɛ te ba namehɛ sɛba n de Yesu po'oheba la ge lobe ba la kuga.
44014006	Te ban wom nɛreba la n zegere te ba eŋɛ ba se'em la, Paul la Barnabas zɔ' yeregɛ keŋɛ la Listra la Derbe teŋhe n boe Likaonia teŋa poan la, la teŋse'ehe n lɛm bilam bɔba la.
44014007	Bilam te ba mɔɔlɛ Yenɛ Yelesoma la bo nɛreba.
44014008	Ban paɛ Listra teŋa la poan la, boraa kayema n boe Listra teŋa poan nan ka tabelɛ keŋɛ. Se'ere n sɔe la, ba dɔgɛ en te a dela kɔɔrɔŋɔ.
44014009	Kɔɔrɔŋɔ wa n daa zin' bini la, a kelehere Paul yetɔgom la mɛ. Te Paul nyɛ' te kɔɔrɔŋɔ wa sakɛ a suunre poan te a ban'an la wan bahɛ.
44014010	Bilam te Paul behɛ en ziin ge yele kpe'eŋkpe'eŋo te, Ihege saazuo ze'ele. Te kɔɔrɔŋɔ la vaɛ ihege ze'ele nya kena kaara.
44014011	Nɛrekooŋɔ la n nyɛ' Paul n eŋɛ se'em la, ba pin'ilom vɔɔla ba teŋa Likaonia yetɔgom poan te, Baga la n bala lebege nɛreba wa'an to zen'en na.
44014012	Ba yi'ire Barnabas la Zeus ge yi'ira Paul la Hermes. Se'ere n sɔe te ba yi'ira Paul bala la dela enŋa n daa tɔgɛ yetɔgom la.
44014013	Ba bagarɛ Zeus n boe bɔseko poan te ba kaanbera la mɛ' du' la teŋa poan. Te keema se'em n kaanbere Zeus la tare lɔlehe la tiihe puru keŋɛ nayaŋa la. Te enŋa la nɛrekooŋɔ la bɔta te ba tare lɔgɔrɔ la keŋɛ ta kaanbɛ Yesu tontoneba la.
44014014	Barnabas la Paul n ta wom nɛreba la n bote ba eŋɛ ba se'em la, ba aanhom ba lɔgɔrɔ mɛ pa'ala te ba ka bote de ge gɛnregɛ nɛrekooŋɔ la teŋasoka nyabera te,
44014015	Nɛreba wa, bene te ya eta bala? Tomam kɔ'ɔn de'a la nɛreba, asaaleba wo ya mɛhe la. Tomam wa'an kalam na te to mɔɔlɛ la Yenɛ Yelesoma la bo ya te ya tee ya potɛn'ɛra ya yelese'a n ka tare vɔnrɛ wa bahɛ. Ge la ya dekɛ ya mɛhe lɛm Yenɛ, se'em vɔe. Enŋa naam saazuo la teŋa la mɔga la sɛla woo n boe ba poan.
44014016	Wonseren ha, Yenɛ daa bahɛ nɛra woo te a eta la n bote se'em.
44014017	Ge Yenɛ daa pa'alɛ a paŋa n zone se'em daarɛ woo la etesomɔ la te a eta la. Enŋa n bahere te saa niira te dia maala. Enŋa n bo'ore ya dia la sunpeelom.
44014018	Ge yetɔgom bona zan'an la ka ta'an bahɛ te Paul la Barnabas te ba gu' nɛrekooŋɔ la te ba da kaanbɛ kaanbegɔ la bo ba.
44014019	Bilam te Yudoma basɛba ze'ele Antiok teŋa n boe Pisidia teŋa poan la Ikonium teŋa poan na paɛ ba. Ban paɛ la, ba tɔgɛ nyaŋɛ te nɛrekooŋɔ la pa' ba poore. Te bama la nɛreba la nya lobe Paul la kuga ge da vue en yehe teŋa la poan tɛn'ɛha te a ki' mɛ.
44014020	Ge Yesu nɛreba n gilige behera en la, a ihege mɛ le lebe teŋa la poan. Te yiimbeere la enŋa la Barnabas n keŋɛ Derbe teŋa poan.
44014021	Te Paul la Barnabas n paɛ Derbe teŋa poan la, ba mɔɔlɛ yelesoma la bo nɛreba te nɛreba zo'e zo'e sakɛ ba sunya poan bo Yesu. Paul la Barnabas n bahɛ Derbe teŋa poan la, ba le lebe la Listra teŋa poan. Ban ze'ele bilam la, ba keŋɛ la Ikonium teŋa poan nya ze'ele Ikonium teŋa la paɛ Antiok teŋa la n boe Pisidia teŋa poan.
44014022	Ba han ne paɛ teŋsɛka poan, ba ne ka'an Yesu nɛreba la te ba da le malom lebe pooren la ban nam Yesu se'em la. Ba le yele nɛreba la yeti, Sɛba woo n dole Yesu sore la wan nyɛ' daaŋɔ ba bɔŋa poan ge la ba nya nyaŋɛ kɛn' Yenɛ Sɔ'ɔlom la poan teŋa ba'ahegɔ daarɛ.
44014023	Paul la Barnabas doohe Yesu po'oheba la n lagahɛ zen'se'ehe po'oha la zan'an loohe zuodoma ba poan. Ban zagahɛ ba mɛhe po'oha, ba loe keendoma la bɔ'ɔra ba to Daana Na'ayenɛ se'em te ba nam la nu'uhen.
44014024	Te Barnabas la Paul le lebe doohe Pisidia teŋa poan keŋɛ Pampilia teŋa poan.
44014025	Ba mɔɔlɛ Yenɛ Yelesoma la Perga teŋa poan ge nya daa keŋɛ sige Attalia teŋa poan.
44014026	Ban ze'ele Ataliah teŋa poan la, ba nya dekɛ la ɔɔnrɔŋɔ kantɛ yakɛ keŋɛ Antiok teŋa poan. Antiok teŋa poan, zen'an te Yesu po'oheba la n boe bini la la dekɛ ba eŋɛ Yenɛ nu'uhen te enŋa n behe ba ge te ba nyaŋɛ ton toonse'ere te ba ton ba'ahɛ wa.
44014027	Ban paɛ Antiok teŋa poan la, ba lagahɛ Yesu po'oheba la woo la zen'an kayema. Ban lagahɛ ba bala la, ba yele ba sɛla te Yenɛ eŋɛ bo ba la. Ba le yele ba yɛ'ɛha Yenɛ n yu'ɛ sore se'em bo sɛba n dagɛ Yudoma te ba nam Yesu se'em.
44014028	Ba yee bɔna la sɛba n sakɛ bo Yesu la te dabeha ka pɔ'ɛ.
44015001	Boraahe sese'ehe n ze'ele Yuda teŋa poan wa'an Antiok teŋa na wa pin'ilom pa'ala Yesu nɛreba la. Ba yele ba yeti, Yenɛ kan ta'an fan' ya bahɛ han dagana ya ŋma' la ba boraanɛ wo Moses n daa pa'alɛ se'em la.
44015002	Paul la Barnabas n wom wana wa la, ba ŋmɛ' nɔkpe'ene la boraahe la yɛhera la ban tɔgɛ se'em la. Bilam te ba wa ko' nɔyenɛ te la de'a la Paul la Barnabas la Yesu nɛreba la basɛba keŋɛ Yerusalem teŋa poan. Ba han paɛ bini ba nyɛ' Yesu tontoneba la basɛba la Yesu po'oheba sɛba n de zuodoma la yɛhera la yele dena wa poan.
44015003	La dela Yesu lagaŋɔ n tom te ba keŋɛ. Ban dole Poenisia la Samaria tenhen poan tɔla la, ba yele nɛreba yɛhera la sɛba n dagɛ Yudoma n nam Yenɛ se'em. Yesu po'oheba la n wom dena wa la, ba daa tare sunpeelom.
44015004	Ge Paul doma la n paɛ Yerusalem teŋa poan la, Yesu lagaŋɔ la Yesu tontoneba la basɛba la zuodoma la to'e ba soŋa soŋa. Te Paul doma la yele ba sɛla woo te Yenɛ eŋɛ bo ba.
44015005	Ge Yesu nɛreba la basɛba la n daa dole Pariseedoma n ete se'em la daa ihege saazuo yeti, La sontii te sɛba n dagɛ Yudoma la ŋmata ge nana Moses pa'alegɔ.
44015006	Yesu tontoneba la la zuodoma la lagahɛ taaba te ba behɛ ban wan eŋɛ se'em.
44015007	Ban gankere yuura ha la, Peter ihege saazuo yeti, N sɔɔnrɔ, ya mi' te yuuma yuuma n tole ha, Yenɛ daa loe la mam ya poan te n mɔɔlɛ a Yelesoma la la n bo sɛba n dagɛ Yudoma la te bama me ta'an wom ge nam dɛ.
44015008	Te Yenɛ se'em n mi' asaala potɛn'ɛrɛ n ane se'em la, daa bahɛ te a Sea la wa'an sɛba n dagɛ Yudoma la me zen'an na wo n daa bahɛ en te a wa'an tomam me zen'an na se'em la. A daa eŋɛ wa'an wa te a pa'alɛ te a boe ba zen'an wo n boe la to se'em la.
44015009	Yenɛ ka yelehere Yudoma la sɛba n dagɛ Yudoma la. A daa bahɛ ba yelebe'ero bo ba. Se'ere n sɔe la ba daa nam a Yelesoma la mɛ.
44015010	Dene poan, wane te ya bɔta te ya bahɛ te sɛba n dole Yesu sore la eta yelese'a n kpe'em te to sɔyaabdoma bii tomam wa daa ka ta'an eŋɛ la? Wana wa dela ya bote ya makɛ la Yenɛ la ya behɛ n wan eŋɛ se'em.
44015011	Bala la ka an soŋa. To nam Yenɛ Yelesoma la mɛ te a fan' to bahɛ la to Na'ayenɛ Yesu Krista zo'ohogɔ la zuo. Bala mea me n eŋɛ sɛba n dagɛ Yudoma la.
44015012	Peter n ta tɔgɛ wana wa ba'ahɛ la Yesu nɛreba la ma'ɛn ba mɛhe kelehera Paul la te ba eŋɛ yelekerehe zo'e zo'e sɛba n dagɛ Yudoma la lagaŋɔ poan la se'em.
44015013	Paul la Barnabas n ta tɔgɛ ba'ahɛ la, Yames me ihege saazuo yeti, N sɔɔnrɔ wa, kelehe ya mam soŋa soŋa.
44015014	Peter se'em yu'urɛ deyema n de Simon la pon te'ele tɔgɛ bo ya. A yete yia Yenɛ daa pa'alɛ sɛba n dagɛ Yudoma la te enŋa pa' ba pore la enŋa n daa loe nɛreba ba poan te ba de'a a nɛreba la.
44015015	Nɔtɔgɔheba la n daa yele se'em la la dena wa kɔ'ɔn de'a la boyena. La yeti,
44015016	De daarɛ, n wan malom mɛ David sogorɛ la n lu la ze'ele. N wan malom maalɛ de zen'an n sagom la, malom mɛ dɛ wo denɛ n yuum pon ana se'em la,
44015017	Bilam poan te nɛra woo wan ɛ to Daana Na'ayenɛ na'ma zen'an. Sɛba n dagɛ Yudoma woo sɛba te n dekɛ te ba de'a n denɛ. To Daana Na'ayenɛ n yele se'em n bala.
44015018	A yele dena wa te la dabeha zaen mɛ.
44015019	Te Yames la maan yeti, Dene poan la dela mam potɛn'ɛrɛ te ya da bahɛ te to daana sɛba n dagɛ Yudoma sɛba n ŋmɛregɛ dɔla Yesu sore wa.
44015020	Ge bahɛ ya te to golehɛ ton yele ya ba te ba bahɛ toonyooro la ge da dita disɛka n kaanbɛ bo baga la ba da tona yalomtooma, ge da obe duŋsɛka te ba kɛngɛ ko' te ziim yea a pooren bii ba di' ziim.
44015021	Se'ere n sɔe te to wan golehɛ ba wana wa la dela yuuma yuuma n tole ha ba tɔgɛ Moses yɛla la teŋa woo poan mɛ, ge me kaanla Pa'alegɔ la Vo'ohogo Daarɛ woo zamehegɔ yia poan.
44015022	Yesu tontoneba la Yesu lagaŋɔ zuodoma la nya ko' nɔɔrɛ. Ba ko' ba nɔɔrɛ la te la de'a la ba loe boraa se'ehe ba poan la ba ton ba la gɔŋɔ la te ba doohe Paul la Barnabas keŋɛ Antiok teŋa poan. Bilam te ba nya loe Yudas se'em yu'urɛ n le de'a Barsabbas la Silas, sɛba woo n dole Yesu sore la daa bo'ore boraahe seyi' wa na'ahegɔ.
44015023	Gɔŋɔ la te ba tom ba la daa yeti: Ya sɔɔnrɔ, Yesu pɔhega tontoneba la Yesu dɔlɔba la zuodoma la n po'ohere yamam Yesu dɔlɔba de'a sɛba n dagɛ Yudoma la woo ze'ele Antiok la Siria la Silisia tenhen poan la.
44015024	To wom te boraa se'ehe to poan daa wa'an na daan ya ge bo ya sunsagaŋɔ la yetɔgom sebo te ba daa tɔgɛ bo ya la. Tomam daa ka bo ba nɔɔrɛ te ba wa'an na yele ya bala.
44015025	Dene zuo, to zan'an nyɛ' taaba ko' nɔyenɛ te la de'a la to loe nɛreba te ba wa'an na tɔgɛ la ya. Ba yete ba doohe mɛ la Paul la Barnabas to sɔɔnrɔ,
44015026	sɛba n ka gangɛ ba vom zuo ge tona la to Daana Yesu Krista tooma la wana.
44015027	Bala la, to tom Yudas la Silas te ba wan yele sɛla woo te to golehɛ la ya nɛŋa poan.
44015028	Yenɛ Sea la soŋɛ tɔ te to ko' nɔyenɛ te la de'a la to da dekɛ yelese'a n kpe'em din' ya han dagana la yelese'a n nare wa ma'an.
44015029	Yelese'a n nare ma'an la dela ya da di' disɛka te ba kaanbɛ bo baga bii ya di' ziim. Le yɛ'ɛha ya da le obe duŋsɛka te ba kɛngɛ ko' te ziim yee a poan ge me da tona yalomtooma. Ya han sakɛ doohe yɛla la te to yele ya la, ya sɛla woo wan de'a ma'an bɔ'ɔra ya. Daanse'ere n bala.
44015030	Borase'ehe te ba tom la keŋɛ Antiok teŋa poan. Ban paɛ la, ba lagahɛ Yesu dɔlɔba la zan'an nya dekɛ gɔŋɔ la bo ba.
44015031	Nɛreba la n kaanlɛ gɔŋɔ la, la eŋɛ ba sunpeelom. Se'ere n sɔe la, yetɔgom la malom pa'ahɛ ba la paŋa ba tooma la poan.
44015032	Yudas la Silas n de nɔtɔgɔheba me tɔgɛ yuue la ba. Ba yetɔgom la eŋɛ ba sunya nyɛlom te ba malom nyɛ' paŋa ba tooma la poan.
44015033	Yudas la Silas n eŋɛ dabeha fiin Antiok teŋa poan la, nɛreba la kan' kan'somɔ bo ba ge bahɛ ba te ba lebe kule sɛbadoma n tom ba na la zen'en.
44015034	Silas ka lagom doohe kule ge yee mɛ bini.
44015035	Te Paul la Barnabas yee Antiok teŋa poan te dabeha ka pɔ'ɛ. Bama la Yesu po'oheba basɛba pa'alɛ nɛreba ge mɔɔlɛ Na'ayenɛ yɛla.
44015036	Te daarɛ deyema te Paul yele Barnabas yete a bahɛ te ba ŋmɛregɛ lebe la ba po'ohɛ ba sɔɔnrɔ sɛba woo n bo teŋse'ehe poan te ba mɔɔlɛ Na'ayenɛ yɛla bo la ge la ba behɛ nya ba ane wane la dɛ.
44015037	Paul n yele wana wa la, Barnabas bote te Yon Mark n doohe la ba.
44015038	Ge Paul tɛn'ɛhɛ dɛ behɛ te la dagɛ ma'an te a lagom doohe la ba. Se'ere n sɔe la Yon Mark ka lagom bɔna la ba nyɛ' ba tooma la ba'ahegɔ. Ge a ŋmɛregɛ lebe mɛ ge bahɛ ba ba ma'an Pampilia teŋa poan.
44015039	Bilam te Paul la Barnabas ŋmɛ' nɔkpe'ene la taaba yelehe yema yema. Te Barnabas bahɛ te Yon Mark la doohe en te ba zom ɔɔnrɔŋɔ kantɛ keŋɛ Kiprus teŋa poan.
44015040	Ge te Paul me tare Silas te ba keŋɛ. Ge te Yesu nɛreba la dekɛ ba eŋɛ Na'ayenɛ nu'uhen.
44015041	Paul nya doohe la Silas te ba keŋɛ Siria la Silisia tenhen poan behera te sɛba n dole Yesu sore la malom tara paŋa wo ban de Yesu po'oheba la.
44016001	Te Paul keŋɛ Derbe la Listra tenhen poan. Bilam te boraa kayema bɔna dɔla Yesu sore, ge te a yu'urɛ dɛna Timoti. A ma dela Yuda teŋa pɔka ge me dɔla Yesu sore, ge a sɔ dela Greek nɛra.
44016002	Ge sɛba woo n dole Yesu sore bɔna Listra la Ikonium tenhen poan la kɔ'ɔn tɔgɔra la Timoti toonsoma.
44016003	Paul me bote Timoti n lagom dɔla la ba tona. Dene poan te Paul bahɛ te ba ŋma' Timoti boraanɛ. Se'ere n sɔe la Yudoma sɛba woo n boe teŋse'ehe n boe bilam bɔba la daa mi' te Timoti sɔ dela Greek nɛra.
44016004	Ge Timoti n dole Paul la Silas te ba kena tenhen la poan la, ba tɔgɔre mɛ bɔ'ɔra sɛba n dole Yesu sore la. Ba yele ba yelese'a te Yesu tontoneba la la zuodoma la zin'ire Yerusalem tɛn'ɛhɛ te ba dɔla la. Ba me le yele ba yɛ'ɛha te ba mɔ'ɛn nini la a.
44016005	Dene poan te lagaŋɔ la malom sɛ' ze'ele la ban nam Yesu se'em. Daarɛ woo nɛrepaalehe pa'ahe ba lagaŋɔ la poan mɛ.
44016006	Paul la a zɔdoma bayi' la keŋɛ ta yehe la Prigia la Galatia tenhen poan. Se'ere n sɔe la, Sea la ka bo ba sore te ba mɔɔlɛ Yelesoma la Asia tenhen poan.
44016007	Ban paɛ Misia teŋa poan la, ba zegere te ba keŋɛ la Bitinia teŋa, ge Yesu Sea la ka bo ba sore te ba keŋɛ bini.
44016008	Te ba nya kɔ'ɔn doohe la Misia teŋa poan keŋɛ Troas teŋa.
44016009	Yuunkoŋɔ te Paul zaanhom nyɛ' te Makedonia teŋa boraa te a ze'a bɛlɛna en te, Wa'an Makedonia teŋa poan na la ho soŋɛ tɔ.
44016010	Paul n ta nyɛ' a zaanheŋɔ ba'ahɛ la to ihege maahom te to keŋɛ Makedonia teŋa. Se'ere n sɔe la to tɛn'ɛhɛ to potɛnha poan te la de'a la Yenɛ n yi'ire to te to keŋɛ ta mɔɔlɛ Yesu Yɛla bini.
44016011	Te to zom ɔɔnrɔŋɔ kantɛ Troas teŋa keŋɛ ta yehe Samotrake teŋa, te yiimbeere te to paɛ Neapolis teŋa poan.
44016012	Ton ze'ele Neapolis teŋa poan la, to keŋɛ la Filipi teŋsɛka n de teŋkantɛ bɔna Makedonia teŋa poan la. Filipi le de'a la teŋsɛka te Aromdoma sɔna behera. To me bo bini te dabeha yoe.
44016013	Te Vo'ohogo Daarɛ n paɛ la, to yehe teŋa la poan mɛ keŋɛ kolaa ta zin'an nɔgbenɛ. To tɛn'ɛhe te zen'an kayema wa bɔna te Yudoma la lagaha po'oha. Pɔgɔhe se'ehe n lagahɛ bini na te to tɔgɛ la ba.
44016014	Te pɔka kayema bɔna bini. Te a yu'urɛ dena Lidia ge te a de'a fukɔɔha ge ze'ele la Tayatira teŋa. A me le de'a la se'em n po'ohere Yenɛ wo Yudoma la. Te to Daana soŋɛ en te a bɔkɛ ge nam Paul n tɔgɛ sɛla la.
44016015	Te pɔka la la ka yiredoma la n ta to'e ko'om soa la, a yi' to mɛ yeti, Yamam diŋɛ dekɛ mam te n dɛna Yesu dɔla la, wa'an ya na bɔna n yire. Te a yele to te to keŋɛ.
44016016	Daarɛ deyema te to le yɛ'ɛha zen'sɛka te ba lagaha po'oha Yenɛ la. Ton ye' la, to to'ohɛ la pugula n de yameŋa te bonbɛ'ɛhe tona la en te a yɛta sɛla n wan wa'an pooren na. A doma nyɛ' ligiri a zen'an.
44016017	Te a doohe tomam la Paul vɔɔla te, Boraa sena wa dela Yenɛ Se'em N Gane Zan'an la yamehe. Ba mɔɔlɛ la nɛra wan ta'an eŋɛ se'em nyɛ' faanrɛ.
44016018	Dabeha kekeko te pugula la wa dɔla tɔ eta bala. Te la nya ba daan Paul zo'e zo'e te a ŋmɛregɛ yele bonbɛ'ɛhe la n boe pugula la zen'en te, Yesu Krista yu'urɛ poan n yele ho te ho yehe pugula wa zen'en na. Te bilam bilam te soŋoreba la yehe a zen'en.
44016019	Te pugula wa doma n ta baŋɛ te ba ka le malom nyɛ' ligiri a zen'en la, ba keŋɛ ta nyɔkɛ Paul la Silas tare ba keŋɛ kpɛ'ɛndoma la n tɔgɔre yetɔgom lɛm da'en la.
44016020	Te ban tare ba keŋɛ kpɛ'ɛndoma la zen'en la, ba yeti, Boraahe wa dela Yudoma ge wa'an na daana teŋa wa.
44016021	Ba pa'ala yelese'a n dagɛ ma'an la to yɛla. Tomam me yi' dela Aromdoma. To kan ta'an eta ban yele se'em la.
44016022	Nɛreba la n yele wana wa ba'ahɛ la, nɛrekooŋɔ la naɛ la nɔɔrɛ la ba, ge te zuodoma la aanhom Paul la Silas lɔgɔrɔ ge bahɛ te ba ŋmɛ' ba.
44016023	Ban ŋmɛ' ba ba'ahɛ la, ba nya tare ba ta eŋɛ paka deon ge yele se'em n behera ba la te a pagɛ ba soŋa soŋa.
44016024	Se'em te ba yete a gura la n daa wom wana wa la, a tare Paul la Silas kɛn' la deseko n boe poan poan ha la. Ta dekɛ ba na'ma ba' lamenɛ la dɔɔ.
44016025	La daa wa dela wo yu'uŋɔ sunsua ha la te Paul la Silas daa wa po'oha ge yoona yooma pɛngera Yenɛ pakadeen la poan. Ban ete wana wa la, sɛba n daa lagom bɔna pakadeen la daa kelehere ba mɛ.
44016026	Bilam bilam te teŋa miim te pakadeen la ɛnberɛ ugɛhɛ. Lan daa eŋɛ bala la, kolehe la me yu'uhɛ mɛ ge te banhe la mea ba'ɛ sɛba n bo pakadeen la na'ma.
44016027	Te gura la n ihege nyɛ' te pakadeen la kolehe la yu'uhɛ la, a tɛn'ɛhe te sɛba woo n bo pakadeen la zɔ' yehe mɛ. Bilam te a foe a so'a bɔna bini te a ko' a mea.
44016028	Ge Paul vole kpe'eŋkpe'eŋo yele en yete a da ko' a mea te ba zan'an boe bini.
44016029	Te gura la yele te ba bo en bugum ge gbelom kɛn' pakadeen la poan ha ta lu' teŋa Paul la Silas nɛŋa,
44016030	ge ihege tare ba yehe ta soke ba yeti, Boraahe wa, n wan eŋɛ la wane ta'an nyɛ' faanrɛ?
44016031	Te Paul la Silas lebehe yele en yeti, Nam to Daana Yesu. Ho han eŋɛ bala, hon la ho yiredoma wan nyɛ' faanrɛ.
44016032	Ba nya tɔgɛ la to Daana Yesu yɛla bo enŋa la a yiredoma la zan'an.
44016033	Yu'uŋkoŋɔ te gura la pee Paul la Sila nɔra la. Ge te Paul la Silas bo enŋa la a yiredoma la ko'om soa yu'uŋkoŋɔ. Se'ere n sɔe la, ban nam Yesu la zuo.
44016034	Te a tare Paul la Silas keŋɛ a yire ta bo ba dia. Gura la la a yiredoma la tare sunpeelom. Se'ere n sɔe la ba nam Yenɛ yetɔgom la.
44016035	Yiimbeere la, Aromdoma zuodoma la tom la pɛɛntɛɛnreba la. Ba tom ba te ba keŋɛ ta yele gura la te a yu'ɛ boraahe la bahɛ.
44016036	Bala te gura la me yele Paul te, Zuodoma la bo nɔɔrɛ na te n bahɛ te hon la Silas keŋɛ. Dene poan ya ta'an keŋɛ. Yenɛ tara ya na'ma.
44016037	Ge Paul yele zuodoma sɛba n de pɛɛntɛɛnreba yeti, Ba sine ge bahɛ te ba ŋmɛ' tɔ mɛ nɛrekooŋɔ poan, ge tara tɔ kɛn'ɛhɛ pakadeen. Ge tomam me de'a Arom buuri. Te nananawa zuodoma la nya bɔta te ba bahɛ tɔ te to keŋɛ baanlam. La kan ta'an eŋɛ bala! La dela sore te Arom zuodoma la ba mɛhe wa'an kalam na tare tɔ keŋɛ ta bahɛ.
44016038	Te zuodoma sɛba n de pɛɛntɛɛnreba la keŋɛ ta yele Arom zuodoma la Paul la Silas la n yele se'em. Arom zuodoma la n wom te Paul la Silas dela Arom teŋa nɛreba la, dabeem n tare ba.
44016039	Depooren, te ba nya keŋɛ ta ŋmɛ' nu'po'ɔ bo Paul la Silas ge bele ba yehe pakadeen la. Ban bele ba yehe na la, ba yele ba te ba bahɛ teŋa la poan.
44016040	Paul la Silas la n bahɛ pakadeen la poan la, ba le lebe la Lidia yire. Bilam te ban paɛ nyɛ' Yesu po'oheba la ba tɔgɛ kpemehe ba ge bahɛ teŋa la poan.
44017001	Paul la Silas daa keŋɛ doohe la Ampipolis la Apolonia teŋhe nya paɛ Tesalonika teŋa poan. Zamehegɔ yire la bo teŋa wa poan mɛ.
44017002	Paul keŋɛ zamehegɔ yire la poan, wo n ne pon eta se'em la. Te Vo'ohogo Daarɛ sugumnɔɔren botan' te Paul la nɛreba la wa tara sɔnhega ge te Paul daa kaanla Yenɛ yɛla
44017003	te ba bɔkɛ a yete Krista, Se'em Te Yenɛ Loe la, n namehɛ ge ihege a kum poan. A yele ba yeti, Yesu wa n de Krista, Se'em Yenɛ Loe la.
44017004	Yudoma basɛba la daa tee ba potɛn'ɛra te ba pa' Paul la Silas poore. Greekdoma basɛba n po'ohere Yenɛ zo'e zo'e la pɔgɔsɛba n de zuodoma la me eŋɛ la bala mea.
44017005	Ge Yudoma basɛba nyuune mɛ la Paul la Silas. Bala n sɔe te ba keŋɛ da'a ɛɛra nɛresɛba n wan eta be'em la ba lagahɛ ba mɛ te ba gbirige teŋa la poan. Ban eŋɛ bala la, Yudoma la nya keŋɛ la Yason yire ta ɛɛra Paul la Silas te ba tare ba keŋɛ ta bo nɛrekooŋɔ la te ba lagahɛ la.
44017006	Yudoma n ka nyɛ' Paul la Silas bini, ba nyɔkɛ Yason la a tadaandoma data ba zuodoma la zen'en ge vɔɔla te, Boraa se'ehe n boe daana teŋhe woo ge nananawa ba wa'an la kalam na
44017007	ge te Yasone to'e ba soŋa soŋa a yire poan. Ba zan'an ka na'ahere Kaesar yetɔgom ge te ba yete Naba ayema n boe te bama dɔla. A yu'urɛ dɛna la Yesu.
44017008	Te nɛrekooŋɔ la la ba zuodoma la n wom wana wa la, la daam ba mɛ.
44017009	Ge te zuodoma la yele Yasone la a tadaandoma la yete ba yɔ' ge bahɛ ba te ba kule.
44017010	Ge te yene n ta lu' la, Yesu po'oheba la tom la Paul la Silas Berea teŋa poan. Ban paɛ teŋa la poan la, ba keŋɛ la zamehegɔ yire la poan.
44017011	Berea teŋa nɛreba daa kelehere yɛla gana Tesalonika teŋa nɛreba la. Ban daa an la kɛle kelehera Yenɛ yetɔgom la. Ba me daa kan'anle Yenɛ gɔnɔ la daarɛ woo te ba behɛ nya Paul la Silas la n yele se'em la dela sera bii la dagɛ sera.
44017012	Nɛreba zo'e zo'e nam Yesu yɛla mɛ. Greek pɔgɔsɛba n de zuodoma la zo'e zo'e la Greek boraahe zo'e zo'e me nam Yesu yɛla la mɛ.
44017013	Ge Yudoma sɛba n boe Tesalonika teŋa poan n wom te Paul mɔɔlɛ Yenɛ yɛla Berea teŋa poan la, ba keŋɛ bini ta tɔgɛ lagahɛ nɛreba la te ba vɔɔla.
44017014	Te Yesu po'oheba la kɔ'ɔn bahɛ te boraa se'ehe ba poan bele Paul keŋɛ mɔgɔrɛ zen'an la. Ge Silas la Timoti yee la Berea teŋa.
44017015	Ge boraa se'ehe n bele Paul la kɔ'ɔn tare en paɛ la Atens teŋa poan ge ŋmɛrege lebe Berea teŋa na. Ban lebere na la, Paul yele ba te ba ta yele Silas la Timoti te ba da yuue ge paɛ en na.
44017016	Paul n ta bɔna Atens teŋa poan ge gura Silas la Timoti la, a nyɛ' te baga kekeko n boe teŋa la poan ge te a suunre daa sagom.
44017017	Ge bilam te Paul ŋmɛ' nɔkpe'ene la Yudoma la Greekdoma basɛba n po'ohere Yenɛ zamehegɔ yire la poan la. Daarɛ woo a ŋmɛ'ɛra la nɔkpe'ene la nɛresɛba n dole da'a bɔba tɔla la.
44017018	En ta eŋɛ bala la, pa'aleba basɛba wa'an na ŋmɛ' nɔkpe'ene la en. Ba dela Epikurusdoma la Stoikdoma. Ge nɛreba basɛba me daa yeti, Bene te yirenmoa la bɔta te a pa'alɛ? Ge te sɛba me yeti, A an me wo a tɔgɔre la baga a se'a yɛla. Se'ere n sɔe te ba yele wana wa la daa dela Paul tɔgɔre la Yesu yele la a kum ihegere la poan.
44017019	Bala te ba tare Paul keŋɛ Areopagus poan. Deo koŋɔ poan te ba tɔgɔra ba yetɔgom. Ban paɛ la, ba yele Paul yeti, To bote to baŋɛ la pa'ale pa'alegɔ wa te ho pa'ala wa.
44017020	Ho yɛla la a se'a te to wona la dela yelepaala bo to. Bala te bote to baŋɛ a vɔnrɛ.
44017021	Ge Atens teŋa nɛreba la nɛresɛba n wa'an na kɛn'ɛra bini la daa tare nɛŋa sɔnhera yelepaala bɔ'ɔra nɛreba ge kelehere yelepaala me nɛreba zen'en.
44017022	Te Paul ihege tole ze'ele nɛreba la n tare yetɔgom la en Areopagus zen'an la nɛŋa yeti, Atens teŋa boraahe wa, mam mi' te ya na'ahe ya baga wa.
44017023	Te mam n dole ya teŋa wa poan behɛ ya zen'se'ehe te ya kaanbera la, n daa wa le nyɛ' ya kaanbegɔ zen'an kayema te la golehɛ yeti, Yenɛ Se'em Te To Ka Mina. Ya ka mi' se'emdaana te ya po'oha la ge enŋa n de se'emdaana te n tɔgɔra bɔ'ɔra ya wa.
44017024	Yenɛ se'em n naam teŋa wa zan'an la sɛla woo n boe bini la, n de saazuo la teŋa wa Daana. A me ka boe yire se'ere te asaala mɛ' po'oha Yenɛ poan.
44017025	Bii a bɔta sɛla te saaleba wan bo en yɛhera la ban tone bɔ'ɔra en la. Bene zuo? Enŋa mea n de se'em ba bo'ore asaala vom la sɛla woo te a bɔta.
44017026	Te boraa ayena poan te a naam buuri zo'e zo'e bahɛ ba te ba bɔna teŋa wa zuo. A mea daa le pon mina se'em ma'an la zen'sese te nɛreba wa wan bɔna.
44017027	A daa naam ba te ba me wa ɛ la a zen'an. Te daanse'ere ba wan nyɛ' wo ban eere a na'ma la. Ge bala mea zan'an Yenɛ ka zaen la to wo nɛra ayema n yele se'em la te,
44017028	Yenɛ n sɔe te to vɔ'ɔha ge ɛɛra ge bɔna. La ane me wo ya yamdoma basɛba n yele se'em te, Tomam dela a kɔma.
44017029	Ton de Yenɛ kɔma la, da bahɛ ya te to tɛn'ɛhe te a naanɛ la dela sɛla dene n ane wo sanlema bii kugure te yagombahɛdoma tɛn'ɛhe yagom la.
44017030	Asaala n daa nan ka mi' sɛla la Yenɛ eŋɛ a potɛn'ɛrɛ te a kan eŋɛ n sese'ere. Ge nananawa a bo a nɔɔrɛ te nɛra woo n bo zen'an bɔbɔre woo tee ba potɛn'ɛra ba yelebe'ero poan.
44017031	Ge Yenɛ pon loe daanse'ere daarɛ te a wan gankɛ nɛra woo teŋa wa zuo ma'an ma'an. Se'emdaana te a pon loe la n yete a eŋɛ wana wa bo en. Yenɛ daa pa'alɛ nɛreba te a wan eŋɛ wana wa la n daa ihege nɛra la daana a kum poan la.
44017032	Nɛreba la n ta wom Paul te a tɔgɛ porɛ a ihege a kum poan la, basɛba kɛɛte en mɛ. Ge te sɛba me yeti, To bote ho le maan tɔgɛ la dena wa te to kelehe.
44017033	Bala te Paul bahɛ ba lagaŋɔ la poan ge yehe.
44017034	Te boraa se'ehe nam Yesu yɛla ge yelege ba mɛhe pa' Paul poore. Dionisius se'em n lagom de'a Areopagusdoma nɛra la pɔka te a yu'urɛ yi'ira Damaris lagom bɔna sɛba n nam Yesu yɛla ge pa' Paul poore la mɛ.
44018001	Pooren, Paul daa bahɛ Atens teŋa ge keŋɛ la Korint teŋa poan.
44018002	Bilam te a nyɛ' Yuda teŋa boraa te a yu'urɛ de'a Akuila. A dela Pontus teŋa nɛra ge nan ze'ele la Itali teŋa wa'an na la a pɔga. A pɔga la me yu'urɛ dela Prisila. Se'ere n sɔe te ba daa wa'an Korint teŋa la, dela Naba Klaudius n bo a nɔɔrɛ te Yudoma woo bahɛ Arom teŋa poan la. Dene poan te Paul keŋɛ te a behɛ ba.
44018003	Paul n daa paɛ bini la, a boe la ba mɛ. Se'ere n sɔe la a daa wogore la tana behera a mea wo Akuila la a pɔga n ete se'em la.
44018004	Ge Vo'ohogo Daarɛ woo Paul daa ŋmɛ'ɛre la nɔkpe'ene la Yudoma la Greekdoma zamehegɔ yire la poan. A ete lana wa zegera te a tee la ba potɛn'ɛra te ba sakɛ n yete se'em la.
44018005	Silas la Timoti n daa ta ze'ele Makedonia teŋa wa'an na paɛ Paul Korint teŋa poan la, Paul nya kɔ'ɔn mɔɔla la Yenɛ yelesoma la ma'an. Ge a yete Yudoma la te la dela sesera te Yesu n de Se'em Te Yenɛ Loe La.
44018006	Yudoma la n daa ka sakɛ bo en ge tɔgɔra yelese'a n ka ane soŋa bɔ'ɔra en, bilam te Paul me piihe a na'ma puuhugo pa'ala te bama n eŋɛ se'em la a ka bote de. Ge a yele ba yeti, Ho taala dɔla hɔ! La dagɛ mam yele. Bala nananawa, n wan bahɛ ya zen'en ge keŋɛ la sɛba n dagɛ Yudoma la zen'en ta mɔɔlɛ Yenɛ yɛla la bo ba.
44018007	A nya bahɛ zamehegɔ yire ge keŋɛ ta kɛn'ɛra boraa ayema yire n kɔ'ɔn du' la zamehegɔ yire la. Boraa wa po'ohere Yenɛ mɛ wo Yudoma la a yu'urɛ dela Titius Yustus.
44018008	Ge te zamehegɔ yire zuodaana Krispus la a yiredoma zan'an nam Yesu. Ge Korint teŋa nɛreba zo'e zo'e n wom Na'ayenɛ yɛla la daa nam de mɛ ge to'e ko'om soa.
44018009	Te daarɛ deyema yu'uŋɔ te Paul wa liligere te to Daana Na'ayenɛ yele en yeti, Paul, da bahɛ te dabeem tara hɔ. Ge kelom kɔ'ɔn mɔɔla Yelesoma la la ho da go'e.
44018010	Se'ere n sɔe la mam Na'ayenɛ boe la ho mɛ. Nɛra kan ta'an tom ho be'em. Se'ere n sɔe la nɛreba zo'e zo'e teŋa wa poan wa dela mam nɛreba.
44018011	Bala te Paul yee teŋa la poan yuunɛ la ŋmarehe seyoobe pa'ala nɛreba la Yenɛ yɛla.
44018012	Gallio n daa behera Akaia bo naba la, Yudoma la lagahɛ la taaba keŋɛ ta nyɔkɛ Paul tare en keŋɛ naba la zen'en te a gankɛ en.
44018013	Ban paɛ la, ba yeti, Boraa kana wa zegere te a tɔgɛ tee la nɛreba potɛn'ɛra te ba po'oha Yenɛ. Ba po'ohegɔ la me dagɛ ma'an la to pa'alegɔ la.
44018014	Te Paul n ta bɔna bini te a tɔgɛ la, Naba Gallio la yele Yudoma la te, Yɛla ana wa han dene la yelese'a n de be'em te Paul wa tone wa, n wan ma'ane n mea tɔgɛ ne ya yetɔgom soŋa soŋa ta ko' dɛ.
44018015	Ge la yenzuo de'a la ya ŋmɛ'ɛre la nɔkpe'ene la yetɔgom la yu'ura la pa'alegɔ se'a te yamam ma'an dɔla. Bala, tare ya yetɔgom la la ya ta maalɛ dɛ ya mea. Mam ka gankere yele ana taaba.
44018016	Ge te a bahɛ te ba dige ba a zen'en.
44018017	Ge nɛreba la tuluge nyɔkɛ Sostenes se'em n daa de zamehegɔ yire zuodaana la ŋmɛ' en mɛ naba la nɛŋa. Ge wana wa pon ka daan Naba Gallio la fiin me.
44018018	Te Paul daa bɔna Korint teŋa poan dabeha kekeko nya keehe Yesu nɛreba la. Te enŋa la Akuila la a pɔga Prisila zom la ɔɔnrɔŋɔ kantɛ Kenkrea teŋa poan te ba keŋɛ Siria teŋa poan. Ban yete ba eŋɛ wana la, Paul keŋɛ ta kɛ la a zuo. Se'ere n sɔe la, a daa pɔ' la nɔɔrɛ bo Yenɛ.
44018019	Ban paɛ Epesus teŋa poan la, Paul bahɛ Prisila la Akuila la bini ge keŋɛ zamehegɔ yire ta ŋmɛ'ɛra nɔkpe'ene la Yudoma la.
44018020	Ban yele Paul te a yee ba zen'en te dabeha yuue, Paul ka sakɛ
44018021	ge ton yele ba n ye' la te, Yenɛ han bɔ'ɔ sore, n wan le lebe ya zen'an na. En yele wana wa la, a le zom la ɔɔnrɔŋɔ kantɛ Epesus teŋa keŋɛ Kaesarea teŋa poan.
44018022	En paɛ Kaesarea teŋa poan la, a daa keŋɛ Yerusalem teŋa poan mɛ ta po'ohɛ Yesu nɛreba la ge keŋɛ la Antiok teŋa poan.
44018023	Paul n yee Antiok mɛ dabeha fiin wa, a bahɛ bini ge doohe la Galatia la Prigia teŋhe poan kan'ana Yesu dɔlɔba la te ba maan nyɛ' paŋa pa'ahɛ Yesu sore poan.
44018024	Saŋkaŋa la Yudoma ayema n kɛn'ɛra Alekzandria teŋa daa wa'an Epesus teŋa poan na. A dela nɛrese'em n mi' yetɔgom soŋa soŋa ge me zamehɛ Yenɛ gɔŋɔ mina a. A yu'urɛ daa dela Apolos
44018025	ge a me ba' mina to Daana sore la mɛ. A tare sunpeelom la a tɔgɔra ge pa'ala nɛreba Yesu yɛla ge te tuure ka bɔna bini ge a kelom mina la Yon ko'om soa la ma'an.
44018026	Te Apolos daa pin'ilom tɔgɛ bo nɛreba zamehegɔ yire la poan ge te dabeem ka tare en. Prisila la Akuila n ta wom a tɔgom la, ba tare en kule la ba yire ta pa'alɛ en Yenɛ yɛla la pa'ahɛ.
44018027	Apolos n eŋɛ a potɛn'ɛrɛ te a keŋɛ Akaia teŋa poan, Yesu nɛreba n boe Epesus teŋa la kan'an golehɛ gɔŋɔ bo dɔlɔba n boe Akaia teŋa poan la, yele ba te ba to'e en soŋa soŋa. En paɛ Akaia teŋa la, a soŋɛ sɛba te Yenɛ soŋɛ te bama m daa sakɛ bo Yesu.
44018028	Se'ere n sɔe la, Apolos daa ŋmɛ' nɔkpe'ene la Yudoma nɛrekooŋɔ nɛŋan dekɛ Yenɛ gɔŋɔ yɛla pa'alɛ te Yesu n de Krista.
44019001	Apolos n daa na ta bɔna Korint teŋa poan la, Paul keŋɛ doohe la tenhen la poan paɛ Epesus teŋa. Bilam te a wa nyɛ' Yesu dɔlɔba la basɛba
44019002	ge soke ba yeti, Yan daa ta nam Yesu la, Yenɛ Sea la wa'an ya zen'en na? Te ba lebehe Paul yeti, Tomam nan pon ka tabelɛ wom te sɛla boe te a yu'urɛ de'a Yenɛ Sea.
44019003	Bilam te Paul le soke ba te, Ko'om soa bona taaba te ba bo ya? Te ba le lebehe yele Paul yeti, Yon n daa bo'ore ko'om soa sebo la taaba.
44019004	Paul yele ba yeti, Yon ko'om soa la dela ko'om soa te ba bo'ore la sɛba n tee ba potɛn'ɛra ba be'em la poan. Ge Yon me le yele Israeldoma te ba nam nɛrese'em daana n pa' enŋa poore ye'a na la. Nɛre'enŋa me n de Yesu la.
44019005	Ban wom Paul n yele ba se'em wa la, ba to'e ko'om soa to Daana Yesu yu'urɛ poan.
44019006	Te Paul n ta dekɛ a nu'o pagalɛ ba zuto, te Yenɛ Sea la daa wa'an ba zen'en na te ba pin'ilom tɔgɔra yetɔgom buuri buuri ge me sɔlena Yenɛ Yelesoma la bo nɛreba.
44019007	Ba zan'an de wo nɛra pia la bayi'.
44019008	Paul daa keŋɛ zamehegɔ yire la poan te ŋmarehe setan' poan, a tɔgɔra Yenɛ sɔ'ɔlom yɛla la nɛreba la n boe bini ge te dabeem ka tara en.
44019009	Bama basɛba toba li' mɛ ge ka sakɛ bo Paul n yele se'em la. Ba tɔgɔre tɔgɔsebo n ka ane soŋa yɛhera la Yesu Sore poan. Bala te Paul bahɛ ba zen'en ge lagahɛ Yesu dɔlɔba la ma'an tare ba keŋɛ Tiranus zameha deo kantɛ la poan. Bilam te a tɔgɔra ganreha Yenɛ yɛla bɔ'ɔra nɛreba la daarɛ woo.
44019010	Paul eŋɛ wana wa la yuuma ayi' te nɛreba la woo n boe Asia tenhen poan la, la Yudoma la sɛba n dagɛ Yudoma la, wom Na'ayenɛ yelehom la mɛ.
44019011	Yenɛ daa bahɛ te Paul eŋɛ yelekerese'a
44019012	ge ba han ne tare a nɛŋaduuhuga bii a tanɛ se'ere keŋɛ ta pagele ban'ahedoma zen'en ba ban'ahe la ne bahɛ ba mɛ ge te bonbɛ'ɛhe la me yehe ba zen'enhen.
44019013	Yudoma basɛba n dole digera bonbɛ'ɛhe nɛreba zen'enhen nya bote te ba dekɛ la to Daana Yesu yu'urɛ digera soŋoreba la. Ba daa ne yeti, Yesu se'em te Paul mɔɔla wa yu'urɛ poan, to yele ya te ya yehe nɛra wa zen'en na.
44019014	Te malema keema la ayema la yu'urɛ n de Skeva la kɔma bayopɔe lagom dɔla eta wana wa mɛ.
44019015	Bonbɛ'ɛhe la yele ba yeti, Han de'a Yesu, tomam mi' en. La han de'a la Paul, tomam mi' en. Ge yamam wa, ane n de ya?
44019016	Te boraa sɛka te bonbɛ'ɛhe tona la en la daa kɔ'ɔn nyabera tɔ'ɔra ba, aanhom ba lɔgɔrɔ bahɛ ge pɔgɔlom ba te ba zɔ' yehe a yire la poan.
44019017	Yudoma la Greekdoma basɛba n boe Epesus teŋa poan la n wom dɛ la, dabeem kɛn' ba mɛ. Dene poan te ba bo to Daana Yesu yu'urɛ na'ahegɔ.
44019018	Bama basɛba n nam Yesu la tole nɛrekooŋɔ la poan na te nɛra woo nini nyɛta ba ge te ba yɛta sɛla la sɛla te ba eta
44019019	ge basɛba n daa tare gɔnɔ tona tiimtooma la me tare ba gɔnɔ la me na lagahɛ nyɔ' ba la bugum. Te gɔnɔ la woo te ba nyɔ' la ligiri daa de wo sanlenpɛɛle kpila tuha pihinuu la.
44019020	Ge bala mea te nɛreba kekeko daa wona Na'ayenɛ yɛla ge lagom dɔla Yesu mɛ.
44019021	Yele'ana wa n daa eŋɛ ba'ahɛ la, Paul eŋɛ a potɛn'ɛrɛ te a doohe la Makedonia la Akaia tenhen la nya keŋɛ Yerusalem teŋa poan. A yeti, N han keŋɛ Yerusalem teŋa wa poan la me sontii n paɛ Arom teŋa poan.
44019022	Te a tom a soŋoreba Timoti la Erastus Makedonia teŋa ge enŋa ton mɔ'ɛn nini la Asia tenhen poan.
44019023	La dela bala ma'an poan te daaŋɔ wa'an Epesus teŋa poan na yɛhera la Sore zuo.
44019024	Ge te kuta ayema daa bɔna te a yu'urɛ de'a Demetrius. Demetrius wa maalɛ la sanlenpeela bagarɛ deo bo bagarɛ ma' te ba yi'ira dɛ Artemis. Te tom ana wa poan bahɛ te Demetrius tontoneba nyɛ' yɔɔrɔ.
44019025	Te bala te Demetrius la nya daa yi' lagahɛ a tontoneba la zan'an la nɛresɛba me n kute wo bama la. N yi' ba zan'an lagahɛ la, a yele ba yeti, Boraahe wa. Ya mɛhe mi' te to yɔɔrɔ yehere la toondena wa poan na.
44019026	Ge nananawa ya mɛhe nyɛte ge wona Paul n ete se'em wa. A yete te asaala mea n maalɛ bagase'a dagɛ baga sɛsɛla. A me nyaŋɛ tɔgɛ tee nɛreba zo'e zo'e potɛn'ɛra kalam Epesus teŋa wa poan wa ge me pon wona te a nyaŋɛ teŋse'ehe woo n boe Asia teŋa poan la.
44019027	Dene poan, yele boe de'a la nɛreba wan tɔgɛ tɔgɔsebo n ka an soŋa yɛhera la to toonɛ wa poan. Ge dagɛ la dena wa ma'an, ge le yɛ'ɛha Artemis bagarɛ yire wa ka le maan nyɛ' na'ahegɔ nɛreba zen'en. Bagarɛ Artemis se'em n de bonkpe'eŋo daana te nɛresɛba n bo Asia woo la teŋa wa zuo woo po'oha wa wan bahɛ yoo.
44019028	Te nɛrekooŋɔ wa n daa ta wom Demetrius n yele ba se'em wa ba'ahɛ la, la daan ba. Ge te ba pin'ilom mɔɔla yɛta te, Epesus teŋa bagarɛ Artemis wa n de bonkpe'eŋo gana zan'an!
44019029	Te nɛreba kekeko lagom vɔɔla Epesus teŋa zan'an poan ge ba ta nyɔkɛ Makedonia teŋa boraahe n lagom dɔla Paul ɛɛra mɔɔla Yesu yɛla la Gaius la Aristarkus. Ba kɔ'ɔn tarɛ ba mɛ keŋɛ deo kantɛ la poan te nɛreba lagaha bini tara yetɔgom la.
44019030	Paul mea me daa bote te a keŋɛ nɛrekooŋɔ la poan mɛ, ge Yesu dɔlɔba la ka sakɛ te a keŋɛ bini.
44019031	Teŋa la poan zuodaana la basɛba n de Paul zɔdoma la me bo nɔɔrɛ na yɛta en te a da nɛɛ a mea nɛrekooŋɔ la poan na.
44019032	Nɛrekooŋɔ la nya lagahɛ yetɔgom deo kantɛ la vɔɔla mɛ. Sɛba vole la ba me yelese'a ha ge te sɛba me vɔɔla yɛla a se'a me. Se'ere n sɔe la ba zo'e zo'e ka mi' se'ere zuo n sɔe te ba lagahɛ na la.
44019033	Nɛreba la basɛba ko' nɔɔrɛ te Yudoma la n loe Alekzander te a de'a nɛŋadaana la, a ye kɔ'ɔn de'a se'em n wan maalɛ yetɔgom la. Bilam te Alekzander ihege saazuo yebehɛ a nu'o yɛta nɛreba la te ba go'e vole, ge nya zegera te a tɔgɛ bo nɛreba pa'alɛ ba te enŋa la nɛreba la ka tare tuure la se'ere n eŋɛ wa.
44019034	Ge nɛrekooŋɔ la n ta baŋɛ te a dela Yudoma nɛra la, ba zan'an le vɔɔla mɛ wo ban pon pin'ilom vɔɔla se'em la te, Epesus teŋa bagarɛ Artemis n de bonkpe'eŋo gana zan'an! Ba eŋɛ wana wa te la yue mɛ.
44019035	Depooren te teŋa la poan zuodaana la ayema nyaŋɛ tɔgɛ te nɛrekooŋɔ la go'e vole. Ge te a yeti, N taaba Epesus teŋa nɛreba wa, nɛra woo mi' soŋa soŋa teŋa wa poan te Epesus teŋa wa n de toŋsɛka n tare baga deo te Artemis se'em n de bonkpe'eŋo wa bɔna bini te ba kaanbera wa. Nɛra woo me le mina te Epesus teŋa wa n le kaanbera Artemis kuguse'ere n ze'ele yenɛ zuo na la.
44019036	Bala nɛnɛra kan ta'an yete lana wa woo dela ponpɔrɔŋɔ. Dene poan yamam yenzuo ma'ɛn ya mɛhe la ya da gbita.
44019037	Boraahe wa te ya tare ba wa'an kalam na wa ka kɛn' baga deto wa poan gbi baga. Ba me ka le tɔgɛ yetɔgom sebo n de be'em bo to bagarɛ ma' Artemis wa.
44019038	Te Demetrius la a tontoneba wa han tara la yetɔgom la se'em, to tare zuodoma mɛ la dabahese'a te yetɔgom la wan maalɛ.
44019039	Ya han nyɛ' la sɛla yɛhera la yelese'ere poan, to wan doohe la sore te teŋa wa nɛresɛba n mi' kiha la maalɛ dɛ.
44019040	Ge sɛla n eŋɛ zina wa la, yele boe de poan de'a la Aromdoma wan yele to te sɛla n eŋɛ zina wa la pa'alɛ te to bote to gbirege la teŋa wa. Ban me han yele wana wa, se'em ka boe wan ta'an lebehe te yelese'ere n seren eŋɛ zina wa la, tare vɔnrɛ.
44019041	Te zuodaana wa n daa ta tɔgɛ wana wa ba'ahɛ la, a daa yele nɛrekooŋɔ la te ba yeregɛ.
44020001	Te nɛrekooŋɔ la n daa ta gbirige bala ge nya ta ma'ɛn la, Paul yi' lagahɛ la Yesu dɔlɔba la kan'an ba te ba maan nyɛ' la paŋa Yesu dɔlɔga la poan ge keehe ba ge keŋɛ Makedonia teŋa poan.
44020002	Paul n keŋɛ dɔla teŋhe la poan la, a me tɔgɔre kan'ana Yesu nɛreba la basɛba n bo bini te ba maan nyɛ' paŋa Yesu dɔlɔga poan. En daa eŋɛ bala a nya paɛ la Greek teŋa poan.
44020003	Bilam te Paul bɔna tara tara la ŋmarehe setan'. En maahom ne te a keŋɛ Siria teŋa poan la, a wa wom to Yudoma la eere la a na'ma. Bala te a eŋɛ a potɛn'ɛrɛ te a le lebe doohe Makedonia teŋa poan.
44020004	Te Paul n ye' la, Berea teŋa boraa Pirhus dayɔa Sopater, la Tesalonika boraahe Aristarkus la Sekundus, la Derbe boraa Gaius, la Asia boraahe Tikikus la Tropimus, la Timoti lagom dɔla en mɛ.
44020005	Te boraahe la tole to nɛŋa ta gura to Troas teŋa poan.
44020006	Ge te Boroboro N Ka Tare Mi'ihom De'eŋɔ daarɛ n tole la, to keŋɛ ta dekɛ ɔɔnrɔŋɔ kantɛ Filipi teŋa poan. Ton zom ɔɔnrɔŋɔ kantɛ la dabeha anuu poan te to keŋɛ ta paɛ boraahe la n gure to Troas teŋa poan la mɛ. Bilam te to zan'an bɔna Troas teŋa wa poan la dabeha ayopɔe.
44020007	Te Alaherɛ daarɛ zanɔɔrɛ ton lagahɛ te to zan'an lagom di', bilam te Paul tɔgɛ Yesu yɛla bo nɛreba la tara tara la yu'uŋsunsua. Se'ere n sɔe la yiimbeere la a kan bɔna bini.
44020008	Ge te butoleladoma zo'e zo'e me bo saazuo deseko te to lagaha gura paara la.
44020009	Te bodibipaalega te ba yi'ira en Eutikus zin'an takore nɔɔrɛ. Te Paul n tɔgɔre bɔ'ɔra nɛreba la, Eutikus la me wa ginha. Te en ginhera la, a nya kɔ'ɔn ze'ele saazuo deseko te to bɔna ha la, lu' teŋa na. Te ban paɛ te ba ɔnbegɛ en la, te a pon ki' mɛ.
44020010	Ge te Paul sige na gbelom a mea paɛ boraa la zen'en ɔnbegɛ en ge yeti, Da fabele ya te a vo'e ya.
44020011	Te Paul nya le zom la kura la keŋɛ deo la poan. En paɛ la a gen'ɛn la boroboro te enŋa la Yesu dɔlɔba la obe. Te Paul le tɔgɛ bo nɛreba la mɛ tara tara te sonlom ta zona ge te a nya bahɛ ba zen'en.
44020012	Ba nya tare bodibipaalega n lu' na la kule la vore la, te ba sunya pee mɛ zo'e zo'e.
44020013	Tomam keŋɛ ta zom ɔɔnrɔŋɔ kantɛ keŋɛ Assos teŋa poan, teŋkana wa poan te to yete to ta dekɛ Paul wo n yele to se'em la. Ge Paul ye' bini la na'ma.
44020014	Ton daa paɛ to Assos teŋa wa poan wa, to dekɛ Paul mɛ ɔɔnrɔŋɔ kantɛ la poan te to zan'an lagom keŋɛ Mitilene teŋa poan.
44020015	Ton paɛ Mitilene teŋa wa poan la, to keŋɛ tole mɛ te yiimbeere la te to paɛ Kios teŋa poan. Yiimbeere yɛ'ɛha te to paɛ Samos teŋa poan te yiimbeere te to nya paɛ Miletus teŋa wa poan.
44020016	Ton paɛ Miletus teŋa wa poan la, Paul eŋɛ a potɛn'ɛrɛ te a kɔ'ɔn tole Epesus teŋa poan. A ka bote a yue teŋse'ehe n bo Asia teŋa poan la. Se'ere n sɔe a me kɔ'ɔn kanbela mɛ te a paɛ Yerusalem teŋa poan te la n de sɛla zan'an a paɛ Dapihinuu Daarɛ la.
44020017	Paul n bo Miletus teŋa poan la, a soolom ha te ba yele Epesusdoma n dole Yesu zuodoma la te ba wa'an a zen'en na.
44020018	Te zuodoma la n paɛ a zen'en la, a yele ba yeti, Ya mɛhe mi' te mam daa kɔ'ɔn pɔhɛ wa'an teŋse'ehe n bo Asia teŋa poan la, n kɔ'ɔn bɔna la ya mɛ ge ka vuruge keŋɛ zen'an zen'an.
44020019	N daa dela Yesu yameŋa sigihe n mea la kele la nintam ge me nyɛ' namehegɔ zo'e zo'e yɛhera la Yudoma la n eere n na'ma zen'an la.
44020020	Ge ya mɛhe mi' te bala mea zan'an n daa ka zagahɛ te n kan tɔgɛ yelese'ere n wan ta'an soŋɛ ya la bii n kan mɔɔlɛ pa'alɛ ya Yesu yɛla nɛreba zen'en la ya yiya poan,
44020021	kan'an Yudoma la sɛba n dagɛ Yudoma la kpe'eŋkpe'eŋo te ba tee ba potɛn'ya ba be'em poan ge dekɛ ba mɛhe paɛ Yenɛ ge me nam to Daana Yesu.
44020022	Te nananawa mam dole Yenɛ Sea la nɔɔrɛ la zuo te n ye'a Yerusalem teŋa poan wa ge ka mina sɛla te nɛreba wan eŋɛ mam bini.
44020023	Ge sɛla te mam mina ma'an dela Yenɛ Sea n daa kan'an ma teŋsɛka woo te n han paɛ Yerusalem, ba wan namehɛ ma zo'e zo'e ge dekɛ ma kɛn'ɛhɛ pakadeen.
44020024	Ge mam pɔnhɛ n mea vom mɛ. Se'ere n sɔe la n bote te n nyaŋɛ ba'ahɛ la toonkantɛ se'ere te to Daana Yesu bo ɔ te n ton la. Toonɛ la me dela n mɔɔlɛ yelesoma yɛhera la Yenɛ nɔŋerɛ la bo nɛreba.
44020025	Te nananawa mam mɛŋa mi' te ya se'em te n daa doohe ya zan'an zen'enhen mɔɔlɛ Yenɛ sɔ'ɔlom yɛla bo ya ka le maan nyɛ' mam yɛ'ɛha.
44020026	Bala mam yete ya mɛ la ninmɔ'ɔrɛ zina wa te hon se'em nya han bɔregɛ Yenɛ nu'uhen dena wa ka le de'a mam talɛ.
44020027	Se'ere n sɔe la n ka zagahɛ te n kan mɔɔlɛ Yenɛ potɛn'ɛrɛ n ane se'em la bo ya.
44020028	Dene poan tare ya ya mɛhe soŋa soŋa la nɛresɛba woo te Yenɛ Sea la dekɛ eŋɛ ya nu'uhen la, te ba de'a a nɛreba. Se'ere n sɔe la Yenɛ mea bia Yesu n ki' bo ba la zuo. Bala, behera ya ba wo duŋkeendoma n behere ba piihe se'em la.
44020029	Te mam mi' te n han keŋɛ ge bahɛ ya kalam, nɛrebɛ'ɛhe boe wan wa'an ya zen'en na wan sagom sɛba n dole Yesu sore la, wo sanhe me ne wa'an na sagom piihe se'em la.
44020030	Ge la kena te nɛreba basɛba ya poan wan ta tɔgɔra ponpɔrɔŋɔ yɛla la ba ta'an yelege Yesu dɔlɔba la te ba dɔla ban yele se'em la.
44020031	Bala, tare ya zuto soŋa soŋa ge tɛnra te yuuma atan' te mam daa bɔna la ya kan'ana ya wontɛŋa la yu'uŋɔ kɛla bɔ'ɔra ya.
44020032	Ge nananawa, n dekɛ ya eŋɛ la Yenɛ nu'uhen la yetɔgom la n pa'ale a zo'ohogɔ bo ya. A wan soŋɛ ya te ya maan nyɛ' paŋa a sore la poan ge bahɛ te ya tara sɛla woo te a bɔ'ɔra a nɛreba.
44020033	Mam potɛn'ɛre daa ka boe se'em bonɔ poan te mam ka to'e la se'em ligiri bii futo.
44020034	Ge n mea nu'uhen te n daa dekɛ tom nyɛ' ligiri fiin wa, te mam la n nɛresɛba n tom la ma la daa tara da'ara sɛla te to bɔta.
44020035	Bala poan n pa'alɛ ya yɛla zan'an te ya tona ge da tara zinyagarɛ wo mam daa tone ge ka tara zinyagarɛ se'em la. Te bala te to wan ta'an soŋɛ sɛba n nare soŋorɛ la. Ge tɛn'ɛre ya to Daana Yesu n yele se'em la. A yeti, Se'emdaana n bo'ore nɛreba tare popeelom zo'e zo'e nyana se'emdaana n kɔ'ɔn bɔta te a tɔ'ɔha nɛreba zen'en.
44020036	Paul n tɔgɛ lana wa woo ba'ahɛ la, nɛreba la woo dɔnbelɛ teŋa la en te a soha Na'ayenɛ.
44020037	Ba bɔna bini te a bahɛ ba zen'en la kɛla, ge gin' en kɔkɛ en mɛ,
44020038	te ba la sunya sagom mɛ zo'e zo'e. Se'ere n sɔe la n yele ba te ba ka le maan nyɛ' en la zuo. Bala te ba nya keehe en ge bele en tare en keŋɛ te a ta zom ɔɔnrɔŋɔ kantɛ keŋɛ.
44021001	Te tomam me le keehe nɛreba la n bele tomam la Paul ta bahɛ la ge zom to ɔɔnrɔŋɔ kantɛ keŋɛ. To wa keŋɛ yakɛ paɛ la Kos teŋa poan te yiimbeere la te to paɛ Arodes teŋa poan. Te ton ze'ele bilam la, to keŋɛ la Patara teŋa poan.
44021002	Te Patara teŋa wa poan te to le zom ɔɔnrɔŋɔ kantɛ te to keŋɛ Poenisia tenhen la n bo Siria teŋa poan.
44021003	Ge te ton kene la, to wa doohe la to gɔbega nu'o bɔba doohe tole Kiprus teŋa poan keŋɛ Siria teŋa poan. Te ton paɛ teŋa wa poan la, to daa doohe la Tire teŋa poan. Bilam te ɔɔnrɔŋɔ kantɛ la daa ze'ele ge te ba yehe lɔgɔrɔ la n bo a poan la.
44021004	Ge ton paɛ Tire teŋa poan la, to nyɛ' Yesu dɔlɔba la basɛba bene ge daa bɔna la ba dabeha ayopɔe. Ge te Yenɛ Sea la tɔgɛ la Yesu dɔlɔba la te ba yele Paul te a da le keŋɛ Yerusalem teŋa la yɛ'ɛha.
44021005	Ge to dabaherɛ la n ta paɛ te to bahɛ ba zen'en la, to yete to keŋɛ la ton ye' zen'an la. Te ton ye' la, ba zan'an la ba pɔgɔba la ba kɔma bele to mɛ yehe teŋa la poan. Bilam te to zan'an paɛ mɔgɔrɛ nɔgbenɛ dɔnbelɛ teŋa po'ohɛ.
44021006	Te ton ta po'ohɛ ba'ahɛ la, to keehe taaba mɛ ge te tomam zom to ɔɔnrɔŋɔ kantɛ ye'a ge te bama me ŋmɛregɛ kula.
44021007	Te to le bɔna to ɔɔnrɔŋɔ kantɛ mea poan ze'ele Tire teŋa la poan keŋɛ Ptolemais teŋa poan. Bilam te to paɛ po'ohɛ Yesu dɔlɔba la ge daa yee ba zen'en dayenɛ la.
44021008	Te yiimbeere la to bahɛ Yesu dɔlɔba la zen'en mɛ ge keŋɛ Kaesarea teŋa poan. Bilam to kɛn'ɛra Filip yire, se'em n mɔɔlɛ Yesu Yelesoma la, ta bɔna la en. Ge Filip wa daa lagom bɔna nɛreba bayopɔe la te ba daa loe Yerusalem teŋa poan te ba behera pɔkɔnpa la mɛ.
44021009	Ge te a me daa tara pɔyɔɔhe senaahe n nana ka ele te ba me sɔlena Yenɛ yɛla bɔ'ɔra nɛreba.
44021010	Te to daa bɔna a zen'en la dabeha kekeko ge te nɔtɔgɔheba la ayema te ba yi'ira en Agabus daa ze'ele Yudea teŋa wa'an na.
44021011	Te n daa paɛ na la, a wa'an la to zen'en na to'e Paul sɛganɛ, dekɛ dɛ mɛ lo' a mea na'ma la a nu'uhen ge yeti, Yenɛ Sea la n yele se'em n wana. A yele te Yudoma la n bo Yerusalem teŋa poan la wan lo' se'emdaana n sɔe sɛganɛ la la wana mea nɔɔ. Ba han eŋɛ bala, ba yete ba nya dekɛ en bo la sɛba n dagɛ Yudoma.
44021012	Te ton wom wana wa la, tomam la sɛba n bo bilam la belom Paul te a da keŋɛ Yerusalem teŋa poan.
44021013	Ge a lebehe yeti, Bene te ya kɛla wana te ya sagom n suunre? Mam pon ka mahona me ma'an te ba lo' ma Yerusalem teŋa poan, ge n ki' bini to Daana Yesu enŋa zuo.
44021014	Paul n lebehe wana wa la, to daa ka ta'an nyaŋɛ tee a potɛn'ɛrɛ. Bala te to yenzuo bahɛ en ge yeti, Sɛla woo wa wa'an ma'an na wo to Daana Yesu n bote de se'em la.
44021015	Te to daa yee bini la dabeha fiin wa ge daa maahom to lɔgɔrɔ keŋɛ Yerusalem teŋa poan.
44021016	Ge te Yesu dɔlɔba la basɛba la n bo Kaesarea teŋa poan la lagom doohe to mɛ keŋɛ. Ton paɛ la, Yesu dɔlɔba la basɛba la n doohe to la, n tare to keŋɛ boraa kayema yire te a yu'urɛ de'a Mnason te to daa bɔna bini. A dela Kiprus teŋa boraa ge me pon de'a la se'em n dole Yesu sore wonseren wonseren ha.
44021017	Te ton daa paɛ Yerusalem teŋa poan la, Yesu dɔlɔba la daa to'e to soŋa soŋa.
44021018	Te yiimbeere la, Paul lagom doohe to keŋɛ mɛ te to ta po'ohɛ Yames. Te ton paɛ la, Yesu po'oheba sɛba n de zuodoma la zan'an bo bini mɛ.
44021019	Paul n daa po'ohɛ ba ge yele ba a ton la poan te Yenɛ daa eŋɛ sɛla la sɛla bo sɛba n dagɛ Yudoma la.
44021020	Ban wom wana wa la, ba zan'an pɛngɛ Yenɛ mɛ, ge yele Paul yeti, To sɔɔn, ho mɛŋa nyɛ' la an se'em. Yudoma tuha tuha n dole Yesu sore ge me ba zan'an nana la pa'alegɔ la.
44021021	Ge ba wom ho yele te ho pa'alɛ Yudoma la waabe n bo sɛba n dagɛ Yudoma la tenhen poan la te ba da dɔla Moses yɛla la ba me da ŋma' kɔma yɔya bii dɔla Yudoma malema la.
44021022	Ge ba me wan ba'ahɛ mina te ho wa'an na. Dene poan bene n wan eŋɛ?
44021023	Bahɛ te to yele ho ton tɛn'ɛhe te ho eŋɛ se'em. To boraahe senaahe n bo kalam ge pɔ' pɔtɛ bo Yenɛ wo lan de to teŋa yɛla la.
44021024	Bala doohe ba la ho lagom la ba pee ho mɛŋa la ba ge yɔ' sɛla woo te ba wan da' ton toonɛ wa bo boraahe senaahe la te ba nya ta'an keŋɛ te kɛ' ba zuto. Te ho han eŋɛ wana wa, bala te nɛra woo wan baŋɛ te nɛreba n yele te ho yele se'em la dela ponpɔrɔŋɔ, ge ho me dɔla pa'alegɔ la n yete to eta se'em la.
44021025	Ge han de'a la sɛba n dagɛ Yudoma la sɛba n nam Yesu la yele la, to daa golehɛ gɔŋɔ ton nɛreba te ba tare ta bo ba. Gɔŋɔ la poan te daa yele ba yeti to zin'ire tɛn'ɛhɛ te la de'a la ba da di' disɛka n kaanbɛ. Se'ere n sɔe la nɛreba la kaanbɛ bo la baga. Ba daa tona yalomtooma ge la ba me da di' ziim bii ba obe duŋsɛka te ba gɛngɛ te ka ki' ge te ziim yee a poan.
44021026	Te bala te yiimbeere te Paul daa tare boraa senaahe la keŋɛ ge ta kɛn' ton kihatooma la la a ta'an kɛn' Yenɛ Yire la poan. Te n daa eŋɛ lana wa ba'ahɛ la, enŋa la boraahe senaahe la daa lagom keŋɛ kɛn' Yenɛ Yire la poan mɛ. Ge te Paul daa yele nɛreba la dabeha se'em te ba wan dekɛ ba'ahɛ boraahe senaahe kihatooma la. Ge la ban wan koora dunhe bɔ'ɔra Yenɛ yema yema se'em bɔ'ɔra boraahe senaahe la.
44021027	Ge dabeha ayopɔe n daa pɔnren ba'ahegɔ la, Yudoma basɛba n ze'ele teŋse'ehe n bo Asia teŋa poan wa'an na nyɛ' Paul Yenɛ Yire la poan. Ban daa nyɛ' en bini la, ba nyaŋɛ tɔgɛ gbirige nɛrekooŋɔ la te ba nyɔkɛ Paul.
44021028	Ba vole mɛ yɛta te, Israeldoma wa, soŋɛ ya soŋɛ ya! Te boraa la n wana n dole tenhen zan'an pa'ala nɛra woo toora tomam Israel teŋa nɛreba la to pa'alegɔ la to toolom zen'an wa. Ge te nananawa, a zɔn'ɔn tare la Greekdoma la wa'an Yenɛ Yire la poan. Te a bahɛ te toolom zen'an tare dɛngerɔ Yenɛ nɛŋa.
44021029	Se'ere n sɔe te ba daa yele bala la daa dela ba daa kɔ'ɔn nyɛ' la Tropimus se'em n de Epesus teŋa boraa la la Paul te ba bɔna teŋa la poan. Te ban daa nyɛ' bala la, ba daa kɔ'ɔn tɛn'ɛhɛ mɛ te Paul tare en kɛn' Yenɛ Yire la poan mɛ.
44021030	Te teŋa la woo poan daa gbirige. Te lan daa gbirige bala la, nɛra woo zɔ' mɛ na lagahɛ nyɔkɛ Paul daaregɛ en yehe Yenɛ Yire la poan na. Ge te bilam bilam te ba yu' Yenɛ Yire la kolehe.
44021031	Ge te nɛrekooŋɔ la n ta zegera te ba ko' Paul la, nɛreba keŋɛ ta yele Aromdoma sɛba n de pɛɛntɛɛnreba la zuodaana se'em n gane ba zan'an la te Yerusalem teŋa gbirige mɛ.
44021032	Te n ta wom wana wa la, bilam bilam te a loe a zuodoma la basɛba woo n de pɛɛntɛɛnreba te ba gbelom keŋɛ nɛrekooŋɔ la poan. Te nɛrekooŋɔ la n ta nyɛ' te kpɛ'ɛma la pɛɛntɛɛnreba la, ba go'e mɛ ge ka le ŋmɛ'ɛra Paul yɛ'ɛha.
44021033	Te kpɛ'ɛma la paɛ Paul zen'en nyɔkɛ en ge bahɛ te ba dekɛ banhe seyi' ba' en. Ban daa eŋɛ bala la, kpɛ'ɛma la nya soke mɛ yeti, Ane n de boraa kana wa, bene te a eŋɛ?
44021034	Te sɛba nɛrekooŋɔ la poan vɔɔla te dena ge te basɛba me me vɔɔla te lana ha. Te lana wa ka tare bɔkerɛ te kpɛ'ɛma la wan ta'an baŋɛ sɛla la sɛla n ete la vɔnrɛ. Bala te kpɛ'ɛma la yele a nɛreba la te ba tare Paul keŋɛ deseko poan te nɛrekooŋɔ la kan paɛ en la.
44021035	Ge te ban daa paɛ deo kura la poan la, pɛɛntɛɛnreba la ɔnbegɛ en mɛ. Se'ere n sɔe la nɛrekooŋɔ la kɔ'ɔn mɔ'ɛ la nini la en.
44021036	Ba zan'an kɔ'ɔn zɔta dɔla en mɛ ge nyabera te, Ko' en!
44021037	Te ban ta pɔnra te ba tare Paul kɛn' deo la poan la, a yele kpɛ'ɛma la la Greek teŋa yetɔgom poan te, Ho han sakɛ ne n bote ne te n tɔgɛ la se'ere bo ho. Te kpɛ'ɛma la yele en yeti, Ho tan' tɔgɔra Greek teŋa yetɔgom mɛ?
44021038	Bala mam tɛn'ɛhɛ ne te ho dela Egipt teŋa boraa sɛka n daa wa'an yuuma n tole ha na la. N daa wa'an na la, a daa gbirige teŋa wa mɛ te nɛreba la zabera la ba zuodoma. Te n daa eŋɛ lana wa la, a daa nya nyaŋɛ yele nɛrekooreba la n daa gbirige teŋa la tuha anaahe tare ba keŋɛ mɔɔ ha.
44021039	Paul lebehe en mɛ te, Mam mɛŋa buuri dela Yudoma ge mam teŋa dela Tarsus teŋa la n bo Silisia teŋa poan. Te teŋa woo nɛreba mina dela. Ge n bene ho mɛ, bo mam sore te n tɔgɛ bo nɛreba wa.
44021040	Te kpɛ'ɛma la bo Paul sore te a tɔgɛ bo nɛreba la. Bala te Paul nya ze'a kura la zuo ge yebehɛ a nu'o pa'ala te nɛreba la go'e vole. Te nɛreba la go'e vole ge ta a nya tɔgɛ bo ba la Yudoma yetɔgom poan.
44022001	Paul yeti, N sɔɔnrɔ la n sɔdoma wa, kelehe te ya baŋɛ te n ka tare tuure la yelese'ere poan.
44022002	Ban daa wom te Paul tɔgɔra Yudoma yetɔgom bɔ'ɔra ba la, ba zan'an nya kɔ'ɔn ana la kɛle ge kelehera en. Te Paul le tɔgɔra te,
44022003	Mam buuri dela Yudoma ge mam teŋa dela Tarsus teŋa n bo Silisia teŋa poan la. Ba daa tare mam wa'an kalam Yerusalem teŋa na wa. Bilam te Gamaliel pa'alɛ mam pa'alegɔ la te to sɔyaabdoma daa dɔla se'em la. N me daa ka le de'ena la Yenɛ tooma wo yamam me n ka de'ene la dɛ se'em zina wa.
44022004	Mam daa de'a se'em n dole namehe ge koora sɛba n dole Sore la. N daa doohe nyɔgera boraahe la pɔgɔhe pagara ba pakadeen.
44022005	Ya malema nɛŋadaana la ya Yetɔgom Tɔgɔrɔba ta'an yele ya te la dela yelemɛŋɛrɛ. Se'ere n sɔe la bama n daa golehere gɔnɔ bɔ'ɔra mam te n tare keŋɛ ba zuodoma la n bo Damaskus teŋa poan te n ta nyɔkɛ sɛba dole Yesu sore ba' ba la banhe tare ba lebe Yerusalem teŋa poan na namehɛ ba.
44022006	Mam n daa dekɛ gɔŋɔ la ye'a pɔnra Damaskus teŋa la wontɛŋa zuo teŋasoka ma'an la, te bilam bilam te bugum nyakɛ saŋgbanɛ zuo nɛɛ mam.
44022007	Bilam te n lu' teŋa ge wom te konkore yete mam na te, Saul, Saul, wane te ho nameha mam bala?
44022008	N lebehe soke yeti, Hon dela ane, n Daana? Te konkore la le lebehe yele mam te, Mam dela Nazaret teŋa boraa Yesu te ho nameha.
44022009	Boraa sɛba n daa lagom dɔla mam la me nyɛ' bugum la mɛ, be ba ka wom se'emdaana n tɔgɔre bɔ'ɔra mam na la.
44022010	N le soke en yeti, N nya wan eŋɛ la wane, n Daana? Te a lebehe yele mam yeti, Ihege la ho keŋɛ Damaskus teŋa wa poan. Bilam te nɛra wan yele ho sɛla woo te Yenɛ bɔta hɔ te ho eŋɛ.
44022011	Mam n daa ihege saazuo la, n fɔ' mɛ ge pon ka nyɛta sɛsɛla. Se'ere n sɔe la, bugum la daa nyakɛ ko' n nini ba'ahɛ mɛ. Te boraa sɛba n daa lagom dɔla mam kena la gorɛ n nu'o tare mam keŋɛ Damaskus teŋa la poan.
44022012	Te boraa kayema daa wa bɔna Damaskus teŋa poan te a yu'urɛ de'a Ananias wa'an mam zen'an na. A seren dɔla pa'alegɔ la ninmɔ'ɔrɛ. Te Yudoma woo n bo Damaskus teŋa poan la bo'ore en na'ahegɔ mɛ.
44022013	Enŋa n daa wa'an n zen'en na yele mam yeti, N sɔɔn Saul, nyɛta le yɛ'ɛha. Te bilam bilam te mam daa le nyɛta ge gorege behɛ en.
44022014	A le yele ma yeti, To sɔyaabdoma Yenɛ loe ho te ho baŋɛ sɛla te a bɔta hɔ te ho eŋɛ. Te ho nyɛ' a mea yameŋa se'em n de tontɔɔdaana la ge ho me le wom a yameŋa mɛŋa konkore te a tɔgɛ bo ho.
44022015	Se'ere n sɔe la hon wan de'a a nɛrese'em n wa yele nɛra woo hon nyɛ' ge wom te a eŋɛ sɛla la sɛla la.
44022016	Te nananawa, wane te ho wa le zin'an yuura? Bala, ihege te ba bo ho ko'om soa a yu'urɛ poan te a bahɛ ho be'em bo ho.
44022017	Te lana wa n daa ta ba'ahɛ la, n lebe la Yerusalem. Mam boe Yenɛ Yire la poan po'oha la, n nyɛ' la sɛla woo n zahene mɛ la.
44022018	N nyɛ' to Daana te a yɛta ma yeti, Eŋɛ kalam kalam ge la ho bahɛ Yerusalem teŋa poan wa nanana nananawa. Se'ere n sɔe la nɛreba la kalam ka sakɛ bo sɛla la sɛla te ho nyɛ' la ho nini mam zen'en la ge yete ho yele ba la.
44022019	Mam lebehe te, N Daana, ba mi' soŋa soŋa te mam wa daa dole zamehegɔ yiya la poan nyɔgera ge ŋmɛ'ɛra sɛba n dole ho sore la.
44022020	Ge te ban daa yete ba ko' Stepen se'em n daa tɔgɔre ho yɛla bɔ'ɔra nɛreba, se'em ma'an la, mam bo bini mɛ. Ge mam n de se'em n to'e sɛba n ko' en la futo zanla. Ge n me tara sunpeelom la ban ko' en la.
44022021	N Daana yele ma mɛ te, Keŋɛ. Se'ere n sɔe la mam bote n bahɛ te ho keŋɛ la sɛba n dagɛ Yudoma la zen'en ha.
44022022	Nɛreba la daa ma'ɛn ba mɛhe kelehe Paul n tɔgɔre a yetɔgom la, ge en ta tɔgɛ porɛ dena wa la, bilam te ba la zan'an pin'ilom nyabera kpe'eŋkpe'eŋo yɛta te, Tare ya n keŋɛ ta ko! A pon ka sona te a vɔna teŋa wa zuo!
44022023	Ba sine ge kelom nyabera ge aanhera ba futo ge vaara tentɔnɔ lɔbera saazuo.
44022024	Pɛɛntɛɛnreba kpɛ'ɛma la yele a boraahe mea te ba tare Paul kɛn' deo la poan. Ban tare en kɛn' bini la, kpɛ'ɛma la bo nɔɔrɛ te ba ŋmɛ' Paul te a yelese'ere zuo n sɔe la Yudoma la nyabera ɛɛra en la ninmɔ'ɔrɛ bala la.
44022025	Ge ban bo bini te ba ŋmɛ' en la, Paul soke zuodaana la ayema yeti, La de ma'an te ho ŋmɛ' Arom teŋa nɛrese'em te ba pon ka tɔgɛ a yetɔgom behɛ nya a tare tuure bii a ka tare tuure?
44022026	Zuodaana la n wom Paul n yele en se'em la, bilam te a keŋɛ kpɛ'ɛma la zen'en ta soke en te, Bene te ho yete ho eŋɛ wa? Boraa la dela Arom teŋa nɛra!
44022027	Te kpɛ'ɛma la keŋɛ Paul zen'en mɛ ta soke en yeti, Yele mam, hon dela Arom teŋa boraa? Paul lebehe yele en te, Ɛɛn, n de.
44022028	Kpɛ'ɛma la me yeti, Mam me dela Arom teŋa nɛra ayema, ge mam daa ton kɔ'ɔn yɔ' mɛ la ligiri zo'e zo'e bo teŋa la zuodoma la ge ta'an de'a wa. Paul me daa lebehe yele en yeti, Ge mam sɔ la n ma kɔ'ɔn de'a la Arom teŋa nɛreba.
44022029	Nɛresɛba n boe bini te ba soke en yɛla la n wom la, bilam bilam te ba le vuta lɛbera pooren a zen'en ge dabeem kɛn' kpɛ'ɛma la. Se'ere n sɔe la, a nya baŋɛ ya te Paul dela Arom teŋa boraa ge te la ka sone te a bahɛ te ba ba' en la banhe.
44022030	Kpɛ'ɛma la nya bɔta te a baŋɛ se'ere zuo n sɔe te Yudoma la kɔ'ɔn mɔ'ɛn nini ɛɛra Paul bala la. Bala te yiimbeere la a bahɛ te ba ba'ɛ Paul banhe la bahɛ. Ge te a bo nɔɔrɛ te malema keendoma la Yetɔgom Tɔgɔrɔba zan'an la lagahɛ na. Te ban lagahɛ na la, kpɛ'ɛma la bahɛ te ba tare Paul na te a ze'ele ba nɛŋan.
44023001	Paul tole ba nɛŋan kɔ'ɔn kpa' beha Yetɔgom Tɔgɔrɔba nɛhe ziin ge yeti, N sɔɔnrɔ, mam ka tɛn'ɛhɛ boyi' boyi' n suunre wa poan yɛhera la n bɔŋa n an se'em Yenɛ nɛŋa tara tara la zina wa.
44023002	En daa yele wana wa la, malema nɛŋadaana Ananias daa yele nɛresɛba n daa ze' du' Paul la te ba ŋmɛ' a nɔɔrɛ.
44023003	Paul nya yele en yeti, Yenɛ wan ŋmɛ' la ho mea! Hon ane bala wo dangoone kɛka te ba takɛ dɛ te de lebege pelega la! Ho ton zin'an bilam ha tara pa'alegɔ la gankera mam ge ka dɔla a ho mea la hon yete ba ŋmɛ' mam la.
44023004	Te boraa se'ehe n daa kɔ'ɔn ze'a du' Paul la daa yele en yeti, Ho ka mi' te ho toore la malema nɛŋadaana la?
44023005	Te Paul lebehe yele ba yeti, N sɔɔnrɔ, mam ka mi' te enŋa n de malema nɛŋadaana la ge la golehɛ te, Da pɔ' nɔɔrɛ bahɛ nɛŋadaana se'em n behere ya nɛreba zuo.
44023006	Paul n ta baŋɛ te bama basɛba n de Saduseedoma te basɛba la me n de Pariseedoma, a tɔgɛ la Yetɔgom Tɔgɔrɔba kpe'eŋkpe'eŋo te, N sɔɔnrɔ wa, mam wa dela Parisee ge le de'a Parisee boraa dayɔa. Se'ere zuo n sɔe te ya tara yetɔgom la ma kalam wa dela mam tare n potɛn'ɛrɛ poan te Yenɛ wan bahɛ te sɛba n ki' la le vɔna yɛ'ɛha.
44023007	En ta yele wana wa ba'ahɛ la, Pariseedoma la la Saduseedoma pin'ilom mɛ ŋmɛ' nɔkpe'ene la taaba yelehe yema yema.
44023008	Se'ere n sɔe la Saduseedoma la daa ka sakɛ te nɛra wan ki' ge ta'an ihege a kum poan. Ba me da ka le sakɛ te Yenɛ soŋoreba la se'ehe boe. Ge Pariseedoma la me daa sakɛ te lana wa woo boe mɛ.
44023009	Ba nyabega la gana bala te pa'alegɔ pa'aleba la ge de'a Pariseedoma basɛba ihege saazuo ka sakɛ ge tɔgɛ kpe'eŋkpe'eŋo te, To ka nyɛ' tuure boraa wa zen'en. Bala la, daanse'ere la dela Yenɛ soŋora bii sea n tɔgɛ bo en.
44023010	Ge te ba nɔkpe'ene la nya kɔ'ɔn mɔ'ɛn la nini. Bilam te pɛɛntɛɛnreba la kpɛ'ɛma la tara dabeem la daanse'ere ba ya wan ta ko' Paul. Bala te a yele a boraahe la te ba keŋɛ nɛrekooŋɔ la poan la ba ta tare Paul yehe keŋɛ deo seko te ba kan paɛ en la poan.
44023011	Te yiimbeere yu'uŋɔ la, te to Daana wa'an Paul zen'en yele en yeti, Kaanbɛ suunre! Wo ho yele nɛreba mam yele Yerusalem teŋa poan wa, nananawa la sontii ho keŋɛ ta yele bala mea nɔɔ bo Arom teŋa nɛreba me.
44023012	Yiimbeere bolika la, Yudoma basɛba lagahɛ nyɛ' taaba la ban wan eŋɛ se'em ta'an ko' Paul. Bilam te ban nya pɔ' pɔtɛ te ba mina mina da di' dia bii nyu' sɛsɛla, han dagana ba nyaŋɛ ko' la Paul.
44023013	Ba gaŋe ba nɛreba pihinaahe la n daa zin'ire nyɛ' taaba yele wana wa la.
44023014	Te ban nyɛ' taaba wana wa ba'ahɛ la, ba nya keŋɛ ta yele malema keendoma la zuodoma la yeti, To nyɛ' la taaba pɔ' pɔtɛ n de ninmɔ'ɔrɛ te to kan di' dia dia, han dagana la to nyaŋɛ ko' la Paul wa.
44023015	Bala la, yamam la Yetɔgom Tɔgɔrɔba la tom se'em te a keŋɛ Aromdoma pɛɛntɛɛnreba kpɛ'ɛma la zen'en. A han paɛ bini ya parom yele en te yamam yete a bahɛ te Paul la wa'an ya zen'en na te ya maan tɔgɛ nyɛ' yetɔgom la zuo zen'en. Ge tomam pon maahom te to ko' en ge te a baŋɛ paɛ na.
44023016	Ge Paul tanya bia wom Yudoma la n yete ba eŋɛ Paul se'em la. Bilam te a keŋɛ kɛn' Paul n bo deo seko poan la ta yele en sɛla woo te Yudoma la tɛn'ɛhɛ te ba eŋɛ en la.
44023017	Paul n daa wom wana wa la, a yi' pɛɛntɛɛnreba la zuodoma la ayema na yele en yeti, Tare bodibila wa keŋɛ kpɛ'ɛma la zen'en te a tare la se'ere te a yele en.
44023018	Te zuodaana la tare en keŋɛ kpɛ'ɛma la zen'en ta yele en yeti, Paul se'em n boe pakadeen la n yi' mam na yele mam te n tare bodibila wa wa'an ho zen'en na. Se'ere n sɔe la, bodibila la tare la se'ere te a yele ho.
44023019	Te kpɛ'ɛma la tare bodibila la ta ba lilom fiin ha ge te a yele en yeti, Ho tare la dene te ho yele mam?
44023020	Bodibila la yele en yeti, Yudoma zuodoma la lagahɛ nyɛ' taaba te la de'a la ba parom yele ho te ho bahɛ te Paul wa'an Yetɔgom Tɔgɔrɔba zen'en na beere te bama maan tɔgɛ la en nyɛ' yetɔgom la zuo zen'an.
44023021	Ge ba han yele wana, da kelehe ba. Se'ere n sɔe la, ba gaŋɛ ba nɛreba pihinaahe n wa sogɛ sɔrɔɔ n ha ge gura en. Se'ere n sɔe la ba pɔ' la pɔtɛ te ba kan di' dia dia bii nyu' sɛsɛla, han dagana ba nyaŋɛ ko' en mɛ. Ge ba me maahom te ba eŋɛ lana wa mɛ, ge ba nan gure la hon wan yele se'em.
44023022	Kpɛ'ɛma la nya yele bodibila la yeti, Da yele nɛnɛra te hon dekɛ dena wa ko'ohe bo mam. Ge te a daa bahɛ en te a keŋɛ.
44023023	Te a nya yi' a zuodoma la bayi' na yele ba yeti, Loe ya pɛɛntɛɛnreba kɔbehe seyi' la ya sɛba n mi' yiriban'an pihiyopɔe, ya sɛba n sabete la kana kɔbehe seyi'. Ya han loe ba wana ba'ahɛ, ya tare la ba te ya keŋɛ Kaesarea teŋa poan zina yu'uŋɔ wa.
44023024	Ge me bɔ' yiri bo Paul la ya tara en soŋa soŋa paɛ bo Feliks se'em n de zuodaana la.
44023025	Ge te kpɛ'ɛma la nya golehɛ gɔŋɔ yeti,
44023026	Mam Klaudius Lisias n golehɛ hon Teŋbehera Feliks se'em n gane zan'an la na. Taarɛ.
44023027	Yudoma n daa nyɔkɛ boraa wa sigera te ba ko' en. Mam n daa wom te a dela Arom teŋa boraa, te mam la n nɛresɛba n de pɛɛntɛɛnreba la daa keŋɛ bini te to to'e en bahɛ.
44023028	Mam n daa bote n baŋɛ la se'ere zuo n sɔe te ba mɔ'ɛn nini te ba ko' en la, te n tare en keŋɛ ba Yetɔgom Tɔgɔrɔba zen'an la.
44023029	Mam daa nyɛ' te a ka tue se'ere n nare ba ko' en bii ba pagɛ en. Yelese'ere te ba tara dɔla en daa yenzuo de'a la ba mea teŋa pa'alegɔ yɛla.
44023030	Mam me daa wom ya te Yudoma la basɛba zin'ire enŋɛ la nɔɔrɛ te ba ko' en. Bala te n eŋɛ n potɛn'ɛrɛ te ba tare en na bo ho. Ge n me yele nɛresɛba n tare yetɔgom la en la, te ba wa'an hon zen'en na la ba yele ho sɛla te ba tara la en.
44023031	En daa golehɛ wana wa bo ba ba'ahɛ la, a pɛɛntɛɛnreba la doohe en yele se'em la. Ge ba tare Paul te ba bahɛ yu'uŋkoŋɔ mea nɔɔ keŋɛ ta paɛ Antipatris teŋa poan.
44023032	Te yiimbeere la, te ba basɛba n keŋɛ na'ma la daa ŋmɛregɛ lebe ba zen'an la poan te sɛba n ban' yire la tare Paul keŋɛ.
44023033	Yiriban'andoma n tare en paɛ Kaesarea teŋa poan la, ba dekɛ gɔŋɔ la bo teŋbehera la, ge nya dekɛ Paul eŋɛ a nu'uhen.
44023034	Teŋbehera la n daa kan'anlɛ gɔŋɔ la, a soke Paul te teŋkana te a yehe na. En ta baŋɛ te a dela Silisia teŋa boraa la,
44023035	a yele yeti, Nɛresɛba n tare yetɔgom la ho la han wa'an na, n wan ma'ɛn n mea behɛ ho yetɔgom la zuo soŋa soŋa. A nya bahɛ mɛ te pɛɛntɛɛnreba la tare Paul keŋɛ la yire se'ere te Naba Herod yuun daa mɛ' la poan ta gure en.
44024001	Dabeha anuu poan la te malema nɛŋadaana Ananias la zuodoma basɛba la Tertulus n de to'ohe yetɔgom tɔgɔhaba ayema daa keŋɛ Kaesarea teŋa poan. Ban paɛ la, ba yele teŋbehera yelese'a te ba yeti Paul eŋɛ la.
44024002	Ge te Feliks yele Tertulus te a tole na tɔgɛ. Te a tole pin'ilom tɔgɔra Paul n eŋɛ sɛla te, Hon tare yam zo'e zo'e la zuo n sɔe te to nyɛ' popeelom te la yue wana wa. Ge te yelese'a n nare teere me tare som wa'an to teŋa wa na.
44024003	Teŋbehera Feliks, to me po'ohɛ hɔ zo'e zo'e la yele ana wa.
44024004	Ge n ka bote n go'om hɔ. Bala n bene ho mɛ te ho ma'ɛn ho mea kelehe to yelepeka wa soŋa soŋa bo to.
44024005	To nyɛ' boraa wa ta a de'a la zabesagaha. A dole sagaha te Yudoma n gbirigera la teŋa wa zuo woo ge le de'a sɛba n dole Nazaret boraa la nɔɔrɛ la zuodaana.
44024006	A me daa le keŋɛ la Yenɛ Yire la poan ta ba'ahɛ te zen'sɛka n ka tare dɛngerɔ Yenɛ nɛŋa la tara dɛngerɔ. Bala zuo te to daa nyɔkɛ en te to eŋɛ to potɛn'ɛrɛ te to dekɛ la pa'alegɔ la gankɛ en.
44024007	Ge pɛɛntɛɛnreba kpɛ'ɛma Lisias daa wa'an na la paŋa tare en keŋɛ.
44024008	Te a daa bo nɔɔrɛ te sɛba n tare yetɔgom la Paul la wa'an ho zen'en na. Ho han soke Paul wa sɔgɔha, ho mɛŋa wan nyɛ' yelese'a te to yete a eŋɛ ya wa.
44024009	Tertulus n ta tɔgɛ wana wa ba'ahɛ la, Yudoma la woo naa la nɔɔrɛ yete yelese'a woo te a tɔgɛ wa dela sera.
44024010	Teŋbehera la nya yele Paul te enŋɛ me tole na tɔgɛ. Te Paul tole na yeti, Mam mi' te ho sɔe teŋa wa behera te yuuma zo'e mɛ. Bala n tare popeelom te n tɔgɛ bo ho te ho baŋɛ te n ka tuure yelese'ere poan.
44024011	Ho ta'an soke baŋɛ yelemɛŋɛrɛ ho mea. La ka gaŋɛ dabeha pia la ayi' n wana te mam daa keŋɛ Yenɛ Yire la n bo Yerusalem teŋa poan te n ta po'ohɛ.
44024012	Te mam daa bo Yenɛ Yire la poan la, Yudoma la daa ka nyɛ' mam te n ŋmɛ'ɛre nɔkpe'ene la se'em bini. Ba daa ka le nyɛ' mam mɛ te n sagahe zamehegɔ yiya la poan bii teŋsɛka n bo bilam te ba gbirige,
44024013	ge le bahɛ te ba le yele pa'alɛ ho yelese'a la yelese'a te ba yete n tue ya wa.
44024014	Ge sɛla te mam sakɛ dela dena wa. Mam sakɛ te mam po'ohere la Yenɛ se'em te to sɔyaabdoma yuun po'oha la. Mam me dole Sore dɔlɔga poan te ba yete la dagɛ yelemɛŋɛrɛ dɔlɔga la. Ge mam me dɔla yelese'a woo n boe Pa'alegɔ la Nɔtɔgɔheba gɔŋse'a la.
44024015	Ge n me le tara n potɛn'ɛrɛ poan wo bama me n tare de se'em la, te Yenɛ wan bahɛ te nɛra woo, sɛba n tone som la sɛba n tone be'em ihege ba kum poan.
44024016	Bala, mam kpeŋere n mea ka tɛn'ɛha boyi' boyi' n suunre wa poan yɛhera la n bɔŋa n ane se'em Yenɛ nɛŋa la nɛreba zen'enhen.
44024017	Mam daa ka bɔna Yerusalem teŋa poan te yuuma yue, te n nya daa lebe bini na te n dekɛ ligiri ta bo n nɛreba ge la n me ko' dunhe kaanbegɔ.
44024018	Te la daa de'a la yele ana wa te n daa bɔna Yenɛ Yire la poan. Bala ma'an la ha la te mam pon tom malema toonɛ la ba'ahɛ mɛ, la n ta'an kɛn' Yenɛ Yire la poan ba'ahɛ mɛ. Lana wa woo etegɔ poan la, nɛrekooŋɔ ka lagom bɔna la ma bii gbirigere bɔna bini.
44024019	Ge la dela Yudoma basɛba n ze'ele teŋse'ehe n bo Asia teŋa poan la n daa bo bini. Ge la sontii bama mea wa'an ne ho nɛŋa na yele yelese'ere te n tara la ba la, te yelese'ere n han bɔna te n tue ba, ba wan yele ho.
44024020	Bii ho bahɛ te boraa se'ehe n ze' kalam wa yele ho yelese'ere poan te ba daa nyɛ' mam te n tue ya te sɛba n dite yetɔgom la n daa gankɛ ma la.
44024021	Han dagana la yele yenɛ ma'an te mam daa ze'ele ba zen'en yele ba. N daa yele ba te, Ya gankere ma zina wa la mam sakɛ te sɛba n ki' la wan ihege ba kum poan la zuo.
44024022	Paul n ta tɔgɛ ba'ahɛ la, Feliks se'em n daa pon mina Sore dɔlɔga fiin wa daa go'ɛ yetɔgom la ge yele ba yeti, N wan leen tɛn'ɛhɛ ya yetɔgom wa Lisias se'em n de pɛɛntɛɛnreba kpɛ'ɛma la han wa'an na.
44024023	En yele wana wa ba'ahɛ la, a nya yele la pɛɛntɛɛnreba la zuodaana ayema se'em n daa gure de daarɛ la, te a tare Paul keŋɛ la a ta gura en, ge te a bahɛ te a taaba bɔ'ɔra en n bote sɛla.
44024024	Dabeha fiin wa n tole ge te Feliks daa wa'an la a pɔga Drusila. Pɔka la me daa dela Yudoma teŋa pɔka. Ba tom te ba tare Paul na te Paul n daa paɛ na la, ba kelehe en ta a tɔgɛ bo ba nam Yesu Krista vɔnrɛ n de se'em.
44024025	Paul n kelom tɔgɔra ba yɛhera la tontɔɔtooma la ba wan tare ba mɛhe se'em la daarɛ te Yesu wan gankɛ nɛra woo la, dabeem kɛn' Feliks mɛ. Bilam te a yele Paul yeti, Nananawa, ho ta'an keŋɛ. N wan ta nyɛ' nɛŋa se'em ma'an n wan yi' ho.
44024026	Feliks yele Paul wana wa la ge me daa tɛn'ɛha te Paul wan bo en ligiri. Bala n sɔe te a daa kɔ'ɔn tona te ba yi'ira en te ba tɔgɔra la taaba la.
44024027	Yuuma ayi' n tole la, Porsius Festus n sɔe Feliks tee de'a teŋbehera. Ge Feliks sine ge kelom bahɛ te Paul bɔna pakadeen mɛ. Se'ere n sɔe la, a bote Yudoma la n nɔŋɛ en.
44025001	Festus n paɛ Kaesarea teŋa la dabeha atan', te en tole ge te a keŋɛ la Yerusalem teŋa poan.
44025002	Te malema keendoma la Yudoma kpɛ'ɛndoma la daa yele en te Paul wa dela ganlom ganlom nɛra
44025003	ge belom Festus la te a pa' ba pore, la a bahɛ te Paul wa'an Yerusalem teŋa poan na. Se'ere n sɔe la, ba daa pon te'ele maahom te ba ko' en ge te a baŋɛ paɛ na.
44025004	Festus lebehe yele ba yeti, Ba pagɛ Paul la Kaesarea teŋa pakadeen la poan. Ge mam mea wan lebe bini nananawa.
44025005	Bahɛ ya te ya zuodoma la doohe mam te to keŋɛ Kaesarea teŋa poan te yelese'ere n han bɔna te boraa la tue, ya ta'an dekɛ yetɔgom la en.
44025006	Festus n ta bɔna ba zen'en le pa'ahɛ wo dabeha anii bii dabeha pia la, te a nya lebe Kaesarea teŋa poan na. Te yiimbeere la, a keŋɛ zen'sɛka te ba dita yetɔgom la. En tole ta zin'ire la kugusɛka poan te ba zin'inra gankera nɛra la, ge nya tom yete ba tare Paul wa'an na.
44025007	Paul n paɛ na la, Yudoma la n daa ze'ele Yerusalem teŋa poan na la pin'ilom mɛ lagom taaba kae en bahɛ yɛta te a ton la yelese'a n de be'em ge ba ka ta'an tɔgɛ sɛla pa'alɛ te bama n yelese'ere la dela sera.
44025008	Ge te Paul ihege tɔgɛ te a pa'alɛ te a ka tare tuure yeti, Mam ka eŋɛ yelese'ere tue Yudoma pa'alegɔ la bii Yenɛ Yire yɛla la. N me ka le tue Kaesar la.
44025009	Ge Festus daa bote Yudoma la nɔŋɛ en. Bala te a soke Paul yeti, Ho wan sakɛ te to tare ho keŋɛ Yerusalem teŋa poan, te n ta gankɛ ho behɛ nya ho tare tuure bii ho ka tare tuure?
44025010	Paul lebehe en yeti, Aai, mam ka sakɛ. Mam kɔ'ɔn bɔta te Kaesar wa n gankɛ ma a zen'en wa. Ho mɛŋa pon mina soŋa soŋa te ma ka tare tuure la Yudoma wa yelese'ere poan.
44025011	Ge mam han tom la yelese'a ha te la de'a la n nare te ba ko' mam, mam kan yeti te ba da ko' mam. Ge yelemɛŋɛrɛ han bɔna yelese'a te ba yeti n eŋɛ ya wa, nɛra yi ka boe wan dekɛ mam tehɛ ba. Bala, bahɛ te Kaesar la n gankɛ ma!
44025012	Festus la a nɛreba la n nya ta nyɛ' taaba ba'ahɛ la, a lebehe yele Paul te, Ho yete ho bote Kaesar la n gankɛ hɔ. Bala ho wan keŋɛ la Kaesar la zen'en te a gankɛ hɔ.
44025013	Ge te dabeha daa eŋɛ fiin wa, te Naba Agripa la a tanya Bernise daa keŋɛ Kaesarea teŋa poan te ba ta behɛ Festus ge bo en zaarɛ.
44025014	Te ban daa ta bɔna bini te dabeha yuura la, Zuodaana Festus daa wa yele Naba Agripa la yelese'a te Paul eŋɛ, yeti, Boraa kayema n bo kalam te Feliks daa bahɛ te ba pagɛ en.
44025015	Mam me n daa keŋɛ Yerusalem teŋa poan la, malema keendoma la zuodoma la daa yele ma yelese'a woo te a eŋɛ ba la bɔta te mam bo sore te ba ko' en.
44025016	Mam lebehe yele ba te Aromdoma la ka maalom ba kɔ'ɔn bahɛ te ba ko' nɛrese'em te ba yete a tue la yele, han dagana la ba bahɛ mɛ te se'emdaana te ba yete a tue la yele la la nɛresɛba n nyɔkɛ en na la te ba tɔgɛ la taaba.
44025017	Te ban daa wa'an n zen'en na la, n daa ka go'om ba, be yiimbeere la te n daa keŋɛ zensɛka te ba dita yetɔgom la. Te mam daa paɛ la, n daa bo nɔɔrɛ te ba tare boraa la kɛn' na.
44025018	En daa kɛn' na la, nɛresɛba n daa nyɔkɛ en te a tue la yele la, daa ihege saazuo tɔgɛ. Ge ba yetɔgom la poan la, yelese'ere daa ka bo bini pa'alɛ te a ton la yelese'ere n de be'em te mam tɛn'ɛhe ne la.
44025019	Yelese'ere ma'an te ba yete a tue ya wa daa yenzuo de'a la ba mɛhe sɔdoma kiha yɛla la boraa kayema n daa boe te a yu'urɛ dɛna Yesu ge ki', ge te Paul yete boraa wa vɔe mɛ.
44025020	Te mam mea daa pon ka bɔkɛ mam wan eŋɛ yele dena wa se'em. Bala te mam daa soke boraa la nya a wan sakɛ keŋɛ Yerusalem teŋa poan te ba tɔgɛ a yetɔgom la.
44025021	Ge te a daa zagahɛ mɛ ge lebehe yete enŋa kɔ'ɔn bɔta la Kaesar te a gankɛ a yetɔgom la. Dene poan te mam me daa bo nɔɔrɛ te ba tare en le ta pagɛ pakadeen la ge te n maahom dabaherɛ te a keŋɛ te Kaesar la ta gankɛ en.
44025022	Agripa yele Festus yeti, Mam bote n nyɛ' boraa wa te a tɔgɛ te n wom la n mɛŋa toba. Festus lebehe en te, N ye wan bahɛ te a tɔgɛ te ho wom la ho mɛŋa toba beere.
44025023	Te yiimbeere la, Agripa la Bernise la pɛɛntɛɛnreba zuodoma la teŋa la poan zuodoma la keŋɛ deo kantɛ la poan te nɛreba lagaha dita yetɔgom la. Ge te ban kɛn' deo la poan la, Festus bo nɔɔrɛ te ba tare Paul kɛn' na.
44025024	Festus nya ihege yeti, Naba Agripa la nɛresɛba woo n bo kalam wa, boraa la n wana te Yudoma woo sɛba n bo kalam wa la sɛba n bo Yerusalem teŋa poan yete a tɔgɛ la yetɔgom sebo n de be'em la ge me daa le vɔla te ba ko' en ge a ka nare te a vɔna.
44025025	Ge mam daa behɛ yetɔgom la zuo la, mam daa ka nyɛ' yelese'ere poan te a tue ya te la nara te ba ko' en. Ge a mea daa pon yete a kɔ'ɔn bɔta te Kaesar n tɔgɛ a yetɔgom la. Bala te mam me eŋɛ n potɛn'ɛrɛ te ba tare en keŋɛ.
44025026	Ge mam ka bɔkɛ yetɔgom la zuo soŋa soŋa wa ta'an golehɛ a yele eŋɛ gɔŋɔ poan bo Kaesar. Bala poan, Naba Agripa, te mam bahɛ te ba tare en na yamam nɛŋa na te a tɔgɛ te ya wom te a han tɔgɛ la ya bala, n wan nyɛ' yele fiin wa golehɛ.
44025027	Se'ere n sɔe la, la kan de'a ma'an bo mam te n tare se'em n bo pakadeen poan keŋɛ Kaesar zen'en ge ka ta'an pa'alɛ soŋa soŋa yelese'a te a eŋɛ la.
44026001	Te Naba Agripa nya bo Paul sore mɛ te a tɔgɛ a denɛ. Te Paul ihege po' nu'po'ɔ ge nya tɔgɛ te a soŋɛ a mea yeti,
44026002	Naba Agripa, n zuo an soŋa la mam bo ho nɛŋa zina wa. Te n tɔgɛ te ho baŋɛ te Yudoma la n yete n eŋɛ sɛla la sɛla la la dagɛ yelemɛŋɛrɛ.
44026003	Se'ere n sɔe la, ho mea pon mina soŋa soŋa Yudoma teŋa yɛla etegɔ la n bo yema yema se'em. Bala n bene ho mɛ te ho ma'ɛn ho mea kelehe ma soŋa soŋa.
44026004	Yudoma zan'an mi' n bɔŋa n daa ane se'em mam n daa nan dagɛ bonkotɛ la. Ge la mam me n daa pɔhɛ n bɔŋa woo se'em mam n daa bo n mɛŋa teŋa la Yerusalem teŋa poan la.
44026005	Ba kɔ'ɔn mina zo'e zo'e wo ba han ka parona te mam daa lagom dɔla Pariseedoma yɛla la sɛba n daa kɔ'ɔn ka de'ena la ban po'ohe Yenɛ se'em la.
44026006	Ge mam bala ze'a zina nananawa te ba gankɛ mam. Se'ere n sɔe la, mam gure ge nam Yenɛ n daa biŋe a nɔɔrɛ bo to sɔyaabdoma se'em la.
44026007	Nɔbiŋdenɛ nɔɔ n bala te to yizuto pia la bayi' to teŋa wa eŋɛ ba potɛn'ɛrɛ gura la, wo ban po'ohe Yenɛ wontɛŋa la yu'uŋɔ zan'an la. Ge bala mea zan'an, Naba, la dela tɛn'dena wa la zuo te Yudoma la yeti te mam tom la be'em.
44026008	Bene zuo nya sɔe te la kpe'em bo yamam Yudoma te ya sakɛ te Yenɛ wan bahɛ te sɛba n ki' la ihege ba kum poan?
44026009	Ge te la de sera te mam mea daa zegɛre mam wan eŋɛ se'em woo ta'an sagom Nazaret teŋa boraa Yesu yu'urɛ.
44026010	Dena mea te n daa eŋɛ Yerusalem teŋa poan la. N daa doohe malema keendoma la zen'enhen te ba bo ɔ sore te n doohe nyɔkɛ Yesu nɛreba la pagɛ ba. Ge te ban daa ne yete la nare ba ko' se'em, mam daa ne sakɛ te ba ko' en.
44026011	Dabeha zo'e zo'e te n daa dɔla zamehegɔ yiya la poan namehera ba zo'e zo'e, ge zegera te ba dekɛ Yesu sore dɔlɔga bahɛ. Ge te n daa nyie n sunsunya zo'e zo'e keŋɛ tenhen sese'ehe poan la te n ta nyɔkɛ ba namehe ba.
44026012	Te la daa de'a la toon ana mea zuo te n daa keŋɛ Yudoma malemadoma la zen'en la te ba daa golehɛ gɔnɔ bo ma sore te n keŋɛ Damaskus teŋa poan.
44026013	N daa ta bɔna la sore zuo ye'a te wontɛŋa zuo teŋasoka ma'an la, Naba, te n daa nyɛ' te bugum ze'ele saŋgbanɛ zuo na. Lan daa ze'ele bala na la, bo daa kɔ'ɔn nɛɛ ma mɛ la nɛresɛba n daa dole mam la.
44026014	Ton zan'an daa lu' la teŋa, te mam daa wom te konkore yɛta ma na la Aramaik yetɔgom poan te, Saul, Saul, bene te ho mɔ'ɛn nini tona ma bala? Ho namehere la ho mɛŋa.
44026015	Te n daa soke yeti, Hon dela ane, n Daana? Te a lebehe yeti, La dela mam Yesu te ho mɔ'ɛn nini eta bala la.
44026016	Ge ihege saazuo te n nɛɛ n mea ho zen'en wa te n loe ho mɛ te ho de'a n yameŋa yele nɛreba sɛla la sɛla te ho nyɛ' mam zen'en zina wa la yelese'a te n wan pa'ala hɔ pooren na.
44026017	N wan fan' ho bahɛ ho mea nɛreba Yudoma la nu'uhen la sɛba n dagɛ Yudoma sɛba te n wan ton ho te ho mɔɔlɛ n yɛla bo ba nu'uhen.
44026018	Hon wan yu'ɛ ba nini tara ba lika poan lebe bugum la poan ge yehe ba Dima nu'uhen lebe Yenɛ nu'uhen na. Bala poan te ba han nam mam, n wan bahɛ ba be'em bo ba ge te ba lagom sɛba n na'aha mam Yenɛ yete ba bɔna la.
44026019	Dene poan la, Naba Agripa, mam kan ta'an zagahɛ te n kan nam se'em te n daa nyɛ' yenzuo ha la.
44026020	Ge n daa mɔɔlɛ Yenɛ yɛla yia la Damaskus la Yerusalem tenhen poan a nya ta' Yudea tenhen la woo la sɛba n dagɛ Yudoma zen'enhen. N daa mɔɔlɛ yɛta ba te ba tee ba potɛn'ya ba be'em poan ge dekɛ ba mɛhe paɛ Yenɛ zen'en la ton toonse'a n wan pa'alɛ te ba seren tee ba potɛn'ya.
44026021	Te la daa de'a la toon ana mea te n daa tona te Yudoma la daa kɔ'ɔn wa'ana nyɔkɛ mam Yenɛ Yire la poan, ge zegera te ba ko' ma mea.
44026022	Yenɛ me ye soŋɛ mam zo'e zo'e te n kelom bɔna ge la zina wa ze'a kalam tɔgɔra yelemɛŋɛrɛ bɔ'ɔra nɛra woo bonkotɛ wo la bonbila wo wa. Ge te mam yete yelese'a eŋɛ wa me dela boyena la yelese'a te nɔtɔgɔheba la Moses yuun yete la wan eŋɛ la.
44026023	Ba yuun yete nɛreba wan namehe Krista zo'e zo'e ta ki' ge de'a yiadaana ihege a kum poan. Bala te a wan nɛɛ te Yudoma la sɛba n dagɛ Yudoma la zan'an nini te ba nyɛ' faanrɛ ba yelebe'ero poan.
44026024	Te Paul n ta tɔgɛ denɛ wana ba'ahɛ la, Festus nyabegɛ en yeti, Paul, ho nya zaale mɛ! Ho gɔŋɔ zamehegɔ la bahɛ te ho zaale mɛ!
44026025	Ge Paul me lebehe yele en yeti, Zuodaana Festus, la dagɛ la ma zaale mɛ. La dela yetɔgom sebo te ma tɔgɛ wa kɔ'ɔn de'a la yelemɛŋɛrɛ la yam.
44026026	Ge, han de'a Naba Agripa, a mi te mam ta'an tɔgɛ sɛla woo bo ho ge kan sogɛ yelese'ere. Mam me mi' soŋa soŋa te ho le nyɛta yele ana wa tooma n keŋɛ se'em. Bene zuo, yele ana wa n eŋɛ la ka lile mɛ.
44026027	Ge, Naba Agripa, mam mi' te ho sakɛ te yelese'a te nɔtɔgɔheba la golehɛ la dela yelemɛŋɛrɛ.
44026028	Agripa lebehe en yeti, Paul, ho tɛn'ɛhɛ te ho yetɔgom fiin la wana wa la wan ta'an bahɛ mam te n dɔla Yesu sore?
44026029	Paul me daa lebehe en te, Ho sakɛ nananawa wo te ho wan dɔla Yesu sore, ho ka sakɛ wo, mam po'ohe Yenɛ bɔ'ɔra hon la sɛba woo n bo kalam kɛleha mam zina wa te Yenɛ wan bahɛ te ya zan'an tee ya potɛn'ya te ya dɔla Yesu sore wo mam n dole se'em wa, ge dagɛ ba me ba' ya la banhe.
44026030	Te Paul n ta tɔgɛ dena wa ba'ahɛ la, naba la teŋbehera la Bernise la sɛba n lagom bɔna bini la vaɛ ihege mɛ saazuo.
44026031	Ge te ban yehe deo la poan la, ba yele bo taaba te, Boraa wa ka ton la toonse'ere n de be'em te la nare te ba ko' en bii ba pagɛ en.
44026032	Agripa nya yele Festus te, To ta'an bahɛ ne te boraa wa keŋɛ a han ka yele ne te a kɔ'ɔn bɔta la Kaesar la n tɔgɛ a yetɔgom wa.
44027001	Te ban daa ta tɛn'ɛhɛ dɛ ba'ahɛ te la de'a la to keŋɛ Itali teŋa poan la, Festus daa nya dekɛ Paul la sɛba n lagom bɔna pakadeen la dekɛ eŋɛ pɛɛntɛɛnreba kpɛ'ɛma nu'uhen te a tare ba keŋɛ. Kpɛ'ɛma la daa lagom de'a la pɛɛntɛɛnreba zabera bɔ'ɔra nakantɛ ayema te a yu'urɛ dela la Yulius.
44027002	Bala te to keŋɛ ta zom Adramitium teŋa ɔɔnrɔŋɔ kantɛ n daa wa'an na. Ɔɔnrɔŋɔ kantɛ la me maahom ne mɛ te ko lebe la kon ze'ele zen'an na la. Ge ko me wan zɛ'ɛta zen'se'ehe n bo teŋse'ehe n bo Asia teŋa poan la. Ge Aristarkus se'em n de Makedonia teŋa boraa ge ze'ele Tesalonika teŋa na la lagom dɔla tɔ mɛ.
44027003	Ton daa zom to ɔɔnrɔŋɔ kantɛ la, yiimbeere te to paɛ Sidon teŋa poan te kpɛ'ɛma Yulius eŋɛ Paul soŋa ge bo en sore te a daa doohe po'ohɛ a zɔdoma ge to'ohe sɛla te a bɔta ba zen'enhen.
44027004	Ton daa le ze'ele Sidon teŋa poan la, to le bɔna la ɔɔnrɔŋɔ kantɛ mea poan ye'a ge sabebego n bo lɔbera tu'uha tɔ zo'e zo'e te to yare ŋmɛregɛ doohe la Kiprus teŋa bɔba. Bilam bɔba te sabebego la ka ba' lɔbera.
44027005	Te to keŋɛ ko'om la poan doohe tole Silisia la Pampilia tenhen la paɛ Mira teŋa la n bo Likia teŋa poan la te
44027006	kpɛ'ɛma la nyɛ' Alekzandria teŋa ɔɔnrɔŋɔ kantɛ n bote a keŋɛ Itali teŋa poan. Bilam te a tare tɔ ta kɛn'ɛhɛ bini
44027007	ge te dabeha kekeko te to kelom bɔna ɔɔnrɔŋɔ kantɛ la poan ge me ka keni zɔ'ɔra. Se'ere n sɔe la, sabebego n ba' lɔbera tu'uha ɔɔnrɔŋɔ zo'e zo'e ge nya yiinzuo walena la bala ta paɛ Knidus teŋa poan. Sabebego la kelom lɔbera mɛ te to ka nyaŋɛ doohe bɔba denɛ keŋɛ yɛ'ɛha ge te ton nya doohe la Salmone teŋa n bo Krete teŋa bɔba keŋɛ doohe tole.
44027008	To kɔ'ɔn dɔla la mɔgɔrɛ la nɔgbenɛ nyɛ' namehegɔ zo'e zo'e to keni mea poan ge nya paɛ zen'an kayema te ba yi'ira Ze'elesoŋa Zen'an la n lɛm Lasea teŋa poan.
44027009	La nya kpe'emɛ zo'e zo'e te to bɔna ɔɔnrɔŋɔ kantɛ poan yɛ'ɛha mɛ, te ton daa kena dabeha kekeko te Be'em Duuhego Daarɛ tole mɛ ge ton le ka zagahɛ to mɛhe. Bala te Paul nya daa kan'an ba la ninmɔ'ɔrɛ yeti,
44027010	Boraahe wa, to han yete to le ze'ele kalam wa zom ɔɔnrɔŋɔ kantɛ la le keŋɛ yɛ'ɛha, mam mi' te la wan kpe'em zo'e zo'e bo to. Ge te ɔɔnrɔŋɔ kantɛ mɛŋa la la lɔgɔseto woo n bo bini la wa sagom zo'e zo'e. Nɛreba me wa ki' bini.
44027011	Ge kpɛ'ɛma la doohe la ɔɔnrɔŋɔ kantɛ zuodaana la la ɔɔnrɔŋdaana la nɔɔrɛ, ge ton zagahɛ Paul n yele se'em la.
44027012	Zen'sɛka mea te to ɔɔnrɔŋɔ kantɛ la ze'a la me ka ane soŋa te nɛra wan gan'an bini ɔɔrɔyenɛ wa. Bala te basɛba zo'e zo'e bɔta te to le zom ɔɔnrɔŋɔ kantɛ la to kɔ'ɔn ŋmibe paɛ Poeniks teŋa poan bɔna wo to han wan nyaŋɛ. Se'ere n sɔe la Poeniks teŋa dela zensɛka n boe Krete teŋa bɔna zuɔ la gɔbega nu'uhe bɔba te ɔɔnrɔŋɔ kantɛ kena zɛ'ɛta ɔɔrɔyenɛ wa.
44027013	Te ton daa ye' la, sabebego ze'ele te gɔbega nu'o bɔba la na lɔbera fole fole, te ba la tɛn'ɛhe te ba wan sina ge ta'an tom ban bote se'em la. Bala, te ba nya kɔ'ɔn dɔla mɔgɔrɛ la n bo Krete teŋa nɔgbenɛ bɔba la ma'an kena.
44027014	Ge la ka ba yue ge te sabebego ze'ele dapɔya bɔba wana lɔbera teŋa la poan na.
44027015	Sabebego la n kɔ'ɔn lobe mɛ to'ohɛ tɔ ɔɔnrɔŋɔ kantɛ la. Bilam te to behɛ te la wan kpe'em bo to te to kena tu'uha sabebego la. Bala te to nya ka le yete to zegɛ behɛ ge yiinzuo bahɛ te sabebego la kɔ'ɔn lɔbera tɔ dɛɛra ye'a ton pa' zen'an.
44027016	Ton pa' zen'an dene kena la, te to kɔ'ɔn doohe to gɔbega nu'o bɔba wa paɛ tole la zen'an kayema te ba yi'ira Kauda teŋa poan te sabebego la ka lɔbera tu'uha. Bilam te to nyɛ' daaŋɔ wana fiin wa ge me walom nyaŋɛ te ɔɔnrɔŋpeka la n toŋe ɔɔnrɔŋkantɛ la pore la ka sagom.
44027017	Te ba nya ɔnbegɛ ɔɔnrɔŋpeka la mɛ eŋɛ ɔɔnrɔŋɔ kantɛ la poan ge dekɛ mi'inhe lo' ɔɔnrɔŋkantɛ la kaŋkaŋɛ te ko tara paŋa. Ba tare la dabeem la ba yaɛ wan ta lu' tentɔnbin'ihegɔ ko'om la poan Sirtis teŋa poan la. Bilam te ba ka le keŋɛ kekeko ge nya bahɛ te sabebego la lɔbera pɛ'ɛra ba kena.
44027018	Sabebekantɛ n wa lɔbera zo'e zo'e la zuo, te yiimbeere la ba kɔ'ɔn degeha lɔgɔrɔ la n boe ɔɔnrɔŋɔ kantɛ la poan la me le bahɛ ko'om poan.
44027019	Te yiimbeere deyema la yɛ'ɛha te ba dekɛ ba mɛhe nu'uhe gbɛ' lɔgɔseto te ba tare tona ɔɔnrɔŋɔ kantɛ la poan la mɛ bahɛ ko'om poan.
44027020	Dabeha zo'e zo'e n tole te to mina mina ka nyɛ' yentule bii ŋmarebila la a niho. Te sabebego la me sina ge kelom lɔbera zo'e zo'e. Bilam poan te to zan'an ka le tare potɛn'ɛrɛ te to wan le vɔna yɛ'ɛha.
44027021	Te la paɛ dabeha te boraahe la ka dekɛ dia eŋɛ ba nɔɔrɛn. Bilam te Paul yele ba yeti, Boraahe wa, ya han sakɛ ne mam yele ne se'em la ge ka bahɛ ne te to ze'ele Krete teŋa la wa'an na, wana ma'an to ka nyɛ' ne namehegɔ wa'ana wa zo'e zo'e.
44027022	Ge nananawa n bene ya mɛ, din'inhe ya suunre. Te dagɛ la ya ayema ya poan n wan ki'. Han dagana la ɔɔnrɔŋɔ kantɛ la ma'an n wan sagom.
44027023	Zam la yu'uŋɔ Yenɛ se'em te mam dɔla ge na'aha wa soŋora ayema wa'an mam zen'an mɛ na
44027024	yeti, Paul, da bahɛ te dabeem tare hɔ. Te hon wan ze'ele Kaesar la nɛŋa. Se'ere n sɔe la Yenɛ zo'ohogɔ zuo te a wan bahɛ te nɛresɛba woo n lagom bɔna la hɔ ɔɔnrɔŋɔ kantɛ la poan ayema me kan ki'.
44027025	Bala, boraahe wa, din'inhe ya suunre. Te mam mi' te Yenɛ wan seren eŋɛ sɛla te n wom wa.
44027026	Ge yia, sabebego la wan ba'ahɛ lobe pe'e to ta bahɛ teŋa kayema ha.
44027027	Te la de'a la dabeha pia la anaahe daarɛ yu'uŋɔ te sabebekantɛ lobe pe'e to Adriatik Mɔgɔrɛ. Ge lan ta de'a wo yu'uŋsunsua bɔba la, sɛba n tare ɔɔnrɔŋɔ kantɛ la te ko kena la tɛn'ɛhe te to nya pɔnre la done.
44027028	Bilam te ba dekɛ mi'an bɔ sɛla n de bontebegegɔ lu' ta' la mi'an la nya bahɛ ko'om la poan. Ba eŋɛ bala la te ba behɛ la lan zaen se'em. Te ban daa eŋɛ bala dekɛ bahɛ ko'om la poan la, ba behɛ te la kelom kɔ' mɛ zo'e zo'e ka yona la done. Te ɔɔnrɔŋɔ kantɛ la le keŋɛ fiin wa ge te ba le dekɛ mi'an la le bahɛ ko'om la poan te la ka le ba' kɔ' yɛ'ɛha.
44027029	Dabeem n me tare ba la daanse'ere sabebego la yaɛ wan lobe pe'e te ɔɔnrɔŋɔ kantɛ la keŋɛ ta ŋmɛ' la tanhen. Bala te ba tole ɔɔnrɔŋɔ kantɛ la pooren ta lorege kuto tonaahe, sɛba n suunre te ɔɔnrɔŋɔ kantɛ la zɛ'ɛta la ferɛ tentɔnbin'ihegɔ poan. Ge ba nya kɔ'ɔn bɔta te beere yelegɛ ba kalam.
44027030	Sɛba n tare ɔɔnrɔŋɔ kantɛ la te ko kena la nya zegere te ba le'ehɛ yehe ɔɔnrɔŋɔ kantɛ la poan mɛ. Bala te ba parom eta wo bama bote te ba dekɛ kuto la bahɛ te to ferɛ nya mina ge lorege ɔɔnrɔŋpeka la bahɛ ko'om poan.
44027031	Paul n nyɛ' bala la, a yele kpɛ'ɛma la a pɛɛntɛɛnreba la yeti, Sɛba n tare ɔɔnrɔŋɔ kantɛ wa te ko kena wa han le'ehɛ zɔ' ge bahɛ ɔɔnrɔŋɔ kantɛ la, yamam me kan vɔna.
44027032	Te pɛɛntɛɛnreba la ŋma' ɔɔnrɔŋpeka la mi'inhe la n lo' lamenɛ ɔɔnrɔŋkantɛ la bahɛ te a dɛɛra ye'a.
44027033	Te beere n ta pɔnra yelegerɛ la, Paul belom nɛreba la te ba di' dia ge yele ba yeti, Dabeha pia la anaahe n wane te ya bɔna ɔɔnrɔŋɔ kantɛ wa poan ge ka di' sɛsɛla.
44027034	Bala n bene ya mɛ te ya di' dia fiin wa te bala n wan bahɛ te ya nyɛ' paŋa. Ge da fabele ya te se'em zonto pon kan bɔregɛ.
44027035	En ta yele ba wana ba'ahɛ la, a dekɛ la boroboro po'ohɛ bo Yenɛ ba zan'an nɛŋa ge nya gɛn'ɛn dɛ obe.
44027036	Bilam te ba zan'an din'inhe suunre ge te nɛra woo n bo bini la lagom di' dia.
44027037	Te to sɛba woo n bo ɔɔnrɔŋɔ kantɛ la poan la daa dela nɛra kɔbehe seyi' la nɛra pihiyopɔe la bayoobe.
44027038	Ban ta di' tegɛ la, ba nya ɔnbɛ la bon la yema n ane wo moe la ɔɔnrɔŋɔ kantɛ la poan bahɛ ko'om la poan. Ban eŋɛ bala la, ɔɔnrɔŋɔ kantɛ la ka le ba' tebegɛ yɛ'ɛha wo kon daa tebegɛ se'em la.
44027039	Ge te beere n yelegɛ la, sɛba n tare ɔɔnrɔŋɔ kantɛ la te ko kena la ka baŋɛ teŋsɛka te ba pɔnra la ge ba nyɛ' la tentɔnbin'ihegɔ zen'an la. Bilam te ba eŋɛ ba potɛn'ɛrɛ te la han wan nyaŋɛ ne, ba wan bahɛ ne te ɔɔnrɔŋɔ kantɛ la keŋɛ ta sin'inle bini.
44027040	Bala te ba nya ŋma' mi'inhe la n lo' kuto la n soŋore te ɔɔnrɔŋɔ kantɛ la zɛ'ɛta la bahɛ te ba sin'inle tentɔnbin'ihegɔ ko'om la poan ge me le lorehe mi'inhe la n lo' zen'an te ba gota eta te ɔɔnrɔŋɔ kantɛ la kena la bahɛ, ge dekɛ fukantɛ n kpe'em lo' ɔɔnrɔŋɔ kantɛ la te sabego lɔbera zan'anra dɛ kena ye'a doone.
44027041	Bilam te ɔɔnrɔŋɔ kantɛ la ferɛ bɛngɛrɔ la poan te nɛŋa daa ferɛ ge ka le kena, ge te ko'mi'inhe la ŋmɛ'ɛra ɔɔnrɔŋɔ kantɛ la pooren la paŋa aanhom yema yema.
44027042	Pɛɛntɛɛnreba la tɛn'ɛha ba potɛn'ya poan te ba wan ko' sɛba woo te ba daa tare ba pakadeen na la. Se'ere n sɔe la ba daa tɛn'ɛhe te nɛreba la han sige ko'om la poan bum paɛ doone, ba wan zɔ'.
44027043	Ge pɛɛntɛɛnreba kpɛ'ɛma bote te a fan' Paul bahɛ mɛ te a ka sakɛ bahɛ pɛɛntɛɛnreba la te ba ko' nɛreba la. Kpɛ'ɛma me bo nɔɔrɛ te ba zan'an sɛba n mi' ko'om buŋa la, ɛnkɛ lu' ko'om la poan la ba bum paɛ doone.
44027044	Ge basɛba me n ka mi' buŋa la, dekɛ dɔɔrɔ pɔ'ɔba bii dɔɔseto n de ɔɔnrɔŋɔ kantɛ dɔɔrɔ la ge sagom bahɛ te dɔɔrɔ la tare ba paɛ doone. Ba zan'an eŋɛ wana wa la, te ba zan'an paɛ doone soŋa soŋa.
44028001	To zan'an n daa paɛ doone soŋa soŋa la, teŋa la nɛreba yele tomam te bama yi'ire ba teŋa wa la Malta.
44028002	Malta nɛreba wa la to'e tomam soŋa soŋa ge ete sɛla woo n an soŋa bɔ'ɔra tɔ. Ba tuure bugum bo to, saa n niire te ɔɔrɔ bɔna la zuo.
44028003	Paul n yuhɛ la dibehe te a maala bugum la, te waahɔ yehe dibehe la poan na wɔlɔgɔ la zuo la done la Paul nu'o ge kɔ'ɔn vele dɛ kaŋkaŋɛ.
44028004	Malta nɛreba la n daa nyɛ' te bonsɛla la daa vele a nu'o bala la ba yele bo taaba yeti, Boraa wa daa ko' la nɛra. Bala n sɔe te bagase'a ka sakɛ te a vɔna bii la n pon nyaŋɛ doe done ko'om la poan na ge ka ki' wa, baga la wan sina ge ko' en.
44028005	Ge Paul mɛhɛgɛ a nu'o ge te waahɔ la lu' bugum la poan ge pon ka daan Paul nu'o.
44028006	Malta nɛreba la gure beha te Paul ta fohom bii a nɛŋa wan lobege te a lu' teŋa ki'. Te ban gure yue wana wa la ge ka nyɛ' sɛsɛla wa, ba nya tee ba potɛn'ya mɛ ge yeti, Boraa wa dela bagarɛ.
44028007	Te Malta naba Publius daa bɔna ge tara a va'am te ko lɛm to zen'an la. A to'e to soŋa soŋa ge te to daa bɔna a yiren dabeha atan'.
44028008	Publius sɔ nyɛ'ɛra mɛ ge gan'an te ɔɔrɔ tara en. Paul n kɛn' te a behɛ Publius sɔ la, te a po'ohɛ Yenɛ bo en ge dekɛ a nu'uhen pagalɛ Publius sɔ la zuo te a ban'an la ba'ahɛ.
44028009	Paul n daa eŋɛ lana wa la, teŋa la nɛreba la tare ba ban'ahedoma na te ban'ahe la ba'ahɛ.
44028010	Ba me bo to bo'olom kekeko. Ge ton zom ɔɔnrɔŋɔ kantɛ la, ba dekɛ sɛla te to nara te to tara eŋɛ ɔɔnrɔŋɔ kantɛ la poan bo to.
44028011	Ge te ŋmarehe setan' n daa tole ge te to nya nyɛ' Alekzandria teŋa ɔɔnrɔŋɔ kantɛ te ba yi'ira dɛ Leeba Baga. Ge te ɔɔnrɔŋɔ wa bo teŋa wa poan la ɔɔrɔyenɛ la ha.
44028012	Ton zom ɔɔnrɔŋɔ wa la, to wa paɛ la Sirakuse teŋa poan. Te dabeha atan' te to yee bɔna teŋa la poan.
44028013	Ton daa bahɛ Sirakuse teŋa la, to le zom la to ɔɔnrɔŋɔ mea le ta paɛ Aregium teŋa poan. Te yiimbeere la te sabeeo ze'ele gɔbega nu'o bɔba na wa lɔbera ge te dabeha ayi' poan la te to nya paɛ Puteoli teŋa poan.
44028014	Ton sige ɔɔnrɔŋɔ kantɛ Puteoli teŋa wa la, to nyɛ' Yesu dɔlɔba te ba yele to te to wa'an na bɔna la ba dabeha ayopɔe. Bilam te to nya doohe keŋɛ Arom teŋa poan.
44028015	Te ton daa ye' Arom teŋa poan la, Yesu dɔlɔba la basɛba me boe Arom teŋa wa poan mɛ. Te ban wom te tomam ye' na la, basɛba yehe mɛ ge to'ohɛ tɔ Appius teŋa da'a na ge te basɛba me yehe to'ohɛ tɔ Daam Yiya Atan' zen'an na. Te Paul n nyɛ' wana wa la, a po'ohɛ Yenɛ ge maan nyɛ' paŋa Yesu sore dɔlɔga poan.
44028016	Te ton daa paɛ Arom teŋa poan la, Arom teŋa zuodoma la bo Paul sore te a bɔna n bote se'em. Ge pɛɛntɛɛnreba la ayema gura en te daanse'ere a ye wan ta zɔ'.
44028017	Te dabeha atan' poan la, Paul daa yi' lagahɛ Yudoma kpɛ'ɛndoma la n bo Arom teŋa poan la na. Te ban lagahɛ na la, a yele ba yeti, N sɔɔnrɔ, mam daa ka ton toonse'ere n de be'em bo to mɛŋa nɛreba wa bii n zagahɛ mɛ te n kan dɔla tɔ teŋa la etegɔ te to sɔyaabdoma eŋɛ bo to wa. Ge bala mea zan'an, ba daa dekɛ mam mɛ bo Aromdoma te ba dekɛ mam eŋɛ pakadeen Yerusalem teŋa poan.
44028018	Te Aromdoma n daa soke ma sɔgɔha ge daa bɔta te ba bahɛ ma, ban daa ka nyɛ' ma te n ton toonse'ere n de be'em te la nara la ba ko' ma la zuo
44028019	Yudoma n daa zagahɛ ya te ba da bahɛ ma. Bala te mam me daa ye yete ba ye tare ma keŋɛ te Kaesar la gankɛ ma. La mam pon ka tare yelese'ere te n wa yete n mɛŋa nɛreba eŋɛ ma wa.
44028020	Bala zuo n sɔe te mam bɔta te n nyɛ' ya ge tɔgɛ la ya. Ge te ba ba' ma banhe wa la se'emdaana te Israeldoma eŋɛ ba potɛn'ɛrɛ gura wa zuo.
44028021	Te Yudoma kpɛ'ɛndoma daa yele en yeti, Tomam pon ka to'e gɔŋseko Yudea teŋa poan yɛhera ho yele. To sɔɔnrɔ wa ayema me ka ze'ele bilam bɔna na wa yele to yɛla bii yelese'a n de be'em te ba yete hon eŋɛ ya.
44028022	Ge to wan bɔta te to me wom ho n tare se'ere ho potɛn'ɛrɛ poan. Se'ere n sɔe la, to mi' te zen'an woo nɛreba tɔgɔre tɔgɔsebo n ka an soŋa bɔ'ɔra lagaŋseko te ho lagom de'a ayema wa.
44028023	Ba nya daa bo la dabahese'ere daarɛ te ba wan wa'an Paul zen'an na. Ba zo'e zo'e yehe de daarɛ keŋɛ Paul n bo zen'sɛka la. Paul tɔgɛ bo ba Yenɛ Sɔ'ɔlom n ane se'em bolika tara tara la yu'uŋɔ. A zegera tɔgɛ bɔkɛ bo ba Yesu yɛla la vɔnrɛ n de se'em Moses Pa'alegɔ la Nɔtɔgɔheba gɔŋɔ la poan.
44028024	En daa eŋɛ lana wa la, basɛba ba poan tee ba potɛn'ya sakɛ te yelese'a te a tɔgɛ la dela yelemɛŋɛrɛ. Ge basɛba me ka sakɛ.
44028025	Bilam te ba bahɛ Paul zen'an la ge gan'angera la taaba la Paul n yele dena wa ma'an zuo. A yeti, Yenɛ Sea la daa tare yelemɛŋɛrɛ la n bahɛ te Yenɛ nɔtɔgɔha Isaiah yuun yele ye sɔdoma se'em la,
44028026	yele yeti, Keŋɛ ta yele nɛrebana wa yeti, Kelehe ya malom kelehe, ge ya kan malom bɔkɛ. Behɛ ya malom behɛ, ge ya kan malom nyɛ.
44028027	Bahɛ te nɛrebana wa potɛn'ɛra da tana tɛn'ɛha, bahɛ te ba toba da wuna, te ba nini da nyɛta. Han dagana bala, ba nini wan nyɛta, te ba toba wona, te potɛn'ɛra bɔkera, te ba ŋmɛregɛ lebena nyɛ ba tebegɔ.
44028028	Te Paul le yeti, Bahɛ ya te n yele ya dena wa te ya mina te Yenɛ daa bahɛ te nɛreba mɔɔlɛ Yesu Yelesoma yɛhera la a faanrɛ la poan bo sɛba n dagɛ Yudoma la me ge te ba me wan nam dɛ.
44028029	Paul n daa yele Yudoma wana wa ba'ahɛ la, ba nya daa bahɛ a zen'an la mɛ ge nya kɔ'ɔn ŋmɛ'ɛra nɔkpe'ene zo'e zo'e la taaba.
44028030	Ge yuuma ayi' te Paul mea daa yɔɔra ligiri bɔ'ɔra zensɛka te a kɛn'ɛra la to'ohe sɛba woo n kena a zen'en la.
44028031	A mɔɔla Yenɛ Sɔ'ɔlom la n ane se'em, ge pa'ala to Daana Yesu Krista yɛla te dabeem ka tare en bii a go'e te enŋa kan mɔɔlɛ.
45001001	Mam Paul se'em n de Yesu Krista yameŋa te Yenɛ loe mam te n de'a Yesu tontoneba mɔɔla a yelesoma la.
45001002	Yelesoma la te Yenɛ n daa biŋe a nɔɔrɛ la n wana: wonse'ere ha la a daa bahɛ te a nɔtɔgɔheba la tɔgɛ yelesoma la ge golehɛ eŋɛ a gɔŋɔ la poan.
45001003	La dela a dayɔa, wo n de saala la, ba daa dɔgɛ en te a de'a la David yaaŋa.
45001004	Ge le lɛbera Yenɛ bɔba me, Yenɛ daa vo'e en a kum la poan te a pa'alɛ a paŋa te a de'a a dayɔa, to Daana Yesu Krista.
45001005	La dela Yesu zuo te Yenɛ zo'ohe tɔ ge bahɛ te to de'a Yesu tontoneba. A daa eŋɛ dena wa te to bahɛ te teŋa wa woo nɛreba sakɛ bo en ge nana en.
45001006	Yamam Arom teŋa nɛreba me lagom pa'ahɛ sɛba woo te bayi' te ba de'a Yesu Krista nɛreba la poan mɛ.
45001007	N golehere bɔ'ɔra yamam Arom teŋa nɛreba, sɛba te Yenɛ nɔŋɛ ge loe ya te ya de'a a mea nɛreba la. To Sɔ' Yenɛ la to Daana Yesu Krista wan soŋɛ ya ge bo ya sunma'ahom.
45001008	Bala, yia poan, n dekɛ la Yesu Krista yu'urɛ poan po'ohɛ Yenɛ bo ya waabe. Se'ere n sɔe la, teŋa wa zuo woo nɛreba tɔgɔre yan nane Yesu Krista se'em.
45001009	Yenɛ se'em te mam tona bɔ'ɔra en la n suunre zan'an la tɔgɔre yelesoma a dayɔa yele la, n mi' te mam tɛnre ya yele
45001010	daarɛ woo n po'ohegɔ poan. Nananawa, n po'ohere ge sohora Yenɛ te a han bo ɔ sore, n wan wa'ana behɛ ya.
45001011	Mam bote n nyɛ' ya mɛ se'ere zuo n sɔe la n ta'an tɔgɛ ne bo ya. Te ya nyɛ' Yenɛ Sea som la zen'en la ya malom nyɛ' paŋa ya sakerɛ la poan.
45001012	Ge mam yeti sɛla wa vɔnrɛ dela ya wan nyɛ' paŋa pa'ahɛ ya sakerɛ la poan yɛhera la mam nam se'em. Ge te mam mɛŋa me wan nyɛ' paŋa pa'ahɛ n sakerɛ la poan yɛhera la yamam me n nam se'em la.
45001013	Dene poan, n sɔɔnrɔ, mini ya te n ne zegera te n wa'ana behɛ ya ge n zege koŋɛ mɛ. N bote ne te n nyaŋɛ la nɛresɛba n nan yeti ba dekɛ ba mɛhe bo Yesu ya zen'en wo mam nyaŋɛ nɛreba teŋhe sese'ehe te ba nam Krista se'em la,
45001014	Bala, mam tare la toonɛ te n tom bo nɛra woo, yamam sɛba n tɔgɔrɛ Greek bii yamam sɛba n ka tɔgɔrɛ Greek bii yamam sɛba n ta'an kan'anla, la yamam sɛba n ka ta'an kan'anla la.
45001015	N kɔ'ɔn mɔ'ɛ la nini te n wa'an Arom teŋa poan na wa mɔɔlɛ Yenɛ Yelesoma la bo nɛra woo.
45001016	Ge mam ka tare vi' la Yenɛ yelesoma la poan. Se'ere n sɔe la, la dela Yenɛ paŋa poan te a faanra sɛba woo n nam Yesu la bahera. Yudoma zen'enhen yia nya le ta' sɛba n dagɛ Yudoma me zen'enhen pa'ahɛ.
45001017	Se'ere n sɔe la la dela nɛresɛba n wom a yelesoma la gee nam Krista te Yenɛ eŋɛ ba yelemɛŋɛrɛdoma. Wo la pon golehɛ Yenɛ gɔŋɔ poan yele se'em la. La yeti, Se'emdaana sakerɛ n bahɛ te a de'a yelemɛŋɛrɛdaana wan tara vom.
45001018	Ge Yenɛ n boe saazuo ha wan bahɛ te be'emdoma sɛba n gu'ure te nɛra ka mina yelemɛŋɛrɛ la wan nyɛ' namehegɔ.
45001019	Se'ere n sɔe la Yenɛ mea n bahɛ te nɛrebɛ'ɛhe wa bɔkɛ soŋa soŋa Yenɛ Yɛla la n an se'em.
45001020	Ge se'em ma'an te Yenɛ n daa maalɛ teŋa la ta paɛ zina beere wa, teŋa wa nɛreba nyɛ' Yenɛ la a paŋa n an se'em yɛhera la sɛla woo te a maalɛ la. Se'ere n sɔe la nɛreba la kan le ta'an yeti bama tue mɛ la yelese'a te ba tona la.
45001021	Ba baŋɛ Yenɛ ge ba ka bo'ore en na'ahegɔ seko n nare ba bɔ'ɔra en la. Ge me ka po'ohera en la yelese'a te a eta bɔ'ɔra ba la. Ba ton tɛn'ɛha la tɛn'ɛyooro bii ba potɛn'ya zan'an boe la lika poan.
45001022	Ba dekɛ ba mɛhe yi' la yamdoma ge de'a gɔɔnɔ.
45001023	Ba ka po'ohere Yenɛ se'em n tare vom la. Ge ba ton kaanbera la baga te nɛreba maalɛ te ba ana wo nɛresaala, n ane se'em bii niihe la dunhe la bonsɛ'doma n ane se'em me la.
45001024	Te nɛreba toba kpa'a la zuo te Yenɛ dekɛ ba tehɛ te ba eta toonbe'sebo woo te ba sunya bɔta, ge te ba tona vitooma la taaba.
45001025	Ba dekɛ la Yenɛ Yɛla la n de yelemɛŋɛrɛ la te de de'a ponpɔrɔŋɔ. Ge po'oha bɔ'ɔra sɛla te Yenɛ ton maalɛ la, ge bahɛ maala la a mɛŋa, se'em n ton nara ba pɛngera en wuuha la! Taarɛ.
45001026	Te nɛreba etekona wa zuo, te Yenɛ bahɛ ba te ba eta ba potɛn'yaalehe etegɔ. Ge te ba pɔgɔba me tona yalomtooma la ba pɔgɔtadaandoma.
45001027	Sodene mea n bala te boraahe la me eta. Ba bahɛ pɔgɔhe gan'an sɛla te Yenɛ eŋɛ te ba eta ge ton bɔta ba gan'an la ba boraa tadaandoma. Ge te boraahe kaanbɛ ta gan'an la boraahe. Bala, te Yenɛ nameha ba ba toonbe'ero la zuo.
45001028	Ge nɛreba la n daa ka sakere te ba zamehɛ ba mɛhe Yenɛ Yɛla la zuo, te bala te Yenɛ dekɛ ba bahɛ te ba potɛn'yooro la poan te ba kɔ'ɔn tɛn'ɛha la be'em ma'an ge eta sɛla n dagɛ ba eŋɛ.
45001029	Ba sunya zanwaabe kɔ'ɔn de'a la be'em yema yema. Ge me tona pototooma la nyika ge tona be'em la taaba, ge nyuuna ge koora nɛreba ge zabera ge parona ge me tɛn'ɛha be'em bɔ'ɔra nɛreba. Ba me dela yelebibihedoma
45001030	ge me tɔgɔra be'em sagom na taaba yuya. Ba dela Yenɛ diŋdoma. Ba toore taaba ge zɛnkera ba mɛhe saazuo ge ŋmɛ'ɛra ba nyɔn'ɔnrɔ pa'ala ba mɛhe. Ba me kɔ'ɔn tɛn'ɛha la sɔrɔɔ seto te ba wan tom be'em. Ba ka nane ba sɔdoma bii ba madoma.
45001031	Ba dela toonyoorodoma, ge me ka le tona sɛla te ba mɛhe yeti ba eŋɛ. Ba dela potɔpa. Ba ka zote nɛreba ninbɔn'ɔn.
45001032	Ba me mi' te Yenɛ kiha la pa'alɛ te nɛresɛba n boe bɔŋsɛka taaba te ba bɔna wa sontii ba kɔrom ba. Ge bala mea zan'an ba sine ge kelom tona a mɛ. Ge ba yeti, nɛresɛba n tone wana wa la, te ba tone la ma'an.
45002001	N zɔdoma wa, sore ka boe bo ya te ya gankɛ ya tadaana. Se'ere n sɔe la yamam mɛhe n ete la bala. Ge nya yeti ya eŋɛ la wane gankɛ ayema. Ya han eŋɛ bala, ya sagom ne la ya mɛhe.
45002002	To zanwaabe mi' te Yenɛ han sagom nɛresɛba n ete bala la, a tare yelemɛŋɛrɛ.
45002003	Ge n zɔ', nɛreba han eŋɛ sɛla te hon sagom ba ge le eŋɛ dene mea, ho tɛn'ɛhe te ho wan nyaŋɛ le'ehɛ Yenɛ sagaŋɔ la?
45002004	Ya bire poya bahɛ Yenɛ nɛresoŋɔ la, la n din'inhe suunre ge me ka eta sunsunya tɔtɔ tɔtɔ la. Ge, Yenɛ tare la som, zegera te a bahɛ te ya tee ya potɛn'ya ya yelebe'ero poan.
45002005	Ge ya toba n kpa' te ya sunya kanbɛ te ya ka kɛleha yele yele la zuo, ya wan ta nyɛ' namehegɔ gaŋɛ. Namehegɔ daarɛ la te Yenɛ wan pa'alɛ a sunsunyiim ge gankɛ yelemɛŋɛrɛ gankerɛ la.
45002006	Te Yenɛ wan yɔ' nɛra woo te la zona la n tom se'em la.
45002007	Nɛreba basɛba kɔ'ɔn eta la som bɔ'ɔra nɛreba ge ɛɛra pɛnka la na'ahegɔ, la vom sebo n ka tare ba'ahegɔ Yenɛ zen'en enŋa Yenɛ zuo. Bamadoma te Yenɛ wan dekɛ vom la bo ba.
45002008	Le yɛ'ɛha nɛreba basɛba me dela ponya'andoma ge zagahɛ sɛla n de sera, ge dɔla la sɛla n de be'em. Bamadoma me Yenɛ wan eŋɛ suunre sagom ba.
45002009	Ge nɛresɛba woo n tone be'em la wan nyɛ' namehegɔ la daaŋɔ. La me wan pin'ilom la Yudoma zen'an yia ge nya paɛ sɛba n dagɛ Yudoma zen'an me.
45002010	Ge Yenɛ wan dekɛ a pɛnka la a na'ahegɔ la iŋma'ahom bo sɛba woo n eta soŋa la. La me wan le pin'ilom la Yudoma zen'enhe yia ge nya bo sɛba n dagɛ Yudoma la me.
45002011	Bala Yenɛ gankerɛ nɛra woo la boyena.
45002012	Nɛresɛba n ka tare pa'alegɔ la, han ton be'em, Yenɛ kan gankɛ ba la pa'alegɔ la. Ge nɛresɛba n tare pa'alegɔ la, han ton be'em, Yenɛ wan dekɛ pa'alegɔ gankɛ ba.
45002013	Dagɛ se'em wone pa'alegɔ la ma'an n bahɛ te ho de'a yelemɛŋɛrɛdaana ge la dela hon ete sɛla te pa'alegɔ la bɔta la, eŋɛ bahɛ te ho de'a yelemɛŋɛrɛ nɛra Yenɛ zen'en.
45002014	Ge sɛba n dagɛ Yudoma la n daa ka lagom tara pa'alegɔ la, ge ba mɛhe potɛn'ya te ba ne ta eŋɛ pa'alegɔ la n pa'alɛ te ba eta se'em la, ba eŋɛ pa'alegɔ bo ba mɛhe.
45002015	Ge te ba etegɔ poan pa'alɛ te ba mi' sɛla te pa'alegɔ la bɔta. Ba potɛn'ya me pa'alɛ te lana wa dela sera wo ba mɛhe potɛn'ya n ne ta yele ba te ba tue ya bii ba ka tue.
45002016	Yenɛ gankerɛ daarɛ han ta paɛ, yelesoma la te n tɔgɔra la yete la ana la bala. Yenɛ wan bahɛ te Yesu Krista n gankɛ yelese'a woo n boe nɛreba potɛn'ya poan.
45002017	Ge lebena, yamam sɛba han de Yudoma la kɔ'ɔn dekɛ ya mɛhe bo pa'alegɔ la, ge ŋmɛ'ɛra ya nyɔn'ɔnrɔ te Yenɛ bote la yamam ma'an ge nɛra ka le pa'ahɛ yɛ'ɛha,
45002018	ya han mi' pa'alegɔ la zuo, ge mi' Yenɛ n bote ya eŋɛ se'em la, ge tɛn'ɛhɛ ya potɛn'ya soŋa soŋa te yamam ba mina pa'alegɔ la mɛ,
45002019	ya han wan ta'an pa'alɛ se'em n de fɔa ge me le de'a sɛba n de nɛɛhom bo sɛba n boe lika la,
45002020	ya han kan'an na gɔɔnɔ ge me pa'ala bonbilipaalehe ya n dekɛ pa'alegɔ la mina yelemɛŋɛrɛ la zuo,
45002021	ya se'em n pa'alɛ ya taaba la, bene te ya ka pa'ala ya mɛhe? Ya yeti ba da zuunra, yamam mɛhe ka zuunre?
45002022	Ya yeti ba da gan'ara la ba tadaana pɔga bii sera, ge ya gan' la ho tadaana pɔga? Yamam yeti ya kihi baga, ya ka faanrɛ baga lɔgɔrɔ?
45002023	Ya ŋmɛ'ɛre nyɔn'ɔn la yan tare pa'alegɔ la ge ka na'aha Yenɛ te ya ka nana a pa'alegɔ la!
45002024	Ge la golehɛ ti yamam zuo, daarɛ woo teŋa kayema kɛhega mam yu'urɛ.
45002025	Ge ya han dɔla pa'alegɔ la ya ŋmaa la tare vɔnrɛ, ge ya han ka dɔla pa'alegɔ la ya ŋmaa la ka tare vɔnrɛ.
45002026	Ge nɛrese'em han ka ŋmaa ge dɔla tuntɔɔ pa'alegɔ la, Yenɛ behere en wo a ŋmaa me n bala.
45002027	Bala, se'em n ka ŋma' la ge dɔla pa'alegɔ la wan gankɛ yamam sɛba te ba ŋma' la ge me mina pa'alegɔ la ge ka dɔla pa'alegɔ la.
45002028	Bala mea zan'an, dagɛ la nɛra se'em n yenzuo ŋmaa n de Yuda nɛra. Ge, se'emdaana n seren de Yuda nɛra a suunre poan, enŋa n de Yuda nɛra.
45002029	Wana vɔnrɛ dela a daana suunre kɔ'ɔn de'a la Yenɛ denɛ ma'an. Dena wa me dela Yenɛ Sea n ete de bala, ge dagɛ pa'alegɔ te ba golehɛ la n ete dɛ. Bala, nɛra se'emdaana n dekɛ a suunre te ka kɔ'ɔn de'a la Yenɛ denɛ ma'an la, to'ohe a pɛnka la Yenɛ zen'an ge dagɛ la nɛresaaleba zen'enhen.
45003001	Bala la Yudoma nyane sɛba n dagɛ Yudoma la mɛ? Bii ŋmaa n tare vɔnrɛ?
45003002	La de sera. Yia poan Yenɛ daa dekɛ a yɛla la bo la Yudoma te ba eta.
45003003	Yudoma la basɛba daa han dagana la birikindoma, bala la wan bahɛ te Yenɛ kan eŋɛ n biŋe a nɔɔrɛ te a eŋɛ se'em la?
45003004	Aai, la kan dene bala. Ge nɛra woo n pon ka tɔgɔra yelemɛŋɛrɛ wa, Yenɛ kɔ'ɔn de'a la yelemɛŋɛrɛdaana wo lan golehɛ se'em la, Ho yetɔgom dela ma'an. Ho han gankɛ mam te mam tue mɛ, la dela ma'an.
45003005	Ge nɛra se'em han ta yeti te a han tom be'em a pa'alɛ te Yenɛ tona la sɛla n de ma'an? To wan yeti bo? To wan ta'an yeti Yenɛ ka ton soŋa a han bahɛ te a daana nyɛ' namehegɔ?
45003006	Aai, la kan ta'an eŋɛ. A han ta'an eŋɛ bala, Yenɛ kan ta'an gankɛ teŋa wa nɛreba waabe.
45003007	Ge magahɛ wo, mam han ton la be'em. Ya tɛn'ɛhɛ te bala wan soŋɛ Yenɛ pɛnka. Se'ere n sɔe la bala te nɛreba wan nyɛ' baŋɛ soŋa soŋa te Yenɛ tone la sɛla n de ma'an? La han de'a la bala. La wan eŋɛ la wane, te n wan nyɛ' namehegɔ ge de'a yelebe'ero daana wa?
45003008	Bala, nɛreba basɛba yeti mam yele nɛreba yeti, Te tom be'em te bala n tare pɛnka bo Yenɛ. Bala la, Yenɛ wan gankɛ ba, wo lan nare te a gankɛ ba se'em la.
45003009	Bala, tomam la nyane sɛba n dagɛ Yudoma la mɛ? Aai. Mam pon diŋɛ pa'alɛ te Yudoma la sɛba n dagɛ Yudoma la zanwaabe boe la be'em poan.
45003010	Wo lan golehɛ yele se'em la, Se'em ka boe dɛna tontɔɔ nɛra, la ayena me.
45003011	Se'em me ka boe tara bɔkɛ, se'em ka boe ba poan ɛɛra Yenɛ.
45003012	Ba zan'an bire la poore, ba zan'an ganlom mɛ. Se'em ka boe poan tona som, ayena me ka boe.
45003013	Ba konkɔya dela yɔɔrɔ, te ba zɛlehe ana malemale. Ba nɔgbama tare la zaŋkaŋa yabega ma'an.
45003014	Ba nɔya perɛ mɛ la pɔtɛ la yabega.
45003015	Ba kanbele me koora ge pɔgɔlona nɛreba.
45003016	Ba sɔrɔtɔ zan'an dela sagaŋɔ la fabelegɔ.
45003017	Ba ka mi sunma'ahom sore la.
45003018	Yenɛ zɔɔlom ka boe ba ninin.
45003019	Ge le yɛ'ɛha to mi' te sɛla woo te pa'alegɔ la yɛta nɛreba te ba eta la, enŋɛ bo la nɛresɛba n dole a la ma'an. Bala zuo, Yenɛ wan gankɛ teŋa wa waabe nɛreba ge nɛnɛra kan ta'an yeti sɛla.
45003020	Ge nɛra han dɔla pa'alegɔ la, bala la ka bahɛ te a de'a yelemɛŋɛrɛ nɛra Yenɛ nɛŋa. Se'ere n sɔe la, pa'alegɔ la bahere te nɛra woo baŋera te a dela be'emdaana.
45003021	Nananawa, Yenɛ pa'alɛ sore te nɛreba de'a yelemɛŋɛrɛ nɛra. Sore dena wa me ka tare se'ere eta la pa'alegɔ la te Pa'alegɔ la Nɔtɔgɔheba n pon tɔgɛ de yele la.
45003022	Yenɛ ze'ete nɛreba ma'an. Doohe la ban nam Yesu Krista la, Yenɛ ete la bala mea bɔ'ɔra buuri woo n nam Yesu Krista. Sɔya la ka boe yema yema.
45003023	Se'ere n sɔe la, nɛra woo ton la be'em, ge ka paara Yenɛ zen'en.
45003024	Ge, Yenɛ n eŋɛ som bo nɛreba yoo la zuo, te a bahɛ ba yelebe'ero bo ba te ba de'a yelemɛŋɛrɛ nɛreba, yɛhera la ban nam Yesu Krista la zuo.
45003025	Yenɛ daa loe Yesu te a ki' mɛ te a kum la poan n wan nyaŋɛ bahɛ nɛreba yelebe'ero bo ba wo ba han nam en. Yenɛ daa eŋɛ wana, te a pa'alɛ te a dela tontɔɔdaana. Ge yuuma n tole ha, Yenɛ daa tare la suguru ge daa ka namehɛ nɛreba ba yelebe'ero zuo.
45003026	Ge nananawa, a ete suunre la nɛreba yelebe'ero te a pa'alɛ te a dela tontɔɔdaana. Sore dena te Yenɛ pa'alɛ te enŋa mɛŋa dela tontɔɔdaana, ge me wan eŋɛ sɛba woo n nam Yesu tontɔɔdoma.
45003027	Bala, sɛla ka boe te to wan ta'an ŋmɛ' nyɔn'ɔn la dɛ. Se'ere n sɔe la la dagɛ la ton dole pa'alegɔ la zuo te to wan dɛna tontɔɔ nɛreba Yenɛ zen'an. Ge la dela ton nam Yesu la zuo te to wan dɛna tontɔɔ nɛreba Yenɛ nɛŋa.
45003028	Bala, ton nyɛ' sɛla dena poan wa, la dagɛ la hom dole pa'alegɔ la, n wan bahɛ te Yenɛ yi' ho tontɔɔ nɛra. Ge la dela hom nam Yesu la zuo te Yenɛ wan yi' ho tontɔɔ nɛra.
45003029	Yenɛ kɔ'ɔn bɔna la Yudoma zen'an ma'an ge a ka boe la sɛba n dagɛ Yudoma zen'an? Aai, Yenɛ me boe sɛba n dagɛ Yudoma zen'an.
45003030	Yenɛ dela ayena. A dekere Yudoma te ba dɛna tontɔɔ nɛreba la ban nam Yesu la zuo, ge me dekera sɛba n dagɛ Yudoma me te ba dɛna tontɔɔ nɛreba la ba me nam Yesu la zuo.
45003031	Wana ka pa'alɛ te ton nam Yesu la zuo, to da dɔla pa'alegɔ la. La dela te ton dɔla kɔ.
45004001	To wan ta'an yeti to sɔyaaba Abraham yuun eŋɛ a mea yɛla la wane?
45004002	La han dene la Abraham tooma zuo te Yenɛ yuun dekɛ en te a de'a tontɔɔ nɛra, a ta'an ŋmɛ' ne a nyɔn'ɔn la dɛ nɛresaala zen'en. Ge dagɛ Yenɛ zen'en.
45004003	La golehɛ yeti, Abraham nam Yenɛ te Yenɛ yi' en tontɔɔ nɛra.
45004004	Nɛra han tom ba ne yɔ' en mɛ, a yɔɔrɛ la dagɛ bo'olom, ge la dela sɛla te a tom to'e.
45004005	Se'em te Yenɛ bɔ'ɔra boorɔ dela se'em n ka delom a mɛŋa tooma ge nam la Yenɛ ge mina te Yenɛ ma'an n bo'ore toonfɛn'ɛhadoma boorɔ.
45004006	David daa tɔgɔre la yele ana mea yɛta yeti, popeelom boe la sɛba te Yenɛ yi' ba tontɔɔdoma ge dagɛ la tooma zuo.
45004007	A daa yeti, Popeelom boe mɛ la sɛba te Yenɛ bahɛ ba be'em bo ba sɛba te ba pin' ba be'em bahɛ la.
45004008	Popeelom boe mɛ la sɛba te Na'ayenɛ bahɛ ba tobekperega be'em woo bo ba te ka bɔta pan'ahegɔ.
45004009	Popeelom bona taaba dela sɛba n ŋma' ba boraanɛ ma'an. La sɛbadoma me n ka ŋma'. Bala, tomam yeti, Abraham nam la Yenɛ, te Yenɛ yi' en tontɔɔ nɛra.
45004010	Ge Yenɛ yi' Abraham la tontɔɔ nɛra te Abraham nan ka ŋma'.
45004011	Ge Yenɛ yuun yi' en la tontɔɔ nɛra ge te Abraham nya baŋɛ ŋma'. A yuun to'e ŋmaa danlehom wa te la pa'ale te en nam Yenɛ la zuo te Yenɛ yi' en tontɔɔ nɛra. Bala Abraham dela sɔyaaba bo sɛba woo n nam Yenɛ la. Te Yenɛ to'e ba la ban pon ka ŋma' te ba dɛna tontɔɔdoma.
45004012	Abraham kelom dɛna la sɔyaaba bo sɛba ŋma' la me. Dagɛ la ban ŋma' la zuo te a de'a ba sɔyaaba ma'an. Ge la dela ba nam Yenɛ wo Abraham n nam Yenɛ la, ge nya baŋɛ ŋma' la zuo te a de'a ba sɔyaaba.
45004013	La dagɛ la pa'alegɔ dɔlɔga zuo te Yenɛ yuun biŋe a nɔɔrɛ bo Abraham la a yaahe te teŋa wa zan'an wan dɛna ba denɛ. Dagɛ la Abraham dole la pa'alegɔ la zuo. Ge la dela n nam Yenɛ te a yi' en tontɔɔ nɛra. Bala zuo te a biŋe a nɔɔrɛ la bo en.
45004014	Ge Yenɛ han biŋera a nɔɔrɛ la bɔ'ɔra la sɛbadoma n dole pa'alegɔ la ma'an la, nɛresaala n nam Yenɛ se'em la ye dela yoo. Ge te Yenɛ me n biŋe a nɔɔrɛ la me kan tara vɔnrɛ.
45004015	Pa'alegɔ la tare la sunsunyiim kena na. Pa'alegɔ han ka bɔna ganleŋɔ ka boe.
45004016	Bala, Yenɛ yuun biŋe a nɔɔrɛ la yɛhera la Abraham n yuun nam en la zuo. Te dena wa poan te Yenɛ nɔɔrɛ la te a biŋe la wan pa'alɛ soŋa soŋa te la dela bo'olom te a eŋɛ biŋe bo Abraham yaahe woo. Ge dagɛ la sɛba ma'an n dole pa'alegɔ la. Ge, a lagom bo la sɛba woo n nam Yenɛ wo Abraham n nam se'em la. Te Abraham n de to waabe sɔyaaba.
45004017	Wo Yenɛ gɔŋɔ la n yele se'em la, la yeti, Mam eŋɛ hɔ te ho dɛna la tenhen zo'e zo'e sɔ. Bala, Yenɛ nɔbiŋere wa dela sɛla n de ma'an Yenɛ nɛŋan. Yenɛ dene mea n bahera te nɛreba ihegera ba kum poan. Ge me bahera te sɛla te to nan ka tabelɛ nyɛ' to nini teŋa wa zuo wa bɔna.
45004018	Ge Abraham nam Yenɛ mɛ ge din'inhe suunre gura te a pɔga ta dɔgɛ. La wa kpe'em te nɛra sakɛ te yele ana wa wan eŋɛ. Bala n sɔe te Abraham dɛna nɛra woo sɔyaaba teŋa wa zuo. Wo lan golehɛ se'em la, Ho buuri yeti ba ta zo'e la bala wo ŋmarebibihe la.
45004019	Abraham ta dɛna la yuunkɔbega, ge a yuun ka yeti enŋa diŋɛ korogɛ la te a iŋa zɛnkɛ la, a kan le nam Yenɛ. Bii a yeti a pɔga Sarah en diŋɛ korogɛ kan le nyaŋɛ dɔgɛ kɔma la a kan nam Yenɛ.
45004020	Abraham daa ka zagahɛ te a nam Yenɛ bii a tɛn'ɛha boyi' boyi' la Yenɛ n biŋe a nɔɔrɛ bo en la. A daa malom nam Yenɛ mɛ soŋa soŋa ge pɛngɛ en.
45004021	A daa sakɛ a suunren mɛ soŋa soŋa te Yenɛ wan seren eŋɛ yelese'a te a biŋe a nɔɔrɛ te a wan eŋɛ la.
45004022	Bala, Abraham n nam Yenɛ la zuo, te Yenɛ yi' en tontɔɔ nɛra.
45004023	Yelehom bona wa ka golehɛ bo la Abraham ma'an,
45004024	ge la golehɛ bo tomam sɛba mɛ te ba to'e to te to dɛna tontɔɔdoma, tomam sɛba n nam Yenɛ se'em n vo'e to Daana Yesu kum poan la.
45004025	Ge tomam n tom be'em la zuo, te Yenɛ bahɛ te ba ko' Yesu. Ge a bahɛ te a vo'e a kum la poan mɛ. Wana zuo te Yesu wan eŋɛ tɔ tontɔɔdoma Yenɛ nɛŋan.
45005001	Depooren, to nya dela tontɔɔ nɛreba Yenɛ nɛŋan dɔla la tomam nam Yenɛ la. Bala te to tara sunma'ahom la Yenɛ doohe to Daana Yesu Krista poan.
45005002	Ton nam Yesu Krista la zuo te Yenɛ eta som bɔ'ɔra tɔ. Dene n bala te to nyɛta wa. Bala to tare popeelom. Se'ere n sɔe la to tare potɛn'ɛrɛ te to wan lagom to'e Yenɛ pɛnka la.
45005003	Ge me tara popeelom to namehegɔ wa poan. Se'ere n sɔe la, to mi' te to han nyɛ' namehegɔ, bala to wan zamehɛ ŋmibega soŋa soŋa.
45005004	To ŋmibega la zuo te Yenɛ tɔgɔra sɛla n ane soŋa yɛhera to yele. Ge ton tɔgɔrɛ yelesoma yɛhera to yele la bahere te to din'inhe suunre gura.
45005005	Ge to han din'inhe suunre wana, Yenɛ kan valegɛ tɔ. Se'ere n sɔe la, Yenɛ pon dekɛ a nɔŋerɛ la bo to yɛhera la a Sea la te a dekɛ bo to la.
45005006	Ge ton daa kelom kan ta'an loe yele yele bo to mɛhe la. Yesu Krista daa ki bo to te a soŋɛ tomam toonbe'erodoma wa mɛ. A ki' la daanse'ere daarɛ te Yenɛ bɔta n te a ki la.
45005007	La kpe'em ya te nɛra ki bo tontɔɔ nɛra. Ge la wan de'a la daanse'ere nɛra wan ki bo la nɛresoŋɔ.
45005008	Yenɛ pa'alɛ tɔ, en nɔŋɛ tɔ se'em. A pa'alɛ tɔ a nɔŋerɛ wa la ton nan kelom dɛna yelebe'erodoma te Yesu Krista ki bo to.
45005009	Yesu kum la zuo te nananawa te to nya dɛna tontɔɔ nɛreba Yenɛ nɛŋan. Te dena wa han dɛna bala, yelese'ere ka boe wan gu' Yesu te a kan fan' tɔ bahɛ, Yenɛ han ta eŋɛ suunre gankera tɔ.
45005010	To daa dela Yenɛ diŋdoma. Ge a bia Yesu kum la zuo, te to dɛna a zɔdoma wa. Ton nya dela Yenɛ zɔdoma. Yesu wan fan' to bahɛ la n vɔe wa zuo.
45005011	La dagɛ la zanwaabe n bala. To le tara popeelom la Yenɛ yɛhera la to Daana Yesu Krista, se'em bahɛ te to tare be'em duuhego la zuo.
45005012	Tɔ. Nɛra ayema zuo te be'em wa'an teŋa wa zuo na. Te nɛra wa be'em la n tare kum na. Te dena wa zuo te kum bɔna teŋa wa zuo woo. Se'ere n sɔe la nɛra woo dela be'emdaana.
45005013	Ge be'em daa pon bɔna teŋa wa zuo te Yenɛ nan ka bo pa'alegɔ la. Ge zen'an te pa'alegɔ la ka bɔna, ba kan nyɛ be'em.
45005014	Ge kum daa boe nɛresɛba n daa boe saŋsɛka te Adam yuun bɔna la tara tara la Moses saŋa la mɛ. Kum mea yuun boe nɛresɛba n yuun ka tom be'em wo Adam n yuun tom se'em, yɛhera la n yuun zagahɛ Yenɛ nɔɔrɛ la. Ge Adam yuun ane mɛ wo nɛra se'em n daa yeti a wa'an teŋa wa zuo na la n yuun ane se'em la.
45005015	Ge bama bayi' la dagɛ boyena. Se'ere n sɔe la, Yenɛ zaŋa bo'olom la ka ane wo Adam yelebe'ero la. Ge la me de yelemɛŋɛrɛ te Adam yelebe'ero zuo te nɛreba kiira wa. Ge Yenɛ n zo'ohogɔ la zo'e gaŋɛ mɛ, te bala mea me n de a zaŋa bo'olom la. A dekɛ bo'olom bona wa bo la nɛreba kekeko yɛhera la boraa kayema som la zuo te Yenɛ dekɛ bo to. Boraa wa dela Yesu Krista.
45005016	Bala Yenɛ bo'olom la boe la boyema, la Adam n tom be'em se'em la. Ge Adam daa ka tare boorɔ la en tom be'em la. Nɛreba kekeko n daa tom be'em la. Yenɛ n daa eŋɛ som bo ba la zuo n bahɛ ba te ba tara boorɔ.
45005017	Ge la de yelemɛŋɛrɛ te nɛra ayema la be'em zuo n bahɛ te kum bɔna wa. Ge nɛra ayema wa, Yesu Krista wa n eŋɛ se'em wa kanregɛ gaŋɛ mɛ. Te sɛba woo te Yenɛ zo'ohɛ ba la a bo'olom te ba dɛna tontɔɔ nɛreba a nɛŋan la, wan bɔna bɔŋsoŋa Yesu Krista yu'urɛ poan.
45005018	Bala zuo nɛra yene be'em n bahɛ te nɛra woo nyɛta namehegɔ la, bala mea te nɛra woo me nyɛta faanrɛ yɛhera la nɛra yene toonsoma la zuo.
45005019	Bala zuo nɛra yene n zagahɛ Yenɛ nɔɔrɛ la zuo te nɛreba dɛna be'emdoma, bala mea te Yenɛ yi' nɛreba tontɔɔdoma yɛhera la nɛra yene Yesu Krista wa, n ka zagahɛ Yenɛ nɔɔrɛ la zuo.
45005020	Pa'alegɔ la wa'ana te la bahɛ te be'em malom pa'aha. Ge be'em malom pa'aha la, bala te Yenɛ zo'ohogɔ la me malom pa'aha.
45005021	Bala, be'em n tare kum na la, bala mea te Yenɛ zo'ohogɔ la bahɛ tomam te to tara vom sebo n ka tare ba'ahegɔ enŋa Yenɛ zen'en la to Daana Yesu Krista zuo.
45006001	Bala, to wan ta'an yeti bo, to kɔ'ɔn tona be'em, te Yenɛ zo'ohogɔ malom pa'aha?
45006002	Aai, dagɛ bala. La han dɛna be'em to ki mɛ, wane te to wan lebe ta tona be'em?
45006003	To mɛhe mi' soŋa soŋa te tomam daa to'e ko'om soa la, tomam la Yesu Krista dela boyena. Ton daa to'e ko'om soa la, to daa lagom ki' mɛ la Yesu.
45006004	To ko'om soa la poan, to lagom ki' mɛ la Yesu. Ge te ba lagom laɛ tɔ la en. Bala, wo to Sɔ' Yenɛ n daa dekɛ a paŋa la bahɛ te Yesu Krista vo'e a kum la poan bala mea te tomam mɛ wan bɔna bɔŋpaalega poan.
45006005	Tomam la Yesu dela boyena yɛhera la a kum la poan. Bala mea, te Yenɛ wan bahɛ te to me ta vo'e to kum poan, wo n daa bahɛ te Yesu daa vo'e a kum poan se'em la.
45006006	Bala, to mi' dena wa soŋa soŋa mɛ, te Yesu n daa ki punpuuredɔɔ zuo la, to daa ko bɔŋkɛka la mɛ punpuuredɔɔ la zuo. Te Yenɛ ta'an sagom be'em bɔŋa kɛka la paŋa la. A eŋɛ wana te to da le dɛna be'em yamehe.
45006007	Ge nɛra han ki, a vo'ohe mɛ. Se'ere n sɔe la, yelebe'ero tooma ka le ta'an bɔna a suunren.
45006008	Bala, wo tomam ki la Yesu Krista la, to mi te to wan vɔna la en.
45006009	To mi' te Yenɛ diŋɛ bahɛ te Yesu Krista vo'e a kum la poan, a ka le malom ki, kum ka le malom nyaŋɛ en.
45006010	N daa diŋɛ ki bala la, be'em ka le tana en. Ge nananawa, a nya boe la Yenɛ zen'en.
45006011	Bala mea, mini ya te han dɛna be'em to ki mɛ ge ya boe mɛ la Yenɛ Yesu Krista zuo.
45006012	Bala la, da bahɛ te be'em sɔna ya iŋgana wa behera te ya eta sɛla te ya bɔŋkɛka la bɔta.
45006013	Ya me da le bahɛ ya te ya iinhe zen'sɛka tona toonfɛn'ɛha. Ge ton dekɛ ya ya mɛhe lɛm Yenɛ wo nɛresɛba te ba tara ba kum poan lebe vom poan na. Dekɛ ya mɛhe kɔ'ɔn bo Yenɛ te ya etegɔ dɛna tontɔɔtooma ma'an.
45006014	Da bahɛ ya te be'em sɔna ya behera. Se'ere n sɔe la, la dagɛ la pa'alegɔ la n sɔe te ya eta ge la dela Yenɛ zo'ohogɔ la zuo, te ya eta.
45006015	Dene poan la ka nare te to tona be'em. Se'ere n sɔe la, la dagɛ la pa'alegɔ la te to dɔla. La dela Yenɛ n eŋɛ som la bo to la zuo.
45006016	Ya mɛhe mi' soŋa soŋa te hon se'em n dekɛ ho mea lebege yameŋa bo nɛra se'em, enŋa daana n de ho zuodaana te ho nana a nɔɔrɛ la. Bala ho zuodaana han dɛna la be'em la tare kum kena na. Ge ho han nana la Yenɛ nɔɔrɛ, a wan yi' ho yelemɛŋɛrɛ nɛra.
45006017	Ge nananawa, pɛngɛ ya Yenɛ. Se'ere n sɔe la, te yia ya daa nan dela yamehe bo be'em. Gee nananawa, ya kɔ'ɔn mɔ'ɛ la nini nana yelemɛŋɛrɛ la te ya zamehɛ la.
45006018	Yenɛ fan' ya be'em nu'uhen bahɛ, ge te ya nya dɛna la a yamehe eta sɛla n de yelemɛŋɛrɛ.
45006019	N tare la ya mɛhe en ete sɛla la magaha bɔ'ɔra ya, la yan ka bɔkere la zuo. Ge ya daa nan dekere ya mɛhe bɔ'ɔra la yalomtooma la toonfɛn'ɛha. Bala mea te yan dekera ya mɛhe bɔ'ɔra yelemɛŋɛrɛ la. Ge kɔ'ɔn yehe ya mɛhe ze'ele tona la sɛla n de ma'an, wo Yenɛ n bote se'em la.
45006020	Yan daa nan be'em yamehe la, ya da ka bote tontɔɔ vom yɛla.
45006021	Nananawa, bene yɔɔrɛ n boe vitooma la te ya daa tona la poan? Yɔɔrɛ ka boe, ya tooma la bahɛ te kum n bɔna.
45006022	Ge nananawa, Yenɛ bahɛ te ya bɔna la fai dɛna Yenɛ yamehe, te ya yɔɔrɔ dela ya bɔŋa zan'an dekɛ bo la Yenɛ ge te ya wan le nyɛ' vom n ka tare ba'ahegɔ Yenɛ zen'en.
45006023	Ge be'em yɔɔrɛ dela kum. Ge Yenɛ zaŋa bo'olom la dela vom sebo n ka tare ba'ahegɔ to Daana Yesu Krista poan.
45007001	Tɔ. N sɔɔnrɔ, ya sɛba woo n dole pa'alegɔ la bɔkɛ soŋa soŋa te nɛra han ki, pa'alegɔ la ka le sɔna la.
45007002	Magahɛ wo pɔgɔsɛka n ele, pa'alegɔ yele te la dela kihire te a yehe ta naa la boraa ge te a sera vɔna. Ge a sera la han ki, la dagɛ kihire bo pɔka la.
45007003	Ge pɔka wa han keŋɛ ta naa la boraa, ge te a sera vɔna, pa'alegɔ wan yeti a tone la kabonhe. Ge a sera la han ki mɛ a nya boe la fai, te a nya han ele, la dagɛ kabonhe.
45007004	Bala n sɔɔnrɔ, ya nya lagom dɛna la Krista iŋa la, te pa'alegɔ la paŋa ka sɔna ya, ya boe la fai te ya dɛna Krista denɛ. Se'em te Yenɛ vo'e en la te ta'an tona bɔ'ɔra Yenɛ.
45007005	Tomam n daa nan boe iŋganɛ naane wa poan la, pa'alegɔ la daa bahɛ te to tɛn'ɛha la be'em te sɛla woo te to daa eta dɛna la kum.
45007006	Ge nananawa, to ka le zɔta dabeem la pa'alegɔ la. Se'ere n sɔe la pa'alegɔ la ka le behera tɔ. Ge nananawa, to ka le dɔla yelekɛgɛhe la, yelese'a te ba daa golehɛ biŋe. Ge, to dole la pa'alegɔ seko taaba te Yenɛ Sea la bɔta tɔ te to dɔla la.
45007007	Tɔ. Bala, to nya wan yeti bo? To wan yeti pa'alegɔ la dela be'em? Aai. Ge la dela pa'alegɔ la n bahɛ te mam mina be'em n de sɛla. N daa kan mini Yenɛ gɔŋɔ la n yeti, Da bahɛ te ho potɛn'ɛrɛ bɔna la ho tadaana bonɔ poan la vɔnrɛ n de sɛla, la han dagana pa'alegɔ la n yele.
45007008	Ge pa'alegɔ la bahɛ te be'em n nyɛ' sore gbirigera be'em yɛla n poan. Pa'alegɔ han ka bɔna, be'em dela bonki'iŋa.
45007009	Mam mɛŋa daa nan ka dole pa'alegɔ la, n daa vɔe mɛ. Ge mam wa'ana baŋɛ pa'alegɔ la n bote n eta sɛla la, bilam te be'em daa pin'ilom tara paŋa la mam, te mam ki.
45007010	Te pa'alegɔ la n daa dene sɛla n wan tare ne vom wa'ana la nya ton tare kum na.
45007011	Bala te be'em nyɛ' sore pan'ahɛ mam yɛhera la mam daa tare pa'alegɔ la tenha sɛla n nare te n eŋɛ la. Dene poan, pa'alegɔ la bahɛ te be'em ko' mam mɛ.
45007012	Yenɛ n de fa'adaana bo pa'alegɔ la nɔɔrɛ te bama dela fa'a la tontɔɔ la som.
45007013	Dene poan n wan ta'an yeti yelese'a n ane soŋa la n bahɛ mam te n wona te n ki' mɛ wa? Aai. La dela be'em n sɔe. Be'em dekɛ la yelese'ere n ane soŋa bahɛ mam te n wona te n ki' mɛ, te a pa'alɛ nɛreba be'em n an se'em. Bala pa'alegɔ la pa'alɛ nɛreba te be'em la kɔ'ɔn yalegɛ la nɔɔrɛ.
45007014	Ge to mi' te pa'alegɔ la yehe Yenɛ zen'an. Ge mam kɔ'ɔn de'a la asaala, kɔ'ɔn tona be'em.
45007015	Ge n ka bɔkere sɛla te n eta la. Bene zuo, n ka ete sɛla te n bɔta te n eŋɛ la. Ge n tom eta la sɛla te n ton kɔ'ɔn ka bɔta.
45007016	Te n han ne eŋɛ sɛla te n ka bɔta te n eŋɛ la, mam sakɛ te pa'alegɔ la dela yelemɛŋɛrɛ.
45007017	Bala, la dagɛ la mam mɛŋa n tone yele ana wa. Ge la ton dɛna la be'em la n boe n poan la n bahere te n tona bala.
45007018	Mam mi' te som ka n poan, la mam pon bɔta te n tona sɛla n ane soŋa la n ka tan' tona bala.
45007019	Ge n ka tone sɛla ane soŋa te n bɔta te n ton la. Ge n ton tona la sɛla n de be'em te n ka bɔta te n tona la.
45007020	Ge n han tona sɛla te n ka bɔta te n tona la, dena wa pa'alɛ mɛ te la dagɛ mam mɛŋa n eta wana. Ge la ton de'a la be'em la n bahere te n tona bala.
45007021	Dene poan, yele dena wa n boe n poan te n han ne bɔta te n ton la sɛla n ane soŋa, n ne ton ton la sɛla n de be'em.
45007022	N potɛn'ɛrɛ poan n tare popeelom la Yenɛ pa'alegɔ la.
45007023	Ge yelese'a te mam mea bɔta la dagɛ boyena la yelese'a te Yenɛ bɔta te n eta la. Te wana wa bahɛ te mam dɛna la yameŋa bo be'em la n boe poan la.
45007024	Bala, behɛ ya mam kɔ'ɔn ka tara popeelom se'em. Dene poan ane n wan ta'an fan' mam, en iŋganɛ wa n tare mam yɛ'a kum poan wa bahɛ?
45007025	Mam pɛngɛ Yenɛ doohe to Daana Yesu Krista poan. Lan ane mam se'em n wana. Mam potɛn'ɛrɛ poan te mam tara na'ahera Yenɛ ge mam iŋganɛ la kelom tona la be'em.
45008001	Dene poan, sagaŋɔ ka boe bɔ'ɔra sɛba n boe la Yesu Krista la.
45008002	Se'ere n sɔe la, Sea la n bahɛ te to bɔna la Yesu Krista la n fan' tɔ pa'alegɔ la n tare be'em la kum kena na la poan bahɛ.
45008003	Pa'alegɔ la n daa kan ta'an eŋɛ se'ere doohe la saaleba n de tɔrɔgɔdoma la zuo, Yenɛ nyaŋɛ eŋɛ dɛ. Yenɛ daa sagom be'em doohe la n bahɛ te a mɛŋa Dayɔa la daa dekɛ asaala iŋa wa'ana dɛna be'em bo'olom.
45008004	Ge Yenɛ daa eŋɛ wana te tomam sɛba n dole a Sea la n bote se'em la ge dagɛ la to mɛhe n bote se'em la, wan dɛna tontɔɔ nɛreba wo pa'alegɔ la n bote se'em la.
45008005	Ge nɛresɛba n boe ba iŋganɛ n bote se'em la, ba potɛn'ɛra la dole la ba iŋganɛ la n bote se'em la. Ge nɛresɛba me n boe wo Sea la n bote se'em la, bamadoma me potɛn'ɛra tɛn'ɛhɛ la sɛla te Sea la bɔta la.
45008006	Te hon se'em n boe bɔŋsɛka taaba te ho mea potɛn'ɛrɛ bɔta la, tare la kum kena na. Ge hon me se'em potɛn'ɛrɛ n tɛn'ɛhe sɛla te Sea la bɔta la, me tare la vom la sunma'ahom kena na.
45008007	Bala, hon se'em n boe bɔŋsɛka taaba te ho mɛŋa potɛn'ɛrɛ bɔta dela Yenɛ diŋdaana. Se'ere n sɔe la, a daana ka nane Yenɛ pa'alegɔ la, ge me pon ka nyaŋɛ nana a.
45008008	Te nɛresɛba n nane sɛla te ba mɛhe potɛn'ɛra bɔta, kan ta'an eta sɛla te Yenɛ bɔta.
45008009	Ge Yenɛ Sea la han seren bɔna la ho mɛ ho kan ta'an bɔna bɔŋsɛka taaba te ho mea potɛn'ɛrɛ bɔta ge ho wan ton bɔna la bɔŋsɛka taaba te Sea la bɔta. Bala, hon se'em n ka dole Sea n bote se'em la, Yesu Krista ye ka boe la hɔ.
45008010	Ge Yesu Krista han bɔna la hɔ, Sea la n bo'ore ho vom yehe la hon naa la Yenɛ la zuo. La iŋganɛ wa n pon wan ki be'em zuo wa.
45008011	Ge Sea la n daa vo'e Yesu la, bala mea te se'em n daa bahɛ te Krista vo'e la wan bo ya iŋganɛ wa vom n ka tare ba'ahegɔ Yenɛ zen'en, doohe la Sea la n boe ya poan la.
45008012	Dene poan, n sɔɔnrɔ, la dela to bɔna wo Sea n la bote to bɔna se'em la, ge dagɛ to bɔna to iŋganɛ n bote se'em la.
45008013	Ge ho han bɔna bɔŋsɛka taaba te ho mea bɔta, ho wan ki'. Ge ho han bɔna bɔŋsɛka taaba te Sea la bɔta la, ho wan vɔna ge te ho ka le malom tona be'em.
45008014	Te nɛresɛba n boe bɔŋsɛka taaba te Yenɛ Sea bɔta la, bama n de Yenɛ kɔma.
45008015	Sea la daa ka yeti a bahɛ te to zɔta dabeem wo yamehe n zote dabeem se'em la. Ge a Sea la ton yeti a bahɛ to mɛ te to de'a la Yenɛ kɔma ge te Sea la paŋa poan, te to wan yi'ira Yenɛ te, to Sɔ'.
45008016	Ge te Sea la la to mɛhe sɛɛhe la lagom yɛta mɛ te to dela Yenɛ kɔma.
45008017	Tomam n de Yenɛ kɔma wa, to wan to'e kan'somɔ sebo te a tara bɔ'ɔra a nɛreba la. Ge te to wan lagom la Krista to'e sɛla te Yenɛ dekɛ biŋe bo en. Te to han namehɛ wo Krista n daa namehɛ se'em la, to me wa lagom nyɛ' pɛnka wo Yesu n daa nyɛ' pɛnka se'em la.
45008018	Ge mam mi' te la ka nare te to makɛ zina namehegɔ la, la pɛnka la te to wan nyɛ' Yenɛ zen'en la.
45008019	Ge teŋparɛ wa zan'an kɔ'ɔn ma'ɛn la ba mea gura te Yenɛ bahɛ te ba nyɛ' a kɔma la.
45008020	Bala, Yenɛ daa gankɛ sɛla woo te a maalɛ la ge daa nyɛ' te ba ka tara boorɔ. La daa dagɛ la sɛla te a maalɛ la n bote dɛ bala, ge Yenɛ n eŋɛ dɛ bala. Ge bala mea zan'an, Yenɛ kelom tara potɛn'ɛrɛ mɛ gura
45008021	te daarɛ deyema la a wan fan' sɛla woo te a maalɛ la bahɛ, te ba kan malom bahɛ yoo, ge a wan ton yi' ba a kɔma te ba nyɛ' a vo'ohogo.
45008022	To mi' te wonse'ere ha la, tara tara la zina, sɛla woo te Yenɛ maalɛ la kɔ'ɔn kaaha wo pɔka n virigere la.
45008023	Ge tomam sɛba n tare Sea la dideena la kaaha la bala gura te a ta bahɛ tɔ te to de'a a kɔma ge ka le malom nyɛ' namehegɔ.
45008024	Ge ton daa din'inhe suunre gura la zuo te Yenɛ fan' tɔ bahɛ wa. Ge to han diŋɛ nyɛ' sɛla te to gura la, la le dagana la sɛla te to din'inha suunre gura, ane me n din'inhere suunre gura sɛla te a pon diŋɛ nyɛ'?
45008025	Ge to han din'inhe suunre gura sɛla te to nan ka nyɛ', to gure dɛ mɛ la sundin'inhegɔ.
45008026	Bala mea, te Sea la kena na soŋora tɔ wo ton kan ta'an soŋɛ to mɛhe la. Te to ka mi' ton wan sohɛ Yenɛ se'em. Bala te Sea la soha Yenɛ bɔ'ɔra tɔ la yetɔgom sebo te nɛra kan ta'an bɔkɛ bɔ.
45008027	Ge Yenɛ, se'em n mi' to sunya n ane se'em la mi' a Sea la n tɛn'ɛhe se'em mɛ. Se'ere n sɔe la, a Sea la n de se'em n sɔe sohora bɔ'ɔra Yenɛ nɛreba la dɔla la Yenɛ sunboolom n de se'em.
45008028	Ge to mi' sɛla woo poan, Yenɛ ete som bɔ'ɔra nɛresɛba n nɔŋɛ en, sɛba te a yi' ba wo enŋa mea n bote dɛ se'em la.
45008029	Yenɛ yelege sɛba te a pon te'ele yi' me la bayema, te ba ana wo a dayɔa Yesu la. Te bala te a dayɔa la wan dɛna keema bo sɔɔnrɔ kekeko.
45008030	Dene poan, sɛba te Yenɛ loe la te a yi', sɛba te a yi' la, a dekɛ ba yi' la tontɔɔ nɛreba, ge me bo ba a paŋa.
45008031	Ton wom wana waabe wa to wan ta'an yeti bo? Te Yenɛ han bɔna tomam pooren, ane n wan ta'an ihege zaberɛ la tɔ?
45008032	Ge Yenɛ daa ka gu' a dayɔa la te a da wa'ana. Ge a daa ton bahɛ te a dayɔa wa'ana ki' bo la tomam zanwaabe. Te Yenɛ han bo to a dayɔa la, a me wan bo to sɛla woo te to bɔta zaŋa.
45008033	Bala, ane n wan ta'an zɛrɛgɛ nɛresɛba te Yenɛ loe la? Yenɛ mea yele ya te ba tare boorɔ.
45008034	Bii, se'em boe wan ta'an gankɛ ba? Nɛra ka boe wan ta'an gankɛ ba. Yesu Krista, n daa de se'em n ki' ge vo'e a kum poan ge nya zin'an Yenɛ zuɔ nu'o. Enŋa n de se'em n sohe Yenɛ bɔ'ɔra tɔ.
45008035	Dene poan, sɛla boe wan ta'an bahɛ te Krista kan nɔŋɛ tɔ? La wan de'a daaŋɔ bii sunsagaŋɔ bii namehegɔ bii kom, bii nɔŋɔ, bii nyɔnpɔnhega bii kum n wan ta'an bahɛ te a kan nɔŋɛ tɔ?
45008036	Ba daa golehɛ te, Hom zuo te tomam koora to mɛhe daarɛ woo, nya ana wo piihe te ba tara yɛ'a te ba ta kɔrom la.
45008037	Ge sɛla woo n eŋɛ tɔ, se'emdaana n nɔŋɛ tɔ la n bo'ore to paŋa te to nyaŋera dɛ.
45008038	Ge mam mi' soŋa soŋa te sɛsɛla ka boe wan ta'an bahɛ te Yesu kan nɔŋɛ tɔ. La kan de'a kum bii vom, bii Yenɛ soŋoreba bii sɛba n de zuodoma saazuo ha, bii zina wa bii sɛla n wan wa'an pooren na la, bii paŋadoma,
45008039	bii saazuo bii teŋa teŋa ha. Sɛsɛla ka boe teŋa wa zuo wan ta'an bahɛ te Yenɛ kan nɔŋɛ tɔ to Daana Yesu Krista zuo.
45009001	Behɛ ya, mam dole la Krista sɛla te mam yɛta wa dela sera ge dagɛ ponpɔrɔŋɔ ge Yenɛ Sea la mi' n potɛn'ɛrɛ poan.
45009002	Mam tare sunsagaŋɔ la fabelegɔ to ka gɔ'ɔra.
45009003	Ge mam han wa ta'an ne soŋɛ n sɔɔnrɔ, n wan sakɛ ne te Yenɛ kan' ne kan' be'em bo mam, te Krista mɛ da fan' la mam.
45009004	Yudoma dela nɛresɛba te Yenɛ loe te ba de'a la a kɔma te a bahɛ te ba nyɛ' a paŋa la bo ba nɔbiŋere la pa'alegɔ la a Yire. A biŋe a nɔɔrɛ te a wan fan' ba.
45009005	Ge a bo ba ba sɔyaabdoma te Yesu Krista n daa ane wo asaala daa ze'ele la ba buuri poan na. Bala, pɛngɛ ya Yenɛ se'em n sɔe sɛla woo behera la daarɛ woo. Taarɛ.
45009006	Ge mam ka yeti Yenɛ ka eŋɛ sɛla te a daa biŋe a nɔɔrɛ la te a eŋɛ la. Se'ere n sɔe la, dagɛ Israel nɛreba woo te Yenɛ loe te ba dɛna a nɛreba la.
45009007	Bii Abraham yaahe la woo, n de Yenɛ kɔma. Yenɛ daa yele Abraham yeti, Mam biŋe n nɔɔrɛ bo ho yeti, Ho buuri wan yehe la Isaak poan na.
45009008	Te wana wa vɔnrɛ dela kɔmse'a te ba dɔgɛ wo ban dɔgɔre kɔma se'em la dagɛ Yenɛ kɔma. Ge kɔmse'a te Yenɛ ton biŋe a nɔɔrɛ te ba wan dɔgɛ ba la, bama n seren de Yenɛ yaahe.
45009009	Yenɛ daa biŋe a nɔɔrɛ la bo Abraham yeti, Dekɛ yɛ'a wana ma'an, n wan ta lebe ho zen'an yuunɛ wana ma'an na. Te ho pɔga Sarah wan pɛnga bia te ka dɛna bodibila.
45009010	Ge dagɛ la zanwaabe n bala. Bene zuo, ya sɔyaaba Isaak la a pɔga Arebeka daa dɔgɛ la leeba te ba dɛna bodibinto.
45009011	Yenɛ daa yele la se'ere te a nan ka dɔgɛ ba, bii ba tom sɛla ane soŋa bii be'em, Yenɛ daa yele wana wa te a pa'ale te a han loe kɔma la ayema la ge bahɛ ayema la dela enŋa mɛŋa potɛn'ɛrɛ n bote se'em ge dagɛ la ba tooma zuo.
45009012	Yenɛ daa yele Arebeka yeti, keema la wan tee dɛna yebega la taroma.
45009013	Wo gɔŋɔ la n yele se'em la, Mam nɔŋɛ la Yakob ge mam yaɛ Esau mɛ.
45009014	Bala, to nya wan yeti bo? To wan yeti Yenɛ dagɛ tontɔɔdaana? Aai.
45009015	Yenɛ daa yele Moses yeti, Mam zo'ohore la se'em te n bɔta te n zo'ohɛ, ge tara ninbɔn'zɔrɛ bɔ'ɔra se'em te n bɔta te n zɔ a ninbɔn'ɔn.
45009016	Bala, la dagɛ la asaala tooma poan bii n bote sɛla te Yenɛ lɔɔra en. Ge la dela Yenɛ n tare nɛreba ninbɔn'ɔn zuo.
45009017	La golehɛ yele, Egipt teŋa naba yeti, Ge mam bahɛ te ho vɔna la dela, n pa'alɛ n paŋa, ge bahɛ te n yu'urɛ pota teŋparɛ wa zuo.
45009018	Dene poan, Yenɛ tare ninbɔn'ɔn la se'em te a bɔta te a tara ninbɔn'ɔn la en. Ge me bahɛ te basɛba tara sunkanberɛ.
45009019	Ge yamam ayema wan yele mam yeti la ya han de'a bala, bene n sɔe te Yenɛ wan ta'an nyɛ' tuure asaala zen'en? Ane n wan ta'an zagahɛ Yenɛ n bote se'em la?
45009020	Ge n zɔdoma wa, ya wan ta'an tɔgɔra lɛbeha Yenɛ? Yɔgɔrɔ yoore ka sokere yagombaha te, Bene te ho yagom mam bala?
45009021	Bala la, yagombaha la tare sore te a yagom yɔgɔrɔ la n bote se'em. A me ta'an dekɛ yɔgɔ kpile yagom yɔya ayi'. Te deyema dɛna toolom bonɔ ge te a yizuo tara deyema la me tona tooma.
45009022	Te denɛ mea n bala te Yenɛ eŋɛ wa. Yenɛ daa bote a pa'alɛ la a sunsunyiim la a paŋa n zone se'em. A daa din'inhe la suunre bo nɛresɛba te a eŋɛ sunsunyiim la ba, ge te ba nara a sagom ba la.
45009023	Ge Yenɛ daa le bɔta te a pa'alɛ a soŋa n zone se'em. Soŋa sɛka te a daa dekɛ bo tomam sɛba te a tara to ninbɔn'ɔn ge me pon maahom dɛ te to to'e wa.
45009024	Tomam n de sɛba te Yenɛ loe. La dagɛ la Yuda teŋa nɛreba ma'an te a loe, ge a me lagom loe sɛba n dagɛ Yuda teŋa nɛreba mɛ.
45009025	Ge Yenɛ nɔtɔgɔha Hosea golehɛ yeti, Nɛresɛba n daa dagɛ mam nɛreba la, n nya wa yi' ba yeti, Mam nɛreba. Teŋsɛka nɛreba te n daa yeti, Mam ka nɔŋɛ la, n nya wan yeti, Mam nɔŋɛ ya. Zen'se'ehe te ba daa yele ya yeti, Ya dagɛ mam nɛreba la, ba wan yele ya bilam mea te Na'ayenɛ mɛŋa kɔma.
45009026	Ge te zen'sɛka te ba daa yele ba yeti, Ya dagɛ mam nɛreba la, ba wan yele ba bilam mea te Yenɛ mɛŋa kɔma.
45009027	Yenɛ nɔtɔgɔha Isaiah la tɔgɛ Israel la yeti, La hom Israel teŋa wa nɛreba n zo'e wo kolaa tentɔnbin'ihegɔ wa, ba fiin wa n wan lebe na.
45009028	Sagaŋɔ kantɛ n ze'. Ko maahom ba'ahɛ mɛ. Daana la mɛŋa wan bahɛ te ko sige teŋparɛ wa zuo na.
45009029	Wo Isaiah n daa le yele se'em la. Na'ayenɛ n sɔe saazuo doma panhe wa han ka bahɛ ne to nɛreba fiin te ba yee ne, to wan ba'ahɛ ne kalam wo Sodom la, to wan ana ne wo Gomora la.
45009030	Dene poan to nya wa yeti, bo? Sɛba n dagɛ Yudoma la daa ka zegerɛ te ba dɛna tontɔɔ nɛreba Yenɛ nɛŋan. Ge Yenɛ daa dekɛ ba eŋɛ tontɔɔ nɛreba yɛhera la ban nam en se'em la.
45009031	Ge Israel la daa eere la pa'alegɔ seko n wan bahɛ te ba dɛna tontɔɔ nɛreba Yenɛ nɛŋan. Ge ba ka paɛ dɛ.
45009032	Se'ere n sɔe, la ba daa ton nam la ba mɛhe n tom toonse'a la ge ton bahɛ Yenɛ. Ba daa sɛregɛ la kuguse'ere te nɛreba sɛrena la,
45009033	wo lan golehɛ se'em la, N biŋere la kugure Zion poan te de peta nɛreba. De wan dɛna taŋa bahɛ te nɛreba luta. Ge se'em woo n nam en, nyanɛ kan di en.
45010001	Bala, n sɔɔnrɔ, mam tɛn'ɛhe n potɛn'ɛrɛ poan ge sohora Yenɛ te a wan fan' n mɛŋa buuri Israeldoma wa bahɛ.
45010002	Ge mam ta'an pa' ba poore te ba kɔ'ɔn bɔta te ba soha Yenɛ mɛ. Ge ba ka bɔkɛ sɔrɔɔ seko te ba dɔla soha Yenɛ la.
45010003	Se'ere n sɔe la, ba ka mi' sɔrɔɔ seko te Yenɛ dekera nɛreba eta tontɔɔ nɛreba a nɛŋan. Ge te bama me zegera ba mɛhe n wan eŋɛ se'em ta'an dɛna tontɔɔ nɛreba Yenɛ nɛŋan. Bala te ba zagahɛ Yenɛ n ete se'em dekera nɛreba te ba dɛna tontɔɔ a nɛŋan.
45010004	Krista wa'ana bahɛ te pa'alegɔ la ka le tara paŋa. Bala, se'em n nam en, Yenɛ yi'ire en la tontɔɔ nɛra.
45010005	Ge Moses n daa golehɛ yɛhera nɛreba n wan de'a tontɔɔdoma Yenɛ nɛŋa wo ba han dɔla pa'alegɔ la, a daa yeti, Nɛra se'em woo n nane wan vɔna aŋa n bote se'em la.
45010006	Ge Yenɛ gɔŋɔ la tɔgɔre Yenɛ n dekere nɛreba yi'ira tontɔɔ yɛhera la ban nam en se'em la te, Da soke ho mea te ane n wan zom ha? De vɔnrɛ dela ane n wan tare Yesu Krista sige na.
45010007	Bii ho le soke ho mea te, Ane wan sige teŋa teŋa ha? De vɔnrɛ dela ane n wan bahɛ te Yesu Krista vo'e.
45010008	Ge gɔŋɔ la n yele se'em n wana, Yelehom la kɔ'ɔn lɛm mɛ la ya, bo boe la ya nɔɔrɛn, la ya sunya poan. Tomam mɔɔlɛ yelehom sebo te nɛreba nam Yenɛ n wana.
45010009	Ge te ya han yele la ya nɔɔrɛ wa te, Yesu n de to Daana ge me nam ya sunya wa poan te Yenɛ n daa bahɛ en te a vo'e a kum la poan, ya wan nyɛ' faanrɛ.
45010010	Te Yenɛ dekere tɔ yi'ira tontɔɔdoma a nɛŋan la ton nam to sunya poan se'em. Ge me faanra tɔ bahɛ la yele la, te to tɔgɛ la.
45010011	Ge gɔŋɔ la yeti, Se'em n nam Yenɛ, Yenɛ kan zagahɛ en.
45010012	Te wana wa yele bo la nɛra woo. Se'ere n sɔe la, Yudoma la sɛba n dagɛ Yudoma lagom de'a la boyena Na'ayenɛ nɛŋan. Na'ayenɛ dela nɛra woo daana. Ge eta som bɔ'ɔra se'em woo n sokerɛ en.
45010013	Wo gɔŋɔ la n yele se'em te, Se'em woo n dole Na'ayenɛ yu'urɛ la wan nyɛ faanrɛ.
45010014	Ge ban wan eŋɛ la wane ta'an sɔkera en, ba han ka nam en? Ge ba wan eŋɛ la wane le ta'an nam en, ba han ka wom yelesoma la? Ge ba wan eŋɛ la wane le ta'an wom yelesoma la ba han ka mɔɔlɛ dɛ bo ba.
45010015	Ge ban wan eŋɛ la wane ta'an mɔɔlɛ yelesoma la, ba han ka tom tontoneba la te ba yehe? Wo gɔŋɔ la n yele se'em yeti, La dela yelesonɛ te tontoneba tare yelesoma la kena na mɔɔla.
45010016	Ge dagɛ nɛreba woo n nane yelesoma la. Ge Isaiah daa pon yele dena wa mɛ te, Ane n sakɛ bo to yelehom wa?
45010017	Bala, yelehom la dela Yesu Krista yele, ge te nɛreba han ta mɔɔlɛ a nɛreba wan wom ge sakɛ dɛ.
45010018	Ge mam yele ya, te la kɔ'ɔn dɛna la yelemɛŋɛrɛ te ba wom yetɔgom wa mɛ. La de sera te ba wom dɛ wo gɔŋɔ la n golehɛ se'em te, Yetɔgom paɛ teŋa wa logerɛ woo poan mɛ.
45010019	Ge n le yele yɛ'ɛha te Israeldoma pon mina dɛ mɛ. Bene zuo? Yenɛ bahɛ a nɔtɔgɔha Moses golehɛ yeti, N wan bahɛ te ba nini tɛnta la sɛba te ba ka nam ba. N wan dekɛ teŋsɛka en ka tare bɔkerɛ, te ka nyiihe ba suunre.
45010020	Le yɛ'ɛha, Yenɛ nɔtɔgɔha Isaiah daa tɔgɛ yetɔgɔsomɔ yeti, Nɛreba n daa ka eere mam, nyɛ' mam, ge mam pa'alɛ n mea bo nɛresɛba n ka sokerɛ mam yele.
45010021	Ge Israeldoma yele, a daa yeti, Daarɛ woo mam tɛɛn n nu'uhe la bala gura te n to'e nɛresɛba sunya n kaanbɛ, ge te ba dɛna toonbe'erodoma.
45011001	Ge mam yele ya te Yenɛ ka zagahɛ a mea nɛreba Israeldoma. Aai. Mam mea dela Israel nɛra ge me dɛna Benyaminbiihe. Te n sɔyaaba me da la Abraham.
45011002	Ge Yenɛ ka zagahɛ a nɛreba sɛba te a daa loe yia la. Ge ya mɛhe mi' zen'an bɔba te Yenɛ gɔŋɔ la yɛta te nɔtɔgɔha Eliya daa tɔgɛ la ninmɔ'ɔrɛ bo Yenɛ yɛhera la Israeldoma yele te,
45011003	To Daana, ba ko' ho nɔtɔgɔheba la zan'an mɛ ge wɔnrɛ ho kaanbegɔ zen'enhen la. Mam ma'an n gee, te ba zegera te ba ko' mam me.
45011004	Ge Yenɛ daa lebehe Eliya yeti, Ge la bala zan'an, mam tare nɛreba tuha ayopɔe Israel teŋa wa poan n ka na'ahe Baal.
45011005	Bala mea, nananawa te Yenɛ n loe sɛba n fiin wa yee a som zuo.
45011006	Ge Yenɛ n kɔ'ɔn eta som bɔ'ɔra ba la zuo, te a loe ba la. Ge la dagɛ la ban tom toonse'a la zuo. Se'ere n sɔe la, Yenɛ han loore ne nɛreba la ban ete sɛla la zuo, la ye kan dene sera te Yenɛ kɔ'ɔn eta la som bɔ'ɔra nɛreba.
45011007	Te bene nya sɔe te Israeldoma daa ka nyɛ' sɛla te ba bɔta la? La dela ba fiin wa, sɛba te Yenɛ daa loe n daa nyɛ' sɛla te ba daa bɔta la. Ge te basɛba n daa yee la toba daa le' mɛ te ba ka wom Yenɛ yi'a la.
45011008	Wo gɔŋɔ la n golehɛ se'em la, Ge tara tara la zina wa Yenɛ ka bo ba potɛn'ɛrɛ se'ere n bɔkere yɛla, bii nini se'e n nyɛte bii tobese'a n wone.
45011009	Ge Naba David daa yele ba yeti, Bahɛ te ba mɛhe dia zen'en lebege bɛnregɔ, te ba soka zen'an dɛna bɛnregɔ bo ba.
45011010	Bahɛ te ba nini nyanlegɛ te ba da nyɛta, te ba sɛɛhe damɛ te ba gɛnta.
45011011	Bala, mam yele ya te ba n daa tom be'em bala la, la daa bahɛ te ba sagom ba mɛ? Aai. Yudoma la n ton be'em la zuo n sɔe te sɛba n dagɛ Yudoma la me nyɛ' faanrɛ, te Israeldoma la nyuuna la ba.
45011012	Te Yudoma la toonbe'ero la zuo te Yenɛ daa eŋɛ yelese'a n ane soŋa bo sɛba n dagɛ Yudoma la. Yudoma la han tona sɛla n de ma'an, Yenɛ wan eŋɛ som bo teŋa wa nɛreba gane bala pa'ahɛ.
45011013	Ge nananawa, n nya tɔgɔre bɔ'ɔra la yamam sɛba n dagɛ Yudoma wa, te toonse'ere te n tona bɔ'ɔra ya wa dela ninmɔ'ɔrɛ toonɛ.
45011014	Te daanse'ere n ta'an bahɛ te n mea buuri Yudoma wa nyuuna te ba poan basɛba wan nyɛ' faanrɛ.
45011015	Te Yenɛ n daa zagahɛ ba la, sɛba n daa dagɛ Yudoma la daa nyɛ' sore dɛna zɔtɔ la Yenɛ. Nananawa Yenɛ han wan to'e ba, la wan ane wo kum n le lebe vɔna la.
45011016	Bala, ho han gɛn'ɛn boroboro dideema bo Yenɛ, boroboro la zanwaabe ye kɔ'ɔn de'a toolom bo Yenɛ. Ge te ho han me yeti tia wa nyɛga dela Yenɛ denɛ, tia la zan'an kɔ'ɔn de'a la a denɛ.
45011017	To mi' te nɛra han ŋma' tia yila ge tare na toŋe la ayema yile, yile se'ere te a tare na toŋe la wan zo'e. La han dɛna te tia yila n boe va'ame te nɛra ŋma' bahɛ ge te tia yile n boe mɔɔ ha te nɛra tare na toŋe la tia la te la wan zo'e ge vɔna te ba tare nyɛga ayena la zuo.
45011018	Bala, yamam me da pa'ala ya mɛhe la nɛresɛba te Yenɛ yelege bahɛ wo ba ŋma' la tia yila bahɛ la. Bala, ya kan ta'an pa'ala ya mɛhe. Se'ere n sɔe la, ya ane me wo tia yile la. Dagɛ yamam n wan bahɛ te nyɛga la vɔna ge la ton de'a la nyɛga la n wan bahɛ te yamam vɔna.
45011019	Ge ya wan yeti, Ɛɛn, la ane wo ba ŋma' la yila la bahɛ te fole bɔna bo yilese'ere n boe mɔɔ ha la.
45011020	Ge ya han yele wana la de sera. Se'ere n sɔe te Yenɛ daa zagahɛ Yudoma wo ba ŋma' tia yile la daa dela ba daa ka nam Yenɛ. Ge te yamam me sɔe bɔna bini la yan nam Yenɛ la zuo. Ge da bahɛ ya te ya dekɛ wana wa pa'ala la ya mɛhe. Ge ton bahɛ ya te dabeem tara ya.
45011021	Te Yenɛ daa han ka bahɛ Yudoma n boe kena ha wo tia yila n zo'ore se'em la ya tɛn'ɛhe te a wan ton bahɛ la yamam ya han ka nam en?
45011022	Bala, behɛ ya Yenɛ n ete som ge me gankera la sunsunyiim se'em. Te Yenɛ ete sunsunyiim gankera la sɛbadoma n tone be'em. Ge me ete som bɔ'ɔra yamam wo ya han kɔ'ɔn eta sɛla n wan bahɛ te a bɔta a eta som me bɔ'ɔra ya. Ge ya han ka eta bala, a me wan zagahɛ ya bahɛ.
45011023	Ge Yudoma la han nya lebena nam Yenɛ, a wan le to'e ba. Se'ere n sɔe la, Yenɛ ta'an eŋɛ la.
45011024	Ge yamam sɛba n dagɛ Yudoma wa ane wo tisɛka n yehe mɔɔ ha la yile te ba ŋma' na toŋe la tisɛka te ba kɔɔra behera soŋa soŋa la. Ge Yudoma la ane me wo tisɛka te ba kɔɔra behera soŋa soŋa la. Te dena wa ka kpe'em bo Yenɛ te a le dekɛ yila te ba ŋma' bahɛ la le toŋe tisɛka poan te ba ŋma' ba la.
45011025	N sɔɔnrɔ, n bote ya baŋɛ la yelemɛŋɛrɛ se'ere te ya nan ka tabelɛ wom. De wan soŋɛ ya te ya kan tɛn'ɛha yan de yamdoma se'em. Yelemɛŋɛrɛ la me dela dena wa: Israeldoma wan zagahɛ te ba kan nam Yenɛ ka yeti la de'a la bala wuuha. Ge la yenzuo yuura mɛ tara tara la se'em ma'an te sɛba n dagɛ Yudoma kekeko la dekɛ ba mɛhe lɛm Yenɛ.
45011026	Ge Israeldoma waabe n yeti ba nyɛ' faanrɛ se'em n wana: wo gɔŋɔ la n golehɛ se'em la, Faanra la wan yehe la Zion teŋa wa na. Yakob yaahe la woo wan yehe ba mɛhe be'em poan.
45011027	Nɔɔrɛ se'ere te biŋera la ba n wana, n han yehe yelebe'ero wa ba zen'an bahɛ.
45011028	Ge Yudoma la n zagahɛ yelesoma la zuo, te ba de'a Yenɛ diŋdoma wa. Te dena wa ton sɔe soŋɛ la yamam sɛba n dagɛ Yudoma wa. Ge Yenɛ n daa loe ba sɔyaabdoma la zuo te a me loe ba ge nɔŋɛ ba.
45011029	Se'ere n sɔe la, Yenɛ ka teere a potɛn'ɛrɛ yɛhera la nɛresɛba te a loe ge eta som bɔ'ɔra ba la.
45011030	Ge han dɛna la yamam n daa zagahɛ Yenɛ yia mɛ, nananawa Yenɛ zɔ ya ninbɔn'ɔn, ba zagahɛ ka nana en la zuo.
45011031	Dene mea n bala, te Yudoma la n zagahɛ ka nana Yenɛ wa, a wan tare ninbɔn'ɔn bo ba, la n tare ninbɔn'ɔn bo yamam la zuo.
45011032	Dene poan, Yenɛ daa eŋɛ nɛra woo te a ana wo a boe la paka deo poan la, ban zagahɛ ka nane en la zuo. Yenɛ daa eŋɛ dena wa te a ta'an pa'alɛ la enŋa n tare ninbɔn'ɔn bo ba waabe se'em.
45011033	Yenɛ kɔ'ɔn ete la som bɔ'ɔra nɛreba. A me le kɔ'ɔn dɛna la yamdaana ge me tara potɛn'sonɛ. Bala, ane n wan ta'an baŋɛ Yenɛ potɛn'ɛrɛ? Ane n wan ta'an bɔkɛ Yenɛ n tɛn'ɛhere se'em?
45011034	Ane n mi' to Daana Na'ayenɛ potɛn'ɛrɛ n de se'em? Ane n wan ta'an kan'an en?
45011035	Ane n tabelɛ bo en te a wan lerege en?
45011036	Se'ere n sɔe la Yenɛ n daa naam sɛla woo. Te sɛla woo n boe wa dela enŋa zuo te la bɔna ge me le de'a a denɛ. Bala, pɛngere ya Yenɛ daarɛ woo. Taarɛ.
45012001	Bala, n sɔɔnrɔ, Yenɛ n kɔ'ɔn tara ninbɔn'ɔn bo to la zuo, n yeti ya dena wa la ninmɔ'ɔrɛ wa. Te ya dekera la ya mɛhe bɔ'ɔra Yenɛ wo ya koora la ya mɛhe bɔ'ɔra en la ge kelom vɔna. Te sɔrɔɔ seko te ya wan po'oha Yenɛ ma'an n bala. Ge la ya kɔ'ɔn me tona a tooma te a suunre eta nyɛlom.
45012002	Ge da dekɛ ya ya mɛhe eta yelese'a te teŋa wa zuo woo eta la. Ge ton bahɛ ya te Yenɛ tee ya suunre te a ta'an nyɛ' potɛn'ɛrɛ paalega. Te bala te ya nya wan mina sɛla te Yenɛ bɔta, wo yelese'a n ane soŋa ge eta Yenɛ suunre nyɛlom.
45012003	Ge Yenɛ bo'olom sebo n ka lebehe yɔɔra la te a kɔ'ɔn dekɛ bɔ'ɔ la zuo, n yele ya dena wa. Te ya mina mina da behɛ a mea tɛn'ɛhɛ, te enŋa ba de'a la nɛrekantɛ gana zan'an ge me dagana. Ge a daana ton tɛn'ɛha te sɛla n de ma'an ge magaha a yɛla yɛhera la Yenɛ n bahɛ en te a nam en se'em.
45012004	To mi' te nɛra iŋa wa tare la lɔgɔrɔ yema yema te lɔgɔtona wa me tooma boe la yema yema.
45012005	Te bala mea n bala, bii la te pon dena yema yema wa, to lagom taaba de'a boyena la Yesu Krista.
45012006	Yenɛ daa eŋɛ som bo nɛra woo a tone a toonɛ. Bala, la sontii nɛra woo tona bala. Te tooma la han de'a la to mɔɔlɛ Yenɛ yelesoma, la dela to mɔɔlɛ dɛ yɛhera la to n nam Yenɛ se'em.
45012007	La han le de'a la to soŋora sɛba n dole Yesu sore la, la la dela to soŋora ba. La han le de'a la to pa'ala ba, la dela to pa'ala ba.
45012008	La han de'a la to kan'ana ba, la dela to kan'ana ba. Te hon se'em n tare sɛla te ho tara soŋora la nɛreba, la dela ho eta dɛ la ho suunre zan'an. Ho me se'em de zuodaana, la dela ho tona sɛla n de ho tona. Te se'em n tare nɛreba ninbɔn'ɔn me, la dela a eta dɛ la popeelom.
45012009	Ge mini ya la ya seren nɔŋɛ ya taaba. Ge da le nɔŋɛ sɛla n de be'em ge ton gorɛ ya sɛla n de som.
45012010	Nɔŋerɛ ya taaba wo la dela sɔɔnrɔ nɔŋɛ taaba se'em la. Ge me kɔ'ɔn bo'ore ya taaba na'ahegɔ.
45012011	Tone ya kpe'eŋkpe'eŋo ge da tare ya zinyangarɛ kɔ'ɔn dole ya to Daana Yesu, la ya sunya zan'an ma'an.
45012012	Bahɛ ya te sɛla te ya gura la bahɛ ya te ya tara popeelom. Tare ya suguru ya daaŋɔ poan ge me kɔ'ɔn sohore ya Yenɛ daarɛ woo.
45012013	Bo'ore ya sɛba la yamam n lagom dɔla Yesu sore la sɛla te ba bɔta. Ge de ne ya sɛba n wan tɔ'ɔha saama ya yiya poan soŋa soŋa.
45012014	Ge sohore ya Yenɛ te a eŋɛ som bo sɛbadoma n namehere ya la ge da kan'an kan'be'ero bɔ'ɔra ba.
45012015	Tare ya popeelom la sɛba n tare popeelom. Ge me kɛla la sɛba n kele.
45012016	Ete ya nɛra woo boyena. Ge da zɛnkere ya mɛhe saazuo, Ge ton sirihe ya ya mɛhe tona bɔ'ɔra nɛreba. Da dekɛ ya ya mɛhe tɛn'ɛha te yamam dela yamdoma.
45012017	Ge nɛra han eŋɛ sɛla n de be'em bo ya, eŋɛ ya sɛla n de som bo en. Kpeŋe ya mɛhe la ya eta sɛla te nɛreba behera la te la dela ma'an.
45012018	Ge han de'a la yamam tɔka, eŋɛ ya sɛla te ya wan ta'an eŋɛ la ya tare ya sunma'ahom la nɛra woo.
45012019	N zɔdoma, da legehere ya be'em bɔ'ɔra sɛba n tone ya be'em. Ge ton bahɛ ya te Na'ayenɛ ihege suunre la ba. Te Yenɛ gɔŋɔ la golehɛ yeti, Mam n de lɛta n wan lerege. Na'ayenɛ n yele.
45012020	Bala la, Ho diŋdaana kom han dona, bo en dia te a di. Ko'nyuuro han tara en, bo en ko'om te a nyu. Se'ere n sɔe la, ho vaare la bugumsaana la bugum pagela a zuo.
45012021	Da bahɛ ya te be'em nyaŋɛ ya sɔna ya behera. Ge ton tone ya sɛla n ane soŋa la ya nyaŋɛ sɛla n de be'em.
45013001	Nɛra woo wom te a nana a teŋa zuodoma nɔɔrɛ. Se'ere n sɔe la, la dela Yenɛ n bahɛ ba te ba de'a zuodoma wa.
45013002	Ge hon se'em n zagahɛ zuodoma sɛba n sɔe ya behera la nɔɔrɛ, a daana me zagahɛ la sɛla te Yenɛ eŋɛ la. Te hon se'emdaana n eŋɛ lana wa tare la namehegɔ bɔ'ɔra ho mea.
45013003	Te sɛba n tone sɛla n de ma'an ka zote dabeem la ba zuodoma. Ge sɛba n ton tona sɛla n de be'em n zote dabeem la ba. Ho han ka bɔta te ho zɔta dabeem la nɛra se'em n de zuodaana la, ye tone ya sɛla n de ma'an. Ge bala te a wan pɛngɛ hɔ.
45013004	Ba dela Yenɛ yameŋa tona sɛla n wan dɛna hon som. Ge ho han tone la sɛla n de be'em la dela ho zɔta dabeem la en. Se'ere n sɔe la, a kɔ'ɔn tara paŋsɛka te a wan namehɛ ho la mɛ a nu'uhen. Ba dela Yenɛ yameŋa ge te Yenɛ soŋorɛ poan, te ba namehɛ sɛbadoma n tuure.
45013005	Bala, dena zuo, de ya sɛba n wan nana ya zuodoma nɔɔrɛ, dagɛ la Yenɛ namehegɔ la zuo, ge ya mɛhe potɛn'ya n tɛn'ɛhe bala la zuo.
45013006	Bala zuo, la dela ya me yɔɔra ya teŋa la koberɛ. Se'ere n sɔe la, zuodoma la tone bɔ'ɔra la Yenɛ la ban tone sɛla n de ba tona la.
45013007	Dene poan, yɔ ya ba sɛla te ya tara la ba. Te koberɛ sebo taaba te ba yeti ya tare la, ya yɔ ba. Ge me bɔ'ɔra ba na'ahegɔ, ge nana sɛla woo te ba yɛta la.
45013008	Ge da tare ya se'em sanɛ han dagɛna ya tara nɔŋerɛ bɔ'ɔra taaba. Te hon se'em n tare nɔŋerɛ bɔ'ɔra nɛreba, hon daana n nane pa'alegɔ la.
45013009	Nɔya bana wa dela: Da gan'anrɛ la ho tadaana pɔga bii ho tadaana sera. Da ko' nɛra. Da zun'. Da bahɛ te ho potɛn'ɛrɛ bɔna nɛra bonɔ poan. Nɔɔrɛ ana wa zan'an la n pa'ahɛ la lagom dɛna la yele deyena, Nɔŋɛ ho tadaana wo hom n nɔŋɛ ho mɛŋa se'em la.
45013010	Hon se'em n nɔŋɛ ho tadaana, kan ton be'em bo en. Te se'em n tare nɔŋerɛ n de se'em n dole pa'alegɔ la zanwaabe.
45013011	Bala eŋɛ ya dena wa. Se'ere n sɔe la ya mi' te de daarɛ la paɛ ya te ya ihege ya gɔɔm la poan. To faanrɛ la kɔ'ɔn pɔnra mɛ gana daanse'ere daarɛ te to daa pin'ilom nam Yesu la.
45013012	Te la ane me wo yu'uŋɔ la pɔregɛ mɛ te beere pɔnra yelegerɛ la. Bala, bahɛ ya te to bahɛ likatooma la ge bahɛ ya te to dekɛ ya zabera lɔgɔrɔ la ton la sɛla n boe nɛɛhom poan.
45013013	Ge bahɛ ya te to tara to mɛhe soŋa soŋa wo nɛreba n boe nɛɛhom poan ge dagɛ lika poan la. Ge da bahɛ ya te kɔ'ɔn dɛna daamnyuureba eta yelese'a wo te daamnyuureba eta la. Bii to dɛna yalomdoma eta yelese'a te yalomdoma tona la. To me da le zabera bii nyuuna.
45013014	Dekɛ ya Yesu Krista zaberɛ lɔgɔrɔ la gu'ura ya. Da dekɛ ya ya mɛhe dɔla ya iŋganɛ la ge nana denɛ n bote se'em la.
45014001	De ya sɛba n wan to'e nɛra se'em n nan ka sɛ' ze'ele la n nam Yesu se'em ya lagaŋɔ poan la. Ge da ŋmɛ'ɛre ya nɔkpe'ene la ba yɛhera la n wan bɔna bɔŋsɛka taaba.
45014002	Behɛ ya, te nɛra n sɛ' ze'ele n nam Yesu se'em n bahere en te a ka kihi dia dia. Ge nɛra se'em n nan ka ba' sɛ' ze'ele n nam Yesu se'em, dite la zɛnvɔɔnrɔ ma'an.
45014003	Nɛra se'em n ka kihi dia dia la, da behɛ se'emdaana n ka dite bala la yoo. Bii nɛra se'em n dite zɛnvɔɔnrɔ ma'an la tɔgɔra tɔgɔyooro bɔ'ɔra se'emdaana n dite sɛla te a ka kiha la. Se'ere n sɔe la, Yenɛ ka zagahɛ en la n dite sɛla te a ka kiha la zuo.
45014004	Ge ane n de hom wan tɔgɔra tɔgɔyooro bɔ'ɔra yameŋa sɛka n tare daana? La dela a daana la n wan baŋɛ nya a tone la soŋa bii a ka tone la soŋa. Te yameŋa la me wan ba'ahom tona la soŋa. Se'ere n sɔe la, to Daana wan soŋɛ en te a tona soŋa.
45014005	Nɛra ayema tɛn'ɛhe te dabaherɛ deyena n ne de'a ninmɔ'ɔrɛ dabaherɛ gana dabeha zan'an. Ge te nɛra ayema me tɛn'ɛhɛ te dabeha woo dela boyena. Bala, la dela nɛra woo bɔkera sɛla te a tɛn'ɛha.
45014006	Se'emdaana n dekerɛ daarɛ deyema te denɛ de'a ninmɔ'ɔrɛ dabaherɛ ete wana wa tara la pɛnka bɔ'ɔra to Daana Na'ayenɛ. Se'emdaana me n dite sɛla woo te a ka kiha la me tare la pɛnka bɔ'ɔra to Daana Na'ayenɛ. Se'ere n sɔe la, a daana pɛngɛ to Daana Na'ayenɛ mɛ la dia la te a di' la. Se'em me n zagahɛ te enŋa kan di' dise'a la, me tare la pɛnka bɔ'ɔra to Daana Na'ayenɛ.
45014007	Da kɔ'ɔn tɛn'ɛherɛ ya te ya vɔe la ya ma'an ge me wan ta ki ya ma'an.
45014008	Te to han vɔna, to vɔe bo la to Daana Na'ayenɛ. Te to me han le ki, to ki bo la enŋa mea. Bala, to vɔe mɛ woo, to ki mɛ woo, to kelom de'a la to Daana Na'ayenɛ nɛreba.
45014009	Te Krista daa ki ge vo'e a kum la poan te a ta'an dɛna sɛba n vɔe la sɛba n ki la Na'ayenɛ.
45014010	Dene poan, wane te ya gankera yamam la sɛba n lagom dɔla Yesu sore? La bene n sɔe te ya beha yamam la sɛba n lagom Yesu sore yoo? To zanwaabe wan ze'ele Yenɛ nɛŋan te a gankɛ tɔ.
45014011	La golehɛ yeti, Mam Na'ayenɛ pɔ mɛ te, nɛra woo wan pɔnrɛ na'ma na'ahɛ mam.
45014012	Bala, to zanwaabe wan ze'ele Yenɛ nɛŋan yele n sɛla la sɛla te to mɛhe eŋɛ.
45014013	Dene poan, bahɛ ya te to da gankera taaba. Ge sɛla te to ton wan eŋɛ dela to da eŋɛ sɛla n wan bahɛ te to taaba ton be'em.
45014014	Ge mam n de se'em n dole Yesu sore wa, mi' soŋa soŋa te sɛla ka boe dɛna kihire bo de mea te ba di dɛ. Ge nɛra han sakɛ a suunre poan te disɛka dɛna kihire, la yi dela kihire bo en te a di dɛ.
45014015	Ya han sagom ya sɔɔnrɔ yɛhera la sɛla te ya di zuo, la pa'alɛ te ya ka nɔŋɛ ba le yɛ'ɛha. Da bahɛ ya te disɛka te ya dita la sagom nɛresɛba te Yesu Krista ki bo ba la.
45014016	Da bahɛ te sɛla te ho dekɛ la te de ane soŋa nyɛ' yu'urɛ sagaŋɔ.
45014017	Te Yenɛ sɔ'ɔlom la dagɛ la sɛla n de diihom la nyuya yɛla. Ge Yenɛ Sea bahɛ te to tona sɛla n de tontɔɔ Yenɛ nɛŋan, la sunma'ahom, la popeelom.
45014018	Te hon se'emdaana n dole Yesu Krista la, dole kana taaba wan bahɛ te Yenɛ suunre eŋɛ nyɛlom. Ge te nɛreba me wan tara popeelom la sɛla te ho tona la.
45014019	Dene poan, bahɛ ya te to kɔ'ɔn tegera tona daarɛ woo sɛla n wan tare sunma'ahom wa'ana, ge bahɛ te tomam la sɛba n lagom dɔla Yesu sore la te ba malom sɛ' ze'ele Yesu sore la poan.
45014020	Da dekɛ ya dia te'e nɛŋa sagom sɛla te Yenɛ eŋɛ. Ge dia woo dela ba dita, ge la dagɛ ma'an te ho di disɛka wan bahɛ te nɛra se'em tom be'em la.
45014021	Ge ma'an zen'an te ya wan eŋɛ dela ya ye da le ɔbera nɛnɔ bii nyuura daam bii eta sɛla n wan bahɛ te sɛba n lagom dɔla Yesu sore la tom be'em la.
45014022	Tara hom tɛn'ɛhere yele ana wa se'em, hom la Yenɛ ma'an. Te popeelom boe la nɛra se'emdaana n ka dekɛ sɛla te a eŋɛ te la dela be'em. A han eŋɛ dɛ ge tɛn'ɛha te la de ma'an.
45014023	Ge a han tɛn'ɛha la boyi' boyi' la sɛla te a di', Yenɛ wan gankɛ en a han di' la. Se'ere n sɔe la, a daana ka tone a tooma yɛhera n nam Yesu se'em. Te sɛla te ho eta te la ka yɛhera la ho nam Yesu se'em dela be'em.
45015001	Tomam sɛba n sɛ' ze'ele Yesu sore dɔlɔga la poan la dela to soŋɛ sɛbadoma n nan ka sɛ' ze'ele de poan la. Ge da bahɛ ya te to behɛ la to mɛhe ma'an yele.
45015002	Ge ton bahɛ ya te to tone ya sɛla n wan tara som la popeelom bo sɛba n dole Yesu sore la, te ba malom sɛ' ze'ele Yesu sore la poan.
45015003	Te Krista daa ka behere la a mea ma'an yele, wo lan golehɛ se'em la, Toorɛ se'a woo n toore hom la sigere la mam zuo.
45015004	Ge sɛla woo n golehɛ yɛta la, daa golehɛ pa'ala la tomam. Se'ere n sɔe la la dela Yenɛ gɔŋɔ la n golehɛ yɛta se'em la n soŋorɛ tɔ te to din'inha suunre gura ge tara suguru ge me kan'ana tɔ.
45015005	Ge mam sohore Yenɛ se'em n bo'ore sugure ge kan'ana nɛreba la, wan bahɛ ya te ya tara nɔyenɛ la taaba. Ge eta wo Yesu Krista n daa ete se'em la.
45015006	Te bala te ya zanwaabe wan lagom la nɔyenɛ pɛngɛ Yenɛ se'em n de to Daana Yesu Krista Sɔ' wa.
45015007	Bala, to'ohe ya taaba soŋa soŋa wo Yesu Krista n to'e ya soŋa soŋa se'em la. Te ya han eŋɛ wana, nɛreba wan dekɛ pɛnka bo Yenɛ.
45015008	Te n yele ya te Yesu Krista daa wa'ana te a tona bɔ'ɔra Yudoma la a ta'an pa'alɛ te Yenɛ wan seren eŋɛ sɛla te a yeti a eŋɛ la. Ge a me bahɛ te Yenɛ n daa biŋe a nɔɔrɛ bo tɔ sɔyaabdoma se'em la wa'an sera na.
45015009	Ge a me bahɛ te sɛba n dagɛ Yudoma la pɛngɛ Yenɛ n tare nɛreba ninbɔn'ɔn la zuo. Wo lan golehɛ yeti, Yele ana wa zuo te mam wan zɛnkɛ hom yu'urɛ nɛra woo nɛŋan ge yoon pɛngɛ ho yu'urɛ wa.
45015010	Le yɛ'ɛha, la yeti, Teŋhe wa, nyeene ya la Na'ayenɛ nɛreba wa.
45015011	La le yeti, Teŋhe wa zan'an, pɛngɛ ya Na'ayenɛ. Nɛreba woo, pɛngɛ a yu'urɛ la.
45015012	Le yɛ'ɛha Isaiah yeti, Yesse nyɛgerɛ la wan ze'ele dɛna danlehom bo nɛreba la, te teŋhe bibigera kena a zen'an na.
45015013	Bala, mam sohore Yenɛ se'em n bahere te nɛreba din'inha sunya gura bahɛ ya te ya tara popeelom la sunma'ahom yan nam en se'em la zuo. Te bala, Yenɛ Sea paŋa la wan bahɛ te yan din'inhe sunya gura la kelom zɔ'ɔra kena ha.
45015014	Ge n sɔɔnrɔ, mam mea mi' soŋa soŋa te ya kɔ'ɔn dɛna la nɛresondoma. Ge me kɔ'ɔn mina sɛla woo n nare ya eŋɛ la ya ta'an pa'ala taaba.
45015015	Ge n golehɛ ya gɔŋɔ wa tɔgɔrɛ ya n pelega yɛhera yɛla a se'a te n tɛn ya te ya baŋɛ yɛ'ɛha. Se'ere n sɔe la, Yenɛ n dekɛ a paŋa bo mam la zuo,
45015016	Mam dela Yesu Krista tontona tona bɔ'ɔra Yenɛ mɔɔla yelesoma la bɔ'ɔra sɛba n dagɛ Yudoma la. Mam tone mɛ wo malemadaana la, te sɛba n dagɛ Yudoma la wan dɛna bo'olom sebo n tegɛ Yenɛ nini te Sea la tara bɔ'ɔra en.
45015017	Ge nananawa mam dole Yesu Krista sore la te n ŋmɛ'ɛre n nyɔn'ɔn la mam tone bɔ'ɔra Yenɛ la.
45015018	N wan tɔgɛ la boraanɛ yelese'a te Yesu Krista eŋɛ bo mam la, la n bahɛ te sɛba n dagɛ Yudoma la nana Yenɛ. A eŋɛ wana wa doohe la tɔgom la tooma,
45015019	la yelekerehe tooma zo'e zo'e la Yenɛ Sea la paŋa poan. Bala, mam n daa ze'ele Yerusalem teŋa yɛ'a Ilirikum teŋa poan la, n daa mɔɔlɛ Yenɛ yelesoma la woo mɛ yɛhera Yesu Krista yele zen'an woo mɛ.
45015020	Ge yele yenɛ ma'an n boe mam zen'an. De me dela n kɔ'ɔn mɔɔlɛ Yenɛ yelesoma la bo zen'se'ehe n nan ka tabelɛ wom a. Te n han eŋɛ dena wa, la kan dɛna la n sɔe la ayema n pin'ilom sɛla tona pa'aha.
45015021	La golehɛ yeti, Ban ka tabelɛ yele ba sɛla la, ba nini wan nyɛ la, ban ka tabelɛ yele ba se'ere la, ba wan pon bɔkɛ dɛ.
45015022	Te wana mea zuo n sɔe te la gu' mam zo'e zo'e te n nyaŋɛ wa'an ya zen'an na la.
45015023	Ge nananawa, mam nya ba'ahɛ n tone la teŋsena la, ge me daa pon bɔta yuuma kekeko ha te n wa'an na behɛ ya la,
45015024	n eŋɛ n suunre te n eŋɛ dɛ la nananawa. N bote n han ta yɛ'a Spain teŋa poan, n doohe na behɛ ya. Gee te n han ta bɔna ya zen'an te ya eta mam soŋa te dabeha pɔregɛ, ya soŋa mam te n paɛ Spain teŋa poan la.
45015025	Ge nananawa, n yɛ'a Yerusalem teŋa te n ta soŋɛ Yenɛ nɛreba la n boe bini la.
45015026	Sɛba n de Yesu lagaŋɔ bɔna Makedonia la Greek teŋhe poan la, tɛn'ɛhɛ lagahɛ ligiri te ba soŋɛ sɛbadoma n de nahadoma ge dɛna Yenɛ nɛreba bɔna Yerusalem teŋa poan la.
45015027	La dela ba mɛhe n tɛn'ɛhɛ dɛ bala. Ge han dɛna la yelemɛŋɛrɛ, la dela ba toonɛ te ba soŋɛ sɛba n de nahadoma bini ha la. Se'ere n sɔe la, la dela Yudoma sɛba n dole Yesu sore la n daa bahɛ te nɛreba yehe ba poan keŋɛ ta tɔgɛ Yesu yɛla bo sɛba n dagɛ Yudoma. Bala, te sɛba n dagɛ Yudoma la me yeti ba soŋɛ Yudoma la la lɔgɔseto n wan soŋɛ ba ba bɔŋa teŋa zuo.
45015028	Bala, n han ta bahɛ toondena wa ge baŋɛ soŋa soŋa te ba to'e ligiri la waabe te ba lagahɛ bo ba la n wan doohe na behɛ ya han ta yɛ'a Spain teŋa poan.
45015029	Ge mam mi' te n han wa'an na, ya wan kɔ'ɔn nyɛ' Yesu Krista kan' som zo'e zo'e la ya zen'an.
45015030	Ge n sɔɔnrɔ, ton nam to Daana Yesu Krista se'em la zuo, la nɔŋɔ se'ere te Yenɛ Sea dekɛ bo to la zuo, n bene ya mɛ te ya lagom la mam n tooma la poan sohora Yenɛ bɔ'ɔra mam.
45015031	Ge soha Yenɛ bo mam te sɛba n boe Yudea teŋa poan ge ka nam Yesu Krista la da ton mam be'em. Ge te Yenɛ nɛreba la n boe Yerusalem teŋa la n boe Yudea teŋa poan la to'e soŋorɛ se'ere te n soŋora ba la la popeelom.
45015032	Dene poan, n han ton dena wa ba'ahɛ, ge te Yenɛ bo ɔ sore, n wan wa'an ya zen'an na la popeelom. Ge te n yehego wa poan wa wan bo mam popeelom la vo'ohogo.
45015033	N sohore te Yenɛ se'em n bo'ore nɛreba sunma'ahom la bɔna la ya. Taarɛ.
45016001	N bote ya to'e to tanya Poebe. A dela se'em n tone bɔ'ɔra lagaŋɔ n boe Kenkrea teŋa la.
45016002	Bala, to'e ya en to Daana Yesu yu'urɛ poan wo Na'ayenɛ nɛreba n de ba eta se'em la. De ya sɛba me n wan bɔ'ɔra n soŋorɛ se'ere taaba te a bɔta ya zen'an, te nɛreba zo'e zo'e daa dela a soma, la mam mɛŋa.
45016003	Ge n po'ohere Prisila la a sera Akuila sɛba la mam n lagom tona Yesu Krista tooma la.
45016004	Te ba pɔnhe ba vom mam zuo. N po'ohere ba zo'e zo'e, la dagɛ la mam ma'an wa n po'ohere ba la bala. Ge sɛba n dagɛ Yudoma la lagaŋɔ la waabe me po'ohere ba la bala.
45016005	Ge me le po'ohera lagaŋɔ seko n boe Akuila yire poan la. N me le po'ohera ya n zɔ' Epenetus n yehe Asia teŋa na la, enŋa n daa de yiadaana te a nam Krista teŋa la poan.
45016006	N kelom po'ohera Mari pɔgɔsɛka n daa tom bo ya la.
45016007	Ge po'ohera Andronikus la Yunias, sɛba n de n taaba ge daa lagom bɔna la mam pakadeen la. Ge Yesu tontoneba la mi' ba mɛ. Ba dole Yesu te mam nan ka baŋɛ dɔla.
45016008	Ge n me le po'ohera Ampliatus, se'em n de n zɔ'soŋɔ dɔla Yesu sore la.
45016009	N me po'ohere Urbanus se'em la to mam n lagom tona Yesu Krista tooma la. Ge me po'ohera n zɔ' Stakis.
45016010	Po'ohe ya Apeles, se'em te ba tɔgɛ a yele Yesu sore dɔlɔga poan la, ge po'ohɛ Aristobulus yiredoma kelom bo mam.
45016011	Ge yele ya Herodion se'em n de n tadaana la Narsisus yiredoma sɛba n dole Yesu sore la te mam po'ohere ba na.
45016012	N bote ya me le po'ohɛ to Daana Yesu tontoneba Tripaena la Triposa bo mam. Ge me le po'ohɛ ya n soma Persis se'em n ton to Daana Yesu tooma la bo mam me.
45016013	N me le po'ohera Arufus se'em te to Daana Yesu loe en te a bɔna a tɔka tooma la poan la. Ge me po'ohera Arufus ma' se'em n daa kɔ'ɔn tara mam wo n dela a mea bia la.
45016014	N me le po'ohera Asinkritus la Plegon, la Hermes, la Patrobas, la Hermas, la sɛba woo n dole Yesu sore lagom bɔna la ba la.
45016015	Ge me le po'oha Pilologus la Yulia, la Nereus la a tanya la, la Olimpas la Yenɛ nɛresɛba woo n boe la ba la.
45016016	Po'ohere ya taaba la sunma'ahom kɔkerɛ. Yesu lagaŋɔ la woo po'ohere ya na.
45016017	N sɔɔnrɔ, mini ya soŋa soŋa la nɛresɛba n bote ba tare yelehego wa'an ya teŋasoka na ge bɔta te ba daam ya la yan nam Yesu se'em la. Ba ka sakerɛ pa'aleseko te ya to'e wa. Bala, da dekɛ ya ya mɛhe lagom la ba.
45016018	Te nɛresɛba n dole tona dena wa, ka tone bɔ'ɔra la to Daana Yesu Krista. Ge ba dole la ba mɛhe n bote se'em. Ba tare la yetɔgɔnyɛlegɔ tɔgɔra pan'aha nɛresɛba n ka tare yam kekeko.
45016019	Te nɛra woo wom yan kɔ'ɔn gorɛ Yenɛ yelesoma la kaŋkaŋɛ se'em mɛ. Te dena wa zuo, n tare popeelom la ya mɛ. Ge n bote ya tara la yam la sɛla n ane soŋa ge da tare ya ya potɛn'ya poan sɛla n de be'em.
45016020	Ge te Yenɛ se'em n bo'ore nɛreba sunma'ahom, wan sagom Dima la bo ya. To Daana Yesu Krista wan eŋɛ som bo ya.
45016021	Ge Timoti, se'em la mam n lagom tona la po'ohere ya na. N Yuda tadaandoma Lukius la Yason la Sosipater me po'ohere ya na.
45016022	Ge Tertius se'em n golehɛ gɔŋɔ wa me po'ohere yamam sɛba n dole Yesu sore la.
45016023	Ge n yiredaana Gaius po'ohere ya na. La dela enŋa yire la poan te lagaŋɔ bɔna. Erastus se'em n biŋere teŋa la poan ligiri la la to sɔɔnrɔ Kuartus me po'ohere ya na.
45016024	To Daana Yesu Krista wan eŋɛ som bo ya. Taarɛ.
45016025	Ge bahɛ ya te to pɛngera Yenɛ. Te enŋɛ n bahɛ te to sɛ' ze'ele tom nam Yesu se'em la, yɛhera la Yenɛ yelesoma la te n mɔɔlɛ yɛta Yesu Krista yele la. La yelemɛŋɛrɛ se'ere te ya nan ka tabelɛ wom yuuma yuuma ha la nya nɛɛ bo to la.
45016026	Te nananawa, nɔtɔgɔheba la golehegɔ la nya bahɛ te nɛra woo mina yelemɛŋɛrɛ la mɛ. Ge Yenɛ se'em n ka tare ba'ahegɔ la me bo nɔɔrɛ te nɛra woo teŋa wa zuo baŋɛ yelemɛŋɛrɛ la. Te bala te nɛra woo wan ta'an nam Yenɛ ge dɔla en.
45016027	Pɛnka bo'ore la Yenɛ saŋa woo, se'em ma'an n de yam Daana la, to Daana Yesu Krista poan. Taarɛ.
46001001	Mam Paul se'em te Yenɛ daa bahɛ te n de'a Yesu Krista tontoneba la ayema la la to sɔɔn Sostenes n golehɛ gɔŋɔ wa.
46001002	To golehɛ bɔ'ɔra la yamam lagaŋseko n boe Korint teŋa poan te Na'ayenɛ yi' ya zanwaabe te ya de'a a nɛresɛba n wan bɔna ya yema la. Ya de a nɛreba yɛhera la ya bɔŋa Yesu Krista poan. To me lagom golehɛ bɔ'ɔra la sɛba woo n boe zen'se'ehe woo poan, ge yi'ira to Daana Yesu Krista te a dela ba Daana la to mam me Daana la.
46001003	To Sɔ' Na'ayenɛ la to Daana Yesu Krista wan eŋɛ ya som, ge bahɛ ya te ya tara sunma'ahom.
46001004	Ge mam sohora Na'ayenɛ daarɛ woo bɔ'ɔra ya yɛhera la som sebo te a eta bɔ'ɔra ya Yesu Krista zuo la.
46001005	Te ya bɔŋa Krista poan, sɛla ka boe te ya koŋe de. Ya mi' tɔgom woo mɛ, ge me le tara mi'ilom woo.
46001006	Ge yan boe bɔŋsɛka taaba la pa'alɛ mɛ soŋa soŋa te yetɔgom sebo te ya wom yɛhera Krista yele la dela yelemɛŋɛrɛ.
46001007	Bala n sɔe, te bo'olom sebo ka bɔna te ya koŋe la fiin me Na'ayenɛ zen'en wo yan gure te a ta bahɛ te to Daana Yesu Krista ta wa'an na la.
46001008	A me wan tara ya bala soŋa soŋa gura ba'ahegɔ. Bala, te ba wan ta nyɛ' te ya ka tara tuure daanse'ere daarɛ te to Daana Yesu Krista ta lɛbera na la.
46001009	Na'ayenɛ se'em n yi' ya te ya lagom bɔna la a Dayɔa se'em n de to Daana Yesu Krista la dela tontɔɔdaana.
46001010	Ge n sɔɔnrɔ, to Daana Yesu Krista paŋa poan, n yeti ya mɛ la ninmɔ'ɔrɛ. Te ya zan'an sakera bɔ'ɔra taaba. Bala, te yelehego kan bɔna ya teŋasoka. De ya sɛba n wan naa nɔɔrɛ tara potɛn'yenɛ.
46001011	Te n sɔɔnrɔ, nɛreba basɛba Kloe yizuo la poan yele mam yɛhera ya yele te nɔkpɛ'ɛma n boe ya teŋasoka.
46001012	Bala, bahɛ ya te n dekɛ dɛ wo wana wa. Ya woo tare la potɛn'ya yema yema. Ya se'em wan yeti, Mam dole la Paul, te ayema me yeti, Mam me dole la Apolos, te ayema kelom yeti, Mam dole la Peter, te ayema me wan kelom yeti, Mam dole la Krista.
46001013	Krista boe la yema yema? Ba daa kpa' la Paul bo ya? Ya daa to'e ko'om soa la Paul yu'urɛ poan?
46001014	Ge mam pɛngɛ Na'ayenɛ la mam n daa ka bo ya se'em ko'om soa, han dagana la Krispus la Gaius ma'an wa.
46001015	Bala, se'em kan ta'an yeti ba bo en ko'om soa te a dɛna la se'em n wan dɔla mam sore.
46001016	Yelemɛŋɛrɛ, n me daa lagom bo Stepanas la a yiredoma ko'om soa. Han dagana la bana wa ma'an, mam ka tɛn'ɛhɛ te se'em le pa'ahɛ te n daa bo en ko'om soa.
46001017	Krista daa ka tom mam na te n bɔ'ɔra la nɛreba ko'om soa, ge n mɔɔla Yelesoma te asaala yam da pa'ahɛ bini bahɛ te Krista kum punpuuredɔɔ zuo la dɛna yoo.
46001018	Bala, sɛba n ka nyɛ faanrɛ behere te Krista n daa ki punpuuredɔɔ zuo la dela yoo. Ge, han dɛna tomam sɛba n nyɛ faanrɛ la mi' te dɛ dela Na'ayenɛ paŋa.
46001019	Ge gɔŋɔ la yeti, N wan sagom yamdoma la yam la bahɛ, ge me wan bahɛ te sɛba n behere la kan le nyɛta sɛla.
46001020	Yamdaana la bɛɛ? Se'em n ba' mina la bɛɛ? Le yɛ'ɛha, sɛba n ŋmɛ'ɛre nɔkpe'ene yɛhera bama n ba' mina teŋa wa zuo yɛla se'em la bɛɛ? Na'ayenɛ pa'alɛ ya te teŋa wa zuo yam ka tare vɔnrɛ.
46001021	Na'ayenɛ mɛŋa yam poan, la kpe'em mɛ bo nɛreba te ba baŋɛ en la ba mɛhe yam. Ge Na'ayenɛ nini tegɛ mɛ te a fan' nɛreba bahɛ la to gere yetɔgom sebo te to mɔɔla wa.
46001022	Yudoma bote la Na'ayenɛ eŋɛ yelekerehe te la pa'alɛ te a dela yelemɛŋɛrɛ. Greekdoma me eere la yam.
46001023	Ge han dɛna tomam tɔka, tomam tɔgɔre la Krista n ki punpuuredɔɔ zuo la yele. Yelehom bona wa me pɔ'ɔrɛ Yudoma la mɛ, ge dɛna gere yetɔgom bo Greekdoma.
46001024	Ge, la han dɛna sɛba te Na'ayenɛ yi' la, Yudoma la Greekdoma la, ba dekɛ yetɔgɔbɔna wa yɛhera Krista yele te bo dɛna la Na'ayenɛ paŋa la a yam.
46001025	Bala Na'ayenɛ gɔɔnɛ nyane asaala yam, te a tɔrɔgɔ nyana asaala paŋa.
46001026	Ge nananawa n sɔɔnrɔ, tɛnra ya yan daa nan an se'em yia ge te Na'ayenɛ daa yi' ya la. Ya fiin wa nɛreba nɛŋan daa dela yamdoma, bii kpɛ'ɛndoma, bii sɛba te nɛreba bɔ'ɔra na'ahegɔ.
46001027	Ge Na'ayenɛ n loe sɛla te nɛreba teŋa wa zuo behera te la dela gɔɔnɛ te a ta'an bahɛ te vi' kɛn' yamdoma. Enŋa n le loe sɛla n ka tare paŋa teŋa wa zuo te a bahɛ te vi' kɛn' sɛba n de paŋadoma.
46001028	Na'ayenɛ loe la sɛla n ka tare zuo, ka tara na'ahegɔ te ba ka nana ba teŋa wa zuo ka dekɛ ba yi sɛla la te a ta'an sagom yelese'a te teŋa wa zuo nɛreba behera te ba dɛna ninmɔ'ɔrɛ la.
46001029	Bala, dena wa pa'ale te nɛra ka boe wan ta'an ŋmɛ'ɛra a nyɔn'ɔn Na'ayenɛ nɛŋan.
46001030	Ge Na'ayenɛ bahɛ ya te ya lagom mɛ la Yesu Krista. A bahɛ Krista te a dɛna to yamdaana. Krista poan, to dela tontɔɔdoma Na'ayenɛ nɛŋan, gee me dɛna Na'ayenɛ toolom nɛreba bɔna fai.
46001031	Wo lan golehɛ se'em la, Se'em woo n wan ŋmɛ' a nyɔn'ɔn, a ŋmɛ' ko te enŋa bɔkɛ ge mina mam.
46002001	N sɔɔnrɔ, mam n daa wa'ana te n mɔɔlɛ Na'ayenɛ yelemɛŋɛrɛ yetɔgom bo ya la, n daa ka tɔgɛ bo ya la nɔmalehom, bii yelese'a bɔkerɛ n kpe'em.
46002002	Mam n daa wa'ana bɔna la ya la, n daa eŋɛ n potɛn'ɛrɛ te n kan tɔgɛ yelese'ere pa'ahɛ, han dagana la n yele ya Yesu Krista la n daa ki punpuuredɔɔ la zuo la yele ma'an.
46002003	Bala, mam n daa wa'ana la, n ka tare paŋa ge te dabeem daa tara mam te n gbe'era.
46002004	Mam n pa'ale ge mɔɔla yelesoma la daa dagɛ la asaala yam yetɔgom, bii nɔmalehom. Ge la dela sɛla n pa'ale Yenɛ Sea la paŋa.
46002005	Bala, yan nam Yesu la dagɛ la asaala yam etegɔ poan, ge Na'ayenɛ paŋa poan.
46002006	Ge bala zan'an, n tɔgɔre yam yetɔgom bɔ'ɔra la sɛba n sɛ' ze'ele soŋa soŋa Yesu sore dɔlɔga poan la. Ge yambona wa dagɛ la teŋa wa zuo nɛreba yam, bii sɛba n sɔe teŋa wa zuo behera. Bama la ba yam la kan bɔna wuuha.
46002007	Ge yam sebo te mam tɔgɔra wa dela Na'ayenɛ yam sebo te nɛreba daa nan ka baŋɛ bɔ la. Bo daa lilom nɛreba zen'en mɛ. Na'ayenɛ daa pon bo to a yambona te to tara na'ahegɔ ge nya daa baŋɛ naam teŋa wa zuo.
46002008	Ge teŋa wa zuo zuodoma la, la ayema me ka mi' yambona wa. Se'ere n sɔe la, ba han mini bɔ, ba daa kan kpa' ne to Daana Yesu se'em n tare na'ahegɔ punpuuredɔɔ la zuo.
46002009	Ge dene n de se'em la, ba golehɛ yeti, Sɛla te nɛra nan ka tabelɛ nyɛ', bii wom, la sɛla te nɛra nan ka tabelɛ tɛn'ɛhɛ, te de wa eŋɛ n de yelese'ere te Na'ayenɛ maahom bo sɛba n nɔŋɛ en la.
46002010	Ge Na'ayenɛ bahɛ te tomam mina dɛ yɛhera la a Sea la poan. A Sea la mi' sɛla woo mɛ. Ge Na'ayenɛ yelese'a te nɛreba ka mina a la, a Sea la mi' a mɛ.
46002011	Wo asaala sea n mi' sɛla woo a poan se'em la, bala mea te Yenɛ Sea la me mina sɛla woo yɛhera Na'ayenɛ yele.
46002012	Sea sɛka te Na'ayenɛ bo to la ka ze'ele la teŋa wa zuo na, ge a dela Na'ayenɛ mea Sea. Bala, te to wan baŋɛ sɛla woo te Na'ayenɛ bo to la.
46002013	Dene poan, to ka tare la asaala yam tɔgɔra Na'ayenɛ yɛla. Ge to tare la sɛla te Sea la pa'alɛ la wo tomam tɔgɛ Na'ayenɛ yelesoma la bɔkɛ bo sɛba te Na'ayenɛ bo ba a Sea la.
46002014	Ge se'em n ka tare Yenɛ Sea la kan ta'an bɔkɛ sɛla n ze'ele Sea la zen'en na la. A daana seren kan ta'an bɔkɛ a. A daana zen'en, ba dela yoo bo en. Se'ere n sɔe la, la dela se'em ma'an n tare Yenɛ Sea la n wan ta'an bɔkɛ bo'olom la n ane se'em.
46002015	Se'em n tare Yenɛ Sea la n ta'an gankɛ sɛla woo behɛ lan ane se'em. Ge se'em me ka boe wan ta'an gankɛ enŋa me behɛ n ane se'em
46002016	Wo lan golehɛ se'em la, Ane n tare sore te a pa'alɛ Yenɛ Sea la, ane n wan ta'an kan'an Na'ayenɛ. Ge han dɛna tomam, to tare la Krista potɛn'ɛrɛ.
46003001	Ge yelemɛŋɛrɛ n sɔɔnrɔ, n daa ka ta'an tɔgɛ bo ya wo sɛba n tare Yenɛ Sea la. Ge n daa tɔgɛ bo ya wo sɛba n ka tare Sea la. Ya kelom dɛna la kɔmbibihe.
46003002	N daa bo ya la bin'ihom ge dagɛ dikpe'ene. Se'ere n sɔe la, ya ka maahom. La nananawa me, ya kelom ka maahom bɔta dɛ.
46003003	Se'ere n sɔe la, ya kelom bɔna me wo sɛba n ka tare Yenɛ Sea la. Ya han nyuuna la taaba, ge gangara la taaba, la wan pa'alɛ te ya bo mɛ wo sɛba n ka tare Sea la.
46003004	Yamam ayema han yeti, Mam dole la Paul, te ayema me yeti, Mam dole la Apolos. Yan ete bala la, pa'alɛ mɛ soŋa soŋa te ya ete mɛ wo sɛba n ka tare Sea la n ete se'em la.
46003005	Mam Paul dela ane? Ge te Apolos me dɛna ane? Tomam dagɛ sɛsɛla. Tomam yenzuo dɛna Na'ayenɛ yamehe sɛba n daa tɔgɛ bo ya te ya sakɛ bo Yesu. Te tomam ayema woo ete la toonse'ere te to Daana Na'ayenɛ bo to te to tom la.
46003006	De me ane me wo mam n borɛ, te Apolos bahɛ ko'om. Ge Na'ayenɛ n bahɛ te la yɛhera na.
46003007	Se'em n borɛ la, la se'em n bahere ko'om la dagɛ sɛsɛla. Sɛla n de ninmɔ'ɔrɛ dela Na'ayenɛ. Se'ere n sɔe la enŋa n bahɛ te la yɛhera.
46003008	Ge se'em n borɛ la, la se'em n baherɛ ka ko'om la toonɛ dela toon yenɛ. Ge Na'ayenɛ wan yɔ' ba ayema woo yɛhera la sɛla la sɛla te a tom.
46003009	Te tomam dela boyena lagom tona bɔ'ɔra Yenɛ, ge te yamam me ana wo Na'ayenɛ va'am la. Ya me le ana wo yire la bo Na'ayenɛ.
46003010	Magahɛ wo se'em n de mɛta n biŋe ɛnberɛ, ge te nɛra ayema me nya mɛta dɔgɔla se'em la. Bala mea, te mam me dekɛ bo'olomse'a te Na'ayenɛ bo mam la tona la ya wa. Ge la dela nɛra woo tara a mea soŋa soŋa la n tone se'em pa'aha mam tooma wa poan.
46003011	Se'ere n sɔe la, Na'ayenɛ pon dekɛ la Yesu Krista te enŋa ma'an n de ɛnberɛ, ge ɛnberɛ se'ere da le pa'ahɛ.
46003012	Bala, basɛba tooma wan ana wo ba dekɛ la sanlema, bii sanlenpeela, bii kugasaalehe mɛ dɔgɔlɛ ɛnberɛ dena wa zuo. Basɛba me tooma wan ana wo ba dekɛ la dɔɔrɔ, bii mɔɔrɔ, bii kenkanya mɛ dɔgɔlɛ de zuo.
46003013	Dene poan, Krista lebega daarɛ na la n wan pa'alɛ nɛra woo tooma n ane se'em. Na'ayenɛ yeti a dekɛ la bugum magahɛ nɛra woo tooma. Bugum la n wan di pa'alɛ nɛra woo tooma soŋa n ane se'em.
46003014	Bugum la han di, ge te se'em n dekɛ sɛla mɛ dɔgɔlɛ ɛnberɛ la zuo ka lagom di, Na'ayenɛ wan yɔ' a daana.
46003015	Ge bugum la han lagom di se'em n dekɛ sɛla mɛ dɔgɔlɛ ɛnberɛ la zuo la, a daana kan tara sɛla. A mɛŋa wan nyɛ faanrɛ wo a peɛn la bugum poan la.
46003016	Ge yelemɛŋɛrɛ, ya dela Yenɛ Yire te a Sea la bɔna la ya la.
46003017	Bala, se'em n sagom Yenɛ Yire wa, Na'ayenɛ me wan sagom en. Se'ere n sɔe la, Yenɛ Yire dela toolom zen'an. Yamam mɛhe n de a Yire la.
46003018	Ge da pan'ahɛ ya ya mɛhe. Se'em ya poan han tɛn'ɛhɛ te enŋa dela yamdaana doohe la enŋa n mi sɛla teŋa wa zuo, a daana ton lebege gɔɔŋɔ la a ta'an dɛna yamdaana.
46003019	Sɛba n ka tare Sea la n tɛn'ɛhere te yelese'a de yam yɛla la, yele aŋa dela gɔɔnɛ Na'ayenɛ nɛŋan wo lan golehɛ se'em la, A ne bahɛ mɛ te yamdoma la yam la tuluge nyɔkɛ ba mɛhe.
46003020	Ba le golehɛ yeti, Na'ayenɛ mi te asaala tɛn'ɛhegɔ ka tare vɔnrɛ.
46003021	Dene poan, la ka sone te se'em ŋmɛ'ɛra a nyɔn'ɔn la sɛla te nɛreba wan ta'an eŋɛ. Ge sɛla woo dela ya denɛ.
46003022	La han dɛna la mam Paul, bii Apolos, bii Peter, bii teŋa wa zuo, bii vom, bii ban kiire se'em, bii sɛla n bo nananawa, bii sɛla n wan eŋɛ pooren, la woo dela ya denɛ.
46003023	Ge yamam mɛhe me dela Krista denɛ. Krista me dela Na'ayenɛ denɛ.
46004001	Dekɛ ya tɔ wo Krista yamehe sɛba te ba dekɛ yelese'a n tɔgɔre yɛhera Na'ayenɛ Yelesoma la eŋɛ to nu'uhen la.
46004002	Ge se'em te ba dekɛ tooma eŋɛ a nu'uhen, la dela a eŋɛ sɛla n wan bahɛ te se'em n bo en tooma la yete a de yelemɛŋɛrɛdaana.
46004003	Ge nananawa, la ka ba' daana mam yɛhera la yamam han gankere mam, bii ban gankere nɛra teŋa wa zuo se'em. Ge mam mea ka gankɛ n mea.
46004004	Mam mi' soŋa soŋa te sɛla ka daane n potɛn'ɛrɛ. Bala ka pa'alɛ mɛ te n ka tare tuure. La dela to Daana Na'ayenɛ n gankere mam.
46004005	Bala, ya se'em da gankɛ se'em, ge te gankerɛ daarɛ la nan ka paɛ. To Daana lebega daarɛ na la n yeti de ba'ahɛ gankerɛ woo. A han lebe na, a wan nɛɛ yelese'a n sogɛ. Bilam poan, te Na'ayenɛ wan pɛngɛ nɛra woo lan de a pɛngɛ en se'em.
46004006	Dene poan wa, n sɔɔnrɔ yamam zuo te mam tɔgɛ bo ya yɛhera mam la Apolos yele. Mam dekɛ la tomam te ya behɛ zamehɛ yam yɛhera makerɛ wa vɔnrɛ. De dela, Da eŋɛ ya sɛla gaŋɛ sɛla te ba golehɛ yɛta ya te ya eŋɛ la. Ya se'em da dekɛ nɛra ayema ŋmɛ'ɛra a nyɔn'ɔn, ge beha ayema yoo.
46004007	Ane n bahɛ ya te yamam gana nɛreba basɛba? La dagɛ la Na'ayenɛ n bo ya sɛla woo te ya tara wa? Te la han dɛna bala la wan eŋɛ la wane te ya ŋmɛ'ɛra ya nyɔn'ɔn wo sɛla te ya tara la dagɛ la bo'olom te Na'ayenɛ bo ya?
46004008	Ya pon tara sɛla woo te ya bɔta mɛ? Yamam pon dɛna la bontateba? Yamam pon dɛna la nadoma, ge tomam dagana wa? Mam bote ne te ya seren dene nadoma, te to lagom dene nadoma la ya.
46004009	Mam behere te la nya ane wo Na'ayenɛ bahɛ te tomam Yesu tontoneba wa ba' yee la pooren la, to ane wo nɛreba n tue te ba tara to yɛ'a ko'a te soŋoreba la nɛreba woo behera to la.
46004010	Te Krista zuo, te to mam dɛna gɔɔnɔ. Ge yamam ton dɛna la yamdoma ya bɔŋa Yesu sore dɔlɔga poan. To mam dela sɛba n pɔ'ɛ tɔrɔgɔ, ge yamam ton dɛna la sɛba n ka pɔ'ɛ tɔrɔgɔ. Nɛreba behere tomam la yoo, ge yamam ba bo'ore ya na'ahegɔ mɛ.
46004011	Zina beere wa, kom la ko'nyuuro tare tɔ mɛ. Tomam yɛ' la lɔgɔ'anhoma. Nɛreba ŋmɛ' tomam mɛ, ge te to me kɔ'ɔn ɛɛra mɛ ka tara gan'aregɔ zen'an.
46004012	To tone mɛ, te to ta'an behɛ to mɛhe. Se'em han ne kan' kan' be'em bo to, tomam ne kan' la kan'somɔ bo en. Se'em me han ne namehegɔ tɔ, to ne din'inhe suunre de poan.
46004013	Se'em me han ne to' tɔ, to ne lebehe en la sɛla n ane soŋa. Nɛreba teŋa wa zuo dekɛ tomam te to ana wo sɔgɔrɔ la. Ge la zina beere wa, tomam ka tare vɔnrɛ nɛreba zen'en.
46004014	Ge dagɛ la n bote vi' n nyɔkɛ ya zuo te n golehɛ dena wa bo ya wa. Ge n eŋɛ bala te n kan'an ya mɛ wo n kɔma te n nɔŋɛ la.
46004015	Te ya han pon tara nɛreba tuhure te ba behera ya ya bɔŋa Yesu sore dɔlɔga la poan, mam ma'an n de ya sɔ. Se'ere n sɔe la, mam n wa'ana mɔɔlɛ yelesoma la bo ya.
46004016	Dene poan, n bene ya mɛ te ya tɔgɔha mam.
46004017	Te dena wa zuo, te n tona Timoti n de dayɔba'arɛ Yesu sore dɔlɔga la poan. A wan tɛɛn ya yelese'a te mam dɔla n vom paalega wa te n bɔna la Yesu Krista ge pa'ala a lagaŋɔ woo poan zen'an woo la.
46004018	Ge ya sɛba zɛnkere la ya mea saazuo tɛn'ɛha te n ka le wa'ana behɛ ya.
46004019	Ge to Daana Na'ayenɛ han bo mam sore la n kan yuue, ge n wan wa'ana behɛ ya. N han wa'an bala na, n mea wan nyɛ sɛla la sɛla, te sɛba n zɛnkere ba mea bala, la wan ta'an eŋɛ, ge la dagɛ la sɛla te ba wan ta'an tɔgɛ ma'an.
46004020	Se'ere n sɔe la, Na'ayenɛ sɔ'ɔlom la poan dagɛ la yetɔgom ma'an, ge paŋa.
46004021	Ya bote la dene? N wa'an na la kpa'aherɛ bii n wa'an na la suunre se'ere n tare nɔŋerɛ la na'ahegɔ bɔ'ɔra nɛra?
46005001	Nɛreba yele ya te ya tone la yalomtooma te a yalege nɔɔrɛ ya lagaŋɔ la poan. Yelese'a taaba te sɛba n ka zote Na'ayenɛ pon kan tom. N wom te boraa ayema boe ya lagaŋɔ la poan gan' la a mabila.
46005002	Te dena han dɛna bala, la wan eŋɛ la wane te yamam zɛnkera ya mɛhe saazuo? Yan wan ton eŋɛ se'em dela ya tara sunsagaŋɔ, ge dige en ya lagaŋɔ la poan.
46005003	Ge mam pon zaan la ya wa, n boe mɛ la ya Sea la poan ge pon te'ele yele en te a tue ya.
46005004	Ge yan lagom taaba la, mam me kɔ'ɔn tɛnra ya yele mɛ ya lagaŋɔ la poan. Bala, to Daana Yesu Krista paŋa la n boe la to la,
46005005	la dela ya dekɛ en bo Dima la te a sagom a iŋa. Te a sea la ta nyɛ faanrɛ daanse'ere daarɛ te to Daana Yesu lɛbɛra na la.
46005006	Ge la dagɛ ma'an te ya zɛnkera ya mea saazuo. Ya mi' makerɛ wa n de se'em la. De dela, mi'ihom fiin wa ihegere zom mɛ.
46005007	Foe ya mi'ihom kɛka be'em la ya poan, la ya dɛna fa'a. Bala te ya wan ana wo zom paalemom te mi'ihom ka bɔna bo poan, wo mam mi te la seren de se'em la. Se'ere n sɔe la, Azootole De'eŋɔ la paɛ ya. Ba kaanbɛ Krista n de to Azootole pebila la.
46005008	Bala, bahɛ ya te to de'eŋ de'eŋɔ wa, dagɛ la to tare mi'ihom n de be'em la toonfɛn'ɛha la, ge to de'eŋ ko la boroboro n ka tare mi'ihom. Boroboro sɛka n de fa'a la yelemɛŋɛrɛ.
46005009	N yele ya gɔŋseko te n golehɛ bo ya na la poan, te ya da dekɛ ya mɛhe lagom sɛba n tone yalomtooma la.
46005010	Dena wa poan wa, n ka yete la sɛba n ka dole Yesu sore, ge tona yalomtooma, bii ba nyigere me, bii ba zuunre mɛ, bii baga kaanbereba. La han dɛna la bama te n yeti ya da dekɛ ya mea lagom bɔna la ba, la ye kɔ'ɔn dɛna la ya da bɔna teŋa wa zuo.
46005011	Ge mam yeti sɛla la vɔnrɛ dela ya da dekɛ ya mea lagom la se'em n yeti enŋa dole la Yesu sore la ge tona yalomtooma, bii de'a se'em n nyigere bii kaanbera baga, bii sagom na nɛreba yu'ura, bii de'a daanyuura, bii dɛna nayiga. Da pon tara se'ere eta la nɛra ena daana.
46005012	Ge la han dɛna nɛresɛba n ka dole Yesu sore la, la dagɛ mam toonɛ te n gankɛ ba. Na'ayenɛ n wan gankɛ ba. Tomam dela to gankɛ sɛba n boe to poan la.
46005013	Ge Na'ayenɛ wan gankɛ sɛba n boe yeŋa la. Wo lan golehɛ se'em la, Foe ya be'em la ya poan la.
46006001	Ya se'em han tara yele la a sɔɔn a wan sakɛ tara en keŋɛ sɛba n ka zote Na'ayenɛ la nɛŋan? N wan ton eŋɛ se'em dela a bahɛ te Na'ayenɛ nɛreba maalɛ dɛ.
46006002	Yamam n wan ta gankɛ nɛreba teŋa wa zuo la, ya ta'an gankɛ yele pegehe wa.
46006003	Ya ka mi' te tomam n ta yeti to gankɛ Na'ayenɛ soŋoreba la? Te dena wa han dɛna bala, to wan eŋɛ la wane kan ta'an gankɛ yele ana wa to bɔŋa poan.
46006004	Bala, to han ne ta nyɛ' yele ana wa taaba, la de ma'an te to bahɛ te sɛba n ka dole Yesu sore la maalɛ a?
46006005	Dena wa dela vi' bo ya. Ge yelemɛŋɛrɛ, nɛra ayema wan ba'ahom bɔna ya lagaŋɔ la poan dɛna se'em n tare yam wan ta'an maalɛ yetɔgom la ya teŋasoka.
46006006	Ge yan ton eta se'em dela sɔɔnrɔ toyi' han nyɛ' yetɔgom sɔɔn ayema wan ihege tare ayema la keŋɛ zen'an te ba gankera yetɔgom ta bahɛ te sɛba n ka dole Yesu sore maalɛ dɛ.
46006007	Lan de sera te ya tare taaba kena gankere zen'enhen la pa'alɛ te ya pon koŋɛ mɛ. La ka ane soŋa te ba ton tue yamam? La ka ane soŋa te ba ton fan' la yamam?
46006008	Ge ya ka ete dena, ge ya ton tuluge tuura, ge faanra taaba, ge la ya sɔɔnrɔ.
46006009	Ya mɛhe mi' soŋa soŋa te toonfɛn'ɛhadoma kan ta'an bɔna Na'ayenɛ sɔ'ɔlom la poan. Da pan'ahɛ ya ya mɛhe. Sɛba n de yalomdoma, baga kaanbereba, kabonhe, boraahe n gan' taaba bii pɔgɔhe n gan' taaba,
46006010	bii faanreba, nyigereba, daambugureba, sɛba n sagone nɛreba yu'ura, bii nayigehe, kan ta'an bɔna Na'ayenɛ sɔ'ɔlom la poan.
46006011	Ya sɛba daa ana wo nɛrebana taaba wa. Ge Na'ayenɛ duuhe ya yelebe'ero bahɛ mɛ. Ya dela sɛba n boe bo Na'ayenɛ ma'an. Ya me le kelom dɛna la tontɔɔdoma Na'ayenɛ nɛŋan yɛhera la to Daana Yesu Krista la Yenɛ Sea la paŋa poan.
46006012	Ge se'em wan yeti, N tare sore te n eta sɛla woo te n bɔta. Yelemɛŋɛrɛ, la dela bala, ge dagɛ sɛla woo n ane soŋa bo en. Mam mɛŋa ta'an yeti, N tare sore te n eta sɛla woo te n bɔta. La dela bala, ge mam kan dekɛ n mɛŋa eŋɛ yameŋa bo yelese'ere.
46006013	Nɛra ayema wan yeti, Dia zuo te poorɛ bɔna, ge te, Poorɛ me zuo te dia bɔna. Bala dela sera, ge Na'ayenɛ ta'an sagom ba zan'an. La dagɛ nɛra tara a iŋa wa tona yalomtooma, ge la dela a tara ka tona bɔ'ɔra to Na'ayenɛ. Na'ayenɛ n behere iŋa la.
46006014	Na'ayenɛ n vo'e to Daana la a paŋa la, a me wan ta vo'e tomam mɛ la a paŋa la.
46006015	Ya mɛhe mi' te ya iinhe dela Krista iŋa la lɔga a se'a. Bala, to dekɛ Krista iŋa lɔgɔrɛ deyema tona yalomtooma? Aai.
46006016	Mina ya te boraa sɛka n lagom ka mɛŋa la yaloma me dela yaloma. Se'ere n sɔe la, la golehɛ te, Te bayi' la lebege boyenɛ.
46006017	Ge se'em n dekɛ a mɛŋa lagom la to Daana Yesu wan dɛna boyena la en Yenɛ Sea la poan.
46006018	Dene poan, zɔ ya yalomtooma poan. Te nɛra han tom be'em sebo woo ha, bo ka tare daaŋɔ bo iŋa la. Ge se'em n tom yalomtooma tom la be'em bo iŋa la.
46006019	Ya ka mi' te ya iinhe la dela Yenɛ Sea la n boe la ya la Yire. Na'ayenɛ n dekɛ en bo ya. Bala, ya ka sɔe ya mɛhe.
46006020	Na'ayenɛ da' ya mɛ la toolom lɔkɔ. Bala tare ya ya iinhe la na'aha Na'ayenɛ.
46007001	Nananawa, yelese'a te ya golehɛ bo mam na la yele n wana. Mam potɛn'ɛrɛ poan, la wan ana soŋa te boraa da di pɔga.
46007002	Ge yalomtooma la n zo'e la zuo, la wan ana soŋa te boraa woo di a pɔga, ge te pɔka woo me ele a sera.
46007003	Ge boraa la dela a naara la pɔga la, te pɔka la mɛ naara la a sera la.
46007004	Pɔka la iŋa nya dela a sera denɛ, te sera iŋa mɛ dɛna pɔka la denɛ.
46007005	Bala, da zagahɛ ya lagona taaba, han dagana ya bayi' lagom sakɛ mɛ te ya loe dabeha bo Yenɛ sohoga. Ge da yuue ya ge le lagom taaba, te Dima da ta'an pan'ahɛ ya yan kan ta'an tara ya mɛŋa soŋa la zuo.
46007006	Mam yele ya se'em wa dagɛ la nɔɔrɛ te mam bo ya te ya dɔla, ge la yenzuo dɛna la sɛla te mam tɛn'ɛhɛ te de wan ana soŋa.
46007007	Mam bote ne te nɛra woo boe ne a ma'an wo mam n boe se'em wa. Ge Na'ayenɛ bo nɛra woo la a bo'olom. Ayema bo'olom dela wana, te ayema me bo'olom dɛna wana.
46007008	Mam potɛn'ɛrɛ poan, sɛba n ka tare pɔgɔba la sɛba n ka tare sereba la pɔkɔnpa, la wan ana soŋa bo ya ya han kelom bɔna ya ma'an wo mam boe se'em wa.
46007009	Ge ya han baŋɛ te ya kan ta'an bɔna ya ma'an bala, yan bote yalomtooma la zuo, ta di ya ya pɔgɔba, ge ele ya sereba. Te yan di pɔgɔba, ge ele sereba nyane yan bote yalomtooma.
46007010	Ge n tare la nɔɔrɛ te n bo sɛba n tare pɔgɔba la sɛba n tare sereba. Nɔdena wa ka ze'ele la mam zen'an na, ge de ze'ele la Na'ayenɛ zen'en na. Nɔɔrɛ la dela pɔka n tare sera ka nare a yehe a zen'en.
46007011	A han ye yehe, la dela a bɔna a ma'an bii, a lebe te enŋa la a sera le ta naɛ taaba. Boraa n tara pɔga ka nare te a lebehe ka.
46007012	Ge sɛla te n yeti n yele kalam wa dela mam mɛŋa potɛn'ɛrɛ, ge dagɛ la Na'ayenɛ nɔɔrɛ. N yeti bɔ'ɔra la ya sɛba n gee la. Dagɛ la to Daana Na'ayenɛ, se'em n dole Yesu sore han tara a pɔga se'em n ka dole Yesu sore, ge te a pɔga la sakɛ te a wan bɔna la en, la ka nare te a lebehe ka.
46007013	Ge te pɔgɔsɛka n dole Yesu sore me han tara a sera se'em n ka dole Yesu sore, ge te a sera la sakɛ te a wan bɔna la en, la ka nare te a yehe a zen'en.
46007014	Se'ere n sɔe la, boraa la n ka dole Yesu sore la han dekɛ a mɛŋa naɛ la a pɔga la, Na'ayenɛ to'ore boraa la mɛ. Pɔka wa me n ka dole Yesu sore la han dekɛ a mɛŋa naɛ la a sera la, Na'ayenɛ to'ore pɔka la mɛ. La han eŋɛ bala, Na'ayenɛ to'ore ba kɔma la mɛ. Ge la han dagɛ ne bala, ba kɔma wan dene la sɛba n ka zote Na'ayenɛ.
46007015	Pɔka bii boraa sɛka n ka dole Yesu sore la han bɔta te a yehe a ta'an yehe la han eŋɛ wana se'em n dole Yesu sore la ka boe bobore poan. Na'ayenɛ yi to te to bɔna mɛ la sunma'ahom.
46007016	Ge hon pɔga wa n dole Yesu wa wan eŋɛ la wane baŋɛ soŋa soŋa te ho kan ta'an soŋɛ ho sera te a dɔla Yesu sore? Ge hon me sera wa n dole Yesu sore wa wan eŋɛ la wane baŋɛ soŋa soŋa te ho kan ta'an soŋɛ ho pɔga te a dɔla Yesu sore la?
46007017	Nɛra woo dela a bɔna wo Na'ayenɛ n yi en na, ge ze'ele en se'em la. Yele dena te mam pa'ala lagaŋseto woo n dole Yesu sore la te ba eta.
46007018	Se'em han ŋma mɛ ge te Na'ayenɛ nya baŋɛ yi' en, a da zegera te a saalom ŋmaa danlehom la bahɛ. Se'em me han ka ŋma ge te Na'ayenɛ baŋɛ yi' en, a da zegera te a ŋma.
46007019	Se'ere n sɔe la, ho ŋma ya wooo ho ka ŋma' wooo dagɛ ninmɔ'ɔrɛ. Sɛla n de ninmɔ'ɔrɛ dela ho nana Na'ayenɛ nɔɔrɛ.
46007020	Yele ana wa poan nɛra woo ana wo n daa pon ana se'em, ge te Na'ayenɛ yi' en la.
46007021	Ho daa han dɛna la yameŋa, ge te Na'ayenɛ nya baŋɛ yi' ho, da bahɛ te la daana hɔ la hon de yameŋa la zuo. Ge ho han baŋɛ te ho wan ta'an nyɛ' sore kan le dɛna yameŋa, eŋɛ bala.
46007022	Yameŋa sɛka te Yesu yi boe la fai. Bala me te se'em n dagɛ yameŋa ge te Yesu yi en dɛna Yesu yameŋa.
46007023	Na'ayenɛ da'a ya mɛ la toolom lɔkɔ. Bala da le dene ya nɛreba yamehe.
46007024	Yele ana wa woo poan, n sɔɔnrɔ wa, nɛra woo tara lagaŋɔ la Na'ayenɛ la yelese'ere woo poan.
46007025	Yɛhera yamam n golehɛ sɔkera sɛba n ka tare pɔgɔba la sɛba n ka tare sereba la yele la, mam n yeti n yele se'em wa dagɛ la n tɔe dɛ la Na'ayenɛ zen'an ge la dela mam mɛŋa potɛn'ɛrɛ. N me mi te Na'ayenɛ etesoŋɔ la zuo mam dela se'em te nɛreba nam.
46007026	Ge mam potɛn'ɛrɛ poan daanseto te to nyɛta nananawa zuo, la ane soŋa te boraa la bɔna bala.
46007027	Ge ho han diŋɛ tara pɔga, da zegera te ho lebehe ka. Ho me han ka tara pɔga, da ɛɛra te ho di pɔga.
46007028	Ge, ho han di pɔga, la dagɛ la be'em. Pɔgɔsɛka me n ka ele han ele, la dagɛ la be'em. Ge mam wan bɔta te n fan' ya daaŋseko n boe se'ere ele la pɔgɔdire poan bahɛ.
46007029	Ge n sɔɔnrɔ, mam yeti sɛla la vɔnrɛ dela, dabeha la ka le gee zo'e bo to. Bala, sɛba n tare sereba la pɔgɔba bɔna wo ba ka tare mɛ la.
46007030	Sɛba n kele ana wo ba sunya n ka sagom la, ge te sɛba n la'are ana wo ba poorɛ n ka pee la. Sɛba n da'are lɔgɔrɔ me ana wo dagɛ bama n sɔe lɔgɔrɔ la.
46007031	Se'em woo n tare se'ere teŋa wa zuo, da bahɛ te denɛ ba' mɔ'ɛ a nini. Se'ere n sɔe la, teŋa wa te to nyɛ' ka se'em wa wan tole.
46007032	Mam bote n yehe ya la daaŋɔ yɛla poan. Se'em n ka tare pɔga kɔ'ɔn tɛn'ɛha la Na'ayenɛ tooma ma'an, ge zegera te a eŋɛ la Na'ayenɛ suunre nyɛlom.
46007033	Ge se'em n tare pɔga kɔ'ɔn tɛn'ɛha la teŋa wa zuo yɛla. Se'ere n sɔe la, a zegere te a eŋɛ la a pɔga la suunre nyɛlom.
46007034	Bala me la, a wan tara potɛn'ɛra ayi' ayi'. Pɔgɔsɛka me n ka tare sera kɔ'ɔn tɛn'ɛha la Na'ayenɛ tooma ma'an. Se'ere n sɔe la, a bote a dekɛ la a mɛŋa la a tɛn'ɛhegɔ zan'an bo Na'ayenɛ ma'an. Ge pɔgɔsɛka n tare sera kɔ'ɔn tɛn'ɛha la teŋa wa zuo yɛla. Se'ere n sɔe la, a zegere te a eŋɛ la a sera suunre nyɛlom.
46007035	Ge mam yete dena wa bala te n soŋɛ ya mɛ zuo. La dagɛ la mam yete ya mɛ te ya da eta sɛla te ya bɔta. Mam n ton bɔta se'em dela ya eta sɛla n de ma'an ge ana soŋa. Ya me kɔ'ɔn dekɛ ya mɛhe tona Na'ayenɛ tooma la ge da tara potɛn'ɛra ayi' ayi'.
46007036	Se'em han bɔta pɔgɔla te a di te la yuura te boraa la ta behɛ te a koŋkoma'ahom n zoore la pɔgɔla la, a di ka. A han eŋɛ bala la dagɛ be'em.
46007037	Ge a mɛ han le lo' la a potɛn'ɛrɛ te a kan di pɔga, ge te la dagana la se'em pɛnrege en a ka tom be'em a han ka di pɔga.
46007038	Bala, se'em n di la eŋɛ soŋa ge se'em n ka di la n gane.
46007039	Ge pɔgɔsɛka n tare sera lagom mɛ la a sera wo a sera la n nan vɔe la. Ge a sera la han ki, sore nya boe bo en te a ele boraa sɛka te a bɔta. Ge boraa sɛka te a wan ele la dɛna se'em n dole Yesu sore.
46007040	Ge a han ka le ele ge bɔna bala, a wan tara popeelom gana n le ele la. Mam yele se'em wa dela mam mɛŋa tɛn'ɛhegɔ ge me mini ya te mam me lagom tara Yenɛ Sea la mɛ.
46008001	Tɔ. Nananawa yan wan eŋɛ disɛka te ba dekɛ kaanbɛ baga se'em n wana. To mi' te la de sera te nɛra woo tare mi'ilom mɛ wo nɛreba n yele se'em la. Mi'ilom bona wa bahere te nɛra n zɛnkera ba mea saazuo. Ge, nɔŋerɛ dela sɛla n tare soŋorɛ kena na.
46008002	Te nɛra se'em n tɛn'ɛhe te enŋa mi' mɛ dela se'em n seren ka mi' sɛla te a sona te a mina.
46008003	Ge, nɛra se'em n nɔŋɛ Na'ayenɛ, enŋa daana te Na'ayenɛ me mina.
46008004	Dene poan, to wan eŋɛ se'em yɛhera disɛka te ba dekɛ kaanbɛ baga dela dena wa. To mi' te Na'ayenɛ deyena ma'an n boe.
46008005	Ge nɛreba basɛba han ta behere la sɛba te ba yi'ire yena. Yelemɛŋɛrɛ, yena wa la sɛba te ba behera te bama n de ba doma bo mɛ kekeko. Bala, bana wa han pon bɔna la saazuo ha, bii teŋa wa zuo,
46008006	to mi' te to tare la Na'ayenɛ deyena ma'an se'em n de to Sɔ'. Enŋa n de se'em n naam sɛla woo, gee te enŋa mea zuo te to vɔna wa. To le mina te Yesu Krista n de to Daana ma'an te to tara. La daa dela enŋa poan te Na'ayenɛ daa naam sɛla woo. La me le kelom de'a la enŋa poan te to vɔna wa.
46008007	Ge dagɛ nɛra woo n mi' sɛla te yamam mina wa yɛhera baga yɛla. Ge nɛreba basɛba ba' dɔla baga wa mɛ zo'e zo'e. Bala, nɛrebana la n dole Yesu sore wa han di' disɛka te ba dekɛ kaanbɛ baga, ba kelom tɛn'ɛha mɛ te dia la dela baga dia. Dena wa daane la ba potɛn'ya. Te la de'a la bala n ne bahɛ ba te ba han di' baga dia ba tɛn'ɛha te ba ganlom la ba mɛhe.
46008008	Dia kan ta'an bahɛ tɔ te to lɛm Na'ayenɛ. To han ka di' baga dia, dagɛ la to wan koŋe la sɛla. To me han di' dagɛ sɛla te to wan nyɛ' pa'ahɛ.
46008009	Tare ya ya mɛhe soŋa soŋa yɛhera yan ta'an eŋɛ sɛla woo te ya bɔta la. Han dagana bala, ya bɔŋa la poan wan bahɛ te sɛba n nan ka sɛ' ze'ele soŋa soŋa ba sakerɛ Yesu sore dɔlɔga la poan tom be'em.
46008010	Nɛra se'em te dena wa daana a potɛn'ɛrɛ han nyɛ' hon se'em n tare mi'ilom bona wa te ho bɔna deseko te baga bɔna la dita dia, la wan bahɛ en te a keŋɛ ta di' disɛka te ba dekɛ kaanbɛ baga.
46008011	Bala, ho mi'ilom wan bahɛ te ho sɔɔn se'em n ka sɛ' ze'ele soŋa soŋa te Krista lagom ki' bo en wa nyɛ' sagaŋɔ.
46008012	Dene poan, ho wan nyɛ' to ho tone la be'em bɔ'ɔra Krista yɛhera hon tone be'em bɔ'ɔra ho sɔɔnrɔ, gee me bahera te dena wa daana ba potɛn'ya la.
46008013	Dene poan, mam han mina te dia kayema bo ha te n han yete n di' la wan bahɛ te n sɔɔn tom be'em, mam ye kan di' ka. Bala, te n kan ta'an bahɛ te n sɔɔn tom be'em.
46009001	Mam mea n sɔe n mea? Mam me le de'a la Yesu tontoneba la ayema? N me kelom nyɛ' to Daana Yesu mɛ? Yamam te nɛreba behɛ baŋɛ te n tone bɔ'ɔra la to Daana?
46009002	Ge nɛreba han zagahɛ mam te n dagɛ Yesu tontoneba la yema, ya mam zen'en, n seren dela bala! Yamam mɛhe bɔŋa to Daana Yesu sore dɔlɔga la poan pa'alɛ mɛ soŋa soŋa te n dela Yesu tontoneba la ayema.
46009003	Ge nɛreba n ne zɛrɛgɛ mam te n tɔgɛ pɔ'e n mea se'em n wana.
46009004	To ka tare sore te ba bo tɔ dia la ko'om n tooma la zuo?
46009005	Ge n daa han tare ne pɔga te ka dɔla Yesu sore, n ka tare ne sore te n bahɛ ka te ka doohe mam te n ɛɛra tona n tooma wo Kepas la Yesu tontoneba la basɛba la, la Yesu yebehe n ete se'em la?
46009006	Ge la dela mam la Barnabas ma'an n sontii to tona diiha to mɛhe?
46009007	Ane n de pɛɛntɛɛnra gee le tuluge a mea yɔɔra n tone sɛla la zuo? Kaara dite la a mea va'am poan, gee te duŋkeena me suna iilom a mea dunhe poan dita.
46009008	Mam n yele se'em wa nɛresaala potɛn'ɛrɛ n tɛn'ɛhere se'em? Pa'alegɔ la me tɔgɔre yɛhera la mam n yele se'em wa me nɔɔ?
46009009	Te ba golehɛ eŋɛ Moses Pa'alegɔ la poan te, Da lo' lɔlega nɔɔrɛ ge tare ka tɔɔra ki. Yenɛ n daa yele dena wa la lɔlehe yɛla ma'an te a tɔgɔra?
46009010	Ge la daa dela tomam n bala te a daa tɔgɛ la. Yelemɛŋɛrɛ, la daa dela tomam te ba daa golehɛ yɛta bala la. Te nɛra se'em n kɔ' la la nɛra se'em n me kɛ' sontii ba tom ba tooma gee tara ba potɛn'ya poan te ba wan lagom nyɛ' ba tɔntɛ dia la poan.
46009011	Tomam tɔgɛ Yenɛ yelesoma la bo ya wo bonbuula te ba bota se'em la. Bala, to han to'e sɛla ya zen'en, la ka pa'alɛ te to ba' to'e gaŋɛ mɛ?
46009012	Nɛreba basɛba han tara sore te ba to'e sɛla ya zen'en, ya ka tɛn'ɛhe to tomam tare sore te to'e, ge maan gana bala? To zagahɛ ton tare sore te to eŋɛ se'em wa mɛ. Te ton eŋɛ sɛla woo te to wan ta'an mɔɔla yelesoma la yɛhera Krista yele ge te daaŋɔ kan bɔna bini.
46009013	Ya mɛhe mi' soŋa soŋa te nɛresɛba n tone Yenɛ Yire la poan la to'ohe ba dia la bini. Sɛba me n koore dunhe kaanbegɔ daka la zuo la me to'ohe ba tɔntɛ la nɛnɔ la poan.
46009014	Bala mea nɔɔ, to Daana bo nɔɔrɛ te sɛba n mɔɔlɛ yelesoma la sontii ba nyɛta ba soŋorɛ ba bɔŋa poan yɛhera bini.
46009015	Ge bala zan'an, n ka eŋɛ mam tare sore te n eŋɛ se'em la ayena me. N me ka golehɛ dena wa nananawa te n mea ta'an to'e la sɛla te n tare sore te n to'e la. N bote te n han ki' la nyane nɛra n ka bahɛ mam te n yele mam yele sɛla la.
46009016	N ka tare sore te n ŋmɛ' n nyɔn'ɔn mam mɔɔlɛ yelesoma la zuo. Se'ere n sɔe la, la dela pɛnregerɛ te n mɔɔlɛ dɛ. Bala, la wan de'a daaŋɔ zo'e zo'e bɔ'ɔ n han ka mɔɔlɛ yelesoma la!
46009017	La han dene la mam mea n bote zuo te n tona wa, n ta'an tɛn'ɛhe ne yɔɔrɔ yele. Mam tone la toonse'ere te Yenɛ dekɛ eŋɛ n nu'uhe te n tom.
46009018	N yɔɔrɛ nya ye dela dene? De dela mam mɔɔle yelesoma la gee ka ɛɛra yɔɔrɛ mam mɔɔlɛ dɛ la zuo. N me ka zegere te n eŋɛ mam tare sore te n eŋɛ sɛla la sɛla la mam mɔɔle yelesoma la zuo.
46009019	N dela se'em n sɔe n mea. N dagɛ nɛra se'em yameŋa, ge n dekɛ n mea eŋɛ yameŋa bo nɛra woo. N eŋɛ bala te n ta'an bahɛ mɛ te nɛreba zo'e zo'e dɔla Yesu sore.
46009020	Mam daa ta tona la Yudoma la, n daa bo wo bama Yudoma n bo se'em la. N daa eŋɛ bala te n bahɛ ba mɛ te ba dɔla Yesu sore. La dagɛ pɛnregerɛ bo ɔ te n dɔla pa'alegɔ la ge n daa ete wo n me lagom dɔla a me la te sɛba n dole pa'alegɔ la me dɔla Yesu sore.
46009021	N ne ta bɔna la sɛba n ka dɔla pa'alegɔ la, n me ne bɔna wo bama n bo se'em la. N ne kelom eŋɛ dena wa te n ta'an bahɛ mɛ te bama me dɔla Yesu sore. Mam kɔ'ɔn de'a la se'em n dole Yenɛ pa'alegɔ n de Krista pa'alegɔ.
46009022	Nɛresɛba me n ne nan ka sɛ' ze'ele soŋa soŋa ba sakerɛ Yesu sore dɔlɔga poan la, ma me ne ana wo bama n an se'em la, la n ta'an bahɛ te ba sɛ' ze'ele soŋa soŋa de poan. Bala, mam ete sɛla woo bɔ'ɔra nɛra woo mɛ te n han nyɛ' sɔrɔɔ seko woo n ta'an soŋɛ te ba basɛba dɔla Yesu sore.
46009023	Mam ete dena wa woo la yelesoma la zuo te n ta'an lagom nyɛ' yelese'a n an soŋa a zuo.
46009024	Yamehe mi' soŋa soŋa te zoa poan, zɔteba la woo ne lagom zɔta mɛ. Ge, bama ayema ma'an n ne zɔ' di' nɛŋa. Dene poan, bahɛ ya te ya bɔŋa Yesu sore dɔlɔga la poan ana wo ya zote mɛ, la ya di' nɛŋa.
46009025	Nɛra se'em woo n zamehere te a de'a zɔta kɔ'ɔn dɔla la yelese'a n sone te a eta la yelese'a n ka sone te a eta. A ete bala te a ta'an zɔ' di' nɛŋa to'e la bo'olom sebo n kan bɔna wuuha. Ge, tomam sɛba n dole Yesu sore sɛ' ze'ele soŋa soŋa de poan te to ta'an to'e la sɛla n wan bɔna wuuha.
46009026	Bala n sɔe, te mam kɔ'ɔn zɔta tontɔɔ te n zɔ' ba'ahɛ la. Bala n sɔe, te mam ana wo n meere la zɛnkan la. N meere mea dela ninmɔ'ɔrɛ gee dagɛ de'eŋɔ.
46009027	Ge mam ane wo n ŋmɛ' n mea iŋa wa mɛ te ka nya ana wo n yameŋa la. N eŋɛ bala te n han ta mɔɔlɛ yelesoma la bo basɛba ba'ahɛ, ba kan yele te mam ka nare te n to'e yɔɔrɛ la.
46010001	Tɔ. N sɔɔnrɔ, n bote ya tɛnra la sɛla n daa eŋɛ to sɔyaabdoma sɛba n dole Moses la. Na'ayenɛ bo la saŋgbana a se'a poan gee soŋora ba zen'an woo te ba yɛ'a. A soŋɛ ba zanwaabe te ba doohe Mɔgɔ Mɔlega la poan doe gee te sɛla ka daan ba.
46010002	Ba nyɛ' saŋgbana gee doohe Mɔgɔ Mɔlega la poan la, la pa'alɛ mɛ soŋa soŋa te ba yuun lagom bɔna mɛ la Moses.
46010003	Ba woo di' disɛka
46010004	ge nyu' ko'om sebo n ze'ele Na'ayenɛ zen'en na la mɛ. Ba nyu' ko'om la taŋsɛka n ze'ele Na'ayenɛ zen'en na. Taŋa wa me dela Krista se'em n daa doohe ba zen'an woo te ba keŋɛ la.
46010005	Ge bala zan'an, Na'ayenɛ ka tare popeelom la bama basɛba zo'e zo'e. Bala ban ki' pɔgɔtia poan la. Ba gan' la bɔbɔre woo.
46010006	Te nananawa, yele ana wa woo enŋɛ bo la to mam te to beha la to da kɔ'ɔn bɔta yelese'a n de be'em to sunya poan wo bama n eŋɛ se'em la.
46010007	To me kan bɔta te to kaanbera baga wo ba basɛba n eŋɛ se'em la. Ge ba golehɛ Yenɛ gɔŋɔ la poan yeti, Nɛreba la zin'ire mɛ dita gee bugura gee wa'ara de'eŋɔ la poan.
46010008	Da bahɛ ya te to tona yalomtooma wo bama basɛba n eŋɛ se'em la. Dabaherɛ yenɛ te ba tuha pihiyi' la atan' ki'.
46010009	La ka sone te to eta sɛla te to magahɛ to Daana Na'ayenɛ behɛ wo bama basɛba n eŋɛ se'em la. Bama n eŋɛ bala la, bonsɛ'doma n don' ba te ba ki'.
46010010	La me ka le sona te ya nyɔna wo bama basɛba n eŋɛ se'em la. Bama me n eŋɛ bala la, Na'ayenɛ soŋora se'em n koore la n ko' ba.
46010011	Yele ana woo eŋɛ ba te la de'a la sɛla te to wan beha dɔla. Ba me golehɛ a biŋe te la de'a la sɛla n wan kan'ana tɔ. Bala, to mam nya bo la dabahese'a n kan yue gee te teŋa ba'ahegɔ daarɛ paɛ.
46010012	Dene poan, hon se'em n tɛn'ɛhe te ho sɛ' ze'ele sontii ho tara ho mea soŋa soŋa gee da le lu'.
46010013	Ge ponpan'ahadaana la han ta wa'an ho zen'en na pan'aha ho te ho bɔta te ho tom be'em, da tɛn'ɛhɛ te la dela hon ma'an te a eta bala. Ge, a pon eta la bala bɔ'ɔra nɛra woo. Ge, Na'ayenɛ se'em n ete n biŋe a nɔɔrɛ te a eŋɛ se'em la kan sakɛ te a pan'ahɛ hɔ ta paɛ zen'sɛka te ho mea kan ta'an sɛ' ze'ele soŋa soŋa de poan. Se'em te ponpan'ahadaana la ta pan'aha en te a bɔta te a tom be'em la, Na'ayenɛ wan bo en paŋa te a ŋmibe de poan gee kan tom be'em.
46010014	Dene poan, n zɔ'sonɔ wa, de ya sɛba n wan yehe ya mɛhe baga kaanbegɔ poan.
46010015	Ge mam tɔgɔre bɔ'ɔra ya wo nɛresɛba n tare yam la. Bala, behɛ ya nya mam yele se'em la dela ma'an bii la dagɛ ma'an.
46010016	Ge wanɛ se'ere la daam n boe bo Na'ayenɛ ma'an te to ne po'ohɛ bo gee nyu' la ne wona te to lagom nyu' la Krista ziim. Boroboro la me te to ne gɛn'ɛnhɛ bo taaba obe la me ne wɔna te to lagom obe la Krista iŋa la.
46010017	Te boroboro deyena ma'an n bo la zuo, tomam zanwaabe bii la ton zo'e wa me lagom de'a la boyena. Se'ere n sɔe la, to zanwaabe lagom obe la boroboro deyena mea nɔɔ.
46010018	Ge le tɛnre ya la Israel teŋa nɛreba la yele. Sɛba n di' disɛka te ba dekɛ ko' kaanbegɔ daka la zuo bo Na'ayenɛ la me wone te ba lagom de'a la boyena la a tooma la.
46010019	Ge mam yete sɛla la ka pa'alɛ mɛ te disɛka te ba dekɛ kaanbɛ baga n tare vɔnrɛ, bii baga la mɛhe n tare vɔnrɛ.
46010020	Aai, dagɛ ba se'em n tare vɔnrɛ. Mam n yete sɛla la dela bagakaanbereba han dekɛ sɛla kaanbɛ ba bimbina la zuo, ba ka kaanbɛ bo la Na'ayenɛ, ge ba kaanbɛ bo la bonbɛ'ɛhe. Mam me ye ka bote te ya dekɛ ya mɛhe lagom la bonbɛ'ɛhe la.
46010021	Ya kan ta'an nyu' to Daana Yesu wanɛ la poan n pa'alɛ te ya lagom mɛ la en, gee me tuluge nyuura bonbɛ'ɛhe wanɛ la poan. Ya kan ta'an lagom la to Daana Yesu di' gee le lebe ta lagom la bonbɛ'ɛhe la dita.
46010022	To han eŋɛ bala, to Daana wan nyuuna la tɔ. To me ye ka kpe'em gana en.
46010023	Ge nɛreba yete te, Sore boe bo to te to eta sɛla woo te to bɔta. Yelemɛŋɛrɛ, la dela bala, ge dagɛ sɛla woo n an soŋa. Ba yeti, Sore boe bo to te to eta sɛla woo te to bɔta. Ge, dagɛ sɛla woo n tare soŋorɛ.
46010024	Ya se'em da zegera te a beha la a mea ma'an yele, ge a me lagom beha la sɛba me yɛla.
46010025	Ya tare sore te ya da' nɛnseko woo te ba kɔɔha da'a poan la la ya di'. Ya han da'ara bala da soke ya konze'ele zen'en na te daanse'ere ya wan ta ganlom zuo.
46010026	Se'ere n sɔe la, Teŋparɛ wa, la sɛla woo n boe ka poan dela Na'ayenɛ denɛ.
46010027	Se'em n ka dole Yesu sore han yi' ho te ho di' la en te ho sakɛ bala, ho ta'an keŋɛ la en. Ge, ho han paɛ te a tare sɛla woo wa'ana, di' mɛ gee da soke bon ze'ele zen'an na to ho wan ganlom zuo.
46010028	Ge, nɛra se'em te dena wa daana a potɛn'ɛrɛ han yele ho yeti, Ba dekɛ dikana wa kaanbɛ bo la baga. Da ye di' a potɛn'ɛrɛ la zuo.
46010029	La dagɛ la la daane la hon mea potɛn'ɛrɛ zuo te n tɔgɔra, ge la dela se'em n yele ho bala la potɛn'ɛrɛ zuo. Ge ayema me ta'an soke yeti, La han de'a bala, la ye wan eŋɛ la wane te nɛra ayema me potɛn'ɛrɛ gu' mam tare sore te n eŋɛ sɛla woo te n bɔta?
46010030	N han tara n dia po'ohɛ bo Na'ayenɛ gee di' ka, la wan eŋɛ la wane te se'em zɛrɛgɛ yɛhera disɛka te a po'ohɛ bo Na'ayenɛ gee di'?
46010031	Bala, sɛla woo te ya eta, ya han dita mɛ bii ya nyuunre mɛ, eta ya dɛ te de de'a pɛnka bɔ'ɔra Na'ayenɛ.
46010032	Bone ya bɔŋsɛka taaba n kan tare daaŋɔ wa'an Yudoma bii Greekdoma bii lagaŋseto n dole Yesu sore la teŋasoka na.
46010033	Ete ya sɛla te mam daa eta la. Mam daa kpe'enre n mea eta yelese'ere woo n wan eŋɛ nɛra se'em woo suunre nyɛlom n daa ka tɛn'ɛhe n mea som ma'an yele. Ge, n daa tɛn'ɛhe la nɛra woo som zuo te n ta'an bahɛ ba te ba dɔla Yesu sore.
46011001	Dene poan, tɔgɔhe ya n etegɔ wo mam tɔgɔhe Krista se'em la.
46011002	Ge mam pɛngere ya mɛ zo'e zo'e la yan tɛnre sɛla woo yɛhera n yele gee me kɔ'ɔn dɔla la sɛla nɔɔ te n daa pa'alɛ ya la.
46011003	Ge, n bote ya bɔkɛ mɛ te Krista n de zuodaana nɛresaala woo poan. Sera me n de zuodaana a pɔga poan, gee te Na'ayenɛ me de'a zuodaana Krista poan.
46011004	Bala, boraa sɛka han po'oha mɛ bɔ'ɔra Na'ayenɛ bii a tɔgɔre la Na'ayenɛ yetɔgom, gee dekɛ sɛla vuge a zuo ka bo'ore Krista na'ahegɔ.
46011005	Pɔgɔsɛka me n po'ohere bɔ'ɔra Na'ayenɛ, bii a tɔgɔre la Na'ayenɛ yetɔgom gee ka dekɛ sɛla vuge a zuo, ka bo'ore a sera na'ahegɔ. A han ka vuge bala, la wɔn te a pom a zuo la mɛ.
46011006	Ge pɔka han ka dekɛ sɛla vuge a zuo, a yi kɛ' kɔ bii a pom kɔ. To me mi' soŋa soŋa te pɔka han kɛ' bii a pom a zuo mɛ, la dela yaane. Bala, la sontii a dekɛ sɛla vuge kɔ.
46011007	Ge boraa da dekɛ sɛla vuge a zuo. Se'ere n sɔe la, a dela Yenɛ naane la a na'ahegɔ. Ge pɔka dela boraa na'ahegɔ.
46011008	Se'ere n sɔe la boraa ka yehe pɔka poan na, ge pɔka n ton yehe boraa poan na.
46011009	La me dagɛ la pɔka zuo te Yenɛ naam boraa, ge a naam pɔka bo la boraa.
46011010	Dena wa la Yenɛ soŋoreba la zuo, te pɔka tare sore te a vuge sɛla pin' a zuo te la dɛna danlehom te a bo la a sera nu'uhen.
46011011	Ge to Daana sore la poan, pɔka boe la boraa nu'uhen, la boraa bɔna pɔka nu'uhen.
46011012	La dela pɔka n yehe boraa poan na, bala mea te boraa doohe pɔka poan yehe na. Ge sɛla woo ze'ele la Yenɛ zen'en na.
46011013	Ya mɛhe tɛn'ɛhe behɛ, te la de ma'an te pɔka soha Yenɛ ge ka dekɛ sɛla vuge a zuo?
46011014	Nɛra woo teŋa wa zuo mi' te boraa han bahɛ te a zonto wɔgɛ, la tare la vi' kɛn'ɛha a mea.
46011015	Ge, pɔka han bahɛ te a zonto wɔgɛ, la ton de'a la na'ahegɔ bo en. Se'ere n sɔe la a zonto la n dela sɛla bo en te a pin' a zuo la.
46011016	Ge, se'em han bɔta te a ŋmɛ' nɔkpe'ene yɛhera yele dena wa, yelese'ere te mam tara zan'an zan'an dela dena wa. De dela tomam, bii lagaŋseto woo n dole Yesu sore la dole etekona wa mɛ.
46011017	N kan pɛngɛ ya yɛhera nɔse'ere te n yeti n yele bo ya wa. Se'ere n sɔe la, ya han ne lagahɛ taaba te ya yete ya po'ohɛ mɛ, ya ka tare yelese'ere n soŋore, ge ya ton tare la yelese'ere n sagom ne.
46011018	Ge yia poan, nɛreba yele mam te ya han ne ta lagahɛ taaba wo sɛba n dole Yesu sore la, yelehego n ne wa'an ya teŋasoka na. Mam n behɛ yetɔgɔbɔna wa, mam sakɛ ya te la ta'an seren de'a sera.
46011019	Ge la de yelemɛŋɛrɛ te yelehego wan bɔna ya teŋasoka. Bala, te ba wan baŋɛ sɛba n seren de yelemɛŋɛrɛdoma Na'ayenɛ nɛŋa.
46011020	Ge ya han ne lagahɛ taaba, ya ne ka lagahɛ bala te ya di' la disɛka te ba yi'ira to Daana Yesu Dia la.
46011021	Te ya han ne wa'an bala na te ya lagom di', nɛra woo ne ihege mɛ zɛra a zɛra te a di' perɛ a poorɛ. Ya han ne eŋɛ bala la, basɛba ne ze'a mɛ la kom gee te basɛba me ton nyu' buge.
46011022	Bala la, ya mɛhe yiya ka bo ha te ya wan ne keŋɛ bini ta di' gee nyu'? Denɛ poan, ya wan ton behɛ lagaŋseko n dole Yesu sore la yoo, gee me dekɛ vi' kɛn'ɛhɛ nɛresɛba n ka tare la? Ya bote n yele ya la dene yɛhera yele dena wa poan? N wan ta'an pɛngɛ ya yele dena wa poan? Aai, n kan ta'an pɛngɛ ya de poan.
46011023	Ge yelese'ere te mam to'e to Daana zen'en n wana. Yele denɛ te a pa'alɛ mam te mam me dekera pa'alɛ yamam me wa. De dela yu'uŋseko te ba daa ŋma' to Daana Yesu la, a daa dekɛ la boroboro
46011024	po'ohɛ bo Yenɛ gee gɛn'ɛn dɛ gee nya yeti, Boroboro wa dela n iŋa la bo ya. Bala ete ya dɛ la ya tɛnra n yele.
46011025	Bala mea nɔɔ, ban daa ta obe ba'ahɛ la, a daa le dekɛ la wanɛ yeti, Wanɛ wa dɛna nɔbiŋere paalɛ n ziim la poan. Eŋɛ wana, ya han ne ta nyuura dɛ, ya nyuure tɛnre n yele.
46011026	Dene poan ya han ne ta ɔbera boroboro bona wa taaba gee nyuura wanɛ dena wa taaba poan, la pa'alɛ nɛreba to Daana n ki' se'em gura ta lebe na.
46011027	Bala, se'em n ta ɔbera to Daana boroboro wa gee nyuura wanɛ dena wa poan te la ka tara nare bɔ'ɔra to Daana Yesu, tom la be'em bo to Daana iŋa la la a ziim la.
46011028	Dene poan, la sontii se'em woo n yete a obe boroboro dena wa taaba gee nyu' wanɛ dena wa taaba poan, a behɛ a mea soŋa soŋa yia gee eŋɛ dɛ.
46011029	Se'ere n sɔe la, la sontii hon se'em n ete dena wa mina to Daana Yesu iŋa vɔnrɛ n de se'ere. Han dagana bala, hon se'em n eŋɛ dɛ gee ka mina de vɔnrɛ eere la namehegɔ zo'e zo'e Na'ayenɛ zen'en bɔ'ɔra ho mea.
46011030	Bala n sɔe, te ya sɛba zo'e zo'e bɛn'ɛnra, te ya sɛba ka tara paŋa gee te ya sɛba me ki' la.
46011031	To han gankera to mea, to kan nyɛ' te to tue yelese'ere.
46011032	Ge, to Daana Na'ayenɛ n wan gankɛ tɔ. Bala, a kan ta lagom gankɛ tɔ la sɛba n ka sakɛ bo Yesu la.
46011033	Dene poan, n sɔɔnrɔ wa, ne gure ya taaba ya han ne keŋɛ te ya di to Daana dia wa.
46011034	La me sontii se'em kom han dona, a di' yire. Bala, te ya han ne ta lagahɛ taaba, ya kan nyɛ' namehegɔ Na'ayenɛ zen'en. Ge han de'a yelese'a n gee la, n han wa'ana, n wan maalɛ a.
46012001	Nananawa, n sɔɔnrɔ, n bote ya mina sɛla woo yɛhera bo'olomse'a te Yenɛ Sea bɔ'ɔra nɛreba la.
46012002	Ya mɛhe mi' te yan daa nan ka sakɛ bo Yesu la, ya daa nan dole la bagase'a n ka vɔe. Baga wa me daa ka bahɛ te ya mina yelemɛŋɛrɛ sore la.
46012003	Dene poan, la sontii ya mina te Yenɛ Sea n boe la nɛra se'em kan ta'an tɔgɔra sɛla n ka an soŋa bɔ'ɔra Yesu. Nɛra se'em kan ta'an yete Yesu n de to Daana han dagana la Yenɛ Sea n boe la en.
46012004	Bala, bo'olomse'a n ze'ete saazuo na la bo la yema yema, ge la dela Yenɛ Sea mea nɔɔ n bo'ore a.
46012005	Le yɛ'ɛha me, ton tone se'em la me bo la yema yema, ge to tone bala bɔ'ɔra la to Daana Yesu mea me nɔɔ.
46012006	Ton me wan mina tooma se'em me bo la yema yema. Ge, la dela Na'ayenɛ mea nɔɔ n bo'ore nɛra woo mi'ilom bona.
46012007	Na'ayenɛ pa'alɛ nɛra woo a Sea la n tone se'em la se'em mɛ. A me tone bala la nɛra woo som zuo.
46012008	Sea la bahere te nɛra ayema mina enŋa wan tɔgɔra yam yetɔgom se'em. Sea kaŋa mea nɔɔ n me le bahera te nɛra ayema me tɔgɔra yɛhera sɛla te a mina yɛhera Na'ayenɛ yele.
46012009	Yenɛ Sea kaŋa mea nɔɔ n bahera te nɛra ayema nam Na'ayenɛ sɛla woo poan. Sea kaŋa mea n bala kelom bɔ'ɔra nɛra ayema me paŋa te a po'oha bɔ'ɔra Na'ayenɛ te nɛreba ban'ahe bahera.
46012010	Sea la kelom bɔ'ɔra nɛra ayema paŋa te a tona yelekerehe tooma gee bɔ'ɔra ayema me bo'olom sebo n de a tɔgɔra Na'ayenɛ yetɔgom bɔ'ɔra nɛreba. Sea la me nɔɔ kelom bahera ayema me te a mina bɔgɔha bo'olomse'a n ze'ele Yenɛ Sea la zen'en na la bo'olomse'a n ka ze'ele Sea la zen'en na. Sea la kelom bahera te nɛra ayema ta'ana tɔgɔra yetɔgom buuri buuri, gee me bahera te ayema me ta'ana pa'ala sɛla te ba tɔgɛ la vɔnrɛ n de se'em.
46012011	Ge bala zan'an, la dela Yenɛ Sea kayena mea nɔɔ n ete dena wa woo. A bo'ore nɛra woo bo'olom yema yema yɛhera la n tɛn'ɛhɛ de bɔta se'em.
46012012	Bala Krista ane wo nɛresaala iŋa n bo yema yema se'em gee te a kelom de'a nɛra yenɛ, bii la n pon tara loga yema yema se'em la.
46012013	Bala mea nɔɔ, te Yenɛ Sea kayena mea me nɔɔ n lagom to zanwaabe tosɛba n de Yudoma la tosɛba n de Greekdoma la tosɛba n de yamehe la tosɛba n dagɛ yamehe te to lagom de'a nɛra yenɛ la. La me dela Sea kaŋa mea nɔɔ te Na'ayenɛ bo to zanwaabe.
46012014	Te dagɛ la logose'ere ma'an n de nɛresaala iŋnaanɛ la, ge la dela loga yema yema la n lagom taaba de'a nɛresaala iŋnaanɛ la.
46012015	Na'arɛ han yeti, Mam dagɛ nu'o, bala mam ka lagom de'a iŋa loga la deyema. A han yele dena wa, bala kan ta'an bahɛ en te a kan lagom de'a iŋa la loga la deyema.
46012016	Toberɛ me han yeti, Mam dagɛ niho, bala mam ka lagom de'a iŋa la loga la deyema. A han yele dena wa, bala kan ta'an bahɛ en te a kan lagom de'a iŋa la loga la deyema.
46012017	Iŋa zanwaabe han dene la niho, bɛha n wan dene woŋa zen'en? Iŋa la zanwaabe me han le dene la toberɛ, bɛha n wan wone nyuŋo?
46012018	Ge, lan de se'ere la, Na'ayenɛ naam iŋa la loga woo te ba bɔna la ba zen'en wo enŋa n bote de se'em la.
46012019	Iŋa wa zanwaabe han dene la enŋa loga la deyena ma'an, iŋa yi kan bo ne.
46012020	Ge, lan de se'ere la, iŋa la tare la loga yema yema gee kelom de'a iŋa kayena.
46012021	Dene poan, niho kan ta'an yele nu'o yeti, Mam ka bote ho soŋorɛ. Zuo me kan ta'an yele na'ma yeti, Mam ka bote ho soŋorɛ.
46012022	Bala mea me nɔɔ, to kan zagahɛ iŋa logose'a n ka tare paŋa la.
46012023	Logose'a te to tɛn'ɛha te aŋa dagɛ ninmɔ'ɔrɛ la n de logose'a n sontii to behɛ soŋa soŋa. Ge te logose'a me te to tɛn'ɛha te a ka nare to bahɛ beele, sontii to dekɛ sɛla pin' a.
46012024	Ge logose'a n an soŋa soŋa la ka nare to dekɛ sɛla pin' a. Ge Na'ayenɛ mea dekɛ iŋa loga yema yema la mɛ lagom taaba. A eŋɛ bala te a ta'an bahɛ mɛ te nɛreba behɛ logose'a n dagɛ ninmɔ'ɔrɛ la soŋa soŋa.
46012025	Dene poan, yelehego ka bo iŋa wa poan. Ge, logose'ere woo n bo iŋa la poan la tare la soŋorɛ deyena mea nɔɔ bɔ'ɔra taaba.
46012026	Logose'ere han nyɛta namehegɔ, logose'a me n gee la woo la me lagom nyɛta la bala. Ba me han pɛngera logose'ere, ba me lagom pɛngera logose'a woo n gee la me mɛ.
46012027	Bala, yamam zanwaabe an wo ya lagom de'a la Krista iŋa la. Ya ayema woo dela a iŋa la logorɛ deyena deyena.
46012028	Dene poan, Na'ayenɛ n eŋɛ lagaŋseko n dole Yesu sore se'em n wana. Yia a loe la sɛba n de Yesu tontoneba la. Sɛba te a loe pa'ahɛ dela a nɔtɔgɔheba. Ta'an poan dela sɛba n pa'alɛ nɛreba. Sɛba te a le loe pa'ahɛ dela sɛba n tone yelekerehe tooma, la sɛba te a bo ba a paŋa te ba po'ohera bɔ'ɔra Na'ayenɛ te nɛreba ban'ahe bahera, bii ba soŋora nɛreba, bii ba pa'ala nɛreba sɛla la sɛla n sontii ba eta bii ba tɔgɔra yetɔgom buuri buuri.
46012029	Ge la dagɛ la ba woo n de Yesu tontoneba, bii nɔtɔgɔheba, bii sɛba n pa'alɛ nɛreba la. Dagɛ la ba woo n tare paŋsɛka n wan ta'an tona yelekerehe tooma la,
46012030	bii ba po'ohera bɔ'ɔra Na'ayenɛ te nɛreba ban'ahe bahera, bii tɔgɔra yetɔgom buuri buuri, bii ba yele sɛla te ba tɔgɛ la vɔnrɛ n de se'em.
46012031	Dene poan, bahɛ ya te ya sunya kɔ'ɔn bɔta la bo'olomse'a n de ninmɔ'ɔrɛ zo'e zo'e la. Ge, yelese'a te n yete n yele ya wa n gane sɛla woo.
46013001	A dela n han pon ta'ana tɔgɔra nɛresaaleba yetɔgom buuri buuri bii nya Na'ayenɛ soŋoreba n tɔgɔre se'em gee ka tara nɔŋerɛ, n yetɔgom la yi ana wo gulugo, bii lumenɛ te ba ŋmɛ'ɛra vɔɔla se'em la.
46013002	N me ta'an tara bo'olom sebo n de n mɔɔla Na'ayenɛ yetɔgom, bii n kelom ta'an mina sɛla woo gee bɔkera yelese'ere woo n bo te nɛra se'em ka mina. N kelom ta'an le naam Na'ayenɛ zo'e zo'e te n han pon yele zoore te de vuruge de wan vuruge. N ta'an eŋɛ yele ana wa woo, ge n han ka tara nɔŋerɛ, n dagɛ sɛsɛla la fiin me.
46013003	N ta'an me kelom dekɛ sɛla woo te n tara bo nɛreba, bii n dekɛ n mea tehɛ te ba nyɔ' la bugum. Ge, n han ka tara nɔŋerɛ, la dela yoo bo mam.
46013004	Se'em n tare nɔŋerɛ tare la suguru la etesoŋɔ. A ka nyuune la nɛreba, bii a wakera, bii a zɛnkera a mea.
46013005	A na'aha nɛreba bii dagɛna ponya'andaana bii a ka tare sunsunyiim tɔtɔ tɔtɔ bii a ka kaalɛ nɛreba tuure.
46013006	A ka tara popeelom la sɛla n de be'em, ge a ton tara la popeelom la sɛla n de yelemɛŋɛrɛ.
46013007	Se'em n tare nɔŋerɛ, dite suguru bɔ'ɔra sɛba n tom en be'em mɛ. A me kɔ'ɔn sɛ' ze'ele mɛ soŋa soŋa Yesu sore dɔlɔga la poan. A kɔ'ɔn din'inhe suunre gura sɛla te a sakɛ bo la mɛ, gee me kan koŋe a tara suguru.
46013008	Nɔŋerɛ kɔ'ɔn bɔna la bala wuuha. Nɛreba basɛba boe te Na'ayenɛ bo ba bo'olom sebo te ba sɔlena sɛla la sɛla n wan eŋɛ. Ge, bala kan bɔna wuuha. Basɛba me boe ta'an tɔgɔra yetɔgom buuri buuri, ge ba kan eta bala wuuha. Nɛresaala mi'ilom me kan bɔna bala wuuha.
46013009	To ka mi' sɛla woo zan'an zan'an, gee me ka sɔlena sɛla la sɛla n wan eŋɛ zan'an zan'an.
46013010	Ge, sɛla woo han ta bɔna, yelese'ere kan le ta bɔna pa'ahɛ.
46013011	Ge mam daa nan de bia la, n yetɔgom, la n etegɔ, la n tɛn'ɛhegɔ daa ane me wo bia la. Ge, mam n nya de bonkotɛ wa, n ka le eta wo n dela bia la.
46013012	Ge sɛla te to nyɛta nananawa, ane wo beheŋa te nɛreba beha ka nyɛta soŋa soŋa se'em la. Ge to wan nyɛ' taaba la nini. Sɛla te n mina nananawa, yenzuo de'a la fiin wa. Ge, n wan ta mina zan'an zan'an wo mam kɔ'ɔn mina Na'ayenɛ yɛla se'em wa.
46013013	Ge nananawa, yele ana atan' wa n de sɛla n boe wuuha. Yele ana wa dela ho sɛ' ze'ele soŋa soŋa Yesu sore dɔlɔga la poan, la ho tara ho suunre poan te sɛla te ho sakɛ bo la wan seren eŋɛ. Yelese'ere n pa'ahɛ botan' la dela nɔŋerɛ. Ge, ba batan' la woo poan, nɔŋerɛ n de sɛla n gane.
46014001	Dene poan, bahɛ ya te nɔŋerɛ de'a ya ninmɔ'ɔrɛ. Bahɛ ya te ya potɛn'ya kɔ'ɔn tɛn'ɛha la bo'olom la te Yenɛ Sea bɔ'ɔra la. Ge, bo'olom sebo n wan ba gana zan'an dela bo'olom sebo te ya wan mɔɔla Na'ayenɛ yɛla bɔ'ɔra nɛreba.
46014002	Te nɛra se'em n tɔgɔre yetɔgom buuri buuri ka tɔgɔre bala bɔ'ɔra la nɛreba, ge a tɔgɔre bɔ'ɔra la Na'ayenɛ. Se'ere n sɔe la, nɛnɛra kan bɔkɛ sɛla te a tɔgɔra la. A tare la Yenɛ Sea la paŋa tɔgɔra yelese'a n de yelemɛŋɛrɛ te nɛreba nan ka tabelɛ wom.
46014003	Ge, se'em n tɔgɔre Yenɛ yɛla, tɔgɔre bɔ'ɔra la nɛreba. A tɔgom la soŋore ba mɛ zo'e zo'e, gee me bahera ba te ba ta'ana sɛɛra zɛ'ɛta soŋa soŋa gee kelom soŋora ba te ba din'inha suunre yelese'ere woo poan.
46014004	Ge nɛra se'em n tɔgɔre yetɔgom buuri buuri soŋore la a mea. Ge, se'em n tɔgɔre Na'ayenɛ yɛla soŋore la sɛba woo n dole Yesu sore la.
46014005	Ge mam bote ne te ya zanwaabe tɔgɔra yetɔgom buuri buuri. Ge, mam wa ton bote ne la ya tara bo'olom sebo n tɔgɔre Na'ayenɛ yɛla bɔ'ɔra nɛreba. Se'ere n sɔe la, nɛra se'em n tɔgɔre Na'ayenɛ yɛla tare vɔnrɛ gana nɛra se'em n tɔgɔre yetɔgom buuri buuri. Han dagana la nɛra se'em n bo bilam wan ta'an yele de vɔnrɛ n de se'em soŋɛ sɛba woo n dole Yesu sore la, de dela yoo.
46014006	Bala, n sɔɔnrɔ, n han ta wa'an ya zen'en na, gee tɔgɔra yetɔgom buuri buuri bɔ'ɔra ya, ya wan ta'an nyɛ' soŋorɛ n zen'en? Aai, ya kan nyɛ' soŋorɛ n zen'en la fiin me. Ge zen'an te ya wan ton nyɛ' n soŋorɛ dela n han wa'ana lilige Yenɛ yelese'ere bo ya, bii n bahɛ ya te ya tara mi'ilom yɛhera Na'ayenɛ yɛla, bii n mɔɔlɛ Na'ayenɛ yetɔgom bo ya, bii n pa'alɛ ye sɛla la sɛla n sontii ya eta.
46014007	Ge magaha wo nɛra han pɛɛbera taleteŋa, bii a ŋmɛ'ɛre la kɔnlɔgɔ bɔra bɔra, nɛra kan bɔkɛ ŋmɛ'sɛka taaba te a ŋmɛ'ɛra la.
46014008	Le yɛ'ɛha me, nɛra han ka kaahɛ te nɛreba bɔkɛ a kaahega la vɔnrɛ, ba kan yehe ta zabɛ.
46014009	Bala mea me nɔɔ, ho han tɔgɔra yetɔgom buuri buuri bɔ'ɔra nɛreba te bɔkerɛ ka bɔna bini, nɛreba la n kelehe la kan bɔkɛ ho yetɔgom la vɔnrɛ n de se'em. Ho wan yenzuo tɔgɔra baha la teŋa.
46014010	Yetɔgom buuri buuri zo'e zo'e bo teŋa wa zuo mɛ. Ge, bala zan'an, dagɛ la yetɔgom sebo n boe ka tara vɔnrɛ.
46014011	Ge, nɛra han tɔgɛ yetɔgom sebo te mam ka mina bɔ nɛra enŋa daana dela saana mam zen'en te mam me de'a saana a zen'en.
46014012	Mam mi' te ya mɔ'ɛ nini bɔta la bo'olomse'a te Yenɛ Sea bɔ'ɔra la. Bala, kpeŋe ya ya mɛhe la ya tara bo'olomse'a n soŋore lagaŋseko n dole Yesu sore te ba sɛɛra zɛ'ɛta soŋa soŋa gee la ya tona mɛ zo'e zo'e.
46014013	Dene poan, nɛra se'em n tɔgɔre yetɔgom buuri buuri sontii a po'ohɛ bo Na'ayenɛ te a bo en bo'olom sebo te a wan ta'an pa'alɛ sɛla te a tɔgɛ la vɔnrɛ n de se'em.
46014014	Te mam han ne ta po'oha yetɔgom buuri buuri poan, n sea me ne po'oha mɛ. Ge, n potɛn'ɛrɛ ka lagom tɛn'ɛha bilam bɔba.
46014015	Bala, n nya wan eŋɛ la wane? Mam wan eŋɛ se'em dela n han po'oha, n sea me wan po'oha gee te n potɛn'ɛrɛ me wan lagom po'oha. N han yoona, n sea wan yoona, gee te n potɛn'ɛrɛ me wan bɔna n yooma la poan.
46014016	Ge ho sea ma'an han po'oha Na'ayenɛ, nɛra se'em me n lagom bɔna lagaŋɔ la poan la wan eŋɛ la wane ta'an yete taarɛ yɛhera hon po'ohɛ Na'ayenɛ se'em la? Aai, A kan ta'an yele. Se'ere n sɔe la, a kan mina sɛla te ho yɛta la.
46014017	La de sera te hon po'ohɛ Na'ayenɛ se'em la han pon ana soŋa, la ka tare soŋorɛ bɔ'ɔra nɛra enŋa daana la.
46014018	Ge mam po'ohɛ Na'ayenɛ te mam tɔgɔre yetɔgom buuri buuri gana ya zanwaabe.
46014019	Ge, n han bɔna zen'an te to lagaha po'oha la, mam wan ton bɔta te n tɔgɛ la yɛla anuu ma'an gee te a tara bɔkerɛ. Bala, n wan ta'an soŋɛ pa'alɛ sɛba me nyana mam tɔgɛ yɛla tuha tuha yetɔgom buuri buuri poan gee te bɔkerɛ ka bɔna bini.
46014020	Bala, n sɔɔnrɔ wa, da tɛn'ɛhe ya wo ya dela kɔmbibihe la. La han de'a be'emtooma poan, ane ya wo kɔmbibihe n ka mi' de se'em la, gee han de'a sɛla n gee la ya ton tɛn'ɛhe ya wo bonkoteba n tɛn'ɛhe se'em la.
46014021	Ge ba golehɛ Pa'alegɔ la poan, N wan dekɛ la nɛresɛba n tɔgɔre yetɔgom buuri buuri tɔgɛ bo n nɛreba wa. N me wan kelom bahɛ te nɛresɛba n dagɛ ya mea teŋa nɛreba tɔgɛ bo ba. Ge bala zan'an, ba ka kelehere mam. Daana n yele se'em la.
46014022	Dene poan, ho tɔgɔra yetɔgom buuri buuri la dela sɛla te Na'ayenɛ pa'ala a paŋa n an se'em bɔ'ɔra sɛba n nan ka dole Yesu sore gee dagɛ sɛba n diŋɛ dɔla a sore la. Ho me mɔɔla Na'ayenɛ yetɔgom dela sɛla te Na'ayenɛ pa'ala a paŋa n an se'em bɔ'ɔra sɛba n sakɛ bo Yesu gee dagɛ sɛba n nan ka sakɛ bo Yesu.
46014023	Bala, yamam sɛba n dole Yesu sore woo han lagahɛ taaba te nɛra woo tɔgɔra yetɔgom buuri buuri te nɛra woo bii se'em n ka dole Yesu sore kɛn' na wom bala, a kan yete ya zaale mɛ? A wan yele bala.
46014024	Ge, ya han mɔɔla Na'ayenɛ yetɔgom te nɛra se'em bii se'em n ka dole Yesu sore kɛn' na wom bala, la wan soŋɛ en te a baŋɛ te n ete se'em la dela be'em. N wom sɛla la wan gankɛ en.
46014025	Nɛreba wan baŋɛ a tɛn'ɛseto te nɛnɛra daa nan ka baŋɛ la gee te a wan dɔnbelɛ teŋa po'ohɛ Na'ayenɛ yɛta te, Yelemɛŋɛrɛ, Na'ayenɛ bo la ya kalam.
46014026	Dene poan, n sɔɔnrɔ, mam n tare se'em ba'ahegɔ poan dela dena wa. Ya han lagahɛ taaba te ya po'ohɛ, nɛra woo sontii a bo yoonɛ, bii a pa'ala, bii a tɔgɛ Na'ayenɛ yɛla yetɔgom buuri buuri poan, bii a tɔgɛ Na'ayenɛ yelese'a te nɛreba nan ka tabelɛ wom, bo nɛreba bii a tɔgɛ yetɔgom buuri buuri la te ba tɔgɛ la vɔnrɛ n de sɛla bo nɛreba. Ge, ya eta dena wa woo la ya lagom la n dole Yesu sore poan la som zuo.
46014027	Ge nɛra han bɔta te a tɔgɛ yetɔgom buuri buuri poan, la sontii ba de'a ba bayi' bii ba batan' ma'an tɔgɛ yema yema. La sontii nɛra se'em me pa'alɛ sɛla te ba tɔgɛ la vɔnrɛ n de se'ere.
46014028	Ge, nɛra se'em han ka bɔna wan ta'an pa'alɛ ban tɔgɛ sɛla la vɔnrɛ n de se'ere la, se'emdaana n bote a tɔgɛ yetɔgom buuri buuri yi da tɔgɛ dɛ ba lagaŋɔ la poan. A tɔgɛ bo a mea la Na'ayenɛ.
46014029	Nɛresɛba n tare Na'ayenɛ yetɔgom te ba tɔgɛ sontii ba de'a ba bayi' bii ba batan'. Ba han tɔgɔra bala, la sontii sɛba n me gee la behɛ nya ban yete sɛla la de ma'an bii de dagɛ ma'an.
46014030	Ge, nɛra se'em han bɔna lagaŋɔ la poan te Na'ayenɛ bo en a yetɔgom na, la sontii se'em n nan bo bini tɔgɔra la go'e gee te a tɔgɛ.
46014031	Ge ya zanwaabe ta'an tɔgɛ Na'ayenɛ yetɔgom yema yema. Bala, te ya zan'an wan lagom zamehɛ gee nyɛ' soŋorɛ.
46014032	La sontii nɛresɛba n tɔgɔre Na'ayenɛ yelesoma la tara ba mɛhe ba yetɔgom la poan.
46014033	Sɛla n sɔe la, a dagɛ Na'ayenɛ se'em n tare nɔkpe'ene kena nɛreba poan na, ge a dela se'em n de sunma'ahom. Ge lagaŋseto woo n de Na'ayenɛ nɛreba dɔla Yesu sore la han ne ta tara lagaŋɔ,
46014034	la sontii pɔgɔhe ana baanlam bini. Ba ka sone te ba lagom tɔgɔra, bii ba de'a zuodoma yelese'ere poan wo Pa'alegɔ la n yuun yelese'em la.
46014035	Ba han bɔta te ba baŋɛ yelese'ere, la sontii ba ta soke ba sereba ba yea poan. La wan de'a vi' te pɔka ta lagom tɔgɔra sɛba n dole Yesu sore la lagaŋɔ poan.
46014036	Ge ya tɛn'ɛhe te Na'ayenɛ yetɔgom la pɔhɛ la yamam zen'en na, bii yamam ma'an n de sɛba n to'e de?
46014037	Ge hon se'em n tɛn'ɛhe te ho dela Na'ayenɛ kpana bii ho tare bo'olom sebo te Yenɛ Sea bɔ'ɔra la sontii ho baŋɛ dena wa. Ho sontii ho baŋɛ te mam golehɛ se'em bɔ'ɔra ho na la dela to Daana Na'ayenɛ nɔɔrɛ n bala.
46014038	Ge, nɛra ena daana han ka kɛleha dena wa, yamam me da kɛleha en.
46014039	Dene poan, n sɔɔnrɔ, bahɛ ya te ya potɛn'ya kɔ'ɔn bone ya la ya tɔgɔra Na'ayenɛ yɛla bɔ'ɔra nɛreba. Ge, da yele ya te ya ka bote yetɔgom buuri buuri ya lagaŋɔ poan.
46014040	La sontii ya eta sɛla woo soŋa soŋa, gee te la me de'a ma'an.
46015001	Nananawa n sɔɔnrɔ, n bote n tɛɛn ya mɛ yɛhera yelesoma la te n mɔɔlɛ bo ya la. Mam daa mɔɔlɛ dɛ la, ya daa to'e dɛ. Te la nya de'a la yelesoma la poan n bala te ya sɛ' ze'ele soŋa soŋa ya sakerɛ Yesu sore dɔlɔga la poan.
46015002	Te la de'a la yelesoma la n bala te n daa mɔɔlɛ bo ya la. Ya han gorɛ yelesoma la kaŋkaŋɛ, bilam te ya wan nyɛ' faanrɛ. Han dagana bala, ya sakerɛ la ye dela yoo.
46015003	Ge sɛla te mam to'e la n bala te mam me dekɛ bo ya wa. De me ye dela yelese'ere n de ninmɔ'ɔrɛ gana zan'an. De dela Krista ki' bo to la to yelebe'ero la zuo wo ban golehɛ Yenɛ gɔŋɔ la poan yele se'em la.
46015004	N daa ki' bala la, ba daa kebegɛ la yoko taŋa poan tare en ta biŋe bini. Ge, dabeha atan' daarɛ, a daa le vo'e a kum la poan mɛ wo ban golehɛ Yenɛ gɔŋɔ la poan le yele se'em la.
46015005	N daa ihege bala la, a daa dekɛ a mea pa'alɛ la Peter yia gee nya daa kɔ'ɔn dekɛ a mea pa'alɛ a tontoneba la.
46015006	A daa le kelom dekɛ a mea pa'alɛ sɛba n dole a sore la kɔbehe senuu. Ge basɛba kekeko kelom vɔna mɛ kɔbehe senuu la poan gee te basɛba me ki'.
46015007	A daa kelom dekɛ a mea pa'alɛ Yames la sɛba woo n de a tontoneba la.
46015008	Pooren, a nya daa dekɛ a mea pa'alɛ la mam Paul se'em n daa ye pooren Yesu tontoneba la poan.
46015009	Se'ere n sɔe la, Yesu tontoneba la woo poan mam n de se'em n bo ba pooren. N pon ka nare ne te n de'a Yesu tontoneba la ayema. Se'ere n sɔe la, la dela mam n daa namehɛ lagaŋseto n dole Yesu sore la.
46015010	Ge, Na'ayenɛ n ete som la zuo, n dela se'em te n de'a nananawa. N eŋɛ mam som wa me dagɛ la sɛla n ka tare vɔnrɛ. Le yɛ'ɛha me, mam tom gana Yesu tontoneba bana la woo. Ge dena wa dagɛ la mam mea paŋa poan, ge la dela Na'ayenɛ n ete som la zuo te n ta'an eta bala.
46015011	Ge yelehego ka bo mam tom gana bii bama n ka tom gana. To zanwaabe lagom mɔɔla la yele dena mea nɔɔ. Te la de'a la denɛ mea n bala te ya sakɛ bo wa.
46015012	Ge ba han mɔɔlɛ bo ya te Krista daa le vo'e a kum la poan, la wan eŋɛ la wane te sɛba ya poan yɛta te sɛba n ki' la kan le vo'e ba kum la poan?
46015013	Bala, han de'a sera Na'ayenɛ yi ka bahɛ te Krista le vo'e.
46015014	Te Krista me han ka le vo'e a kum la poan, te yi ka tare yelese'ere te to wan mɔɔlɛ bo ya gee te yamam me ka tara yelese'ere te ya wan sakɛ bo.
46015015	Yelemɛŋɛrɛ, la wan pa'alɛ te to parone mɛ yɛhera Na'ayenɛ yɛla. Se'ere n sɔe la, to yete yɛhera a yɛla te enŋa n bahɛ te Krista le vo'e. Ge, la han de'a sera te sɛba n ki' la kan le vo'e, la pa'alɛ te Na'ayenɛ yi ka bahɛ te Krista le vo'e a kum la poan.
46015016	Te sɛba n ki' la han ka le vo'e, Krista me yi daa ka le vo'e.
46015017	Krista me daa han ka le vo'e, yan naam Krista se'em la yi dela yoo gee te a me ka bahɛ ya yelebe'ero bo ya.
46015018	La me wan pa'alɛ te sɛba n dole Yesu sore gee ki' la kan nyɛ' faanrɛ.
46015019	Te la han de'a to bɔŋa teŋa wa zuo ma'an te to tara ton sakɛ to sunya poan te Yesu wan soŋɛ tɔ, la ye sontii ba zɔ' tomam ninbɔn'ɔn gana nɛra se'em woo n bo teŋa wa zuo.
46015020	Ge Na'ayenɛ n daa bahɛ te Krista le vo'e a kum la poan mɛ, a bahɛ te enŋa dɛna dideena ge bahɛ te basɛba n ki' wan me vo'e ba kum la poan.
46015021	Magahɛ wo nɛra ayema zuo te nɛreba kiira se'em la, bala mea me nɔɔ te nɛra ayema zuo te nɛreba wan ta le vo'e ba kum poan.
46015022	Ge nɛreba kiire la ban yehe nɛra ayema wa, Adam buuri poan na la zuo. Dene poan, bala mea me nɔɔ te Na'ayenɛ wan bahɛ te nɛreba me le vo'e ba kum poan la ban bo la nɛra ayema wa me, Krista la zuo.
46015023	Ge, nɛra woo wan ta le vo'e a kum poan la daanse'ere daarɛ te la sɔna te a vo'e la. Yia, Krista n daa de se'em n vo'e a kum poan. Sɛba n tagalɛ wan ta me vo'e ba kum poan Krista han ta lebena, dela sɛba n sakɛ bo en la.
46015024	Dena wa han ba'ahɛ, teŋa wa ba'ahegɔ nya wan paɛ. De daarɛ la, Krista wan nyaŋɛ zuodoma la nadoma la kpɛ'ɛndoma. A han nyaŋɛ ba bala, a nya wan dekɛ sɔ'ɔlom la bo to Sɔ' Na'ayenɛ.
46015025	Se'ere n sɔe la, la sontii Krista sɔna behera te Na'ayenɛ ta nyaŋɛ a diŋdoma woo bo en.
46015026	Kum n de se'em n yete a ba'ahɛ a diŋdoma woo te a yete a nyaŋɛ gee te nɛreba ka le kiira yɛ'ɛha.
46015027	Ge ba golehɛ Yenɛ gɔŋɔ la poan yeti, Na'ayenɛ nyaŋɛ sɛla woo bo en mɛ. Ge Na'ayenɛ n yete a nyaŋɛ sɛla woo wa pa'alɛ soŋa soŋa mɛ te Na'ayenɛ ka lagom bɔna sɛla woo poan te a nyaŋɛ bo Krista la.
46015028	Ge, Na'ayenɛ n diŋɛ dekɛ sɛla woo eŋɛ Krista nu'uhen wa, enŋa Krista se'em n de a Dayɔa la me bo la enŋa Na'ayenɛ mea nu'uhen. Bala, Na'ayenɛ me nya wan de'a se'em n wan sɔna sɛla woo behera.
46015029	Tɔ. Nananawa, nɛreba han ka ta le vo'e ba kum la poan, nɛresɛba n to'e ko'om soa bɔ'ɔra sɛba n pon ki' la bɔ'ɔra ba bo? Nɛreba me han pon ka le vo'e ba kum la poan, wane te nɛreba tɔ'ɔra ko'om soa bɔ'ɔra sɛba n pon ki' la?
46015030	Ge han de'a tomam, bene n sɔe te to ka gangɛ nɛreba ko' tɔ se'em ma'an?
46015031	Ge n sɔɔnrɔ, mam pɔnhere n vom mɛ daarɛ woo. Mam me n yete ya sɛla wa dagɛ ponpɔrɔŋɔ. Ge, la dela yelemɛŋɛrɛ wo lan de yelemɛŋɛrɛ te mam ŋmɛ'ɛre n nyɔn'ɔn ya zuo mɛ yɛhera to bɔŋa to Daana Yesu Krista sore dɔlɔga poan la.
46015032	Mam daa pɔnhɛ n vom Epesus teŋa poan wo nɛra n zabere la goodunhe la. Te ya tɛn'ɛhɛ te mam daa eŋɛ dena wa daa han dene la nɛresaala ma'an zuo, bene yɔɔrɔ te n nyɛ' de poan? Ge, nɛreba han ka ta le vo'e ba kum poan, bahɛ ya te toyi' eta ya wo nɛreba n yele se'em la. Ba yeti, Bahɛ ya te to di' gee nyu', beere wana ma'an te to ki' ya.
46015033	Da bahɛ ya te se'em pan'ahɛ ya. Te ho han de'a nɛresoŋa gee tɔgɔha nɛresɛba etegɔ n ka an soŋa, hon me etegɔ kan ana soŋa.
46015034	Bahɛ ya tɛn'ɛhɛ yooro la gee tɛn'ɛhe ya la sɛla n de ma'an gee me da le tone ya be'emtooma la. Ge ya sɛba boe ka mina Na'ayenɛ. Dena dela vi' bɔ'ɔra ya.
46015035	Tɔ. Ge nɛra ayema ta'an soke yeti, La wan eŋɛ la wane te sɛba n ki' la le ta vo'e ba kum la poan? Ba han le vo'e bala, bene iŋa taaba te ba yete ba tara?
46015036	Soke dena wa dela gɔɔn sokere. Se'ere n sɔe la, ho han borɛ bonbuula ba kan yehe han dagana la ba pɔn'ɛn mɛ yia.
46015037	Ge ho han borɛ bonbuula wo ki' bii bonbuula sɛba me ha, ho ne ka borɛ en la n ne yehe ana se'em la. Ge, ho yenzuo ne borɛ la bonbuula la ma'an.
46015038	La nya ne de'a la Na'ayenɛ n ne bahɛ te bonbuula la ne yehe na wo enŋa Na'ayenɛ n bote de ana se'em la. A bahere te bonbuula woo yɛhera ana wo ban sontii ba yehe na ana se'em la.
46015039	Dagɛ iŋa woo n de iŋyeŋɔ. Nɛresaaleba tare ba iŋa mɛ ka tɔka, te dunhe me tara ba iŋa me ka tɔka, te niihe me tara ba denɛ, te ziim me tara bama me denɛ.
46015040	Saazuo ha iinhe boe mɛ te teŋa wa zuo me iinhe me bɔna. Ge, saazuo ha iinhe n an soŋa se'em bo la la yema la teŋa wa zuo iinhe n me an soŋa se'em.
46015041	Wontɛɛŋa n tare a mea soŋa, te ŋmarega me tara a soŋa te ŋmarebibihe tara ba me sɔnhe. Ge ŋmarebibihe tare ba sɔnhe me yema yema.
46015042	Ge nɛreba n yete ba ta le vo'e ba kum poan la se'em n wana. Nɛreba han ki' te ba laɛ ba, ba iinhe wan sagom, ge ba han le vo'e ba kum la poan, ba iinhe la ka ta'an le sagom yɛ'ɛha.
46015043	Nɛra han ki' te ba laɛ en, a iŋa la lɔre mɛ gee me ka tara paŋa, ge Na'ayenɛ han bahɛ en te a le vo'e a kum la poan, a an soŋa mɛ gee me tara paŋa.
46015044	A han ki' bala te ba laɛ en, a tare la teŋa wa zuo iŋa. Ge, a han le vo'e a kum la poan, a tare la saazuo ha iŋa. Te teŋa wa zuo iŋa bo mɛ. Bala, saazuo ha iŋa me bo mɛ.
46015045	Ge ba golehɛ Yenɛ gɔŋɔ la poan yeti, Na'ayenɛ yuun naam Adam se'em n de yiadaana te a ihege dɛna asaala. Ge Adam se'em n de pooren wa dela se'em n bo'ore nɛreba vom saazuo ha.
46015046	La dagɛ la saazuo ha vom la n de yia, ge la dela teŋa wa zuo vom la n de gee nya bo saazuo ha vom la.
46015047	Na'ayenɛ daa dekɛ la yɔgɔrɔ naam Adam yia. Ge, Adam se'em n de pooren wa ze'ele la saazuo Na'ayenɛ zen'en na.
46015048	Bala, sɛba n de teŋa wa zuo nɛreba ane wo nɛra se'em te Na'ayenɛ dekɛ yɔgɔrɔ teŋa wa zuo naam en la. Sɛba me n de saazuo nɛreba an me wo nɛra se'em n ze'ele saazuo Na'ayenɛ zen'en na la.
46015049	Magahɛ wo ton tare nɛra se'em te Na'ayenɛ naam en teŋa wa zuo iŋnaanɛ se'em la, bala mea me nɔɔ te to wan ta tara nɛra se'em n ze'ele saazuo ha na iŋnaanɛ.
46015050	Bala n sɔɔnrɔ, sɛla te n yɛta wa vɔnrɛ dela dena wa. Te sɛla n tare iŋa la la ziim kan lagom bɔna zen'an te Na'ayenɛ sɔna behera la. Sɛla me n sagom ne kan ta'an tara sɛla n kan sagom ne gee kɔ'ɔn bɔna bala wuuha.
46015051	Ge bahɛ ya te n yele ya yelese'ere te nɛreba ka mina wa. De dela to zanwaabe ka yete to ki'. Ge, to waabe wan ta tee kan ana wo ton an se'em wa.
46015052	Ba han ta peebe tentanɛ se'ere te ba yeti ba peebe pooren la, yele ana wa wan kɔ'ɔn eŋɛ mɛ wana kalam wo nɛra n kpamehɛ nini se'em la. Se'ere n sɔe la, ba han ta peebe tentanɛ la, sɛba n ki' la wan le vo'e ba kum la poan nya tara iŋsɛka n wan bɔna wuuha. Bilam, te to zanwaabe me wan tee kan ana wo ton an se'em wa.
46015053	Te la sontii iŋsɛka n wan bɔna wuuha sɔe iŋsɛka n kan bɔna wuuha. Sɛla me n ka kiire sontii la sɔe sɛla n kiire.
46015054	Dene poan, sɛla n ka sagom ne han sɔe sɛla n sagom ne, gee te sɛla me n ka kiire me sɔe sɛla n kiire, ban golehɛ Yenɛ gɔŋɔ la poan yele se'em la ye wan de'a yelemɛŋɛrɛ. La yeti, Na'ayenɛ sagom sɛla n bahere te nɛreba kiira la mɛ. Bala, a nyaŋɛ sɛla woo zan'an zan'an.
46015055	La le yeti, Hon akum wa, ho kpe'eŋo la bo la bɛ? Ho paŋsɛka te ho tara sagom na la bɛɛ?
46015056	Kum nyɛte a paŋa la yelebe'ero zen'en te yelebe'ero me nyɛta a paŋa pa'alegɔ la poan.
46015057	Ge, to po'ohɛ Na'ayenɛ la enŋa n bahɛ te to nyaŋɛ yɛhera to Daana Yesu Krista poan la.
46015058	Dene poan, n mabisonɔ wa, sɛ' ya ze'ele soŋa soŋa gee da bahɛ ya te yelese'ere nyaŋɛ ya. Ya mi' te ya han tona to Daana Na'ayenɛ tooma, ya ka tone baha la yoo. Bala, mɔ'ɛ ya nini daarɛ woo la ya tona to Daana Na'ayenɛ tooma mea.
46016001	Nananawa, yan wan eŋɛ se'em lagahɛ ligiri soŋɛ Na'ayenɛ nɛresɛba n bo Yerusalem teŋa poan la se'em n wana. La sontii ya eŋɛ mam n daa yele lagaŋseto n dole Yesu sore bɔna Galatia teŋa poan te ba eŋɛ se'em la. N daa yeti,
46016002	Alaherɛ daarɛ han ne paɛ, la sontii nɛra woo yehe Na'ayenɛ n soŋɛ en te a nyɛ' ligiri se'em biŋe. Bala, te n han ta wa'ana, la ka le de'a te ya lagahɛ ligiri la te n to'e.
46016003	N han wa'ana, n wan tom boraa sese'ehe te yamam mea loe na. N me wan bo ba gɔŋɔ na yɛta ban de sɛba la sɛba. Ba han wa'ana, ba wan to'e ya bo'olom la tare keŋɛ Yerusalem teŋa poan.
46016004	Ge la han ta nara te n lagom keŋɛ bini, ba yi wan doohe mam te to keŋɛ.
46016005	Ge n wan keŋɛ la Makedonia teŋa poan yia gee nya wa'ana behɛ ya. Se'ere n sɔe la, n yete n doohe la Makedonia teŋa poan wa'ana.
46016006	Ge n han wa'ana, daanse'ere n wan bɔna la ya ɔɔrɔ dabeha la woo. N han bɔna bala, gee ta togoha zen'sɛka n nare n keŋɛ, ya soŋɛ mam te n keŋɛ.
46016007	Mam ka bote n yenzuo doohe na behɛ ya gee tɔla. To Daana Na'ayenɛ han bo ɔ sore, n tɛn'ɛhe te n bɔna la ya dabeha zo'e zo'e.
46016008	Ge, n wan yee Epesus teŋa wa poan te Dapihinuu Daarɛ ta paɛ.
46016009	Se'ere n sɔe la, Na'ayenɛ naam sore bɔ'ɔra mam kalam te n tom toonɛ. Sɛba n ka sakɛ bo mam n yete sɛla la zo'e zo'e bo kalam mɛ.
46016010	Ge Timoti yaɛ han wa'an ya zen'en na, ya kpe'eŋe ya mea gee to'e en soŋa soŋa. Se'ere n sɔe la, a me tone bɔ'ɔra la to Daana Na'ayenɛ wo mam n tone se'em la.
46016011	La ka sontii ya se'em behɛ en yoo. Ge, ya ton soŋɛ en te a keŋɛ a kinɛ mea la sunma'ahom la a ta'an lebe n zen'en na. Se'ere n sɔe la, n gure en mɛ te a lagom doohe sɔɔnrɔ basɛba lebena.
46016012	Tɔ. Nananawa, han de'a to sɔɔn Apolos yele la, mam daa yele en la ninmɔ'ɔrɛ te a doohe la sɔɔnrɔ basɛba la wa'an na behɛ ya. Ge a nan ka eŋɛ a potɛn'ɛrɛ te a wa'an nananawa na. A han nyɛ' nɛŋa, a wan wa'ana.
46016013	De ya sɛba n kan gin'iha, gee me sɛ' ya ze'ele mɛ soŋa soŋa ya sakerɛ Yesu sore dɔlɔga la poan. Tare ya sunkpe'eŋɔ gee me gorɛ ya yelesoma la kaŋkaŋɛ.
46016014	Tone ya ya tooma woo la nɔŋerɛ.
46016015	Ya mɛhe mi' sɛla yɛhera Stepanas la a yiredoma yele. Bama n de Greek teŋa nɛreba yia te ba sakɛ bo Yesu. Ba dekɛ ba mɛhe mɛ kɔ'ɔn tona bɔ'ɔra Na'ayenɛ nɛreba. Bala, n bene ya mɛ n sɔɔnrɔ wa,
46016016	te ya bɔ'ɔra nɛreba wo nɛrebama wa sɛba n lagom la ba tona la na'ahegɔ.
46016017	Ge n poorɛ daa pee mɛ la Stepanas, la Fortunatus, la Akaikus n daa wa'ana la. Se'ere n sɔe la, ba soŋɛ mam yamam wan bone soŋɛ mam se'em la.
46016018	Ba bahɛ mam te n tare popeelom wo ban daa bahɛ te yamam me tara popeelom se'em la. Bala, nɛrebana taaba ka nare ho tamɛ ba yele.
46016019	Lagaŋseto n dole Yesu sore bɔna teŋse'ehe n bo Asia teŋa po'ohere ya na. Akuila, la Prisila, la lagaŋseko n dole Yesu sore gee po'oha ba yire poan la me po'ohere ya na wo sɔɔnrɔ la taaba la.
46016020	To sɔɔnrɔ la woo n bo kalam la po'ohere ya na.
46016021	Mam mea n golehɛ kona wa. Mam Paul po'ohere ya na.
46016022	Ge hon se'em n ka nɔŋɛ to Daana Na'ayenɛ, a wan kan' kan'be'o bo ho. Wa'ana to Daana Na'ayenɛ.
46016023	To Daana Yesu wan eŋɛ ya som.
46016024	Ge mam nɔŋɛ ya zanwaabe mɛ. Se'ere n sɔe la, to waabe dole la Yesu.
47001001	Mam Paul se'em te Na'ayenɛ bɔta te n dɛna Yesu Krista tontoneba la ayema la la to sɔɔn Timoti n golehɛ gɔŋɔ wa. To golehɛ bɔ'ɔra la lagaŋseko n dole Yesu sore bɔna Korint teŋa la n boe Greek teŋa la la sɛba woo n de Na'ayenɛ nɛreba bɔna Greek teŋa woo la.
47001002	To Sɔ' Na'ayenɛ la to Daana Yesu Krista wan eŋɛ ya som ge bahɛ ya te ya tara sunma'ahom.
47001003	Bahɛ ya te to po'ohɛ ya Na'ayenɛ se'em n me de to Daana Yesu Krista Sɔ' wa. Enŋa n de Sɔ' se'em n zote nɛreba ninbɔn'ɔn ge me le dɛna la se'em n soŋore nɛreba yelese'ere woo poan.
47001004	A soŋore tɔ to daanɔ woo poan te to me ta'an soŋɛ nɛresɛba me n tara daanseto la. To soŋore nɛrebana wa yɛhera la soŋse'ere taaba te Na'ayenɛ soŋɛ tomam mɛhe la.
47001005	Wo ton lagom nyɛta namehe seto te Krista daa nyɛ la, bala me te to lagom nyɛta soŋorɛ Krista zen'en.
47001006	Ge tomam han nyɛ namehegɔ, la dela yamam soŋorɛ la ya nyɛ faanrɛ zuo. Ge Na'ayenɛ me han soŋɛ tɔ, la wan soŋɛ yamam me ge bo ya paŋa te ya din'inhe suunre ŋmibe namehe seto te ya nyɛta wo tomam me n daa nyɛ ge ŋmebere se'em la.
47001007	Bala, bahɛ te tomam n tare potɛn'se'ere bɔ'ɔra ya la zin'ire me soŋa. Se'ere n sɔe la, to mi te ya han lagom nyɛta namehe seto te tomam me nyɛta la, bala me te ya me wan lagom nyɛ soŋse'ere woo te tomam me nyɛta la.
47001008	Gee to sɔɔnrɔ, to bote te ya wan tɛnra namehe seto te to daa nyɛ Asia teŋa poan la. Namehe seto te to daa nyɛ la daa ba woŋɛ to mɛ te to daa tɛn'ɛha te to yeti to ki mɛ.
47001009	To daa tɛn'ɛhe te daanden daarɛ n daa de te to yeti to ki. Ge dena wa daa eŋɛ bala te to da delom to mɛhe ge to dɛla Na'ayenɛ. Enŋa n de se'em n bahere te nɛreba vɔ'ɔra ba kum poan.
47001010	Enŋa n faanre to namehe seto la n daa yeti to ko tɔ la poan bahɛ. A me wan faanra to bahera. To me nam en te a wan kelom kɔ'ɔn faanra to bala wuuha,
47001011	yamam n sohore Yenɛ bɔ'ɔra to la zuo. Bala, te Yenɛ wan eŋɛ yelese'a woo te nɛreba kekeko po'ohera bɔ'ɔra en te a eŋɛ bo to la. Yenɛ me wan eta to som ge te nɛreba kekeko me wan pɛngera en bɔ'ɔra tɔ.
47001012	Tomam n nam se'ere ge ŋmɛ'ɛra to nyɔn'ɔn dela, tomam mi te tomam tom sɛla woo teŋa wa zuo mɛ la yelemɛŋɛrɛ, la sera sɛka n ze'ele Yenɛ zen'an na. Ta' la yelese'a te to tom la yamam la. To ka tom wana mɛ la asaala yam, ge Yenɛ zo'ohogɔ la poan.
47001013	To golehɛ la yelese'a ma'an te ya wan ta'an kaanlɛ ge bɔkɛ. Ge mam mi te ya wan ta bɔkɛ sɛla woo zan'an zan'an,
47001014	te sɛla te ya bɔkɛ nananawa dela fiin wa. Bala te daanse'ere daarɛ te to Daana Yesu ta lɛbera na la, ya wan tara tomam ŋmɛ'ɛra ya nyɔn'ɔnrɔ te tomam me tara yamam ŋmɛ'ɛra nyɔn'ɔnrɔ.
47001015	Gee n daa mi' te yele ana wa woo dela yelemɛŋɛrɛ. Bala n sɔe te n daa eŋɛ n potɛn'ɛrɛ yia te wan wa'ana behɛ ya. Bala te ya wan nyɛ' soŋorɛ sugumnɔɔren boyi'.
47001016	N daa eŋɛ n potɛn'ɛrɛ te n han ta yɛ'a Makedonia teŋa poan, n doohe na behɛ ya. N daa ze'ele Makedonia teŋa lɛbera na, n daa bote te n doohe na behɛ ya. N bote ya soŋɛ mam mɛ te n keŋɛ Yudea teŋa poan.
47001017	Bala, ya tɛn'ɛhe te mam eŋɛ n potɛn'ɛrɛ se'em wa, n ka mi sɛla te n eta? Bii ya le tɛn'ɛha te n han ne le eŋɛ n potɛn'ɛrɛ yelese'ere poan, n eŋɛ la n mea yele zuo? Bala, n ta'an ne yeti, Ɛɛn, la dela ɛɛn. Ge le yeti, Aai, la dela aai.
47001018	Ge Na'ayenɛ n de yelemɛŋɛrɛdaana wa, mam n daa biŋe n nɔɔrɛ bo ya, la dagɛ te n yeti, Ɛɛn, Ge le ŋmɛregɛ yeti, Aai.
47001019	Yesu Krista se'em n de Na'ayenɛ Dayɔa dela se'em te mam la Silas la Timoti daa mɔɔlɛ Yelesoma la yɛhera a yele bo ya la. Bala, a dagɛ se'emdaana n yeti, Ɛɛn Ge le ŋmɛregɛ yeti, Aai.
47001020	Krista la zuo Yenɛ nɔbiŋ'a la zan'an dɛna Ɛɛn. Bala zuo te to ne yeti Taarɛ doohe Yesu poan te la dɛna pɛnka bo Yenɛ la.
47001021	Ge la dela Na'ayenɛ mea n bahɛ tomam la yamam te to sɛ' ze'ele soŋa soŋa to bɔŋa Krista poan. La le kelom dɛna la Na'ayenɛ mea n yehe to te to bɔna toyema.
47001022	Enŋa Na'ayenɛ n daanlɛ tɔ pa'ala te enŋa n sɔe tɔ ge me bo to a Sea la te la dɛna la a seren wan eŋɛ sɛla woo te a tara te a bo to la.
47001023	Ge Na'ayenɛ n de se'em n nyɛte sɛla la sɛla te n eta. Enŋa n mi n potɛn'ɛrɛ n an se'em. Bala a mi' te n ka parom la mam n daa yete n wa'an ya zen'en na ge daa le tɛn'ɛhɛ ka keŋɛ Korint teŋa poan la. N daa eŋɛ bala te yamam n da nyɛ' daaŋɔ zuo.
47001024	La dagɛ la to zegere mɛ te to pɛnregɛ ya te ya sakɛ sɛla la sɛla te ya sona te ya sakɛ bo. Se'ere n sɔe la, ya mɛhe pon sɛ' ze'ele soŋa soŋa ya sakerɛ Yesu sore dɔlɔga la poan la mɛ. Ge la ton dɛna la ya mɛhe tara popeelom zuo te to tona la ya la.
47002001	Dene poan, mam eŋɛ n potɛn'ɛrɛ yele dena wa poan mɛ. De dela n ka le wa'an ya zen'en na bahɛ te ya suunre sagom.
47002002	Se'ere n sɔe la, mam han eŋɛ ya te ya suunre sagom, ane nya wan le bɔna eŋɛ mam me te n poore pɛɛra? Se'em kan bɔna han dagana la yamam sɛba te n eŋɛ te ya suunre sagom mea ma'an.
47002003	Bala n sɔe te n daa golehɛ gɔŋkona la bo ya na la. N daa ka bote n wa'ana te yamam sɛba n eŋɛ mam te n poorɛ pee la ton eŋɛ mam te n suunre sagom. Se'ere n sɔe la, mam mi soŋa soŋa te mam poorɛ han pee, yamam me poorɛ wan pee.
47002004	La daa dela daaŋɔ la sunsagaŋɔ la nintam te n daa golehɛ ya gɔŋɔ la na la. Ge mam n daa golehɛ gɔŋɔ la bo ya la daa dagɛ la n daa bote n sagom la ya se'em suunre. Ge, n bahɛ te ya baŋɛ mam nɔŋɛ ya zan'an se'em.
47002005	Ge se'em n eŋɛ nɛreba te ba suunre sagom, ka sagom la mam ma'an suunre, ge a sagom la yamam me suunre. A han pon ka sagom ya zan'an suunre, ge a wan ba'ahom sagom ya sɛba suunre. N yete dena wa bala la mam ka bote n ba' daan en la zuo.
47002006	Ge ya zo'e zo'e n bo nɛre'enadaana namehe seko taaba la seke ya.
47002007	Bala, nananawa, di ya suguru bo ya en, ge soŋɛ ya en te a da tara sunsagaŋɔ. Han dagana bala, a nya wan ta kɔ'ɔn lu' zan'an zan'an Yesu sore dɔlɔga la poan.
47002008	Ge n belone ya mɛ te ya bahɛ en te a nya baŋɛ nananawa te ya seren nɔŋɛ en mɛ.
47002009	Ge n daa golehɛ ya gɔŋɔ la la yele dena wa zuo. De dela n daa bote n behɛ nya ya wan nyaŋɛ eŋɛ sɛla te n yele ya la ge me nana sɛla la sɛla te n yele na te ya eta la.
47002010	Nɛra han tom sɛla n ka ane soŋa te ya di' suguru bo n de poan, mam me di' suguru bo en mɛ. La han ne ta nara mɛ te n seren di' suguru bo se'em, n ne di' suguru bo mɛ. N ete dena wa la yamam zuo Krista nɛŋa.
47002011	N me eŋɛ bala te Dima n da nyɛ' nɛŋa eŋɛ sɛla ta a yete a eŋɛ la. Se'ere n sɔe la, to mi' Dima sɔrɔtɔ n ane se'em mɛ.
47002012	Ge mam n daa paɛ Troas teŋa la, n daa mɔɔlɛ Yelesoma la yɛhera Krista yele bo nɛreba bini mɛ. Mam daa eŋɛ bala la, n daa nyɛ te to Daana Na'ayenɛ bo sore te n tom tooma bini.
47002013	Ge la daa daan mam mɛ. Se'ere n sɔe la, n daa ka nyɛ to sɔɔn Titus bini. Bala n daa keehe nɛreba la bini ge daa tole Makedonia teŋa poan.
47002014	Ge to bo Yenɛ fara, la enŋa n dole Krista poan bɔ'ɔra to nyaŋerɛ, ge dɔla to poan te to mɔɔla Krista yelesoma la n ane wo sɛla n tare nyuŋo soŋɔ te ko yeregera zen'en woo la.
47002015	Tomam ane wo sɛla n tare nyuŋo soŋɔ la te Krista dekɛ to kaanbɛ bo Yenɛ bɔ'ɔra sɛba te Yenɛ fan' ba la sɛba n ye' sagaŋɔ poan la.
47002016	Tomam dela nyuŋo seko n fɛn'ɛn bo sɛba n ye' sagaŋɔ poan la, ge dɛna nyuŋo soŋɔ bo sɛba n nyɛ faanrɛ la. Ane n wan ta'an tom dena wa?
47002017	Tomam ka mɔɔlɛ Yenɛ yelehom la wo to koohore bo mɛ la. Na'ayenɛ n tom to la zuo, to tɔgɔre la yelemɛŋɛrɛ a nɛŋan bɔ'ɔra nɛreba, wo ton n de Krista yamehe.
47003001	Ge mam n yele wana wa la dagɛ la to nya bote to ŋmɛ la to nyɔn'ɔnrɔ yɛhera to mɛhe yele. Bii la wan ta'an dɛna la to bote la se'em n golehɛ gɔŋɔ yɛhera to tom soma n ane se'em bo ya bii yamam golehɛ de taaba bala bo se'em wo nɛreba sɛba n ete bala laa.
47003002	Yamam mɛhe ane me wo gɔŋɔ la te ba golehɛ eŋɛ to suunre wa poan te nɛra woo nyɛ kɔ ge kaanlɛ la.
47003003	Dena wa pa'alɛ soŋa soŋa te Krista mɛŋa n golehɛ gɔŋkona nya dekɛ kɔ tom tomam. La me dagɛ la a dekɛ la sɛla n golehɛ nyɛta la nini, ge a golehɛ a Sea la a ka golehɛ a kugu zuo ge a golehɛ a la to sunya poan.
47003004	Tomam tare potɛn'dena wa mɛ to bɔŋa Yesu poan, Yenɛ nɛŋan.
47003005	Ge yelese'ere ka boe to zen'en n wan bahɛ tɔ te to tɛn'ɛha te to wan ta'an tom toondena wa. Paŋa sɛka te to tara la yehe la Na'ayenɛ zen'en na.
47003006	Te la dɛna la enŋa Na'ayenɛ n bo'ore to sore te to tona nɔbiŋere paalɛ la tooma. Nɔbiŋere paalɛ la me dagɛ Pa'alegɔ la n tare kum kena na la. Ge nɔbiŋere paalɛ la yehe la Yenɛ Sea la zen'en, ge Sea la n tare vom kena na.
47003007	Pa'alegɔ la n koore te ba yuun kerehɛ a golehegɔ eŋɛ kuga zuo la. Yuun han tara na'ahegɔ te Israeldoma koŋɛ ba kpa' beha Moses nɛŋa la, la ka nyaka la n pon kan yuue ge saalom.
47003008	La nya wan eŋɛ la wane te Sea la tooma kan tara na'ahegɔ gana bala.
47003009	Kum yɛla han tara na'ahegɔ bala, tontɔɔ yɛla la wan perɛ mɛ la na'ahegɔ n gane bala.
47003010	Bala, sɛla te ba daa pon na'ahara la, ka le tara na'ahegɔ. Se'ere n sɔe la na'ahegɔ kantɛ n gane zan'an n tee soe.
47003011	Sɛla la n kan bɔna wuuha wa yuun han wa'ana la na'ahegɔ, ge na'ahegɔ seko n wan wa'ana bɔna wuuha wa gana bala.
47003012	Bala, ton tare beere potɛn'ɛrɛ wa zuo, to bɔŋa ka tara dabeem.
47003013	Tomam ka ane wo Moses n yuun ane se'em la. A dekɛ tanɛ pin' a nɛŋa te Israeldoma la da nyɛta a nɛŋa la, na'ahegɔ seko n bahɛ te a nɛŋa la nyagera n kan le bɔna la zuo.
47003014	Ba yuun ka bɔkɛ sɛla la fiin me. Ge tole na yehe zina, tanɛ la wɔn te de pin' la ba yam te ba han kaanla gɔnɔ la yɛhera nɔbiŋere kɛka la, ba ka tara bɔkerɛ de poan. Han dagana la nɛra n sakɛ bo Yesu Krista, a daana kan ta'an pilige tanɛ la bahɛ a zen'en.
47003015	La nananawa, ba han kaanla Moses Pa'alegɔ la, tanɛ la kelom pin' ba yam mɛ te ba ka tara bɔkerɛ de poan.
47003016	Ge ba ta'an pilige tanɛ la wo ban golehɛ Yenɛ gɔŋɔ poan yele se'em la. La yeti, Ge a han ne kɛn' te a ta tɔgɛ la Daana la, a ne pilige tanɛ la bahɛ mɛ.
47003017	Bala, nananawa, to Daana Na'ayenɛ se'em te to porɛ a yu'urɛ kalam wa dela a Sea la. Te zen'an te to Daana Yenɛ Sea la bɔna la, fai boe la bilam.
47003018	Bala tomam zan'an ka pin' to nɛhe, te Yenɛ na'ahegɔ la nɛɛra to poan. Yenɛ n de Sea la n bahere tɔ te to ana wo Yenɛ n an se'em la.
47004001	Ge Na'ayenɛ n zote nɛreba ninbɔn'ɔn la zuo te a bahɛ te to tona toondena wa. Bala, sɛla ka boe wan sagom to sunya.
47004002	To ka sakɛ te to tona vitooma ge to ka tone toonse'a te nɛreba eta ge ka bɔta te nɛra woo mina ba ete sɛla la. To me dagɛ ponpɔrɔŋdoma bii to tɔgɔra yelese'a n dagɛ yelemɛŋɛrɛ yɛhera Na'ayenɛ yetɔgom la poan. Le yɛ'ɛha, sɛla woo poan, to kɔ'ɔn tɔgɔra la yelemɛŋɛrɛ. Bala Na'ayenɛ nɛŋan, to kpeŋe to mɛhe bahɛ te nɛra woo baŋɛ to ane se'em.
47004003	Ge tomam mɔɔle Yelesoma se'a wa han pin mɛ, a yi pin la sɛba n ye' sagaŋɔ poan la nɛŋan.
47004004	Ba ka sakɛ bo Yelesoma. Se'ere n sɔe la Dima la n de teŋa wa zuo yenɛ la bahɛ te ba potɛn'ɛra bɔna lika poan. A bahɛ ba te ba ka nyɛta nɛɛhom sebo n nɛɛre bɔ'ɔra ba la. Nɛɛhom wa me ze'ele la Yelesoma la te to mɔɔla yɛhera pɛngɛsɛka te Krista se'em n kɔ'ɔn tara Na'ayenɛ wɔne nyɛta la.
47004005	La dagɛ la to mɔɔla la to mɛhe yɛla. Ge to mɔɔle la Yesu Krista te enŋa n de to Daana ge tomam mɛhe me n de ya yamehe Yesu zuo.
47004006	Te Na'ayenɛ n de se'em n daa yeti, Bahɛ te nɛɛhom wan nɛɛ lika poan. Ge la dela Na'ayenɛ dene mea n bahɛ te a nɛɛhom la nɛɛra to sunya poan. Nɛɛhom la n nɛɛre bala, la bahɛ to mɛ te to mina Na'ayenɛ pɛnka la n ane se'em. Pɛnka la nya nɛɛre Krista nɛŋa poan.
47004007	Ge tomam tare toolom lɔgɔrɔ tona wa la yɔgɔrɔ dogorɔ wa poan. Bala n wan pa'alɛ yeti, paŋa la n gane zan'an la ze'ele la Yenɛ zen'an na ge dagɛ tomam zen'an.
47004008	Daarɛ woo to ne nyɛ la daaŋɔ ge bala zan'an ka sagom tɔ. Le yɛ'ɛha me daanse'ere to ne tɛn'ɛha la potɛn'ya ayi' ayi', ge bala zan'an poan, tomam kelom nam Na'ayenɛ mɛ.
47004009	To tare diŋdoma kekeko, ge to me kelom tara zɔdoma. Ba ne ta eŋɛ tɔ sɛla n ka ane soŋa, ge ba ka sagone tɔ.
47004010	Saŋa woo tomam kɔ'ɔn bɔna la Yesu kum la nyɔnpɔnhega poan, bala te Yesu vom la me wan bɔna to iŋhe la poan.
47004011	To bɔŋa poan daarɛ woo to ki la Yesu zuo. To ete bala te nɛreba nyɛ Yesu bɔŋa n ane se'em to zen'en.
47004012	Bala te tomam ane wo to ki mɛ ge te yamam ton vɔna tomam zuo.
47004013	Ge la golehɛ yeti, Mam sakɛ la zuo te n tɔgɔra wa. Bala mea te tomam tɔgɔra sɛla te to sakɛ wa.
47004014	To mi te Na'ayenɛ se'em n daa bahɛ te to Daana Yesu vo'e la me wan bahɛ tɔ te to lagom la Yesu vo'e. Ge nya tare tomam la yamam wa'an a nɛŋan na.
47004015	Dena wa woo dela yamam zuo. Ge nɛreba zo'e zo'e han nyɛ' Na'ayenɛ som la, ba wan na'aha Yenɛ la pɛnka kaanbegɔ kekeko.
47004016	Te dena mea zuo, sɛla ka boe wan sagom to sunya. Ge la tomam iŋhe ka le kpe'em, ge to suunre kɔ'ɔn kpe'em mɛ daarɛ woo.
47004017	Ge namehe seko te to nyɛta wa ane wo de dagɛ la sɛsɛla la ge kan bɔna bala wuuha. Ge pɛngɛsɛka te to yeti to ta nyɛ la gane namehe kona wa ge me wan bɔna wuuha.
47004018	Se'ere n sɔe la, to potɛn'ɛrɛ kɔ'ɔn ka bɔna la yelese'a n nyɛte la nini. Ge la boe mɛ la yelese'a n ka nyɛte la nini. Sɛla n nyɛte la nini ka boe yuura, ge sɛla n ka nyɛte la nini bo mɛ wuuha.
47005001	Ge to mi te to iŋhe ane me wo sogorɛ te ba tin' teŋa wa zuo la. Ba han ta sagom to iŋhe wa, to tare iŋhe saazuo ha n ane wo yire te ba mɛ' la. Na'ayenɛ mɛŋa n mɛ' yire dena ge te de me wan bɔna wuuha.
47005002	Te nananawa, la daane tɔ mɛ te to kɔ'ɔn bote ne te to bɔna yire se'ere n bo saazuo ha.
47005003	La han ta eŋɛ bala, tɔ wan mina te to tara saazuo iŋa.
47005004	Ge ton nan boe teŋa wa zuo sogorɛ la poan la, la daane to mɛ ge te to me ka nyɛta vo'ohogo. Se'ere n sɔe la, la dagɛ la to ka bote la teŋa wa zuo iŋa la, ge to bote la saazuo iŋa la pin' to. Bala te sɛla vɔe la wan pin' sɛla n kiire la.
47005005	Na'ayenɛ n de se'em n maahom tɔ gura tee dena wa. A me bahɛ te a Sea la bɔna la tɔ te a pa'alɛ te a wan seren eŋɛ sɛla woo te a yete a eŋɛ bo to la.
47005006	Dene poan, to sɛ' ze'ele mɛ soŋa soŋa daarɛ woo. Se'ere n sɔe la, to mi te to han vɔna teŋa wa zuo, to me zaan mɛ la Na'ayenɛ saazuo yire la.
47005007	Tomam boe mɛ la tomam n nam bo sɛla, ge dagɛ tomam n nyɛte sɛla.
47005008	To me kɔ'ɔn sɛ' ze'ele mɛ soŋa soŋa daarɛ woo. To bote te to bahɛ teŋa wa zuo ge keŋɛ ta bɔna to Na'ayenɛ saazuo yire la poan.
47005009	Ge se'ere n gane zan'an dela to han bɔna la teŋa wa zuo la bii to boe la saazuo yire la ha, to bote to eta la Na'ayenɛ suunre nyɛlom.
47005010	Se'ere n sɔe la, to zan'an wan ba'ahom wa'an Krista nɛŋan me na te a gankɛ tɔ. A han gankɛ to bala, Na'ayenɛ wan bo nɛra woo sɛla te a nara te a to'e, a han daa eta la sɛla n de som bii sɛla n de be'em n daa nan boe teŋa wa zuo la.
47005011	To me mi to zɔta to Daana Na'ayenɛ n de se'em mɛ. Bala to teregere mɛ te to bahɛ nɛreba basɛba me te ba sakɛ bo Yesu. Na'ayenɛ mi ton ane se'em zan'an mɛ. Mam me tare potɛn'ɛrɛ te ya me mi tomam ya sunya poan.
47005012	To ka le zegera mɛ te to yele ya te ton de nɛresoma se'em. Ge to te ton zegera mɛ te to bahɛ ya te ya nyɛ sore te ya ŋmɛ'ɛra ya nyɔn'ɔnrɔ to zuo. Bala te ya wan ta'an tɔgɛ lebehe sɛba n ŋmɛ'ɛre ba nyɔn'ɔnrɔ yɛhera la asaala n nyɛte sɛla la ba nini, ge dagɛ la ba suunre poan la.
47005013	Ge to han zaala, to ane bala la Na'ayenɛ zuo. To me han le ka zaala, to ane bala la yamam zuo.
47005014	Krista nɔŋerɛ la n tare tomam. Se'ere n sɔe la, tomam baŋɛ te Krista wa ma'an n ki bo asaala woo. Bala asaala woo tare tɔntɛ a kum la poan mɛ.
47005015	A daa ki bo nɛra woo te nɛresɛba n diŋɛ vɔna la da eta sɛla te bama mɛhe bɔta. Ge ba bɔna bo enŋa Krista. Enŋa n de se'em n daa ki' ge te Na'ayenɛ daa vo'e en bama zuo.
47005016	Dene poan, nananawa, to ka le gankɛ se'em yɛhera ton nyɛ en te a ana se'em la zuo. To daa han pon gankɛ Krista yɛhera la ton nyɛ en te a ana se'em la zuo, nananawa, to ka le eŋɛ bala.
47005017	Bala nɛra han naɛ la Krista, a daana nya dela nɛrepaalega. A etekɛgɛhe la ka le bɔna, ge sɛla woo nya dela paalɛ.
47005018	Yele ana wa woo ze'ele la Yenɛ zen'an na. Enŋa n doohe Krista poan dekɛ tɔ naɛ a mɛŋa, ge bo tomam naarɛ yelehom wa.
47005019	Yelehom wa dele, Yenɛ doohe la Krista poan dekɛ asaala woo teŋa wa zuo naɛ la a mɛŋa ge ka behera ba tuure la, ge nya dekɛ naarɛ yelehom mea bo tomam.
47005020	Bala, tomam dela Yenɛ bitonohe, te la nya ana wo Yenɛ dole la tomam poan yi'ira ya la. Bala, to belone ya mɛ Krista zuo, te ya naɛ la Yenɛ.
47005021	Yenɛ daa eŋɛ se'em n ka tare tuure wa mɛ te a dɛna tuure daana tomam zan'an zuo, te la bahɛ te to dɛna tontɔɔdoma wo enŋa Yenɛ mɛŋa la.
47006001	Dene poan, n belone ya mɛ te ton lagom tona bɔ'ɔra Na'ayenɛ la. La ka sone te ya beha Na'ayenɛ n ete som bɔ'ɔra ya la yoo.
47006002	Te Na'ayenɛ yeti, N wan kelehe ho sohoga, n yehe la saŋa te n soŋɛ hɔ, n wan wa'ana fan' ho bahɛ. Bala nya kelehe ya, te nananawa n de se'em ma'an te ya sona te ya to'e Na'ayenɛ n ete som bɔ'ɔra ya la, zina n de daanse'ere daarɛ te ya sona te ya nyɛ faanrɛ.
47006003	To ka bote se'em ta yeti enŋa nyɛ tuure to toonɛ wa poan. Bala, to zegere mɛ te to da eŋɛ yelese'ere n wan dɛna daaŋɔ bo se'em.
47006004	Ge te ton wan eŋɛ se'em dela la sɛla woo te to eta, to bote to pa'alɛ mɛ te to dela Na'ayenɛ yamehe. Yɛhera la ton din'inhe suunre ŋmebera daaŋseko woo, la namehe seko woo, la sunsagaŋɔ seko woo te to nyɛta la.
47006005	Ba daa ŋmɛ' tɔ ge pagɛ tɔ ge me daan tɔ. To daa me ne ba' tom ka ginha bii di dia.
47006006	To daa de sɛba n daa ka ete sɛla n de dɛngerɔ ge me daa mina to dɔla Yesu sore n ane se'em. Le yɛ'ɛha, to daa din'inhe suunre ge me daa tara nɔŋerɛ. Bala, yele ana wa te to daa eta wa daa pa'alɛ mɛ te to dela Na'ayenɛ yamehe. La dela Yenɛ Sea la, la to yelemɛŋɛrɛ nɔŋerɛ la te to tara la.
47006007	yetɔgom sebo n de yelemɛŋɛrɛ te to tɔgɔra bɔ'ɔra nɛreba la, la Na'ayenɛ paŋa poan n sɔe te to tana ana bala la. Tontɔɔ vom n de tomam zaberɛ lɔkɔ te to tara zabera ge me tara gu'ura to mɛŋa.
47006008	Nɛreba basɛba bo'ore to na'ahegɔ ge te basɛba me ka bo'ore to na'ahegɔ. Le yɛ'ɛha me basɛba toora tɔ gee te basɛba me pɛngera tɔ. Ba ete tɔ wo to dela ponpɔrɔŋdoma la, ge to dela sɛba n tɔgɔre yelemɛŋɛrɛ.
47006009	Ba le kelom eta tɔ wo to dela saama la, ge to mi te nɛra woo mi to mɛ. Ba kelom eta tɔ wo to ki' mɛ la, ge yamam nyɛ' to la te to kelom kɔ'ɔn vɔna mɛ. Ba namehɛ tɔ, ge ba ka ko' tɔ.
47006010	Ba le kelom bahɛ te to suunre sagom, ge to tare popeelom mɛ daarɛ woo. To de nahadoma, ge to bahɛ te nɛreba kekeko de'a bontateba. Ba behere tɔ te to ka tare sɛsɛla, ge to mam n seren de sɛba n tare sɛla woo.
47006011	Dene poan, to sɔɔnrɔ sonɔ n boe Korint teŋa poan wa, to tɔgɛ yelemɛŋɛrɛ bo ya. To yele ya to potɛn'ya n de se'ere zan'an.
47006012	La dagɛ la tomam n ka nɔŋɛ ya, ge la dela yamam n ka nɔŋɛ tɔ.
47006013	Ge nananawa, n tɔgɔre ya dena wa wo ya dela n kɔma la. Tare ya nɔŋerɛ bo to wo tomam me n tare nɔŋerɛ bo ya se'em la.
47006014	Da zegere ya te ya lagom la sɛba n ka dole Yesu sore te ya de'a boyena tona. Se'ere n sɔe la, la kan ta'an eŋɛ. La wan eŋɛ la wane te sɛla n de yelemɛŋɛrɛ la sɛla n dagɛ yelemɛŋɛrɛ lagom dɛna boyena? La wan le eŋɛ la wane te sɛla n de nɛɛhom la sɛla n de lika lagom bɔna?
47006015	La wan kelom eŋɛ la wane te Krista la Sagona la tara nɔyenɛ? Bene te se'em n dole Yesu sore wan tara te a lagom eŋɛ la se'em n ka dole Yesu sore?
47006016	La wan eŋɛ la wane te Yenɛ Yire dɛna bagakaanbereba zen'an? Se'ere n sɔe la, to sunya poan n de Yenɛ Yire wo enŋa mea Na'ayenɛ n yele se'em la. A yeti, Mam wan dɛna ba Yenɛ, dɔla ba poore te ba dɛna n nɛreba.
47006017	Bala, to Daana Na'ayenɛ daa yeti, Bahɛ ya ba! Yehe ya mɛhe ba zen'en. Da kalom ya sɛla n de dɛngerɔ, te n to'e ya.
47006018	Gaŋɛ Zan'an Yenɛ yeti, N wan dɛna ya sɔ te yamam me dɛna n dayɔɔhe la n pɔyɔɔhe.
47007001	Bala, n zɔ'sonɔ wa, Na'ayenɛ biŋe a nɔɔrɛ yele ana wa woo boe la tomam. Dene poan, bahɛ ya te to yehe ya to mɛhe yelese'ere woo n wan bahɛ te to iŋhe la to potɛn'ya eta sɛla n de dɛngerɔ. Bahɛ ya te to kɔ'ɔn de ya sɛba n ka eta sɛla n de dɛngerɔ la fiin me yɛhera to bɔŋa poan te to bɔ'ɔra Na'ayenɛ na'ahegɔ la.
47007002	De ya sɛba n wan tara nɔŋerɛ bɔ'ɔra tɔ. To daa ka eŋɛ sɛla n ka ane soŋa bo se'em. To me daa ka eŋɛ yelese'ere n wan sagom se'em bii to zegera te to fan' se'em.
47007003	Mam ka yele dena wa mɛ te n yele ya te ya tue mɛ. Se'ere n sɔe la, mam pon yele ya te to ba'a nɔŋɛ ya mɛ. Bala to han pon vɔna bii to ki' mɛ, to kɔ'ɔn lagom bɔna la ya daarɛ woo.
47007004	Mam kɔ'ɔn nam ya mɛ sɛla woo poan. Mam me le kelom ŋmɛ'ɛra n nyɔn'ɔn la ya zuo. To daaŋɔ zan'an poan, mam kelom sɛ' ze'ele mɛ soŋa soŋa ge me tara popeelom.
47007005	Ge ton daa paɛ Makedonia teŋa poan la, to daa ka nyɛ' vo'ohogo. To daa nyɛ' daaŋɔ mɛ zen'an woo, la nɔkpe'ene la nɛreba basɛba ge te dabeem daa tara tɔ.
47007006	Ge Na'ayenɛ se'em n soŋore sɛba n tare sunsagaŋɔ la daa soŋɛ tɔ ge daa bahɛ te Titus wa'ana la.
47007007	Ge la daa dagɛ la a kene mea la ma'an n daa soŋɛ tɔ. N daa wa'ana la, a yele to yan daa soŋɛ en se'em la. A yele to yan kɔ'ɔn bɔta te ya nyɛ' mam se'em, la ya suunre n sagom se'em, la yan maahom te ya ze'ele n pooren se'em. Bala, n tare popeelom mɛ nananawa gana mam daa tare se'em yia la.
47007008	Ge la han dɛna la mam n daa golehɛ gɔŋɔ la bo ya la n bahɛ te ya sunya sagom, la ka daane mam la mam n golehɛ dela. La daa daam mam yia la gɔŋɔ la n daa bahɛ ya te ya sunya sagom dabeha fiin la.
47007009	Ge nananawa, n tare popeelom mɛ. La dagɛ la mam n eŋɛ ya te ya sunya sagom la zuo n sɔe te n poorɛ pee la. Ge la dela ya sunsagaŋɔ la bahɛ ya te ya tee ka eta yelese'a te ya daa eta la zuo. La daa dela Na'ayenɛ n daa bahɛ te ya sunya daa sagom la. Bala tomam ka eŋɛ ya sɛla.
47007010	Ge sunsagaŋɔ seko te Na'ayenɛ bahera te nɛra nyɛta soŋore nɛra enŋa daana mɛ te a tɛɛra a potɛn'ɛrɛ. N tee a potɛn'ɛrɛ la me wan bahɛ en te a nyɛ faanrɛ. Bala, sunsagaŋɔ koŋɔ taaba ka daane nɛra. Ge teŋa wa zuo sunsagaŋɔ la bahere mɛ te nɛra n nyɛta la sagaŋɔ.
47007011	Behɛ ya sɛla te Na'ayenɛ eŋɛ yɛhera ya sunsagaŋɔ la poan. Sunsagaŋɔ la bahɛ ya te ya mɔ'ɛ nini mɛ. De la kelom bahɛ ya te ya baŋɛ te ya ka tare tuure yɛhera sɛla n de be'em. Ya tara la sunsunyiim la be'emtooma ge me tara dabeem te ya ton be'em. La me kelom le bahɛ ya te ya tara nɔŋerɛ la soŋorɛ ge me kɔ'ɔn bɔta te ya eŋɛ sɛla n de yelemɛŋɛrɛ. Ya pa'alɛ ya yamam mɛhe ka tare tuure yele dena wa woo poan.
47007012	Dene poan, la daa dagɛ la se'emdaana n daa tom sɛla n ka ane soŋa la zuo ma'an bii se'emdaana te ba tue la ma'an zuo te n daa golehɛ gɔŋɔ la. Ge n daa ton golehɛ dɛ te n pa'alɛ ya mɛ soŋa soŋa Na'ayenɛ nɛŋan yan nɔŋɛ to se'em.
47007013	Bala n sɔe te de daa soŋɛ tɔ la. Ge la dagɛ la dena wa mea ma'an n daa soŋɛ tɔ. Ge la me daa eŋɛ to sunya nyɛlom mɛ la ton daa nyɛ sɛla te ya woo daa eŋɛ te Titus poorɛ pee la.
47007014	Mam daa ŋmɛ' n nyɔn'ɔn mɛ ya zuo bo en. Mam daa yele se'em yɛhera ya yele la, bala te a daa nyɛ' ya zen'en. Wo daarɛ woo te to tɔgɔre yelemɛŋɛrɛ mea bɔ'ɔra ya, bala me te ton ŋmɛ'ɛre to nyɔn'ɔnrɔ ya zuo se'em bo Titus la me kɔ'ɔn dɛna la yelemɛŋɛrɛ.
47007015	Dene poan, a malom tara nɔŋerɛ bo ya mɛ. A tare nɔŋdena taaba la n ne ta tɛɛn ya zan'an n daa nane en se'em, la yan daa to'e en soŋa soŋa la na'ahegɔ la dabeem se'em la.
47007016	Ge n poorɛ pee mɛ la mam mi' te ya dela sɛba te n wan ta'an kɔ'ɔn nam wa.
47008001	To sɔɔnrɔ, to bote ya baŋɛ Na'ayenɛ som la n daa soŋɛ lagaŋseto n dole Yesu sore bɔna Makedonia teŋa poan la se'em.
47008002	Ba daa nyɛ daaŋɔ ba bɔŋa poan ge daa sina ge kelom ŋmibe sɛ' ze'ele de poan. Ge bala zan'an, ba poorɛ daa pee mɛ te ba bo bo'olom la ba sunya zan'an zan'an la ban daa pon ba' dɛna nahadoma wa.
47008003	N yete ya la yelemɛŋɛrɛ wa te ba bo la sɛla te ba tara. Ba bo gana ban tare se'em mɛ. La dela ba mɛhe bo'olom poan.
47008004	Te ba daa belom to ge kɔ'ɔn eŋɛ ba potɛn'ɛra te to bo ba sore te ba me lagom soŋɛ Na'ayenɛ nɛreba la n boe Yuda teŋa poan la.
47008005	Ban daa eŋɛ sɛla wa, la daa gaŋɛ sɛla te to mam daa tɛn'ɛha to sunya poan la mɛ. Yia poan, ba daa dekɛ la ba mɛhe bo to Daana Yesu ge te Na'ayenɛ paŋa poan ba me daa dekɛ ba mɛhe bo tomam me.
47008006	Bala, to yele Titus se'em n pohɛ toonɛ la te a teregɛ a mea la a kelom tona dɛ ge me soŋɛ yamam me te ya tom ba'ahɛ nɔŋerɛ toonɛ wa n boe deyema wa.
47008007	Ya dela sɛba n ka koŋe yelese'ere woo wo ya sakerɛ Yesu sore dɔlɔga poan la, la yan mɔɔlɛ Yelesoma la se'em la, la ya mi'ilom Yesu sore dɔlɔga la, la yan mɔ'ɛ nini soŋora se'em, la yan tare nɔŋerɛ bo to se'em la. Bala, to bote ya me tona nɔŋerɛ tooma la la ya sunya zan'an zan'an.
47008008	La dagɛ la mam yete ya la yelese'a la yelese'a te la sona te ya dɔla. Ge n bote n dekɛ la yamam mɛhe nɔŋerɛ n ane se'em te n makɛ behɛ nɛresɛba n mɔ'ɛ nini te ba soŋɛ sɛba me n ane se'em.
47008009	Ge ya pon mina to Daana Yesu Krista n daa ete som se'em bɔ'ɔra nɛreba. A daa dela se'em n daa ka koŋe yelese'ere woo poan. Ge bala zan'an, a daa eŋɛ a mɛŋa naha yamam zuo. A daa eŋɛ bala te a nɔŋɔ la poan, a wan bahɛ te ya kan koŋe yelese'ere woo poan.
47008010	Ge mam potɛn'ɛrɛ n de se'em yɛhera yele dena wa dela dena: mam tɛn'ɛhe te la ane soŋa te ya tom ba'ahɛ sɛla te ya daa pɔhɛ yuunse'ere n tole ha la. Yamam n daa de yiadoma te ya tara dena wa ya potɛn'ya poan, ge me daa pon tom mɛ.
47008011	Dene poan, de ya sɛba n wan ba'ahɛ toonɛ la nananawa. Mɔ'ɛ ya nini la ya ba'ahɛ dɛ wo yan daa mɔ'ɛ nini se'em pɔ'ɔhara te ya tom dɛ la. Bala, dekɛ ya sɛla woo te ya tara la la ya tom dɛ ba'ahɛ.
47008012	Ge ya han mɔ'ɛ nini te ya bo bo'olom, Na'ayenɛ behera la sɛla te ya tara te ya bo la ge tɔ'ɔra ya bo'olom la. Ge a kan behera la sɛla te ya ka tara te ya bo la.
47008013	La dagɛ la mam zegere te n dekɛ la yɛla zo'e zo'e din' ya la n ta'an bahɛ te nɛreba basɛba nyɛ' vo'ohogo.
47008014	Ge la dela yan tara kekeko nananawa la, la de ma'an te ya soŋɛ sɛba n nare soŋorɛ. Bala te yamam me han ta nara soŋorɛ ge te ba tara kekeko, ba wan soŋɛ ya. Dena poan, te ya wan lagom soŋɛ taaba boyena ge te se'em kan gana se'em,
47008015	wo ban golehɛ Yenɛ gɔŋɔ la poan yele se'em la. La yeti, Sɛba n ne vaɛ zo'e la ne ka makɛ te sɛla gee, sɛba n ne vaɛ fiin ne ka makɛ te la pɔ'ɛ.
47008016	To pɛngɛ Na'ayenɛ la n bahɛ te Titus mɔ'ɛ nini wo tomam me n mɔ'ɛ nini se'em te to soŋɛ ya la.
47008017	La dagɛ la Titus ma'an poorɛ n pee yɛhera la ton yele en te a eŋɛ sɛla la. Ge la dela a mɛŋa n tɛn'ɛhɛ bɔta te a wa'an na soŋɛ ya. A me mɔ'ɛ nini mɛ de poan.
47008018	Ge to lagom dekɛ to sɔɔn ayema pa'ahe en te ba wa'an na. Lagaŋseto woo n dole Yesu sore la bo'ore sɔɔn wa na'ahegɔ mɛ la Yelesoma la te a mɔɔla la zuo.
47008019	Le yɛ'ɛha, lagaŋseto n dole Yesu sore mea la n loe en te a lagom ɛɛra la tɔ tona nɔŋerɛ toonɛ la. To han tona bala, to Daana Na'ayenɛ wan nyɛ pɛnka ge te la me wan pa'alɛ te to bote to soŋora nɛreba.
47008020	To tare to mea soŋa soŋa yɛhera bo'olom sebo te nɛreba bo la ba sunya zan'an zan'an la. Se'ere n sɔe la, to ka bote se'em leen nyɔna yɛhera i yele.
47008021	Tomam potɛn'ya dela to eŋɛ sɛla n de ma'an, ge dagɛ la to eŋɛ dɛ Na'ayenɛ nɛŋan ma'an, ge nɛreba mɛ nɛŋan.
47008022	Dene poan, to tone to sɔɔn wa la nɛreba la na. To magahɛ en yɛla zo'e zo'e nyɛ' en te a kɔ'ɔn dɛna la se'em n bote a soŋora daarɛ woo. Ge te nananawa te n nya nam ya wa, a kɔ'ɔn mɔ'ɛ la nini te a soŋɛ.
47008023	La han dɛna Titus, a dela mam tadaana ge me le lagom tona la mam te to soŋɛ ya. To sɔɔnrɔ sɛba n dole en la dela sɛba te lagaŋseto n dole Yesu sore la loe ba te ba ze'ele bo ba te to Daana Krista nyɛ' pɛnka.
47008024	Bahɛ te ba baŋɛ te ya nɔŋɛ ba. Bala te lagaŋseto woo n dole Yesu sore la wan baŋɛ sera sera te la de ma'an te to ŋmɛ'ɛre to nyɔn'ɔn ya zuo la.
47009001	La ka pakɛ te n golehɛ gɔŋɔ bo ya yɛhera bo'olom sebo te ba tara te ba ta bo Na'ayenɛ nɛreba la n boe Yuda teŋa poan la.
47009002	Mam mi' te ya bote ya soŋɛ. Bala n me pon ŋmɛ' n nyɔn'ɔn mɛ ya zuo bo nɛresɛba n boe Makedonia teŋa poan la mɛ. N daa yele ba yeti, To sɔɔnrɔ sɛba n boe Greek teŋa poan la, daa pon maahom la yuunse'ere n tole ha la te ba soŋɛ. Bala, ya ninmɔ'ɔrɛ la bala me bahɛ te nɛra basɛba me zo'e zo'e mɔ'ɛ nini mɛ te ba soŋɛ.
47009003	Bala, n tone to sɔɔnrɔ wa me na ya zen'en. Bala te la kan kɔ'ɔn dɛna la to tɔgɔre la yetɔgom ma'an ŋmɛ'ɛra to nyɔn'ɔn ya zuo. Ge ya wan maahom yan tare sɛla te ya soŋɛ la gura to wo mam pon yele se'em la.
47009004	Han dagana bala nɛresɛba n boe Makedonia teŋa poan la han wa'ana nyɛ te ya ka maahom gura to, la wan dɛna vi' bɔ'ɔra tɔ. La me wan dɛna vi' bo yamam me la tomam n ba' nam ya se'em la zuo.
47009005	Bala, mam tɛn'ɛhɛ dɛ te de dɛna ma'an to sɔɔnrɔ wa diŋɛ n yia wa'ana. Ba han wa'an bala na, ba wan maahom bo'olom sebo te ya biŋe ya nɔɔrɛ te ya bo la. Bala, te n han ta paɛ na, ya wan maahom dɛ gura mam. Bilam te la wan pa'alɛ te ya mea n bote te ya bo zuo, ge la dagɛ la la dela pɛnregerɛ zuo te ya bo.
47009006	Ge tɛnre ya dena: te se'em n borɛ bonbuula fiin wa me nyɛte la dia fiin wa. Ge se'em me n borɛ bonbuula kekeko me nyɛte la dia kekeko.
47009007	La nare te nɛra woo bo n tɛn'ɛhe a potɛn'ɛrɛ poan te a bo se'em. A daana da bo ge nyɔna bii a dekɛ dɛ te de dɛna pɛnregerɛ. Se'ere n sɔe la, Na'ayenɛ nɔŋɛ se'emdaana n bo'ore bo'olom la popeelom.
47009008	Yenɛ me ta'an bahɛ te ya tara gana yan tara se'em la. Bala te ya wan tara kekeko soŋora toonsonɛ woo poan.
47009009	Wo ban golehɛ Yenɛ gɔŋɔ la poan yele se'em la. La yeti, A bo'ore nahadoma mɛ la a suunre zan'an, te a tontɔɔtooma la ka tara ba'ahegɔ.
47009010	Dene poan, Na'ayenɛ se'em n bo'ore bonbuula te ba bota ge bɔ'ɔra dia te ba dita la wan bo ya bonbuuse'a woo te ya bɔta te ya tara. A me wan bahɛ te ba yehe zo'e wom te ya nyɛ' dia ya etesoŋɔ la zuo.
47009011	A me wan kelom bahɛ ya te ya tara daarɛ woo la ya ta'an me soŋora daarɛ woo. Bala te nɛreba zo'e zo'e wan pɛngɛ Na'ayenɛ yɛhera ya bo'olom la te ba to'e to zen'en la.
47009012	Te toon wa te ya tom wa soŋɛ la Na'ayenɛ nɛreba n nare te ba tara sɛla la, la me lagom bahɛ te nɛreba pɛngera Na'ayenɛ la ba sunya zan'an.
47009013	Ge te yan tom toondena wa bahɛ te nɛreba baŋɛ ya ane se'em wa, nɛreba zo'e zo'e wan pɛngɛ Na'ayenɛ yɛhera nɛreba nɛŋan te ya nana Yelesoma la n tɔgɔre Krista yele la. Ba me kelom pɛngɛ en yɛhera la soŋore se'ere te ya soŋora ba la nɛresɛba me woo la.
47009014	Dene poan, ba wan soha bɔ'ɔra ya la ba sunya zan'an zan'an la som sebo n bo deyema te Na'ayenɛ eta bɔ'ɔra ya la zuo.
47009015	Bala, bahɛ ya te to bo Na'ayenɛ fara la a bo'olom sebo n ka tare magahegɔ wa.
47010001	Nananawa, mam Paul mɛŋa, mam se'em te basɛba yeti, N han ne zɛ'a ya nɛŋan n ne sigehe la n mɛŋa, ge n han ne bɔna zaan zaanrɛ ha n ne tɔna mɛ la ya la. N belone ya mɛ la Krista sigehe n mɛŋa la, la a baanlam bɔŋa la yeti,
47010002	Te n han wa'an ya zen'en na, ya da pɛnregɛ mam te da tɔgɔra banla banla. Ge mam mi soŋa soŋa te sɛba te n kan tɔgɔra banla banla bɔ'ɔra ba dela nɛresɛba n tɛn'ɛhe te to tone to tooma bala la teŋa wa zuo nyɛlom zuo la.
47010003	La de yelemɛŋɛrɛ te to boe la teŋa wa zuo, ge to mam ka zaberɛ to zaberɛ wa wo teŋa wa zuo n zabere se'em la.
47010004	Zaberɛ lɔgɔrɔ seto taaba te tomam tara zabera to zaberɛ la ka ane wo teŋa wa zuo zaberɛ lɔgɔrɔ la n an se'em la. Ge to tare la Na'ayenɛ zaberɛ lɔgɔseto n gane zan'an to tare sagom na la paŋa zen'enhe woo. Ton tare sagom na sɛla la sɛla dela ponpɔrɔm nɔkpɛ'ɛma,
47010005	la yelese'a n gure te nɛra ka ta'an mina yelemɛŋɛrɛ yɛhera Na'ayenɛ. To me tare zabera lɔgɔtona bahera te nɛreba potɛn'ya n tɛɛra te ba nana Krista.
47010006	To me han ta nyɛ' soŋa soŋa te yamam kɔ'ɔn nana to nya wan maahom dekɛ zaberɛ lɔgɔtona namehɛ nɛresɛba n ka nane la.
47010007	Yamam behere la yeŋa la, se'em han bɔna tɛn'ɛhɛ te enŋa boe mɛ la Krista, a malom tɛn'ɛhɛ soŋa ge tomam boe mɛ la Krista wo enŋa n boe la Krista se'em la.
47010008	Ge vi kan tara mam n han pon ŋmɛ'ɛra n nyɔn'ɔn yɛhera paŋsɛka te to Daana Na'ayenɛ bo to la. A bo to paŋa la mɛ te to soŋɛ ya, ge dagɛ to sagom ya.
47010009	N me ka bote la ana wo n zegere te n bahɛ te dabeem n kɛn' ya yɛhera n gɔnɔ la te n golehɛ bo ya la.
47010010	Se'em ta'an yeti, Paul n golehɛ a gɔnɔ la poan yɛta se'em la an wo se'em n de zuodaana bɔ'ɔra nɛreba a nɔɔrɛ la. Ge, a han ne paɛ to nɛŋan na, a ka tare yelese'ere lɔɔra ge te n me ne tɔgɛ se'em la me ka tare vɔnrɛ.
47010011	Nɛra ena daana han bɔna, a dela a baŋɛ te ton boe zen'an kayema ha ge goleha to gɔnɔ la yele se'em la la ton boe la ya ge eta sɛla la dela boyena. Yelehegɔ ka bo ba se'em poan.
47010012	Ge yelemɛŋɛrɛ, to mam ka zegere te to dekɛ to mɛhe te to dela boyena la nɛresɛba n zɛnkere ba mɛhe saazuo la bii to dekɛ to mɛhe magaha la ba. Ba dela gɔɔnɔ. Ba behɛ la ba mɛhe n an se'em tara magaha la taaba, ge me gankera taaba yɛhera ba mɛhe a ane se'em.
47010013	Ge han dɛna tomam, to kan zɛnkɛ to mɛhe saazuo ta ganɛ to tɛka n de se'em. To tɛka dela Na'ayenɛ n bo to a toonse'ere te to tom la. A toonɛ la me lagom dɛna la to tona la ya.
47010014	Dene poan, to mam me n daa wa'ana te to mɔɔlɛ Yelesoma la bo ya yɛhera Krista yele la, to daa ka yakɛ to beene la.
47010015	Bala, tomam ka zɛnkere to mɛhe saazuo yɛhera nɛresɛba n tom toonse'a gana tɛgɛsɛka beene te Na'ayenɛ bo to la. Ge to mam n ton tɛn'ɛha se'em la dela ya wan malom sɛ' ze'ele soŋa soŋa ya sakerɛ Yesu sore dɔlɔga la poan ge te to me wan malom tom gana bala ya zen'en. To me wan tona daarɛ woo tɛkera la zen'en beene te Na'ayenɛ bo la.
47010016	Bilam te to nya wan ta'an keŋɛ teŋse'ehe n ka pɔnre la ya ta mɔɔlɛ Yelesoma la bo nɛreba la bini. Bala te to kan zɛnkera to mɛhe saazuo yɛhera toonse'ere te ba pon tom zen'sɛka te se'em sɔna behera.
47010017	Ge ba golehɛ Yenɛ gɔŋɔ la poan yeti, Hon se'em woo n wan ŋmɛ' a nyɔn'ɔn, a ŋmɛ' ko te enŋa bɔkɛ ge mina mam te mam n de Na'ayenɛ.
47010018	Se'ere n sɔe la, la dagɛ la nɛra mɛŋa n pa'alɛ a mɛŋa n ane soŋa se'em te a seren ana. Ge la dela Na'ayenɛ n tɛn'ɛhe en te a ana soŋa se'em te a seren ana.
47011001	Ge mam tɛn'ɛhe ne te la kan daana ya la mam, ge n gɔɔntooma wa te n tona la. N belone ya mɛ te ya da bahɛ te la daana ya de zuo.
47011002	Mam nyuune ya zuo mɛ wo Na'ayenɛ me n nyuune ya zuo se'em la. Wo ya dela pɔgɔsa'arɛ se'em n nan ka mi' boraahe te ba biŋe nɔɔrɛ te ba dekɛ en elehe sera la. Bala me te mam biŋe nɔɔrɛ te n dekɛ bo Krista deyena ma'an la.
47011003	Ge dabeem tara mam te daanse'ere se'em wan pan'ahɛ ya te ya tee ya potɛn'ya ge kan le dɔla Krista la sunyenɛ la yelemɛŋɛrɛ wo bonsɛla la n yuun dekɛ yam yetɔgom pan'ahɛ Eve se'em la.
47011004	Se'ere n sɔe la, ya to'ore se'em woo n wa'ana mɔɔla Yesu me ayema ha ge dagɛ Yesu se'em te to mam daa pon mɔɔlɛ bo ya la popeelom. Ya me kelom sakera la popeelom bɔ'ɔra sea sɛka la yelesoma se'a n boe boyema la Yenɛ Sea la la Yelesoma la te to daa poan mɔɔlɛ bo ya te ya sakɛ bo la.
47011005	Ge mam ka tɛn'ɛhɛ te sɛba te ya dekɛ ba tɛn'ɛha te bama dela Yesu tontoneba sɛba n gane zan'an la gane mam.
47011006	Ge daanse'ere mam ka malom n tɔgɔra nɛrekooŋɔ poan. Ge, han de'a n mi'ilom Yesu sore dɔlɔga poan, n mi mɛ. To me bahɛ te ya baŋɛ dena wa mɛ daarɛ woo la yelese'ere woo poan.
47011007	Mam n daa wa'ana mɔɔlɛ Yelesoma la yɛhera Na'ayenɛ yele bo ya la, n daa ka yele ya te ya yɔ' mam sɛla. Ge n daa sirihe n mɛŋa te n ton zɛnkɛ yamam saazuo. Mam n daa eŋɛ yele ana wa woo la daa dela tuure n bala te n eŋɛ?
47011008	Ge mam n daa wa'ana tona la ya, lagaŋseto n dole Yesu sore ge me bɔna zen'se'ehe me ha la n daa yɔɔre mam. N daa wone te n faanre ba mɛ te n ta'an tona bɔ'ɔra ya.
47011009	Te se'em ma'an te n daa bɔna la ya la, n daa han bɔta ligiri n daa ka daane ya te soŋɛ mam. To sɔɔnrɔ sɛba n ze'ele Makedonia teŋa wa'ana la n daa tare sɛla woo te n nara te a tara na bo mam. Wo mam n daa pon ka dekɛ n mɛŋa delom ya se'em yia la, bala me te n kelom kan dekera n mɛŋa delom ya.
47011010	Bala, bahɛ ya te n yele ya te yelemɛŋɛrɛ la te Krista bahɛ mam te n tara la, se'em ka boe wan gu' n nɔɔrɛ te n da zɛnkera n mɛŋa zen'sɛka woo Greek teŋa poan.
47011011	Ya mi se'ere zuo te n yele dena wa? La dagɛ la n ka nɔŋɛ ya me zuo. Na'ayenɛ mi te n nɔŋɛ ya.
47011012	Dene poan, n wan kelom tona sɛla te n tona nananawa. Bala te sɛba n me dekɛ ba mɛhe te bama dela Yesu tontoneba la kan nyɛ sore zɛnkera ba mea saazuo yɛta te bama la tomam lagom tona la toonyenɛ.
47011013	Nɛrebana wa seren dagɛ Yesu tontoneba, ge ponpɔrɔŋdoma n de ba. Ba parom ne mɛ yɛhera ba tooma poan ge me eta ba mɛhe ana wo bama seren dela Yesu Krista tontoneba la.
47011014	Ge ban ete se'em la dagɛ pakerɛ. Dima la mɛŋa ta'an eŋɛ a mɛŋa wo a dela soŋora se'em n tare yelemɛŋɛrɛdaana yelehom la.
47011015	Bala, la dagɛ yelekantɛ Dima yamehe han dekɛ ba mɛhe ana wo ba dela yamehe sɛba n de yelemɛŋɛrɛdoma la. Bala ba'ahegɔ poan, ba ta tɔ'ɔra la sɛla te ba nara te ba to'e yɛhera sɛla te ba eta la.
47011016	Ge n le yɛta dena wa mɛ te nɛra da dekɛ mam te n dela gɔɔŋɔ. Ge ya han dekɛ mam te n dela gɔɔŋɔ, ye to'e ya mam soŋa soŋa wo ya wan to'e gɔɔŋɔ soŋa soŋa se'em la. Bala te n wan ta'an ŋmɛ' n nyɔn'ɔn fiin wa.
47011017	Ge yelemɛŋɛrɛ, sɛla te mam yɛta nananawa, dagɛ la to Daana Na'ayenɛ n bote mam te n yele bala. Ge lan de nyɔn'ɔn ŋmɛ'an yele la n tɔgɔrɛ wo n dela gɔɔŋɔ la.
47011018	Ge nɛreba zo'e zo'e n diŋɛ bɔna ŋmɛ'ɛra ba nyɔn'ɔnrɔ la ba mɛhe n eŋɛ sɛla la zuo mam me wan eŋɛ la bala.
47011019	Yamam mɛhe dela yamdoma. Bala, to'e ya mam, bii n han pon dɛna gɔɔŋɔ.
47011020	Ya to'ohere se'em woo n bo'ore ya nɔɔrɛ te ya eŋɛ sɛla, bii a fan' ya mɛ, bii a dekɛ ya mɛ te ya dɛna a yamehe, bii behɛ ya la yoo, bii a lobe la ya sapɛnka.
47011021	La tare mam la vi te n yele dena wa, ge la dela sera yeti, Tomam pɔ'ɛ la tɔrɔgɔ la to dekɛ yele ana eta ya.
47011022	Ba dela Yudoma. Mam me dela bala. Ba me le dɛna la Israel teŋa nɛreba. Mam me dela bala. Ba dela Abraham yaahe. Mam me kelom dɛna la bala.
47011023	Ba dekɛ ba mɛhe te bama dela Krista yamehe. Ge daanse'ere mam tɔgɔre wo n dela zɔlɔgɔ la. Dene de se'ere la, mam de Krista yameŋa gana bama n de se'em la. Mam n daa tom gana ba. Ba daa tare mam eta pakadeen gana ba. Ba daa me ne ŋmɛ' mam le gana ba ge te n me daa ne ge fiin wa la n ki' yelese'ere poan gana ba yɛ'ɛha.
47011024	Sugumnɔɔren bonuu te Yudoma ŋmɛ' mam la kpa'aherɛ sugumnɔɔren pihitan' la bawae'.
47011025	Sugumnɔɔren botan' me te ba daa ŋmɛ' mam la ka fɛɛn behe gee te ba me tabelɛ lobe mam la kuga. Sugumnɔɔren botan' te ɔɔnrɔŋɔ libe mam ko'om poan ge te n me le tabelɛ bɔna ko'om poan bolika tara tara la yiimbeere.
47011026	Saŋa zo'e zo'e te n pɔnhɔra n vom kolaahe ko'om poan, nayigehe nu'uhen, n teŋa nɛreba la sɛba n dagɛ teŋa nɛreba nu'uhen, nɛrekooŋɔ poan, mɔen dunhe, ko'kantɛ poan, la n sɔɔnrɔ sɛba n de gongɔn'ɔhomdoma nu'uhen.
47011027	N daa ne ta tom ne ta taregɛ. Daanse'ere ne bɔna mɛ te n daa ne pon ka ginhe. Daanse'ere me n kom ne dona te ko'nyuuro me tara mam. Daanse'ere me le yɛ'ɛha, n me ne ka tara dia zo'e zo'e ge ne ka nyɛ' zen'an te n wan kɛn' gan'anrɛ bii n nyɛ' lɔgɔrɔ yɛ'.
47011028	Yele ana pooren lagom la woo yɛla zi mam la bala daarɛ woo.
47011029	Se'em han ne ka sɛ' ze'ele yelese'ere poan, n ne baŋɛ la kpe'em se'em bo en mɛ. Se'em me han ne ta tom be'em, n suunre me ne sagom mɛ de zuo.
47011030	Ge mam han yete n ŋmɛ' n nyɔn'ɔn, n ŋmɛ'ɛre mɛ la yelese'a te n pɔ'ɛ tɔrɔgɔ la a la.
47011031	Ge Na'ayenɛ, to Daana Yesu Sɔ' se'em te nɛreba pɛngera en wuuha la mi te n ka parone.
47011032	Mam n daa ta bɔna Damaskus teŋa poan la, Naba Aretas bahɛ te teŋbehera la daa dekɛ nɛreba gu' teŋa la nayahe la ba ta'an nyɔkɛ mam.
47011033	Ge Yesu dɔlɔba n boe teŋa la poan la n yuun dekɛ mam eŋɛ pi'ɔ poan, lo' pi'ɔ la mi'inhe, nya dekɛ doohe yoko poan lameta dangoone la bahera ha te mam ta paɛ teŋa n de mam peɛn naba nu'uhen zɔ'.
47012001	Ge n wan kelom ŋmɛ'ɛra n nyɔn'ɔn bii la pon ka tara vɔnrɛ wa. Ge nananawa, n yeti n tɔgɛ mɛ yɛhera liligere la zaanheŋɔ seto te to Daana Na'ayenɛ bahɛ mam te n nyɛ' la.
47012002	Mam mi boraa kayema n daa boe yuun pia la naahe n wana n tole, dɔla Yesu sore te sɛla daa wa kɔ'ɔn zɛ' en zom saazuo saazuo ha. Mam ka mi dena wa daa seren eŋɛ la bala, bii Na'ayenɛ n daa bahɛ en te a nyɛ' sɛla n bala. Na'ayenɛ ma'an n mi yele dena wa.
47012003	N le yɛta dena me yɛ'ɛha te ba daa zɛ' boraa wa keŋɛ la saazuo ha. Ge mam pon yele ne se'em la, mam ka mi la daa seren eŋɛ la bala, bii Na'ayenɛ n daa bahɛ en te a nyɛ' sɛla n bala. Na'ayenɛ ma'an n mi yele dena wa.
47012004	Boraa la n daa ta bɔna saazuo ha la, a daa wom yelese'a te nɛra kan ta'an tɔgɛ a ane se'em. Yele ana wa, asaala kan ta'an tɔgɛ a yɛla.
47012005	Bala mam wan ŋmɛ' n nyɔn'ɔn yɛhera la boraa kana ge dagɛ n mɛŋa. Mam wan ŋmɛ' n nyɔn'ɔn la sɛla dela yelese'a te n pɔ'ɛ tɔrɔgɔ la a la.
47012006	Ge n han bote ne te n ŋmɛ' n nyɔn'ɔn, n kan dɛna gɔɔŋɔ. Se'ere n sɔe la, n wan tɔgɔre ne la sɛla n de yelemɛŋɛrɛ. Ge n kan ŋmɛ' n nyɔn'ɔn. Se'ere n sɔe la, n ka bote se'em behera mam te n gana n nyɛ' mam te n eta sɛla la, la n wom te n yɛta sɛla.
47012007	La Yenɛ n pon bo mam liligere la zaanheŋɔ kanra se'a la zan'an n kan ta'an zɛnkera n mɛŋa. Yenɛ te gɔn'an n bɔna mam poan vegeha mam. A bahɛ te bonbe'a n daana mam te n da tana zɛnkera n mɛŋa.
47012008	Sugumnɔɔren botan' te n sohɛ Na'ayenɛ dena wa zuo ge yele en te a bahɛ te dena wa yehe n iŋa poan.
47012009	Mam n daa yele n wana wa, a daa lebehe mam te, Mam zo'ohogɔ la zo'e bo ho. Te la dela nɛreba n ne pɔ'ɛ tɔrɔgɔ te ba nyɛ' n paŋa ba zen'en. Dene poan, n tare popeelom te n ŋmɛ'ɛra n nyɔn'ɔn la mam kan ta'an tara tɔrɔgɔ la. Bala te Krista paŋa la wan soŋɛ mam.
47012010	Ge mam tare popeelom la n han kan ta'an tara tɔrɔgɔ. N me le kelom tara popeelom la toore, la namehegɔ, la zɛrɛgerɛ, la yelese'a n de daaŋɔ Krista zuo. Se'ere n sɔe la, tɔrɔgɔ han paɛ mam, n ne nyɛ' la paŋa.
47012011	N ete wo n dela gɔɔŋɔ la. La me dela yamam n sɔe te n eta bala. La dene la yamam n wan yeti ne te ya bote mam. Ge mam han pon ka tara vɔnrɛ, mam ka tɛn'ɛhɛ te ya nɛresɛba n me dekɛ ba mɛhe te bama dela Yesu tontoneba la gane mam.
47012012	Ge yelese'a woo te mam daa din'inhe suunre tona la ya la n pa'alɛ te n de Yesu tontoneba la ayema. N daa eŋɛ yelenyalema, la yelekerehe.
47012013	Mam daa ka eŋɛ ya sɛla n ka nare gana mam daa eŋɛ lagaŋseto n dole Yesu sore la. N daa pon ka daan ya te ya soŋɛ mam, bala n han tue ya mɛ la dena wa, di ya suguru.
47012014	La nya dela sugumnɔɔren botan' n bala te n maahom na te n wa'ana behɛ ya. N me han wa'ana, n kan yele ya te ya eŋɛ sɛla bo mam. La dela yamam mɛhe te mam ɛɛra ge dagɛ ya ligiri. La dagɛ la kɔmbibihe n behere ba sɔdoma la ba madoma. Ge la dela ba sɔdoma la la madoma la n behere ba.
47012015	Ge mam wan tara popeelom n han dekɛ sɛla woo te n tara la n mɛŋa bo la n ta'an soŋɛ ya. Dene poan, mam han nɔŋɛ ya zo'e wana, yamam nɔŋɛ mam fiin.
47012016	Bala ya wan sakɛ te la dela yelemɛŋɛrɛ te mam daa ka wa'ana yɛta ya te ya bo mam sɛla. Ge bala zan'an, se'em boe mɛ wan yele te n daa pan'ahɛ ya.
47012017	Bala, n daa fan' ya mɛ yɛhera nɛreba la te n daa tom na la ayema poan?
47012018	N daa belom Titus mɛ te wa'ana ge me daa bahɛ te to sɔɔn se'em n me dole Yesu sore la doohe en na. Bala, ya wan yete Titus n daa wa'ana la, a daa fan' ya mɛ. Ya ka mi mam la enŋa lagom tara la tɛn'ɛheyeŋɔ ge me lagom eta sɛla n de boyena?
47012019	Ge daanse'ere ya wan tɛn'ɛha te bala ma'an ha tole la yehe zina, tomam kɔ'ɔn bɔta te to tɔgɛ mɛ pɔ'ɛ to mɛhe ya nɛŋan. Aai. To zɔ'sonɔ wa, Na'ayenɛ nɛŋa to tɔgɛ la sɛla te Krista bɔta te to tɔgɛ ge me tona sɛla woo, te to soŋɛ yamam.
47012020	Ge dabeem tare mam te n han wan wa'ana, n wan nyɛ' ya te ya ka bɔna wo mam n bote ya bɔna se'em la. Ya me wan nyɛ' mam te n ka bɔna wo yamam n bote mam bɔna se'em la. Se'ere n sɔe la, te n wan nyɛ' te ya gangara ge nyuuna, ge ihegera sunsunya tɔtɔ tɔtɔ ge me kɔ'ɔn bɔta la sɛla n de ya mɛhe ma'an yɛla. N me wan nyɛ' te ya toora taaba ge zuunra taaba nya'anzum, ge zɛnkera ya mɛhe saazuo ge te nɛra woo eta enŋa mɛŋa n bote se'em.
47012021	N le kelom zɔta dabeem te n han ta wa'ana, to Daana Na'ayenɛ wan bahɛ mam te vi' nyɔkɛ mam te n kele bo sɛba kekeko n pon tom be'em ge ka tee ba potɛn'ya ba yalomtooma la poan.
47013001	La nya dela sugumnɔɔren botan' n bala te n yɛ'a na te n behɛ ya wa. Ge ba golehɛ yeti, Yele woo poan, seradoma dɛna bayi' bii batan'.
47013002	Ge n yeti la yamam sɛba n daa pon tom be'em la, la nɛra woo. N daa pon yele ya dena wa n yi'i kene la te n daa wa'ana behɛ ya la. Ge nananawa te n ka le bɔna ya zen'en wa, n wan le yele ya pa'ahɛ. Te bala te han ta lebe daanse'ere daarɛ na, n kan le zɔ' ninbɔn'ɔn bo yamam sɛba n tone bala la.
47013003	Se'ere n sɔe la, ya woo mɔ'ɛ la nini te ya nyɛ sɛla n pa'alɛ te Krista bahere te mam tɔgɔra. A dagɛ taroma ya poan ge a paŋa kanregɛ mɛ bɔna la ya.
47013004	Te la dela tɔrɔgɔ zuo te ba daa ta'an dekɛ en kpa' punpuuredɔɔ zuo te a ki la. Ge bala zan'an, Na'ayenɛ paŋa daa bahɛ en te a le vo'e. Bala, to me lagom pɔ'ɛ tɔrɔgɔ mɛ to bɔŋa a zen'en. Ge tomam la yamam bɔŋa poan to wan ta bɔna la en yɛhera la Na'ayenɛ paŋa poan.
47013005	Magahɛ ya, ya mɛhe behɛ nya ya sɛ' ze'ele soŋa soŋa ya bɔŋa Yesu sore dɔlɔga la poan. Gankɛ ya, ya mɛhe de zuo behɛ yan ane se'em. Behɛ ya nya Yesu Krista seren boe la ya, ya han ka lu.
47013006	Mam mi soŋa soŋa te ya mi te to dagɛ sɛba n ka sɛ' ze'ele soŋa soŋa.
47013007	To sohore Na'ayenɛ te ya kan eŋɛ sɛla n dagɛ ma'an. Dena wa dagɛ la to bote nɛreba n yeti to nyaŋɛ ya. Ge, tomam bote yamam n sɛ' ze'ele soŋa soŋa, bii nɛreba han pon dekɛ tomam te to ka nyaŋɛ.
47013008	Se'ere n sɔe la, tomam kan ta'an tom se'ere tue yelemɛŋɛrɛ ge to dela to sakɛ bo yelemɛŋɛrɛ la.
47013009	Ge la de popeelom bo tomam ton pɔ'ɛ tɔrɔgɔ ge te yamam ton ka pɔ'ɛ tɔrɔgɔ. Bala to sohore te ya kan tara tɔrɔgɔ, ge wan sɛ' ze'ele soŋa soŋa sɛla woo poan.
47013010	Bala n sɔe, te n ka bɔna ya zen'en ge golehɛ dena wa. Bala, te n han ta paɛ na, n kan dekɛ paŋsɛka te to Daana bo mam la namehɛ ya. Ge, n wan dekɛ dɛ soŋɛ ya te ya sɛ' ze'ele soŋa soŋa a sore dɔlɔga la poan, ge dagɛ n sagom ya.
47013011	Ge nananawa, n sɔɔnrɔ, daanse'ere n bala. Kpeŋe ya, ya mɛhe sɛ' ze'ele soŋa soŋa. Kelehe ya yetɔgom sebo te n yɛta ya wa ge me sakere ya bɔ'ɔra taaba gee me bone ya mɛ la sunma'ahom. Na'ayenɛ se'em n de nɔŋerɛ daana la sunma'ahom daana la wan bɔna la ya.
47013012	Po'ohɛ ya taaba la sunma'ahom kɔkerɛ
47013013	Na'ayenɛ nɛreba la woo n boe kalam la po'ohere ya na.
47013014	To Daana Yesu Krista zo'ohogɔ, Yenɛ nɔŋerɛ la Sea la lagaŋɔ bɔna la ya.
48001001	Mam Paul n golehere gɔŋkona wa. La dagɛ la asaala n bahɛ te mam dɛna Yesu tontona. Ge la dela Yesu Krista la to Sɔ Yenɛ n vo'e Yesu la n yi mam te n dɛna Yesu tontona.
48001002	Mam la sɛba woo n dole Yesu sore po'ohe yamam Galatia teŋa lagaŋɔ la woo na.
48001003	To Sɔ Yenɛ la to Daana Yesu Krista zo'ohogɔ la sunma'ahom bɔna la ya.
48001004	Krista sakɛ tom to Yenɛ la to Sɔ n bote se'em la, ki bo to te a fan' to be'em saŋa wa poan bahɛ.
48001005	Pɛnka dɛna Yenɛ denɛ wuuha! Taarɛ.
48001006	Mam ya' la nɔɔrɛ beha ya. Yamam te la ka yuue ge te ya ta'an tamɛ ge zagaha se'em n yi' ya doohe Krista zo'ohogɔ la, ge tɔ'ɔha Yelesoma deyema?
48001007	Dagɛ la yelese'ere n boe ha dɛna Yelesoma yɛ'ɛha, ge mam yele bala zuo la nɛresɛba n pan'ahe ya, bɔta te ba tee Krista Yelesonɛ lebege ponpɔrɔŋɔ la.
48001008	Ge Tomam mea bii soŋora han ze'ele saazuo ha na mɔɔla Yelesoma yɛla pa'ala ya te dene la tomam n mɔɔle se'ere pa'ale ya la dagɛ na boyena, bahɛ ya te a keŋɛ namehegɔ zen'an.
48001009	To daa yele ya dena wa, ge te n le yɛta ya wa, te se'em han wa'ana mɔɔla Yelesoma la pa'ala ya te dene la yelesoma se'ere te ya sakɛ ge to'e han dagɛ na boyena, bahɛ ya te a keŋɛ namehegɔ zen'an.
48001010	Mam ka zegere mɛ te mam la nɛreba nɔɔrɛ dɛna boyena. Mam n bote se'ere dela Yenɛ yen sakɛ te mam n ete se'ere la n de ma'an. Mam han kelom zegera te nɛreba yeti mam n boe, mam kan dene Krista yameŋa.
48001011	Bahɛ ya te n yele ya, n sɔɔnrɔ, te Yelesonɛ la te mam mɔɔla la dagɛ la asaala potɛn'ɛrɛ.
48001012	Yɛ'ɛha, dagɛ la se'em n dekɛ Yelesonɛ la bo mam, bii se'em n pa'alɛ mam dɛ. Yesu Krista mɛŋa n pa'ale mam dɛ.
48001013	Ya wom mam n daa ane se'em, se'em ma'an te mam daa dɔla Yenɛ sore wo Yudoma n dole Yenɛ sore se'em la. Mam n daa mɔ'ɛ nini koora sɛba n dole Yesu sore se'em, ge kpeŋera n mɛŋa te n ba'ahɛ ba ge ka zɔta ninbɔn'ɔn.
48001014	Mam daa kpeŋe n mɛŋa gana n Yudoma tadaandoma, te mam la bama yuuma lagom zɔna, te Yudoma po'ohegɔ sore la poan. N daa le dɔla to yaabdoma kiha la, la n paŋa zan'an.
48001015	Ge wana zan'an poan, Yenɛ la a zo'ohogɔ zuo, a loe mam mɛ, te ba nan ka dɔgɛ mam ge yi' mam te n wa'ana tom bo en. Te se'em ma'an te a eŋɛ a potɛn'ɛrɛ,
48001016	te a bahɛ te mam nyɛ' a Dayɔa Yesu Krista wo n seren de se'em la, te n ta'an keŋɛ ta mɔɔlɛ Yelesoma la n tɔgɔre a yele la pa'alɛ sɛba n dagɛ Yudoma, mam ka keŋɛ se'em zen'en ta to'e kan'aŋɔ.
48001017	N me ka keŋɛ Yerusalem te n ta baŋɛ ge po'ohe sɛba te Yenɛ yi' yia te ba wa dɛna a tontoneba mam yia, wo la nare se'em. Teŋa n yi'ire Arabia te mam keŋɛ yia, ge nya lebe Damaskus teŋa na.
48001018	Mam n yuun sakɛ bo Krista la, la yuun eŋɛ la yuuma atan' ge te mam nya baŋɛ keŋɛ Yerusalem te mam la Peter ta sɔnhɛ te n wom a nɔɔrɛn. N yuun gan'anrɛ a zen'en la dabeha pia la anaahe ma'an.
48001019	Ge dabeha pia la anaahe wa poan mam ka nyɛ sɛba te Yenɛ yi te ba wan dena a tontoneba la ayema me, han dagana to Daana yebega Yames.
48001020	Sɛla te mam yɛta ya wa dela yelemɛŋɛrɛ. Yenɛ n de se'em n ze'ele n pooren, n ka parone.
48001021	Mam ze'ele Yerusalem, n keŋɛ la teŋhe n boe Siria la Silisia sɔ'ɔlomen.
48001022	Bala ma'an la, te lagaŋɔ seko n boe Yudea teŋa poan la ka mi mam.
48001023	Ba wom la basɛba n yeti, Boraa sɛka n daa dole to koora la, a mɛŋa nya mɔɔle mɛ pa'ala nɛreba te ba won sakɛ bo Yesu Krista sose'ere te a daa wa zegera te a sagom la.
48001024	Bala, te ba pɛngɛ Yenɛ mam zuo.
48002001	La eŋɛ la yuum pia la anaahe te mam lebe Yerusalem yɛ'ɛha. Lebega la poan, Barnabas la Titus n doohe mam.
48002002	Mam lebe la, la dela Yenɛ n yele mam te n keŋɛ. Mam n paɛ la mam la ba keendoma la ma'an zin'ire, te n tɔgɛ pa'alɛ ba Yelesoma la yelese'a te mam mɔɔlɛ pa'alɛ sɛba n dagɛ Yudoma la. Mam eŋɛ wana dela n ka bote mam n tom se'em, bii mam wan kelom tom sɛla la dɛna yoo.
48002003	Ge kelehe ya, basɛba ka ne de, ge ba yele Titus sɛba n dɔla mam la ayema la de Greek nɛra la te a ŋma' wo Yudoma etegɔ la.
48002004	Sɛba n bote Titus ŋma' la parom mɛ te ba dela sɛba n dole Krista sore la, ge ba dagɛ. Ba le'ehɛ mɛ kɛn' tomam lagaŋɔ la poan te ba vɛɛnhɛ baŋɛ tomam n tare fai bɔŋa sɛka taaba Krista poan la. Ba bote ne te ba dekɛ tomam te to eŋɛ la ba yamehe,
48002005	ge to ka sakɛ bo ba la fiin me, te to gu yelemɛŋɛrɛ se'ere n boe Yesu Krista Yelesoma la poan bo ya.
48002006	sɛba te ba dekɛ te bama n de Yerusalem lagaŋɔ la zuodoma la, ka yele mam te n tee yelese'ere Yelesoma la te n mɔɔla la poan. La ka pakɛ mam, ban de sɛba: Yenɛ ka behɛ la woko bii kantɛ.
48002007	Ge ba sakɛ ya te Yenɛ n bo mam la toonɛ te n mɔɔla Yelesoma pa'ala sɛba n dagɛ Yudoma, wo n bo Peter toonɛ te enŋa mɛ mɔɔla Yelesoma pa'ala Yudoma.
48002008	Yenɛ paŋa n eŋɛ Peter a tontona te a mɔɔlɛ a Yelesoma la pa'ala Yudoma, Yenɛ dene mea n eŋɛ mam a tontona sɛba n dagɛ Yudoma la zen'an.
48002009	Sɛba n de Yerusalem lagaŋɔ keendoma, Yames, la Peter, la Yon nyɛ' ya te Yenɛ n bo mam toondena te n tom. Bala zuo, ba gin' mam la Barnabas nu'o ge sohɛ bo to, te ba pa'alɛ yeti toonɛ te to zan'an tona la dela toonyenɛ. Bilam, te to zin'ire ko' nɔɔrɛ te mam la Barnabas tona la sɛba n dagɛ Yudoma la poan, te bama me tona Yudoma la poan.
48002010	Sɛla ma'an te ba yele to dela te to tɛnra nahadoma la n boe ba lagaŋɔ poan la. Ge han dɛna yele dena, de dela yelese'ere te mam kpeŋera n mea te n eŋɛ.
48002011	Se'em ma'an te Peter wa'an Antiok teŋa na la, a daa tom toonɛ te de daa ka nara te n yele en a nɛŋan te n eŋɛ se'em la ka nare.
48002012	Peter n paɛ Antiok na, a lagom naa la sɛba n dole Krista sore la dita. Ba dagɛ Yudoma, bala zuo ba ka ŋma'. Ge Yames n tom nɛreba te ba paɛ Antiok na bahɛ, Peter ke le naa la sɛba n dole Krista sore la n dagɛ Yudoma di'. Bene zuo, a zɔ' la nɛresɛba te Yames tom na la dabeem, te ba wan tare en te bene zuo te a naa la sɛba n ka ŋma' dita.
48002013	Peter n zɔ' dabeem ge tom toondena wa la, Yudoma la basɛba me tɔgɔhe en mɛ. Bala zuo, Barnabas me lagom tɔgɔhe ba me ba dabeem tooma mea zuo.
48002014	Mam n nyɛ' te ba ka dole yelemɛŋɛrɛ la wo Yelesoma n yele se'em la, n yele Peter ba zan'an nini yeti, Hom dela Yuda nɛra ge bɔna wo sɛba n dagɛ Yudoma. Ho nya wan eŋɛ la wane ta'an yele sɛba n dagɛ Yudoma la te ba bɔna wo Yudoma?
48002015	Tomam n dela Yudoma buuri, ge dagɛ sɛba n dagɛ tomam buuri,
48002016	mi te nɛra han ka tare tuure, la dagɛ te a dole pa'alegɔ la. La de te a nam ge dekɛ a mɛŋa bo Yesu Krista. Tomam me nam bo Yesu Krista te Yenɛ bahɛ tɔ te to ka tare tuure a nɛŋa. La dagɛ te to dole pa'alegɔ. Se'ere n sɔe nɛnɛra ka tare tuure pa'alegɔ dɔla la zuo.
48002017	Tomam han kpeŋere to mɛhe te Yenɛ bahɛ tɔ te to ka tare tuure, te tomam la enŋa naɛ taaba la Krista la zuo, ge te Yenɛ nyɛ to te to dela be'emdoma. Wana ka pa'ale mɛ te Yesu Krista soŋore te be'em malom pa'ahɛ mɛ.
48002018	Mam han lebe pooren yɛta te Yenɛ bahɛ nɛra te a ka tara tuure la n dole pa'alegɔ se'em, mam dela ponpɔrɔma, n ka bote yelemɛŋɛrɛ.
48002019	Han dɛna te n dɔla pa'alegɔ la, mam ka tɛn'ɛhɛ mam wan nyaŋɛ. La wone te pa'alegɔ la ko' mam mɛ te n wan dekɛ n vom bɔ'ɔra Yenɛ.
48002020	La ane wo ba kpa' mam la punpuuredɔɔ te n ki' la Krista la, te mam ka le vɔna ge Krista vɔna mam poan. Te bala zuo, vom wa te mam vɔna wa dagɛ la mam mɛŋa wa n vɔe, ge vom bona wa te mam vɔna mam vɔe bo mam nam Krista se'em n nɔŋɛ mam ge ki bo mam la.
48002021	Mam ka zagahe Yenɛ zo'ohogɔ la. Ge se'em han bɔna te Yenɛ bahɛ en te a ka tare tuure, te enŋa la Yenɛ naa taaba, te a dole pa'alegɔ la zuo, Krista kum la dela yoo.
48003001	Yamam Galatia teŋa gɔɔnɔ wa! Ane n yoom ya? Yamam mɛhe nini te mam tɔgɛ pa'alɛ ya la eŋɛ se'em la se'em te nɛreba nyɔkɛ Yesu Krista kpa' en punpuuredɔɔ zuo te a ki'.
48003002	Yele yenɛ ma'an te n bɔta te ya yele mam: Sea la sige ya zuo na la ya dole pa'alegɔ zuo bii ya wom ge to'e yelesoma la ya nu'uhen seyi' la?
48003003	La ka seke ya ta'an gaam tole bala! Ya pin'ilom ya vom la mɛ la Sea, ge pooren wa, ya nya bote ya dekɛ la ya mɛhe paŋa la ya ta'an vom wa?
48003004	Sɛla woo n eŋɛ ya nini te ya nyɛ la bahɛ la yoo wa? Ya han tara potɛn'sonɛ, sɛla woo n eŋɛ yamam nini te ya nyɛ la kan bahɛ zaŋa.
48003005	Yenɛ bahɛ te a Sea sige ya zuin na tona yelenyalema yamam zen'en la ya dole pa'alegɔ la bii ya wom yelesoma la ge nam Yesu?
48003006	Behɛ ya Abraham, la golehɛ te, Abraham nam Na'ayenɛ te Na'ayenɛ yi en tontɔɔ nɛra.
48003007	Bala zuo, mina ya te sɛba n de Abraham kɔma yelemɛŋɛrɛ dela nɛresɛba n nam Na'ayenɛ.
48003008	Yenɛ gɔŋɔ la poan, Yenɛ daa biŋe nɔɔrɛ te sɛba n dagɛ Yudoma han nam en, enŋa Yenɛ wan bahɛ ba te ba ka tare tuure ge te bama la enŋa naa taaba. Yenɛ yelehom la poan yelesoma boe bini yɛta Abraham yeti, Hom zuo te kan' somɔ wan sige nɛreba woo n boe teŋparɛ wa zuo.
48003009	Abraham yuun nam Yenɛ mɛ, te Yenɛ me yuun maalɛ en. Bala zuo, sɛba woo me n nam Yenɛ wo Abraham la, a wan maalɛ ba wo n yuun maalɛ Abraham se'em la.
48003010	Nɛresɛba n dekɛ ba mɛhe delom pa'alegɔ la boe la yele poan. La golehɛ te, Woŋerɛ wan woŋɛ hom se'em n ka na'ahe pa'alegɔ wa yɛla wa, doohe la hom n ka tare a tona la zuo.
48003011	To baŋɛ soŋa soŋa te pa'alegɔ la ka bahɛ te nɛra ka tare tuure Yenɛ nɛŋa. Se'ere n sɔe la, la golehɛ Yenɛ gɔŋɔ la poan yeti, Tontɔɔdoma wan vɔna la ba sakere la poan.
48003012	Pa'alegɔ la ka pakɛ se'em n dekɛ a mɛŋa nam Yenɛ. Se'ere n sɔe la golehɛ te, Se'em woo n nane wan vɔna aŋa n bote se'em la.
48003013	Krista n to'e nɔpɔtɛ la tomam zuo la, a ki mɛ fan' tomam pa'alegɔ la nɔpɔtɛ la poan. La yeti, Se'em woo te ba yule en tia zuo boe la Yenɛ nɔpɔtɛ poan.
48003014	Krista eŋɛ wana te a bahɛ te sɛba n dagɛ Yudoma lagom paɛ Yenɛ kan'somɔ la te a yeti a wan kan' Abraham la. Bala me zuo, tomam sɛba n dole Krista sore la, to sakere te to nam Yesu Krista zuo, to wan to'e Sea la te Yenɛ biŋe a nɔɔrɛ te a wan bo to la.
48003015	N sɔɔnrɔ, n yeti n dekɛ Yenɛ nɔbiŋere la makɛ mɛ la sɛla te to eta daarɛ woo: Nɛreba bayi' han naa nɔɔrɛ ko' nɔyenɛ, nɛra se'em kan ta'an sagom ba nɔɔrɛ la bii tee de bii yelese'ere bahɛ de zuo.
48003016	Tɛnre ya te Yenɛ biŋe a nɔɔrɛ la te a wan maalɛ Abraham la a yaaŋa. Yenɛ gɔŋɔ la ka yeti a biŋe de bo la Abraham a yaahe. Ge gɔŋɔ la yeti ya yaaŋa pa'alɛ nɛra ayena se'em la dela Krista.
48003017	Sɛla te mam bɔta te n pa'alɛ dela: Yenɛ n biŋe a nɔɔrɛ la, la eŋɛ yuun kɔbehe senaahe la pihitan' ge te a yan baŋɛ bo pa'alegɔ la. Pa'alegɔ la kan ta'an sagaom Yenɛ nɔbiŋere te a bo Abraham la, bii bahɛ ta Yenɛ n pɔ' la bahɛ yoo.
48003018	Yenɛ bo'olom la han dɔla la pa'alegɔ la zuo, nɔbiŋere la yi dela yoo. Ge Yenɛ dekɛ a zo'ohogɔ bo Abraham la doohe la nɔbiŋere la zuo.
48003019	Pa'alegɔ la vɔnrɛ dela dene? Yenɛ dekɛ pa'alegɔ la pa'ahɛ te a bahɛ te to baŋɛ la be'em n de sɛla. Ge me bɔna paɛ Abraham yaaŋa sɛka te nɔbiŋere la biŋe bo la. Soŋoreba la n dekɛ pa'alegɔ la bo Moses se'em n boe nɛreba la Yenɛ teŋasoka.
48003020	Nu'poŋmɛ'ɛra sugulune la zen'enhe zan'an, ge Yenɛ ma'an n tare paŋa tona enŋa n bote se'em.
48003021	La de yelemɛŋɛrɛ te pa'alegɔ la Yenɛ nɔɔrɛ la te a biŋe bo Abraham la ka sakɛ bo taaba? Aai, la dagɛ bala. Yenɛ han bɔ'ɔra pa'alegɔ la n tare vom, nɛra woo wan doohe a dɛna tontɔɔdoma la.
48003022	Gɔŋɔ la pa'alɛ te nɛra woo n boe teŋa wa zuo doohe la be'em. Bala zuo, sɛla te Yenɛ biŋe a nɔɔrɛ te a wan bo nɛra woo, a bo la sɛba n nam Yesu Krista la.
48003023	Yesu Krista nan ka wa'ana, pa'alegɔ la wɔn te a lo' to mɛ biŋe gura se'em ma'an te sakerɛ la te to wan nam Yesu Krista wan nɛɛ peelom me na.
48003024	Pa'alegɔ n daa de sɛla te gura tɔ pa'ale tɔ Krista te to wan nam en ge ka tara tuure Yenɛ nɛŋa Krista la zuo.
48003025	Ge nananawa te saŋa la paɛ te to nam Yesu Krista la, pa'alegɔ la ka le tare paŋa tomam zen'en.
48003026	La dela yan sakɛ bo Krista Yesu la te ya zan'an dɛna Yenɛ kɔma wa.
48003027	Yamam la Krista dela boyena yan to'e ko'om soa Krista yu'urɛ la zuo. Bala zuo, yamam lo' ya sunya te ya vom la Krista vom dɛna boyena.
48003028	La ka pakɛ te ho dela Yuda teŋa nɛra bii sɛba n dagɛ Yudoma, da'aberɛ bii teŋa bia, boraa bii pɔka. Krista poan, bɔgɔhegɔ ka boe.
48003029	Ya han dɛna sɛba n nam Krista, ya dela Abraham yaahe ge ya wan to'e sɛla te Yenɛ biŋe a nɔɔrɛ te a bo ya la.
48004001	Ge bahɛ te to yele bisɛka te a sɔ loe te enŋa n wan vaɛ a lɔgɔrɔ, kaŋa bonbilome ka tare paŋa te ka eŋɛ se'ere. Bala zuo, bikaŋa wɔne mɛ la da'aberɛ. Ge wana zan'an poan la, bikaŋa n sɔe lɔgɔrɔ la.
48004002	A bonbilome la, nɛreba n wan behɛ en ge pa'ale n se'ere la se'ere n nare te a eŋɛ ge gura se'em ma'an te a mɛŋa zo'e nya wan dekɛ a mɛŋa potɛn'ɛrɛ tom toonɛ.
48004003	Bala mea te tomam me daa dɛna kɔma bɔna teŋa wa zuo panhe nu'uhen, ge nya zo'e na wa.
48004004	Ge daanse'ere te Yenɛ mɛŋa n daa loe la n paɛ la, a tom a mɛŋa Bia teŋa wa zuo na, te pɔka dɔgɛ en te a lagom dɔla pa'alegɔ se'em la.
48004005	A ton en te a fan' sɛba te pa'alegɔ wɔna te a lo' ba biŋe mɛ, ge bahɛ te to nyɛ' sore wa te to dɛna Yenɛ kɔma.
48004006	Yenɛ n bote a pa'ale te to dela a kɔma la zuo te a tom a Bia Sea tomam sunya poan. La dela Sea kaŋa n bahɛ te to ta'an yi'ira Yenɛ te to sunya poan ha te, To Sɔ, to Sɔ.
48004007	Bala zuo, ho le dagana teŋa wa zuo panhe da'aberɛ, ge ho nya dela Yenɛ bia. Hon me n de Yenɛ bia la, Yenɛ wan bo ho sɛla woo te a tara bɔ'ɔra a kɔma.
48004008	Se'em ma'an te ya daa nan ka nam Yesu la, ya daa ka mi' Yenɛ. Bala zuo, ya daa dole baga n ka tare paŋa wa eŋɛ se'ere.
48004009	Ge nananawa te ya mina Yenɛ. Bii n yeti, nananawa te Yenɛ mina ya wa. La eŋɛ la wane te yamam le lebe ya pooren te ya dekɛ ya mɛhe bo baga wa, baga n ka tare paŋa te a eŋɛ se'ere wa? Bene n sɔe te yamam le bɔta te ya le lebe ta dɛna baga wa da'aba wa le yɛ'ɛha?
48004010	Ya dekɛ ya mɛhe bo kiha, dɔla la dabahese'a la ŋmarehe la saŋa la yuuma kiha.
48004011	Ya tooma wa bo mam sunsagaŋɔ, la ane wo toonse'a zan'an te mam wa tom ya zen'en la yeti a bahɛ la yoo.
48004012	Mam bene ya mɛ, n sɔɔnrɔ, te ya ane wo mam la. Se'ere n sɔe la, mam daa ana wo yamam la. Ya ka tue mam.
48004013	Ya mi' te la daa dela mam ban'an la zuo n sɔe te mam daa nyɛ' sore tɔgɛ Yesu Krista yɛla la pa'alɛ ya yia la.
48004014	Mam ban'an la daa dela namehe seko bo ya, ge daa to'e mam mɛ wo mam dela Yenɛ soŋora la. Ya daa to'e mam ge eŋɛ mam saanɛ wo ya wan eŋɛ Krista Yesu se'em la.
48004015	Mam n daa boe ya zen'en la ya poore daa pee mɛ. Bene te ya poore ka le pee? Mam wan ta'an yete ya daa ka gagɛ ya kpege ya nini bo ne mam.
48004016	Mam n yele ya yelemɛŋɛrɛ la zuo, ya nya dekɛ mam te n lebege la ya diŋdaana?
48004017	Ge nɛresɛba te mam yɛta wa, ba nini tɛnte mɛ te ba bote ne te yamam la mam nɔyenɛ la sagom ge te yamam la bama sɔna taaba wo yamam la mam n son taaba se'em la. Ge ba nini n mɔ'ɛ se'ere zuo la dagɛ la yamam som zuo.
48004018	Da tɛn'ɛhɛ ya te mam nyuune mɛ, ge nɛreba nini han tɛnte ne mɛ la ya yelesonɛ zuo, lan dela yelesonɛ. Ge ba da gura se'em ma'an te mam bɔna ya zen'en.
48004019	N kɔma wa, wo pɔka n ne yeti a dɔgɛ ge wola se'em la, mam wole bala bɔ'ɔra ya gura te ya ta ana wo Krista la ya yɛla woo poan.
48004020	Mam bote ne te la ana se'em n wana, n bote ne te boe ne la ya zen'en te n mina mam n wan tɔgɛ se'ere pa'ale ya. Ge mam n ze' zen'sɛka wa, mam ka mi' mam n wa eŋɛ se'em.
48004021	Bahɛ ya te n yele yamam sɛba n bote ya dɔla pa'alegɔ la. Yamam ka wom pa'alegɔ mea n yele se'em?
48004022	Pa'alegɔ la mea n yele se'em n wana. Te Abraham yuun tare la dayɔɔhe seyi'. A dayɔa la kayema yuun dela a pɔga pɔsɔɔ n de da'aberɛ bia, ge te a dayɔa kana la me dɛna a pɔgɔkeema bia.
48004023	A pɔge da'aberɛ la dɔgɛ a bia la doohe la ban dɔgɔre kɔma se'em, ge pɔgɔkeema la dɔgɛ a bia la doohe la Yenɛ nɔbiŋere la.
48004024	Abraham dayɔɔhe seyi' la makerɛ te to dekɛ makɛ: Abraham pɔgɔhe seyi' la ze' dena la nɔya ayi'. Pɔgɔsɛka n de da'aberɛ dɔgɛ da'aba la dela Hagar. A ze'ele bo la nɔɔrɛ la te Na'ayenɛ daa biŋe la Sinai Zoore la zuo la.
48004025	Hagar la n ze'ele bo Sinai Zoore n boe Arabia teŋa la, ze'ele bo Yerusalem teŋa la ka nɛreba zan'an. Yerusalem teŋa la ka nɛreba zan'an dela da'aba.
48004026	Ge saazuo Yerusalem la boe la fai, kaŋa n de tomam ma'.
48004027	La golehɛ te, Kondɔgɔrɛ wa, bahɛ te ho poorɛ pee te ho yoona vɔɔla, la hom nan pon ka dɔgɛ wa, hom kondɔgɔrɛ wa kɔma wan zo'e gana se'em pon dɔgɔra te la yuue.
48004028	Nananawa, yamam, n sɔɔnrɔ, ya dela Yenɛ kɔma a nɔɔrɛ la te a biŋe la zuo, wo Isaak n daa de se'em la.
48004029	Wo saŋkaŋa ha bisɛka te Hagar dɔgɛ la namehe bisɛka te ba dɔgɛ ka doohe Yenɛ nɔbiŋere la se'em bala mea te ana bo tomam me nananawa.
48004030	Ge gɔŋɔ la yeti, Pɔhɛ zina yɛ'ɛha, sa'ɛ pɔsɔɔ wa la ko bia wa te ba yehe. Pɔsɔɔ wa bia wa kan tara tɔntɛ la pɔgɔsɛka n boe fai bia wa.
48004031	Bala zuo, n sɔɔnrɔ, tomam dagɛ pɔge da'aberɛ la kɔma. To dela pɔgɔsɛka n fai wa kɔma.
48005001	Krista fan' to bahɛ te to ka le dɛna da'aba. Bala zuo, ya teregɛ ze'ele wo nɛresɛba te ba fan' ya bahɛ te ya sɔna ya mɛhe, ge da le lebe ya da'aba poan.
48005002	Yo'ɛ ya ya toba soŋa soŋa la ya wom mam Paul n tare se'ere te n yele ya wa. Ya han bahɛ te ba ŋma' ya, la pa'ale me yeti Krista n eŋɛ se'ere bo ya la dela yoo.
48005003	Le bahɛ te n yele ya, yamam se'em han sakɛ te ba ŋma' en a mina te la dela pɛnregerɛ te a dɔla pa'alegɔ la zan'an.
48005004	Yamam sɛba n kpeŋere ya mɛhe te ya dɔla pa'alegɔ la nimi nimi la ya ka tare tuure Yenɛ nɛŋa la, ya bɔkɛ ya mɛhe Krista zen'en. Hom ka bahɛ te Yenɛ zo'ohogɔ boe ya zuo.
48005005	Han dɛna tomam, to doohe la Sea nam Yesu ge to potɛn'ɛra dela Yenɛ mɛŋa n wan yeti te ka tare tuure a zen'an la.
48005006	Ge Krista Yesu poan ho ŋma' ya wo bii ho ka ŋma' wo ka pakɛ. Sɛla n pakɛ dela te to nam Yesu la te te tare nɔŋerɛ bɔ'ɔra nɛra woo.
48005007	Ya sakerɛ la te ya daa sakɛ bo Krista wɔn te zoa te ya zɔta. Ya me daa zote soŋa soŋa. Ge ane n pon parom bahɛ te ya ka le dɔla yelemɛŋɛrɛ wa?
48005008	A eŋɛ la wane pan'ahe ya wa? La dagɛ Yenɛ se'em n yi' ya la.
48005009	Ba makɛ yeti, Mi'ihom wa n bahɛ te boroboro foohe na.
48005010	Mam mi' ya soŋa soŋa te ya kan le tee bahɛ mam nɔɔrɛ la ge dɔla sɔrɔɔ seko. Ge nɛra se'em n daane ya, n pon dɛna se'em woo la, Yenɛ wan pa'ale en yam.
48005011	Ge la han dɛna mam n sɔɔnrɔ, mam han mɔɔla te ŋmaa ane soŋa wane te mam nyɛta namehegɔ wa? La han dɛna la yelemɛŋɛrɛ, mam mɔɔle ne Yesu Krista la a punpuuredɔɔ zuo kan tare ne daaŋɔ.
48005012	Ge nɛresɛba n daane ya wan bahɛ ya ge han bɔta ba lakɛ ba mɛhe.
48005013	Ge han dɛna yamam, n sɔɔnrɔ, Yenɛ yi' te ya bɔna la fai. Ge da bahɛ ya te ya fai bɔŋa wa bo ya sore te ya dɔla ya kɔrɛ n bote se'ere. Bahɛ ya te ya nɔŋerɛ la bahɛ te ya soŋora taaba.
48005014	Pa'alegɔ la zan'an ko' la yele deyena poan: Ge ton nɔŋɛ ho tadaana wo ho mɛŋa se'em la.
48005015	Ge ya han eta taaba wo ya dela mɔɔdunhe la, mini ya te yeti ya sagom la taaba.
48005016	Ge mam n yeti ya se'ere n wana: Te ya bahɛ te Sea la kelom pa'ala ya sore te ya da dɔla ya kɔrɛ n bote se'ere.
48005017	Asaala kɔrɛ n lo' se'ere dagɛ se'ere te Sea la bɔta. Sea la me n bote se'ere la dagɛ se'ere te asaala bɔta. Bana bayi' wa dine mɛ la taaba. Bala ho kan ta'an eta hom bote se'em.
48005018	Ho han dɔla Sea la n pa'ale ho sɔrɔɔ seko la, la ka nare te to dɔla pa'alegɔ la.
48005019	Nɛra woo mi' asaala potɛn'ɛrɛ n de se'ere: se'ere dela dɛngerɔ la yelefɛn'ɛha la toonse'a n ka ane soŋa la
48005020	kaanbera baga la sɔɔntooma la nɛreba n dine la taaba ge zabera la nyuunre la sunsunyiim la bonbɔre ninmɔ'ɔrɛ ge yɛlɛha taaba yema yema
48005021	ga nɛresɛba nini n mɔ'ɛ la ba tadaana bonɔ la nɛresɛba n bugure ge eta yele ana taaba. N yeti ya mɛ wo mam daa pon yele ya se'em la te sɛba n ete yele ana taaba kan kɛn' Yenɛ sɔ'ɔlom la poan.
48005022	Ge Sea la bo'ore la nɔŋere la nyeema la sunma'ahom la sugure la zo'ohogɔ la som la birikintɛ la
48005023	sigehe ho mɛŋa la nyɔkɛ n mɛŋa. Pa'alegɔ ka boe gana yele ana wa.
48005024	Sɛba n dole Krista Yesu la wɔne te ba kpa' ba mɛhe mɛ la ba potɛn'be'ero la sɛla woo te ba potɛn'ɛra bɔta.
48005025	Ge Sea la han bo to vom bona paŋa wa, bahɛ ya te Sea la mɛŋa pa'ala to sɔrɔɔ.
48005026	Da bahɛ ya te to yeti tomam n boe bii te pagara la taaba bii te nini tɛnta la taaba.
48006001	N sɔɔnrɔ, ge ya se'em han tue yelese'ere, bahɛ ya te yamam sɛba te Sea la pa'ala ya sore la yi' en baanlam la ya kan'an en. Ge wana poan la, tara ya mɛhe soŋa soŋa la ya da lu' bɔgɔseko te bama lu' la yɛ'ɛha.
48006002	Soŋore ya taaba la ya maala taaba yɛla, te wana poan n pa'ale te ya sakerɛ Krista nɔɔrɛ.
48006003	Ge se'em da ŋmɛ'ɛra a nyɔn'ɔn. A han ŋmɛ'ɛra a nyɔn'ɔn, a pan'ahɛ la a mɛŋa ge a dela zaŋa.
48006004	Ya zan'an behɛ ya tom soŋa ge gankɛ ya mɛhe. Ho tooma han ana soŋa, ho pɛngɛ ho mɛŋa. Ge da dekɛ ho tooma la makɛ la se'em tooma.
48006005	Ge mina ya, te nɛra woo tare a zeero mɛ te a zi'.
48006006	Nɛra se'em te ba pa'ala Yesu sore la mina te n tare sɛla woo n ane soŋa, enŋa la se'em n pa'ale en la wan tɔnrɛ.
48006007	Mini ya yele dena wa soŋa soŋa: nɛra ka pan'ahɛ Yenɛ. Nɛra me n borɛ sɛla a samanɛ, dene mea te a wan kɛ'.
48006008	Se'em n bute a iŋganɛ la n bote se'em la, a wan kɛ' la sagaŋɔ. Ge se'em n bute Sea la n bote se'em la a wan kɛ' la vom n ka tare ba'ahegɔ Yenɛ zen'en.
48006009	Dene poan, da bahɛ ya te to yete to tarege mɛ la etesoŋɔ. Te to han sɛ' ze'ele, la dena wa to wan ta nyɛ' yɔɔrɛ.
48006010	Bala zuo, bahɛ ya te to eta nɛra woo soŋa wo te nyɛte sɔrɔɔ te to eta soŋa se'em, ge n ba'a yɛta te ya eta som etegɔ bɔ'ɔra tomam la sɛba n de sɔɔnrɔ Yesu poan.
48006011	Behɛ ya golehegɔ la n kanregɛ se'em. Mam mɛŋa golehegɔ te n dekɛ goleha ya wa.
48006012	Sɛba n teregere te ba pɛnregɛ ya te ya ŋma' la, dela ba bote ba dekɛ ya ŋmɛ' ba nyɔn'ɔn bo basɛba. Ban ete wana wa dela ba ka bote nɛreba n namehe ba doohe Krista n ki punpuuredɔɔ zuo yɛla la.
48006013	Sɛba n ŋma' gee ba'a tɔgɔra ŋma yele la bote ya ŋma' mɛ te ba dekɛ la ŋmɛ'ɛra ba nyɔn'ɔnrɔ te ya bahɛ te bama n ŋma' ya. Ge ba ka dole pa'alegɔ la zan'an.
48006014	Yenɛ da bahɛ te mam ŋmɛ' nyɔn'ɔn sɛla zuo han dagana te to Daana Yesu Krista la a kum punpuuredɔɔ la zuo ma'an. Doohe a kum punpuuredɔɔ la zuo, teŋa wa zuo lɔgɔrɔ ka tara vɔnrɛ mam zen'en ge mam ki' mɛ han dɛna teŋa wa zuo.
48006015	La ka pakɛ te ho ŋma' ya bii ho ka ŋma'. Sɛla n pakɛ dela Na'ayenɛ ma'an tee sunpaalega bo to.
48006016	Nɛresɛba n dole nɔdena wa ba vom poan, Yenɛ bo ba sunma'ahom ge bahɛ te ba nyɛta popeelom, bama la Na'ayenɛ nɛreba zan'an.
48006017	Yɛhe nananawa yɛ'ɛha se'em da le bo mam zuwaka. Se'ere n sɔe la, nyiiha wa n boe mam iŋa wa pa'ale te mam dela Yesu da'aberɛ.
48006018	To Daana Yesu Krista zo'ohogɔ bɔna la ya zan'an. Taarɛ.
49001001	Mam Paul se'em te Yenɛ bɔta te n dɛna Krista Yesu tontoneba la yema la n golehɛ gɔŋɔ wa. N golehɛ bɔ'ɔra la Yenɛ nɛreba la n boe Epesus teŋa poan ge me dɛna birikindoma ba bɔŋa Krista Yesu sore dɔlɔga poan la.
49001002	To Sɔ Yenɛ la Na'ayenɛ Yesu Krista wan eŋɛ ya som ge bahɛ ya te ya tara sunma'ahom.
49001003	Bahɛ ya te to bo Yenɛ n de to Na'ayenɛ Yesu Krista Sɔ la fara. Se'ere n sɔe la, to bɔŋa Krista poan, Yenɛ kan' kan'somɔ bo to. A eŋɛ dena wa yɛhera la bo'olom sebo woo n ze'ele saazuo ha na te a Sea bo to la.
49001004	Ge Na'ayenɛ yuun pon lo'e to mɛ te to dɛna a nɛreba to bɔŋa Krista poan. A yuun eŋɛ dena wa mɛ ge yuun nya baŋɛ naam teŋa wa zuo. A yuun eŋɛ bala te to ta'an bɔna bo la enŋa ma'an ge me da tara tuure a nɛŋa. N nɔŋɛ tɔ la zuo,
49001005	te a yuun pon eŋɛ a potɛn'ɛrɛ te Yesu Krista poan, a wan tare tɔ wa'an a zen'en na te to dɛna a kɔma. Dena wa n yuun de sɛla te a bɔta ge me yuun tɛn'ɛhɛ te la ana soŋa te a eŋɛ.
49001006	Bala bahɛ ya te to bo Yenɛ fara la a zo'ohogɔ kantɛ la te a dekɛ bo to zaŋa doohe la Se'em n nɔŋɛ poan.
49001007	Te la dela Krista n daa ki' te a ziim ka'ɛ na la zuo te Na'ayenɛ fan' to bahɛ wa. Dena wa vɔnrɛ dela Na'ayenɛ bahɛ to yelebe'ero bo to. Bala, behɛ ya Yenɛ zo'ohogɔ n zo'e se'em,
49001008	te a dekɛ bo to bo ka tara makere. Yenɛ yam la a mi'ilom poan,
49001009	te a eŋɛ a potɛn'ɛrɛ te a eŋɛ la. A me bahɛ tɔ te to mina yelese'a te nɛreba ka mina a la. A pon daa eŋɛ a potɛn'ɛrɛ te a eŋɛ sɛla woo ba'ahɛ doohe la Krista poan.
49001010	Yenɛ n tare a potɛn'ɛrɛ te a eŋɛ sɛla woo zan'an zan'an ba'ahɛ dela daanse'ere daarɛ te a bɔta la han paɛ, a yete a tare la sɛla woo te a naam la wa'an bɔberɛ yenɛ na. Sɛla te a naam saazuo ha la la teŋa wa zuo wan wa'an bɔberɛ yenɛ na ge te Krista dɛna zuodaana sɔna behera.
49001011	Yenɛ ete sɛla woo yɛhera la a mɛŋa n tɛn'ɛhɛ bɔta te de eŋɛ se'em la se'em. Enŋa Yenɛ n loe to te to bɔŋa Krista poan, to dɛna a mɛŋa nɛreba. Dena wa dela enŋa mea n tɛn'ɛhɛ de bala bɔta de pin'ileŋɔ ha na.
49001012	Dene poan, bahɛ ya tomam sɛba n de yiadoma sakɛ to sunya poan bo Krista la, pɛngɛ Yenɛ paŋa wa.
49001013	Ban daa mɔɔlɛ yelemɛŋɛrɛ yetɔgom la n de yelesoma bahera te nɛreba nyɛta faanrɛ te yamam me daa wom la, ya daa sakɛ bo Krista. Na'ayenɛ nya bo ya la a Sea la te a daa pon biŋe a nɔɔrɛ te a bo ya la pa'ala te enŋa n nya sɔe ya te ya dela a mɛŋa nɛreba.
49001014	A Sea la n de se'em n ze'ele bo to pa'ala te to nyɛ' faanrɛ la te Yenɛ biŋe a nɔɔrɛ te a bo a nɛreba la. Dena wa n bahɛ te to mina soŋa soŋa te Yenɛ wan fan' sɛba n de a nɛreba la zan'an zan'an bahɛ. Bala, to pɛngɛ ya a paŋa wa.
49001015	Ge n daa wom ya sakerɛ Na'ayenɛ Yesu sore dɔlɔga poan la n ane se'em, la yan me tare nɔŋerɛ se'em bɔ'ɔra Yenɛ nɛreba la woo la.
49001016	Bala n sɔe, te n kɔ'ɔn bɔ'ɔra Na'ayenɛ fara saŋa woo ya zuo. N tɛnre ya yele la bala n po'ohegɔ poan,
49001017	ge me sohora to Na'ayenɛ Yesu Krista Yenɛ eŋɛ la n de Sɔ ge dɛna paŋadaana la te a bahɛ te a Sea la bo ya yam, ge bahɛ te Yenɛ nɛɛ a mɛŋa bo ya te ya ta'an mina en.
49001018	N me kelom sohora en te a bahɛ ya te ya mina soŋa soŋa ya potɛn'ɛra poan yɛhera sɛla te a yi' ya na te ya sakɛ ya sunya poan gura la. Ya me wan kelom bɔkɛ faanrɛ seko n ka tare makerɛ ze'ele saazuo na te enŋa Yenɛ biŋe a nɔɔrɛ te a bo a nɛreba la.
49001019	Le yɛ'ɛha me, ya wan bɔkɛ a paŋa n ane se'em te a tara tona la to sɛba n sakɛ bo Krista la. Paŋkana wa n boe to zen'en wa dela boyena la paŋsɛka n gane zan'an,
49001020	te enŋa Yenɛ daa dekɛ bahɛ te Krista le vo'e a kum poan la. Ge bahɛ en te a zin'ire a zuɔ saazuo ha.
49001021	Krista n de zuodaana sɔna sɛba woo n boe saazuo ha dɛna zuodoma, la kpɛ'ɛndoma, la panhedoma, la daandoma behera. Enŋa kelom sɔna sɛla woo te nɛreba behera te la tare kpe'eŋo teŋa wa zuo la teŋsɛka te Yenɛ yeti a ta naam pooren te to bɔna bini la.
49001022	Yenɛ dekɛ sɛla woo eŋɛ la Krista nu'uhen ge me loe en te a dɛna zuodaana sɛla woo poan lagaŋseko n dole enŋa Krista sore la.
49001023	Lagaŋɔ la dela Krista iŋa la, te Krista paŋa pirɛ lagaŋɔ la poan. Te Krista bɔ'ɔra sɛla woo vom.
49002001	Ge yia saŋa la, ya ka tare vom, te ya daa nan ka nane Yenɛ nɔɔrɛ ge daa tona be'em zuo, ge nananawa Krista nya bo ya vom.
49002002	Bala ma'an la, ya daa nan dole tona la be'emtooma teŋa wa zuo. Ya daa nan nane la Dima la n sɔ'e panhe behera la nɔɔrɛ. La zina wa mɛ panhe sena wa mɛ n kelom tara sɛba n ka nane Yenɛ la ba suunre poan.
49002003	Yelemɛŋɛrɛ, to zan'an daa ane wo bama n ane se'em eta sɛla te to mɛhe suunre bɔta la. To daa tare to iinhe wa eta la sɛla te to mɛhe suunre bɔta. To mɛhe me daa lagom dɛna la boyena la nɛresɛba te la daa nara te ba nyɛ' Yenɛ namehegɔ la.
49002004	Ge Yenɛ zɔ' tɔ ninbɔn'ɔn, ge me nɔŋɛ tɔ.
49002005	Tomam n daa nan ki' to sea poan doohe tomam n ka nam la zuo Yenɛ bo to vom doohe la Krista poan, la dela Yenɛ zo'ohogɔ zuo te to nyɛ faanrɛ.
49002006	To bɔŋa Krista Yesu poan, enŋa Yenɛ daa bahɛ te to daa wona te to lagom le vo'e to kum poan mɛ la Krista. A daa eŋɛ tɔ bala te to lagom la Krista zin'an la Yenɛ sɔna sɛla woo behera.
49002007	A daa eŋɛ bala te a pa'alɛ saŋa woo n kena a zo'ohogɔ la n ka tare makere n ane se'em, doohe la a nɔŋerɛ te a tara bo to Krista Yesu poan la.
49002008	La dela Yenɛ zo'ohogɔ la zuo te ya nyɛ' faanrɛ doohe la yan nam la zuo. Dena wa dagɛ la ya mɛŋa etegɔ, ge la dela Yenɛ bo'olom.
49002009	La dagɛ la ya mɛŋa tone te se'em wan ŋmɛ' nyɔn'ɔn.
49002010	Yenɛ n eŋɛ tɔ ton de sɛba wa, to bɔŋa Krista Yesu poan, a naam tɔ te to tona toonsoma se'a te a pon maahom te to tona.
49002011	Yamam sɛba sɔdoma la ya madoma n dagɛ Yudoma, la nare ya tɛnra dena wa, Yudoma behera ya te ya de'a la sɛba n ka ŋma' ge ton behera ba mɛhe te bama dela sɛba n ŋma'. Ge ŋmaa dela sɛla te nɛreba eta bɔ'ɔra ba iinhe.
49002012	N bote ya tɛnra la yan daa nan ane se'em yia la. Bala ma'an ha la, ya daa nan ka dekɛ ya mɛhe bo Krista. Ya daa nan dela saama ge daa nan ka lagom dɛna nɛresɛba te Yenɛ loe la. Ya daa nan ka boe Yenɛ nɔbiŋere la te a biŋe bo a nɛreba la poan. Ya bɔŋa teŋa wa zuo, ya daa ka mi' sɛla te ya wan sakɛ ya suunre poan gura. Ya me daa ka mi' Yenɛ.
49002013	Ge nananawa, ya bɔŋa Krista Yesu poan, Yenɛ nya tare yamam sɛba n daa zaan a zen'en la lɛm mɛ na Yesu ziim la zuo. La dela Krista n ki' la poan te a tara ya te ya lɛm en bala.
49002014	Se'ere n sɔe la, Krista mɛŋa bahɛ tɔ te to tara sunma'ahom yɛhera la enŋa n bahɛ te sɛba n de Yudoma la la sɛba n dagɛ Yudoma nya dɛna nɛra yene la zuo. A sagom sɛla n gu'ure ge bahera te ya dɛna diŋdoma la taaba la la a kum la poan.
49002015	A saalom pa'alegɔ la la ko ze'elego la ko malema zan'an mɛ. A eŋɛ dena wa te a ta'an bahɛ mɛ buuri bayi' wa dɛna buuri deyena bɔna enŋa poan. Etekona wa poan te a daa bahɛ te nɛreba tara sunma'ahom.
49002016	Krista n daa ki' punpuuredɔɔ zuo la daa dela sɛla n sagom sɛla n daa bahɛ ya te ya dɛna diŋdoma la. N daa ki' punpuuredɔɔ zuo la daa le kelom bahɛ mɛ te a ta'an dekɛ buuri bana bayi' la te ba naɛ taaba dɛna buuri deyena. A daa eŋɛ ba bala ge nya tare ba mɛ lebe Yenɛ zen'en na.
49002017	Bala Krista wa'ana mɔɔlɛ la yelesoma yɛhera sunma'ahom yele bo nɛra woo. A mɔɔlɛ dɛ bo yamam n daa zaan Yenɛ zen'en la. A me kelom mɔɔlɛ dɛ bo yamam n daa lɛm Yenɛ la.
49002018	Te la dɛna Krista poan te to zan'an, to sɛba n de Yudoma la to sɛba n dagɛ Yudoma ta'an wa'an to Sɔ Yenɛ zen'en na yɛhera a Sea la poan.
49002019	Dene poan, yamam sɛba n dagɛ Yudoma ka le dɛna saama. Ya nya dɛna la Yenɛ nɛreba bɔna Yenɛ buuri la poan.
49002020	Yamam mɛ dela sɛba te ba nya dɔgɔle ɛnberɛ la te Yesu tontoneba la la nɔtɔgɔheba la ɛɛnbɛ la zuo, te Yesu mɛŋa dɛna ɛnberɛ la kugure la.
49002021	Magahɛ wo ɛnberɛ n ane se'em bo yire la, bala me te enŋa Yesu me gorɛ ya woo bɔberɛ yenɛ bii bahɛ te ya de'a nɛresɛba n zo'ore sɛ' ze'ele ana wo Yenɛ Toolom Yire la.
49002022	Ya bɔŋa Yesu poan, yamam me lagom mɛ la nɛrebana woo wo yire la ge te Yenɛ nya dɛna se'em n boe bini yɛhera a Sea la paŋa poan.
49003001	Te dene mea zuo mam Paul se'em te ba pagɛ Krista Yesu zuo yamam sɛba n dagɛ Yudoma zuo la, n sohore la Yenɛ.
49003002	Ge mam mi' te ya seren wom te Yenɛ n ete som bɔ'ɔra nɛreba la zuo, te a bo mam toondena wa te n tom ya mam som zuo.
49003003	Yenɛ daa nɛɛ pa'alɛ mam te n mina a yelese'a te asaala ka ta'an mina a la. N golehɛ sɛla fiin wa yɛhera a yɛla.
49003004	Ya han kan'anlɛ sɛla te n golehɛ bo ya la, ya wan baŋɛ mam bɔkɛ Krista yelese'a te asaala kan ta'an mina a la.
49003005	Yuuma yuuma ha la, Yenɛ ka yele yɛla la bo nɛreba la. Ge nananawa, a nɛɛ a bo Yesu tontoneba la la nɔtɔgɔheba la yɛhera la a Sea la poan.
49003006	Yɛla la dela ana wa, yelesoma la poan, sɛba n dagɛ Yudoma la me lagom tara tɔntɛ la sɛba n de Israeldoma la yɛhera Yenɛ som la poan mɛ. Ba me le lagom bɔna la lagaŋɔ koyema mea me poan, ge me tara ba tɔntɛ yɛhera Yenɛ n biŋe a nɔɔrɛ doohe Krista Yesu poan.
49003007	La dela Yenɛ zo'o'hogɔ bo'olom sebo n boe deyema la te mam dɛna yameŋa bo yelesoma la. Dena wa daa de bala yɛhera la enŋa Yenɛ mɛŋa paŋatooma poan.
49003008	Yenɛ nɛresɛba woo n pɔ'ɛ la, mam me n le sahɛ pɔ'ɛ bama me poan. Ge bala zan'an, Yenɛ bo mam sore te n mɔɔlɛ yelesoma la yɛhera yelese'a n boe Krista zen'en ka tara magahegɔ la bo sɛba n dagɛ Yudoma la.
49003009	Ge la n me le bahɛ te nɛra woo baŋɛ Yenɛ tooma n wan ana se'em yɛhera a yelese'a te asaala kan ta'an mina la. Yenɛ se'em n naam sɛla woo la daa ka nɛɛ yele ana wa bo nɛreba yuuma yuuma n tole ha.
49003010	A yuun eŋɛ bala te nananawa, a ta'an bahɛ te lagaŋseko n dole Yesu sore la bahɛ mɛ te sɛba n de kpɛ'ɛndoma la zuodoma bɔna saazuo ha ta'an mina Yenɛ yam la n boe tɔka tɔka se'em woo la.
49003011	Ge Yenɛ n tɛn'ɛhɛ se'em yuuma yuuma ha la kelom kɔ'ɔn dɛna la bala nananawa te a nyaŋɛ eŋɛ dena wa yɛhera Yesu Krista to Na'ayenɛ poan.
49003012	To bɔŋa Yesu poan la to sakerɛ poan, sore boe bo to te to keŋɛ Yenɛ zen'en te sɛsɛla ka bɔna wan ta'an gu' to te dabeem tara tɔ.
49003013	Dene poan, n bene ya mɛ, te ya da bahɛ te la daana ya la mam nyɛte namehegɔ ya zuo la. La dela ya nyɛ' pɛnka zuo te n nyɛta namehegɔ la bala.
49003014	Dene mea zuo, mam dɔnbelɛ teŋa mɛ to Sɔ Yenɛ nɛŋa.
49003015	Enŋa n de sɔ bo yiredoma sɛba woo n boe saazuo ha la teŋa wa zuo.
49003016	Mam sohore te Yenɛ se'em pɛnka n ka tare magahegɔ la wan bo ya paŋa yɛhera a Sea la poan te ya ta'an sɛ' ze'ele ya sakerɛ ya suunre poan.
49003017	Ge te ya sunya me wan dɛna zen'an te Krista wan bɔna yɛhera ya sakerɛ a sore dɔlɔga la poan. Mam kelom sohora mɛ te ya nyɛga la ya ɛnberɛ wan sɛ' nɔŋerɛ poan.
49003018	Bala, te yamam la Yenɛ nɛreba la woo wan ta ta'an bɔkɛ Krista nɔŋerɛ la yaleŋa la bo ko'olom ane se'em.
49003019	Yelemɛŋɛrɛ, nɛra nare te a ta'an baŋɛ a nɔŋerɛ la zan'an zan'an. Ge ya han baŋɛ dɛ ya wan kɔ'ɔn tara Yenɛ ya zen'an.
49003020	Dena wa dela paŋsɛka n boe to poan n tone yɛla kekeko bɔ'ɔra tɔ gana sɛla te to sohora a zen'en, bii tɛn'ɛha la.
49003021	Pɛnka dɛna Yenɛ n boe lagaŋɔ la poan la Krista Yesu dene saŋa woo. Taarɛ.
49004001	Dene poan, mam Paul se'em te ba pagɛ te n tona Na'ayenɛ tooma zuo la yete ya mɛ la ninmɔ'ɔrɛ. Bahɛ ya te ya bɔŋa dɛna bɔŋsɛka n makɛ la Yenɛ n yi' ya se'em la.
49004002	Sirihe ya ya mɛŋa ge dɛna na'ahegɔ nɛreba ge me tara suguru daarɛ woo. Ge da ihegera suunre tɔtɔ la taaba nɔŋerɛ zuo.
49004003	Yeregɛ ya mɛ la ya tara nɔyenɛ la te Sea la bɔ'ɔra doohe la sunma'ahom sebo te ya tara la.
49004004	Se'ere n sɔe la, iŋa kayena ma'an n boe, Sea kayena la potɛn'ɛrɛ deyena te to gura.
49004005	To tare la Na'ayenɛ ayena ma'an la sakerɛ deyena me ma'an, la ko'om soa boyena me ma'an.
49004006	Yenɛ ayena dɛna nɛre woo Sɔ, tona sɛla woo ge sɔna sɛla woo.
49004007	Ge bala zan'an, Yenɛ bo to woo mɛ zo'ohogɔ wo Krista n yelehe bo'olom mɛŋa se'em la.
49004008	Dene n sɔe, te ba golehɛ Yenɛ gɔŋɔ la poan yeti, A zom zoore la mɛ la nyaŋere te yamehe zo'e zo'e dɔla a poore, te a bɔ'ɔra nɛreba bo'olom.
49004009	Lan yeti, N daa zom saazuo saazuo ha la, vɔnrɛ dela bem? La vɔnrɛ dela yia a daa sige la teŋa teŋa, teŋa wa zuo na.
49004010	Bala, se'em n sige teŋa wa zuo na, n kelom dɛna se'em n zom saazuo saazuo ha, ta gaŋɛ sɛla woo n boe bilam ha. A eŋɛ bala, te a ta'an sɔna sɛla woo n boe teŋa wa zuo la sɛla woo n me boe saazuo ha la.
49004011	La dela enŋa bo nɛreba bo'olom. A daa loe nɛreba te ba dɛna a tontoneba, te sɛba me dɛna nɔtɔgɔheba, sɛba me dɛna a yehe mɔɔladoma, sɛba me dɛna Yenɛ yire duŋkeema la pa'aleba.
49004012	A daa eŋɛ dena wa, te a maahom la Yenɛ nɛreba la woo te ba tom a tooma. Te a mɛ' lagaŋɔ la n de Yesu Krista iŋa la,
49004013	to zan'an wan wa'ana dɛna boyena to sakerɛ la la ton mi Yenɛ Dayɔa la se'em la. To wan bi'e ta paɛ Krista naanɛ n ane se'em.
49004014	Ge te lagaŋseko n dole Yesu sore la han ta zo'e bala. To kan le dɛna kɔma te ponpan'ahom doma la pa'alegɔ la nigiŋɔtooma ziira wo ko'mi'inhe, bii sabebego kaara zen'en woo.
49004015	Te ton dɛna la bonkoteba ge me wan ta tɔgɔra yelemɛŋɛrɛ nɔŋerɛ zuo, to wan zo'e sɛla woo poan paɛ Krista se'em n de zuodaana la.
49004016	Enŋa n de zuo iŋa la poan ge te to mam me dɛna iŋa la logoha yema yema. Ge iŋa la nyɔkɛ la taaba dɛna iŋyeŋɔ te ko logoha yema yema la me tona ba tooma. Bala me, tomam me tare la nɔyenɛ ge zɔ'ɔra ton tare nɔŋerɛ bɔ'ɔra taaba la zuo.
49004017	Bala, Na'ayenɛ paŋa poan, n yeti ya dena wa la ninmɔ'ɔrɛ, te ya da le bone ya wo sɛba n ka nane Yenɛ n bo se'em la. Sɛla te ba tɛn'ɛha la ka soŋore ba.
49004018	Se'ere n sɔe la, ba potɛn'ɛra boe lika poan, te ba me ka tara Yenɛ vom la ban zagahɛ en mɛ ge me ka zamehɛ sɛla te a pa'alɛ ba la zuo.
49004019	Dena mea zuo, ba ka tare valom la fiin me. Be'em tooma ma'an te ba kɔ'ɔn nɔŋɛ ba eta ge tona yelese'a n ka nare. Ba kelom kɔ'ɔn bɔta te ba tona la yele ana.
49004020	Ge han dɛna yamam, la daa dagɛ la yele ana taaba te ya daa zamehɛ yɛhera Krista yele.
49004021	Yelemɛŋɛrɛ, ya wom Krista yele. Ba me pa'alɛ ya yelese'a n de yelemɛŋɛrɛ Yesu poan wo yan de a dɔlɔba la.
49004022	Bala, bahɛ ya nɛrekɛka la n daa bahɛ te ya bɔna yan bote se'em la. Nɛrekɛka sɛka koŋkoma'ahom n daa sagone ka la.
49004023	Tee ya suunre la ya tɛn'ɛseto te ya tara yia saŋa la ge nya bɔna bɔŋsɛka n ane soŋa nananawa.
49004024	Tee ya nɛrepaalega la te Yenɛ naam ka te ka wɔna la en la yɛ. Nɛrepaalega wa nɛɛre ka mɛŋa la tontɔɔ la toolom vom poan.
49004025	Dene poan, da le parone ya. Nɛra woo yɛta yelemɛŋɛrɛ bɔ'ɔra a sɔɔn. Se'ere n sɔe la, to zan'an lagom dɛna la boyena Krista iŋa la poan.
49004026	Ho sunsunya han nyie, da bahɛ te bala bahɛ hɔ te ho tom be'em. Da me bahɛ te ho sunsunya kɔ'ɔn nyie bala yɛ'a yenlore.
49004027	Da bahɛ te Sagona la nyɛ' sore ho zen'en.
49004028	Se'em n daa zuunre a bahɛ zunwa ge tona. A han tona bala, a wan diiha a mɛŋa ge me soŋora sɛba n ba soŋɛ ba.
49004029	Ya han tɔgɔra, da bahɛ ya te yetɔgom sebo n tare be'em kena na bɔna ya yetɔgom la poan. Tɔgɔre ya yetɔgom sebo n tare soŋorɛ bahera te nɛreba zɔ'ɔra soŋa soŋa nyɛta sɛla te ba tara. Bala, te sɛla te ya tɔgɔra la wan tara soŋorɛ bɔ'ɔra sɛba n kelehere ya la.
49004030	Da nyiihe ya Yenɛ Sea la suunre. Se'ere n sɔe la, Yenɛ Sea la n de a danlehom pa'ala te enŋa Yenɛ n sɔe ya gura te de daarɛ la han paɛ a wan fan' ya bahɛ.
49004031	Bahɛ ya tɛn'ɛbe'ero la pototɛn'ɛhegɔ la sunsunyiim. La ka nare te ya le nyabera bii toora se'em. La me ka le sona te ya tɛn'ɛha tɛn'ɛseko woo n yare nɛra se'em.
49004032	Ge, ton de ya sɛba n wan soŋora taaba ge eta sɛla n an soŋa bɔ'ɔra taaba. De ya sɛba n wan dita suguru bɔ'ɔra taaba wo Yenɛ n di' suguru bo ya se'em Krista zuo la.
49005001	Bala, yan diŋɛ dɛna Yenɛ kɔma sɛba te a nɔŋɛ la, la sontii ya ana wo enŋa n an se'em la.
49005002	Ya tara nɔŋerɛ wo Krista n daa nɔŋɛ to se'em ge ki to zuo, wo kaanbegɔ bo'olom n tare nyuŋo soŋɔ bo Yenɛ.
49005003	Bala, yan kelom diŋɛ dɛna Yenɛ nɛreba wa, la ka nare te ya tɔgɔra yalom yetɔgom, bii yelese'a n de dɛngerɔ, bii nyika.
49005004	La me da tɔgɔra yelenyalehe, bii yetɔgom sebo n ka tare vɔnrɛ, bii yelese'a n ka nare nɛra tɔgɔra. Ge, la ton sona mɛ te ya pɛngera Yenɛ.
49005005	Ya mɛhe mi' soŋa soŋa te nɛra se'em n tone yalomtooma, bii eta yelese'a n de dɛngerɔ, bii nyigera kan ta'an bɔna zen'sɛka te Krista la Yenɛ sɔna behera la. Nyika la dela baga kaanbegɔ.
49005006	Ge, da bahɛ ya te se'em dekɛ yetɔgɔyooro pan'ahɛ ya. Te la dela yele ana mɛŋa zuo te Yenɛ wan namehɛ nɛresɛba n ka nane en la.
49005007	Bala, da tare ya yelese'ere te ya eŋɛ la nɛre bama taaba.
49005008	Ge yamam mɛhe daa nan boe lika poan. Ge yan nya de Na'ayenɛ nɛreba la, ya nya boe la nɛɛhom la poan. Bala, ya bɔna wo nɛresɛba n de nɛɛhom n boe se'em la.
49005009	Ho dɛna nɛɛhom vɔnrɛ dela ho eta yelese'ere woo n ane soŋa, ge dɛna tontɔɔ, ge me dɛna yelemɛŋɛrɛ.
49005010	Kpeŋe ya ya mɛhe la ya zamehe ya sɛla n ete Na'ayenɛ suunre nyɛlom.
49005011	Da tare ya yelese'ere te ya eŋɛ la yelese'a n ka tare vɔnrɛ te nɛreba eta. Yele aŋa dela lika poan yɛla. Ge ton bahɛ ya nɛɛ peelome na.
49005012	La de vi' te ho tɔgɔra yɛhera yelese'a te nɛreba sogora eta la yele
49005013	Ge sɛla woo han ta wa'an nɛɛhom la poan na, nɛreba wan nyɛ' la ba nini ban seren ane se'em.
49005014	Te nɛɛhom n de sɛla n bahere te nɛra nyɛta sɛla woo la a nini. Bala n sɔe, te ba yeti, Be'em daana wa, ihege. Han dagana bala, la wan sagom hɔ, wa'ana te Krista fan' hɔ.
49005015	Dene poan, tare ya mɛŋa soŋa soŋa yɛhera ya bɔŋa poan. Da bo ya wo nɛresɛba n ka mi' sɛsɛla la, ge boe ne ya wo nɛresɛba n tare yam la.
49005016	Ya han nyɛ' sose'ere woo, dekɛ ya dɛ tom toonsonɛ. Se'ere n sɔe la, Tomam saŋa wa, nɛreba tona toonfɛn'ɛha.
49005017	Bala, da de ya gɔɔnɔ, ge ton kpeŋe ya ya mɛhe mina sɛla te Na'ayenɛ bɔta ya te ya eta.
49005018	Da de ya daamnyuureba, te bala sagom ne ya me. Ge ton bahɛ ya te Yenɛ Sea kɔ'ɔn tona la ya.
49005019	Tare ya pɛnka yooma, Yenɛ baaŋa la toolom yooma yɛla tɔgɔra bɔ'ɔra taaba, yoone ya pɛnka yooma woo ya suunre poan pɛngera Na'ayenɛ.
49005020	Po'ohe ya to Sɔ enɛ yelese'ere woo poan to Na'ayenɛ Yesu Krista paŋa poan.
49005021	De ya sɛba n wan nana taaba yan bo'ore Krista na'ahegɔ la.
49005022	Pɔgɔhe, nane ya, ya sereba wo yan nane Na'ayenɛ se'em la.
49005023	Sera n de zuodaana a pɔga zen'en wo Krista me n de zuodaana lagaŋɔ la poan se'em la. Krista mɛŋa n de lagaŋɔ n de a iŋa la faanra.
49005024	Bala, pɔgɔhe kɔ'ɔn nana ba sereba sɛla woo poan wo lagaŋɔ kɔ'ɔn nana Krista se'em la.
49005025	Dene mea, yamam sereba me, ya nɔŋɛ ya pɔgɔba wo Krista n daa nɔŋɛ lagaŋɔ la se'em ge ki' ba zuo la.
49005026	Krista daa eŋɛ dena wa te a bahɛ mɛ te lagaŋɔ la dɛna Yenɛ ma'an dene, doohe la yelehom la poan, la en pee ko la ko'om ba'ahɛ.
49005027	A daa eŋɛ dena te a dekɛ lagaŋɔ la mɛ la ko soŋa zan'an bo a mɛŋa. Te ko dɛna fa'a da tara dɛnkɔ bii tuure, bii ŋmɛlema, bii ganleŋɔ.
49005028	Bala mea, boraahe nɔŋɛ ba pɔgɔba wo ban nɔŋɛ ba mɛhe iinhe se'em la. Se'em n nɔŋɛ a pɔga me nɔŋɛ a mɛŋa mɛ.
49005029	Nɛra ka boe ka nɔŋɛ a mɛŋa iŋa. A daana n wan to eŋɛ se'em dela a wan diiha a mea mɛ gee me beha a mea soŋa soŋa wo Krista n ete se'em bɔ'ɔra lagaŋɔ la.
49005030	Se'ere n sɔe la, tomam me lagom dɛna la a iŋa la loga a se'a.
49005031	Ge, ba golehɛ Yenɛ gɔŋɔ la poan yeti, Yele dena wa zuo, boraa wan bahɛ a sɔ la a ma ge dekɛ ka mɛŋa naɛ boyena la ka pɔga, te ba bayi' lebege boyenɛ.
49005032	Yele dena wa dela yelekantɛ n sogɛ ge mam dekɛ dɛ tɔgɔra makara mɛ la Krista la a lagaŋɔ la.
49005033	Ge dena wa, dekere bɔ'ɔra la yamam mɛ te sera woo nɔŋɛ a pɔga wo n nɔŋɛ a mɛŋa se'em la. Te pɔka woo mɛ na'ahe ka sera.
49006001	Le pa'ahɛ, yamam kɔma me, nana ya dɔgɔreba Yenɛ sore la poan. Se'ere n sɔe la, la dela ya tone te ya eta bala.
49006002	Dena n de yia yele n tare nɔbiŋere, Na'aha ho sɔ la ho ma,
49006003	Bala te ho wan tara vom woko teŋsɛka te ya Na'ayenɛ la n de ya Yenɛ dekera bɔ'ɔra ya wa poan.
49006004	Bala mea, yamam sɔdoma la madoma me ka sontii ya eŋɛ ya kɔma sɛla n wan bahɛ te ba sunsunya nyie. Ge yan wan ton eŋɛ se'em dela ya kan'ana ba wo sɛba n dole Na'ayenɛ sore la ge pa'ala ba sɛla n nare ba eta.
49006005	Le kelom pa'ahɛ yɛ'ɛha, yamam yamehe me nana sɛba n sɔe ya behera teŋa wa zuo la. Bo'ore ya ba na'ahegɔ ge me zote ya ba. Ya han eta dena wa, ya ete dɛ la ya sunya zan'an zan'an wo ya ete dɛ bɔ'ɔra la Krista la.
49006006	Da ne gure ya te ya ta nyɛ' ba ge pin'ilom eta dena wa te ba ta'an yete ya de nɛresoma. Ge ya dekɛ ya suunre zan'an zan'an la ya eŋɛ sɛla te Na'ayenɛ bɔta wo Krista yamehe la.
49006007	Bala, tone ya ya tooma la ya potɛn'ya zan'an zan'an wo ya dela yamehe tona bɔ'ɔra Na'ayenɛ gee dagɛ asaala la.
49006008	Mina ya te Na'ayenɛ wan yɔ' nɛra woo sɛba n de yamehe la sɛba n dagɛ yamehe yɛhera la toon somse'a te ba tom la.
49006009	Yamam me sɛba n tare yamehe me eta bala bɔ'ɔra ba ge da eta ya sɛla n wan tara dabeem kɛn'ɛha ba. Mina ya te yamam mɛhe la ya yamehe la me tare Daana te a bɔna saazuo ha. A gankere nɛra woo la boyena.
49006010	Ba'ahegɔ poan, kpeŋe ya ya mɛhe ge sɛ' ze'ele soŋa soŋa ya bɔŋa Na'ayenɛ poan la a paŋsɛka n gane sɛla woo la poan.
49006011	Dekɛ ya Yenɛ zaberɛ lɔgɔrɔ la yɛ'. Bala te ya wan ta'an sɛ' ze'ele ge te Sagona la kan dekɛ a be'emtooma la nyaŋɛ ya.
49006012	Se'ere n sɔe la, to ka zaberɛ mɛ la saaleba, ge to zaberɛ mɛ la bonbɛ'ɛhe la ba kpɛ'ɛndoma, la paŋbɛ'ɛhe n sɔe saazuo behera.
49006013	Bala, dekɛ ya Yenɛ zaberɛ lɔgɔrɔ la yɛ'. Bala, te dabaherɛ be'o daarɛ la han paɛ ya na, ya wan ta'an sɛ' ze'ele bala mea. Ya me han zabɛ ta paɛ ba'ahegɔ, ya wan kelom sɛ' ze'ele ge te a kan nyaŋɛ ya.
49006014	Dene poan, sɛ' ya ze'ele mɛ soŋa soŋa. Gee Yenɛ zaberɛ lɔgɔrɔ la dela dena wa. Bahɛ ya te yelemɛŋɛrɛ bɔna la ya wo sɛganɛ te ya dekɛ lo' ya sɛɛhe kaŋkaŋɛ la. Bahɛ ya te tontɔɔtooma me ana wo kuto fuseko te ba ne yɛ' pin' nyɔn'ɔn bɔba ma'an la.
49006015	Le yɛ'ɛha me, bahɛ ya te ya nini mɔ'ɛ la te ya mɔɔlɛ yelesoma la yɛhera sunma'ahom yele bo nɛreba te la ana wo tagase'a te ya pire maahom yeeha zaberɛ.
49006016	Zen'en woo te ya bɔna bahɛ te ya sakerɛ dɛna ya zaba tɛ'ɛga gu'ura Sagona la yabega pɛɛma la te a tɛɛra la.
49006017	Bahɛ ya te faanrɛ la te ya nyɛ la me ana wo kuto sapibere te ya dekɛ vuge, ge te Yenɛ yelehom me dɛna soa te Yenɛ Sea bɔ'ɔra la.
49006018	Po'ohere ya bɔ'ɔra Yenɛ te a soŋɛ ya yele ana wa woo poan. Zen'an woo te ya bɔna, ya soha wo Yenɛ Sea la n yele ya se'em la. Dena mea zuo, da gan' ya ginhera ge sɛ' ya ze'ele mɛ soŋa soŋa. Po'ohere ya daarɛ woo bɔ'ɔra Yenɛ nɛreba woo.
49006019	Ya me po'oha bɔ'ɔra mam te Yenɛ bo te sɛla te n wan tɔgɛ. A bahɛ mam te n han ne yete n tɔgɛ, n tɔgɔra boraanɛ, ge bahɛ te nɛreba ta'an baŋɛ yelesoma yɛla la te ba nan ka baŋɛ la.
49006020	Yelesoma la zuo, te mam ze'ele Yenɛ na'are pakadeen wa poan. Sohɛ ya bo mam te n mɔɔlɛ yelesoma la la boraanɛ wo la n de n mɔɔla se'em la.
49006021	Ge to sɔɔn soŋɔ Tikikus se'em de birikina tona Na'ayenɛ tooma la wan yele ya sɛla woo yɛhera n yele. Bala, te ya wan baŋɛ mam ane se'em.
49006022	Bala n sɔe, te n tona en na la. A han wa'an bala na, a wan yele ya to woo n ane se'em, ge kpemehe ya.
49006023	To Sɔ Yenɛ la Na'ayenɛ Yesu Krista wan bahɛ te ya sɛba woo n de sɔɔnrɔ la te ya tara sunma'ahom la nɔŋerɛ. A me wan bahɛ te ya tara sakerɛ bala bo en.
49006024	Yenɛ zo'ohogɔ bɔna la sɛba woo n tare nɔŋse'ere n ka tare ba'ahegɔ bɔ'ɔra to Na'ayenɛ Yesu Krista.
50001001	Mam Paul la Timoti sɛba n de Yesu Krista yamehe la n golehɛ gɔŋɔ wa. To golehɛ bɔ'ɔra la yamam sɛba zan'an n de Yenɛ nɛreba, bɔna Filipi teŋa poan la sɛba n de ya zuodoma Yesu sore dɔlɔga poan, la ya sɛba n tone bɔ'ɔra ya lagaŋɔ la.
50001002	To Sɔ Yenɛ la Na'ayenɛ Yesu Krista wan eŋɛ ya som ge bahɛ ya te ya tara la popeelom.
50001003	Mam ne bo Yenɛ fara mɛ saŋa woo te n ne soha bɔ'ɔra ya.
50001004	N ne han soha bɔ'ɔra ya n ne soha mɛ la sunma'ahom.
50001005	Se'ere n sɔe la, yan soŋɛ mam pin'ileŋɔ poan na te n mɔɔlɛ yelesoma la wa paɛ zina wa.
50001006	Bala, n tare n potɛn'ɛrɛ poan te Yenɛ se'em n pin'ilom toonsonɛ dena wa ya zen'en wa wan bahɛ dɛ te de bɔna bala tara tara ta paɛ Krista Yesu lebega daarɛ na.
50001007	Te n kɔ'ɔn tɛnra ya yele mɛ n suunre wa. Bala, la dela ma'an bo mam te n tɛn'ɛha ya yele. Se'ere n sɔe la, ya lagom soŋɛ mam mɛ n tone wa te Yenɛ dekɛ bo mam wa poan, se'em ma'an te n wan bɔna pakadeen la, la mam wa bɔna fai tɔgɔra pɔ'ɔra yelesoma la.
50001008	Ge Yenɛ mi' soŋa soŋa te n tɔgɔre yelemɛŋɛrɛ la mam yeti n nɔŋɛ ya wo Krista Yesu n nɔŋɛ to se'em la.
50001009	Bala, n po'ohere te ya nɔŋerɛ la wan kɔ'ɔn zɔ'ɔra pa'aha. Ya me wan zo'e la yam la bɔkerɛ soŋa soŋa,
50001010	la ya ta'an eta sɛla n de ma'an. Bala te ya kan tona be'em ge kan tara zɛrɛgɛ Krista daarɛ la,
50001011	ya wan perɛ la tontɔɔ vom wɔla n ze'ete Yesu Krista poan na la te la tare pɛnka la na'ahegɔ na bo Yenɛ.
50001012	N sɔɔnrɔ, n bote ya baŋɛ mɛ te mam n daa nyɛ' yelese'a la daa kɔ'ɔn soŋɛ mɛ te yelesoma tooma la tole nɛŋa.
50001013	Dene poan, pɛɛntɛɛnreba la zan'an la sɛba woo n boe kalam wa mi' te n bo pakadeen wa la mam de Krista yameŋa la zuo.
50001014	Ge mam boe pakadeen la bahɛ mɛ te Na'ayenɛ la dɔlɔga la nyɛ sunkanberɛ Yesu sore dɔlɔga la poan, mɔɔla yelesoma la la boraanɛ.
50001015	Ge nɛreba basɛba me mɔɔla Krista yɛla bɔ'ɔra nɛreba nyuunre la zaba zuo. Ge sɛba me mɔɔlɛ dɛ yɛhera la ba suunre poan nɔŋerɛ zuo.
50001016	Ba mi' te Yenɛ n dekɛ toonɛ la bo mam te n tɔgɛ po'e yelesoma la.
50001017	Ge sɛba la me ka mɔɔlɛ Krista yɛla yɛhera la ba sunya poan. Ge ba ete dɛ la nyika zuo. Ba tɛn'ɛhe te ba han eta bala, ba wan maan bahɛ te yɛla zo'e zo'e paɛ mam pakadeen la.
50001018	Ge la ka tare yele. N tare popeelom la Krista yele te ba dekɛ mɔɔlɛ te sɔrɔɔ seko woo poan. Nɛreba mɔɔlɛ dɛ ma'an bii ba ka mɔɔlɛ dɛ ma'an, mam wan kelom tara popeelom la dɛ.
50001019	Se'ere n sɔe la, mam mi' te ya po'ohegɔ zuo la Yesu Krista Sea soŋorɛ poan ba wan bahɛ mam.
50001020	Ge yelese'ere n boe mam suunren te mam gura wa dela mam kan malom zɔ' vi' te n kan tom toonse'ere n de n tone. Ge saŋa woo, pon sɔna nananawa, mam kan zɔta dabeem. Ge mam iŋa wa zan'an, wan tara na'ahegɔ kena Krista zen'en, n vom bii n kum.
50001021	Te mam zen'an, vom dela Krista denɛ. Ge la han le dɛna la n ki', bala n de Yesu Krista denɛ gana zan'an.
50001022	Ge n han nyaŋɛ vɔna, dena n bahere mam te n tona toonse'ere n tare vɔnrɛ. La han dɛna bala, mam yi kan baŋɛ vom n nyane bii hon ki' n nyane.
50001023	Ba zan'an dela yelesonɛ. Ge mam bote n ki' mɛ la n bɔna la Yesu Krista. Te dena n de sɛla n gane zan'an.
50001024	Ge yamam zuo la de ninmɔ'ɔrɛ te n vɔna.
50001025	Dena wa dela yelemɛŋɛrɛ. Bala, n mi' te n wan vɔna bɔna la ya la n soŋɛ ya te ya maan sɛ' ze'ele Yesu sore dɔlɔga la poan ge tara popeelom la yan nam n se'em la.
50001026	Te bala, te ba han ta bahɛ mam te n lebena te n bɔna la ya, ya wan nyɛ' sore malom pa'ahɛ, ge dekɛ mam ŋmɛ' ya nyɔn'ɔn la ya bɔŋa n ane se'em la Yesu Krista.
50001027	Ge sɛla n de ninmɔ'ɔrɛ dela ya bahɛ te ya bɔŋa ana wo Krista yelesoma n bote ya bɔna se'em la. Te bala, te n han wan nyaŋɛ wa'ana behɛ ya bii, n kan nyaŋɛ wa'ana, n wona la n toba te ya kɔ'ɔn sɛ' ze'ele mɛ la suunre deyena. Ge me tara la potɛn'ɛrɛ lagom zegera te ya mɔɔlɛ Yesu yɛla bo nɛreba.
50001028	Da tare ya dabeem la ya diŋdoma la, kpe'em ya mɛ saŋa woo. Wana n wan pa'alɛ te bama wan koŋɛ ge te yamam nyaŋɛ. Se'ere n sɔe la Yenɛ n bo'ore nyaŋerɛ.
50001029	Se'ere n sɔe la, Yenɛ bo sore mɛ dagɛ la ya nam Yesu ma'an ge ya lagom namehe a zuo.
50001030	Nananawa, ya nya wan ta'an lagom la mam te to zabe. Zabe denɛ n bala te ya daa nyɛ' te n zabera dabeha n tole ha la, ge te ya le wom te n kelom zabera wa.
50002001	Ya bɔŋa Krista sore dɔlɔga la poan wan bahɛ ya te ya nyɛ' paŋa ge te a nɔŋɔlom la bahɛ ya te ya tara popeelom. Ya han tara la nɔyenɛ la Sea la ge me tara nɛreba giinle ge zɔta ninbɔn'ɔn bɔ'ɔra taaba,
50002002	n yeti ya la ninmɔ'ɔrɛ wa te ya tara la tɛn'ɛn koŋɔ la ya bahɛ mam te n popeelom perɛ. Tare ya nɔŋɔlom bɔ'ɔra taaba ge tara nɔyenɛ la tɛn'ɛhegɔ koyena.
50002003	Da bahɛ ya te ya eta la sɛla n de nyika bonɔ bii ya pa'alɛ ya mɛhe te ya ta'an ŋmɛ' ya nyɔn'ɔnrɔ. Ge sirihe ya mɛhe bɔ'ɔra taaba ge tɛn'ɛhe ya daarɛ woo te sɛba gane ya.
50002004	Gee me da kɔ'ɔn behere ya soŋora la ya mɛhe ma'an yele ge behere ya la ya soŋora la taaba yɛla.
50002005	Tare ya bɔŋsɛka te Krista Yesu bɔna la.
50002006	Te a yɛla woo daa kɔ'ɔn dɛna la Yenɛ. Ge a daa ka tɛn'ɛhere te pɛnregerɛ poan a wan teregɛ zona la Yenɛ.
50002007	Ge bala mea zan'an, a mɛŋa potɛn'ɛrɛ poan a daa dekɛ sɛla woo te a tara la bahɛ, ge ana wo yameŋa la. Ba daa dɔgɛ en te a dɛna la asaala.
50002008	A daa de se'em n daa sirihe a mɛŋa ge daa nana Yenɛ te ba daa tare en keŋɛ ta ko', te a ki' punpuuredɔɔ zuo la.
50002009	Te dena wa zuo te Yenɛ daa tebegɛ en ge daa bo en yu'urɛ se'ere n gane yu'ura zan'an.
50002010	Dene poan, Yesu yu'urɛ poan, sɛla woo n boe saazuo ha, la teŋa, la teŋa poan poan ha wan dɔnbelɛ a nɛŋa na'aha en.
50002011	Ge nɛra woo wan yeti Krista n de Na'ayenɛ. Te dena wan dɛna pɛnka bo to Sɔ Yenɛ.
50002012	Bala, n zɔ'sonɔ wa, n mi' te mam n daa boe la ya la, ya daa nane mam. Ge, la de ninmɔ'ɔrɛ te ya ton nana mam nananawa mam pon ka le bɔna la ya wa. Bala, de ya sɛba n wan zɔta dabeem la Yenɛ la ya ta'an tom nyɛ' ya faanrɛ.
50002013	Se'ere n sɔe la, Yenɛ boe la ya daarɛ woo ya tooma poan, te a bahɛ ya te ya bɔta la ya ta'an nana n bote se'em la.
50002014	Sɛla woo te ya yeti ya eŋɛ, da nyɔne ya taaba bii ŋmɛ'ɛra nɔkpe'ene de zuo.
50002015	Bala wan bahɛ te ya tara dɛngerɔ, ka tara ganleŋɔ, ge dɛna Yenɛ yelemɛŋɛrɛ kɔma sɛba n boe nɛrepotɔpa la toonbe'erodoma zen'enhe la. Nɛɛre ya wo ŋmarebibihe n boe saŋgbanɛ zuo la bo ba,
50002016	wo yan mɔɔlɛ yelesoma n tare vom kena na la bo ba. Te ya han eŋɛ bala, n wan nyɛ' sore ta'an ŋmɛ' n nyɔn'ɔn ya zuo Krista dabaherɛ daarɛ la. Se'ere n sɔe la, la wan pa'alɛ te n zeka la woo la n tooma la ka bahɛ yoo.
50002017	La han dɛna mam vom ka'ɛ wo daam kaanbegɔ bo'olom, te la bahɛ te yan nam Yesu se'em la zo'e, mam poore wan pee ge te n nyeena la ya.
50002018	Bala mea, yamam mɛ poore pee ge te ya nyeena la mam.
50002019	Ge la han dɛna la Na'ayenɛ Yesu potɛn'ɛrɛ, la kan yuue la mam wan bahɛ te Timoti wa'an ya zen'en na. Te bala te n wan malom nyɛ' popeelom pa'ahɛ a han yele mam ya yɛla.
50002020	Te Timoti ma'an n de se'em n ane wo mam wa tɛnra ya yɛla.
50002021	Te nɛra woo kɔ'ɔn zegera la a mɛŋa ma'an yele. Ge dagɛ la yelese'a n de Yesu Krista yɛla.
50002022	Ge ya mɛhe mi' Timoti n tom pa'alɛ a tooma n ane se'em. Ge te enŋa la mam lagom tom wo bia la a sɔ la te to po'e yelesoma la se'em.
50002023	Dene poan, n han ta baŋɛ la wan ta ana mam se'em, n wan tom en te a wa'an ya zen'an na.
50002024	Ge n nam Na'ayenɛ te la kan yuue la mam mɛŋa wan wa'an na behɛ ya.
50002025	La nare me te n tom Epaproditus se'em te ya daa tom en n zen'en te a soŋɛ mam te a lebe ya zen'en na. Enŋa la mam n daa lagom bɔna kalam tona ge a me daa kpeŋera a mɛŋa.
50002026	A dela se'em n kɔ'ɔn keta te a nyɛ' ya zan'an. La me daam en la yamam n daa wom te a bɛn'ɛnre la.
50002027	La dela yelemɛŋɛrɛ te a daa bɛn' mɛ ge a ki'. Ge Yenɛ daa zɔ' a ninbɔn'ɔn. Ge dagɛ la enŋa ma'an te a daa zɔ' ninbɔn'ɔn bo la, ge a daa zɔ' bo la mam me mɛ, te dena wa daa bahɛ mam te n ka nyɛ' sunsagaŋɔ pa'ahɛ.
50002028	Bala, n kɔ'ɔn bɔta mɛ te n bahɛ en te a lebe na. Te bala te ya han nyɛ' en, ya wan le tara popeelom ge a yele ka le daan mam me.
50002029	To'e ya en soŋa soŋa la popeelom wo to sɔɔn Na'ayenɛ poan la. Bo'ore ya nɛrebama taaba woo na'ahegɔ wo enŋa la.
50002030	Se'ere n sɔe la, a daa pɔnhɛ a vom ge daa gee la fiin wa la, a ki' Krista tooma zuo. A daa eŋɛ dena wa te a soŋɛ mam la soŋse'ere te yamam mɛhe daa kan ta'an soŋɛ mam la.
50003001	Ba'ahegɔ poan, n sɔɔnrɔ de ya sɛba n tare popeelom la ya bɔŋa Na'ayenɛ sore dɔlɔga la poan. Te la dagɛ daaŋɔ bo mam te n le yele ya yɛ'ɛha sɛla te n pon te'ele golehɛ bo ya. La me wan dɛna la yamam soŋorɛ te ya le wom de.
50003002	Mini ya baahe la, mini ya toonfɛn'ɛhadoma la, la sɛba n bote ya ŋma la.
50003003	La dela tomam n ton tona Yenɛ tooma la ge dagɛ bama. Se'ere n sɔe la, Yenɛ Sea la n bahɛ tɔ te to po'oha en ge me tara popeelom la to bɔŋa Krista Yesu sore dɔlɔga la poan. Te to ka nam yɔ'ɔra ŋmaa la bii kiha la.
50003004	Mam wa ta'an dekɛ ne n mɛŋa delom ne yele aŋa. Ya se'em han tɛn'ɛhɛ te enŋa wan ta'an dɛla malema ana wa, mam tare sore gana bala.
50003005	Se'ere n sɔe la, ban daa dɔgɛ mam la dabeha anii n daa paɛ la ba daa ŋma' mam. N me dela Israel buuri, yehe Benyaminbiihe poan na. Mam dela Hebru ziim. Ge n me dɔla la pa'alegɔ la te Pariseedoma dɔla la.
50003006	La daa nyie mam te n daa doohe namehɛ sɛba n dole Yesu sore la. Han le dɛna la nɛra n nane pa'alegɔ la, mam ye dela se'em n daa ka tue a poan.
50003007	Ge yele ana zan'an te mam daa dekɛ te ba tare yɔɔrɛ bo mam la. Nananawa, mam dekɛ ba bahɛ mɛ Krista zuo.
50003008	Ge dagɛ la yele ana ma'an te mam dekɛ bahɛ, ge yɛla zan'an mam dekɛ bahɛ mɛ. Se'ere n sɔe la, mi'ilom sebo te n mina yɛhera n Na'ayenɛ Krista Yesu zen'en la tare yɔɔrɛ gana zan'an. Te enŋa zuo te mam dekɛ yɛla woo bahɛ ge behɛ te ba dɛna yoo te n ta'an paɛ Krista zen'en,
50003009	te mam la enŋa lagom bɔna bɔŋyeŋɔ poan. Te nananawa, mam mɛŋa kan ta'an dɛna tontɔɔdaana la mam te n dole pa'alegɔ la zuo. Ge n nya dela tontɔɔdaana yɛhera la mam nam Krista la zuo. Tontɔɔ dena taaba te Yenɛ bahera te nɛra tara yɛhera la n nam Yesu se'em la.
50003010	Te sɛla woo te mam bɔta dela n baŋɛ Krista ge la n mina paŋsɛka n daa bahɛ en te a vo'e a kum poan la. N me bote n lagom namehɛ la en, ge lagom ana wo enŋa a kum la poan,
50003011	ge tara n potɛn'ɛrɛ poan te mam mɛŋa me wan vo'e n kum la poan.
50003012	Ge mam kɔ'ɔn ka dekɛ dɛ te mam diŋ nyaŋɛ bii mam diŋ dɛna la tontɔɔ nɛra. Ge mam kelom bɔna bini zegera mɛ te n paɛ yɔɔrɛ se'ere te Krista Yesu pon nyaŋɛ dɛ bo mam la.
50003013	Bala, n sɔɔnrɔ, mam seren ka tɛn'ɛhɛ te mam diŋ nyaŋ di' dɛ. Ge sɛla te ma eŋɛ dela n tamɛ sɛla n boe n pooren ge la n teregɛ n mɛŋa la n paa sɛla n boe n nɛŋa ha.
50003014	Dene poan, mam kɔ'ɔn zɔta la tontɔɔ te n paɛ ba'ahegɔ zen'an la la n ta'an nyaŋɛ di dɛ ge nyɛ' yɔɔrɛ. Yɔɔrɛ la n wana: Yenɛ wan bahɛ mam te n keŋɛ saazuo ha ta bɔna la en, Krista Yesu zuo.
50003015	Bala, tomam sɛba zan'an n zo'e suunre poan Yesu sore dɔlɔga poan la, la dela to bɔna bɔŋkaŋa mea. Ge ya sɛba me han tara la potɛn'ɛrɛ deyema, Yenɛ wan bahɛ te ya baŋɛ dɛna wa soŋa soŋa.
50003016	Ge la de se'ere woo bahɛ ya te to kpeŋe to mɛhe bɔna wo ton boe se'em wa la.
50003017	N sɔɔnrɔ, dole ya mam n ete se'em la, ge dole ya nɛresɛba n tone wo tomam n tone se'em la.
50003018	Te n pon yele ya dena wa tagalom ge le malom yɛta ya la nintam wa. Te nɛreba zo'e zo'e bɔŋa poan n bahɛ ba te ba dɛna diŋdoma la Krista, se'em n daa ki' punpuuredɔɔ zuo la.
50003019	Ba dela sɛba n yeti ba nyɛ' sagaŋɔ. Ba ka tone bɔ'ɔra Na'ayenɛ. Ba bote la teŋa wa zuo lɔgɔrɔ ma'an. Ba dela sɛba n tare popeelom bo sɛla n dene ba tara vi'.
50003020	Te tomam dela Yenɛ Sɔ'ɔlom la nɛreba ge te to me nya kɔ'ɔn gura la Na'ayenɛ Yesu Krista se'em n de to Faanra la ze'ele Yenɛ zen'en la lebena.
50003021	Te a han lebena, a wan bahɛ te to iŋsɛka n de sɛla n bahɛ te to kiira wan ta'an lebege ana wo a mɛŋa iŋnyaleŋa la n ane se'em la. A wan eŋɛ dena wa yɛhera la paŋsɛka te a tara bahera te sɛla woo bɔna n bote de se'em la.
50004001	Bala, n sɔɔnsonɔ wa, n nɔŋɛ ya mɛ ge kɔ'ɔn bɔta te n nyɛ' ya. Ya bahɛ mam te n tara popeelom ge te n me ŋmɛ'ɛra n nyɔn'ɔn ya zuo. Dene poan, n sɔɔnsonɔ, de ya sɛba n wan sɛ' ze'ele ya Na'ayenɛ sore dɔlɔga poan.
50004002	Ge n bene yamam pɔgɔhe seyi' wa, Euodia la Sintike te ya kpeŋe ya mɛhe la ya sakɛ tara nɔyenɛ yɛhera Na'ayenɛ yɛla poan.
50004003	Ge n yeti hon me n zɔ' se'em te n nam wa, te ho soŋɛ pɔgɔhe seyi' wa. Ba lagom tom la mam la Klement, yelesoma mɔɔlegɔ poan la sɛba woo n tone te Yenɛ golehɛ ba yu'ura eŋɛ vom gɔŋɔ la poan la.
50004004	Ya wan tara popeelom daarɛ woo ya bɔŋa poan to daana Yesu sore dɔlɔga poan. N le yele ya te ya tara popeelom.
50004005	De ya sɛba n wan bo'ore ya nɛra woo na'ahegɔ. Te la kan yuue la Na'ayenɛ n lebe na.
50004006	Ge da fabele ya sɛsɛla, ge sohɛ ya Yenɛ ya po'ohegɔ poan sɛla te ya bɔta. Ya sohora en daarɛ woo la popeelom.
50004007	Yenɛ sunma'ahom la n gaŋɛ la asaala bɔkerɛ la, wan bahɛ te ya suunre la ya potɛn'ɛra bɔna ma'an Krista Yesu sore dɔlɔga la poan.
50004008	Ba'ahegɔ poan, n sɔɔnrɔ, de ya sɛba n wan bahɛ te ya potɛn'ɛra kɔ'ɔn tɛn'ɛha la yelese'a n ane soŋa ge nara pɛnka. Yɛla la dela yelese'a n de yelemɛŋɛrɛ ge tara na'ahegɔ ge me dɛna ma'an. Yelese'a la n ka tara dɛngerɔ ge tara nɔŋerɛ, la yelese'a n nare.
50004009	Tare ya sɛla te ya zamehɛ ge nyɛ' mam zen'en wa te la dɛna la n yetɔgom bii n tooma poan, tona. Bala la, Yenɛ se'em n bahere te to tara sunma'ahom la wan bɔna la ya.
50004010	Mam tare popeelom Na'ayenɛ zuo te nananawa, ya le behera mam soŋa soŋa. Mam mi' te ya daa bote ya soŋɛ mam, ge ya daa ka nyɛ' sore.
50004011	Mam n yele ya dena wa dagɛ la n bote la sɛla, ge mam mi' soŋa soŋa te sɛla woo te n tara, la seke mam.
50004012	Mam mi' nɛra n ka tare n ane se'em la nɛra n tare gaŋɛ n ane se'em. Mam ta'an n mɛŋa yele dena wa te sɛla woo te n nyɛta daarɛ woo n tare popeelom. N tegɛ ya wo, n kon dune wo, n nyɛ' zo'e wo n ka nyɛ' zo'e wo.
50004013	Mam wan ta'an sɛla woo eŋɛ doohe Krista paŋa la poan.
50004014	Ge la de yelesonɛ te ya soŋɛ mam la n daanseto te n nyɛta la.
50004015	Mam daa pin'ilom mɔɔlɛ yelesoma la Makedonia teŋhe la poan, ge bahɛ bini la, yamam Filipi teŋa nɛreba mi' soŋa soŋa te yamam ma'an n daa soŋɛ mam. Ge mam la yamam n daa lagom bɔ'ɔra taaba.
50004016	Te sugumnɔɔren zo'e zo'e te n daa bɔta soŋorɛ Tesalonika teŋa poan te ya daa soŋɛ mam na.
50004017	Ge la dagɛ la n kɔ'ɔn bɔta te n tɔ'ɔha la bo'olom, ge la ton dɛna la n bote ya nyɛ' la yɔɔrɔ pa'ahɛ ya etegɔ la poan.
50004018	Nananawa, n tare sɛla woo te n bɔta la te ya dekɛ bo Epaproditus te a tare na bo mam la. Ya bo'olom la ane wo nyɔ'an kaanbegɔ bo'olom n tare nyuŋo soŋɔ te la tegera Yenɛ nini la.
50004019	Bala, Yenɛ se'em n tare sɛla woo a zen'en la wan bo ya sɛla woo n wan soŋɛ ya yɛhera la Krista Yesu poan na.
50004020	Pɛngera ya to Sɔ Na'ayenɛ wuuha wuuha. Taarɛ.
50004021	Ge po'ohɛ ya nɛresɛba woo n dole Krista Yesu sore la. Ge nɛresɛba n dole Yesu sore la bɔna kalam tona la mam wa po'ohere ya na.
50004022	Yenɛ nɛresɛba la zan'an n boe kalam wa po'ohere ya, ge ka yɛta wo nɛresɛba n boe Kaesar yire la poan la.
50004023	Ge Na'ayenɛ Yesu Krista wan eŋɛ ya zan'an som.
51001001	Mam Paul se'em n de Yesu Krista tontoneba la ayema yɛhera doohe la Yenɛ potɛn'ɛrɛ poan la la to sɔɔn Timoti n golehɛ gɔŋɔ wa.
51001002	To golehɛ bɔ'ɔra la Yenɛ nɛreba la n de to sɔɔnrɔ bɔna Kolose teŋa poan dɛna birikindoma Krista nɛŋa la. To Sɔ Yenɛ wan eŋɛ ya zo'ohogɔ gee bo ya sunma'ahom.
51001003	Daarɛ woo, to bo'ore Yenɛ fara ya zuo. To eŋɛ bala la to han ta po'ohɛ Yenɛ se'em n de to Na'ayenɛ Yesu Krista Sɔ la.
51001004	Se'ere n sɔe la, to wom ya sakerɛ Krista Yesu sore dɔlɔga la poan n ane se'em la yan me tare nɔŋerɛ se'em bɔ'ɔra Yenɛ nɛreba la.
51001005	Ge ban daa pɔhɛ wa'ana tɔgɛ yelemɛŋɛrɛ yetɔgom la n de yelesoma la bo ya la, ya daa wom ban daa yele sɛla te ya sakɛ se'em gura ya potɛn'ɛra poan la. Bala, yan sakɛ se'em bo Yesu, la yan tare nɔŋerɛ se'em nya boe la yan sakɛ se'em gura ya potɛn'ɛra poan la. Yenɛ me dekɛ dena wa me biŋe soŋa soŋa a zen'en saazuo ha bo ya.
51001006	Ge Yelesoma la bahere te nɛreba n nyɛta kan'somɔ Yenɛ zen'en ge me le yeregera paara nɛra woo teŋa wa zuo. Bo kɔ'ɔn ana la bala wo bon daa ane ya zen'en se'em yan daa pɔhɛ wom Yenɛ n ete nɛreba som se'em la dela yelemɛŋɛrɛ wa la.
51001007	Ya zamehɛ dena wa la to sɔɔnsoŋa Epapras zen'en. Tomam la enŋa lagom dɛna la Yenɛ yamehe. A dela birikindaana sɔe tomam tona bɔ'ɔra Krista.
51001008	Ge la dela enŋa n yele tomam yɛhera Sea la n bahɛ ya te ya tara nɔŋerɛ se'em.
51001009	Te dena mea zuo daanse'ere daarɛ te to daa wom ya yele tole na yehe zina, to kɔ'ɔn po'oha Yenɛ bɔ'ɔra ya mɛ daarɛ woo. To sohore Yenɛ te a bahɛ ya te ya mina a yɛla la yɛhera la yam sebo woo la bɔkerɛ se'ere woo te enŋa Sea la bahera te nɛreba tara la.
51001010	Bala te ya wan ta'an bɔna wo Na'ayenɛ n bote ya bɔna se'em la ge me daarɛ woo eta sɛla n ete a suunre nyɛlom. Ya bɔŋa poan, ya wan tona tonsoŋse'ere woo ge te ya mi' Yenɛ se'em me wan zo'e pa'ahɛ.
51001011	Paŋsɛka n ze'ete Yenɛ soŋa paŋa poan na la wan bahɛ te ya kpe'em, la ya ta'an din'inha suunre ŋmebera yele woo poan. Ya me wan tara popeelom,
51001012	bɔ'ɔra to Sɔ Yenɛ fara. La dela enŋa n bahɛ ya te ya nara te ya lagom to'e sɛla te a dekɛ biŋe a yelemɛŋɛrɛ sɔ'ɔlom la poan te a bo a nɛreba la.
51001013	A fan' tɔ la likatooma poan bahɛ, ge nya tare tɔ soŋa soŋa wa'an a dayɔba'arɛ Yesu sɔ'ɔlom la poan na.
51001014	La dela a Dayɔa Yesu poan te enŋa Yenɛ fan' to bahɛ. Dena wa vɔnrɛ dela a bahɛ la to yelebe'ero bo to.
51001015	Krista dela Yenɛ se'em te ba ka nyɛta naanɛ. Sɛla woo te Yenɛ naam la Krista n de Dayɔdeeŋa sɔna behera.
51001016	Te la dɛna la Krista poan te Yenɛ naam sɛla woo n boe saazuo ha la teŋa wa. La dela sɛla te ba nyɛta, la sɛla te ba ka nyɛta, la sea poan panhe, daandoma, zuodoma, la kpɛ'ɛndoma. Enŋa Krista poan te Yenɛ daa naam sɛla woo ge a me daa naam bala bo en mɛ.
51001017	Krista daa boe mɛ ge te sɛla woo daa baŋɛ bɔna. La daa dela enŋa poan te sɛla woo bɔna a zen'en soŋa soŋa wa.
51001018	Enŋa n de iŋa wa zuodaana. Iŋa wa me dela lagaŋseko n dole enŋa Yesu sore la. Enŋa le yɛ'ɛha n de se'em n bo'ore iŋa wa vom. Enŋa n le dɛna Dayɔdeeŋa nɛra woo poan la, te Yenɛ bahɛ te a le vo'e a kum poan. Bala te enŋa ma'an wan ta'an dɛna yiadaana yelese'ere woo poan.
51001019	La daa dela Yenɛ mɛŋa n daa bote te a Dayɔa la mɛŋa tara Yenɛ naanɛ la zan'an a poan.
51001020	Te la dɛna la enŋa Yenɛ Dayɔa poan te a daa tɛn'ɛhɛ tare sɛla woo te a naam saazuo ha la teŋa wa zuo lebe a mɛŋa zen'en na. Yenɛ daa eŋɛ sunma'ahom la nɛreba doohe la a Dayɔa la kum punpuuredɔɔ zuo la. Dena wa poan te a le tare sɛla woo n boe teŋa wa zuo la saazuo ha lebe a mɛŋa zen'en na.
51001021	Ge wonse'eren ha la, ya daa nan zaan mɛ la Yenɛ ge me daa dɛna a diŋdoma. Ya daa ane bala la yan daa tone be'emtooma ge me tɛn'ɛha be'em tɛn'ɛhegɔ la zuo.
51001022	Ge doohe la Yenɛ Dayɔa n daa ki' wo asaala n kiire se'em la zuo, te Yenɛ nya dekɛ ya te ya dɛna la a zɔdoma. A eŋɛ dena wa te a ta'an bahɛ ya te ya dɛna toolom nɛreba sɛba n ka tare dɛngerɔ la ganleŋɔ a nɛŋan.
51001023	Bala, dene ya birikindoma ge sɛ' ze'ele kaŋkaŋɛ ya sakerɛ Yesu sore dɔlɔga la poan. Da bahɛ te sɛla min ya yan sakɛ ge gura sɛla ya suunre poan la. La daa dela yelesoma wa poan te mam Paul dɛna yameŋa. Yelesoma aŋa n bala te ba mɔɔlɛ bo nɛra woo teŋa wa zuo wa.
51001024	Ge nananawa, n tare popeelom la mam n daa nyɛ' namehegɔ ya zuo la. Mam namehere wana wa n iŋa wa poan dela n soŋɛ ba'ahɛ namehe seko te Krista daa namehɛ lagaŋɔ la zuo.
51001025	Yenɛ me n bahɛ mam te n dɛna yameŋa bo lagaŋseko n dole Yesu sore la. Enŋa Yenɛ n bo mam toondena wa te n tom yamam som zuo. Toonɛ la me dela n kɔ'ɔn mɔɔla a yɛla la bɔ'ɔra nɛreba.
51001026	Nɛra daa ka mi' a yɛla wa yuuma yuuma n tole ha. Ge nananawa, a lilige a bo a nɛreba.
51001027	Ge Yenɛ n bote a eŋɛ se'em n wana: A bote a bahɛ mɛ te a nɛreba mina a yelese'a te nɛra ka mina la. A yele ana wa dela yelese'a n tare pɛnka kantɛ. Yele la dela, Krista n boe ya poan la zuo te ya wan nyɛ' Yenɛ pɛnka soŋa la.
51001028	Bala, to mɔɔlɛ la Krista yele bɔ'ɔra nɛra woo. To tare yam sebo woo te to mina kan'ana ge pa'ala nɛra woo. To ete wana te to bi'ihe nɛra woo Krista poan.
51001029	Bala, yele dena wa zuo, mam tone mɛ ge me zegera te n tara paŋsɛka n gane zan'an te Krista bɔ'ɔra la tona. Paŋkaŋa n bala te n tara tona wa.
51002001	N bote n yele ya mɛ mam daa tom se'em bo ya, la nɛresɛba n boe Laodisea teŋa poan, la nɛresɛba woo n ka mi' mam de se'em la.
51002002	N yeti n eŋɛ wana wa te la kpemehe ya me, ge te ya dɛna boyena nɔŋerɛ poan. Ba me wan tara yelemɛŋɛrɛ bɔkerɛ. Ba han tara bala, ba wan baŋɛ te Yenɛ yelese'ere n sogɛ la, yele la dela Krista mɛŋa.
51002003	Enŋa Krista n de kparehega yu'uha Yenɛ toolom lɔgɔrɔ la n de yam la mi'ilom la.
51002004	N yeti ya dena wa te ya da bahɛ te nɛra pan'ahɛ ya la nɔkpɛ'ɛma n ane wo yam n boe bini la.
51002005	Te mam ka boe la ya te ya nyɛte mam ge n boe la ya mɛ ya sea poan. N me tara popeelom la mam nyɛ' te ya bɔna bɔŋyeŋɔ poan ge sɛ' ze'ele kaŋkaŋɛ ya sakerɛ Krista sore dɔlɔga la poan la.
51002006	Ge yan diŋɛ sakɛ bo Yesu Krista te enŋa n de Na'ayenɛ la, bɔna ya la en.
51002007	Sɛ' ya me wo nyɛga la a poan. Mɛ' ya mɛhe a poan ge me kpe'em yan nam en se'em la poan wo ban daa pa'alɛ ya se'em la, ge perɛ la pɛnka bɔ'ɔra en.
51002008	Dene poan, da sakɛ ya te nɛra dekɛ asaala yam yoo pan'aha ya te ya bahɛ te ya dɛna la a yameŋa. Se'ere n sɔe la, yam bona dela yam sebo te nɛresaaleba mɛhe la Yenɛ diŋdoma yuun daa pa'ala. Ge bo ka ze'ele Krista zen'en na.
51002009	Yenɛ naanɛ zan'an daa boe la Krista daa tare asaala iŋnaanɛ se'ere la poan.
51002010	Bala me te ya me naɛ la Krista la dɛna tontɔɔ Sea poan. Enŋa Krista n sɔe sɛla woo n tare paŋa bii kpe'eŋo behera.
51002011	Krista n daa fan' ya bahɛ ge bo ya vom sebo n ka tare ba'ahegɔ Yenɛ zen'en la, la daa ana wo yɔ'ɔra ŋmaa te nɛreba basɛba ŋma'. Gee dena wa dagɛ iinhe ŋmaa ma'an, ge la dela be'em ŋmaa ya bɔŋa poan.
51002012	Te yan to'e ko'om soa la, la daa dela ba lagom pin' ya mɛ la Krista, ge te ya lagom ihege mɛ ya kum poan la Krista, doohe la yan nam Yenɛ se'em n vo'e Krista a kum poan la.
51002013	Yamam n daa zaan Yenɛ zen'en nan lɛm en ya dɔla Krista Yesu la zuo. Se'ere n sɔe, Krista ki te Yenɛ bahɛ ya be'em bo ya.
51002014	To zan'an tom la be'em Yenɛ nɛŋan te la dɛna tuure. Ge Yesu n daa ta ki' punpuuredɔɔ la zuo, a sagom tuure la. Dena wa fan' to bahɛ.
51002015	Punpuuredɔɔ la zuo la, Krista daa to'e zuodoma la kpɛ'ɛndoma zaba lɔgɔrɔ la zan'an ge di'ihi ba vi nɛrekooŋɔ poan.
51002016	Bala, da bahɛ ya te se'em le bo ya kiha yɛhera disɛka te ya wan dita, bii ko'om sebo te ya wan nyuura, bii dabahese'a n de kiha dabeha, bii ŋmarepaalehe de'enɔ, bii Vo'ohogo Dabeha.
51002017	Yele ana wa woo dela yelese'a n de fiin n wan wa'an pooren na. Ge de yelemɛŋɛrɛ zan'an zan'an dela Krista.
51002018	Da bahɛ ya se'em n parom te a sigehe la a mɛŋa ge me po'oha soŋoreba behe ya yoo, la yan ka ete n ete sɛla la zuo. Se'ere n sɔe la, enŋa taaba eta la sɛla te a yeti a nyɛ'. Dena wa me ka ze'ele la saazuo na, ge de ze'ele la teŋa wa zuo na.
51002019	A daana me ka gorɛ Krista se'em n de zuo iŋa poan la. La dela Krista paŋa te iŋa wa wo giinla la kɔnba toŋe taaba zɔ'ɔra soŋa soŋa wo Yenɛ n bote se'em la.
51002020	Ge ya ki' mɛ la Krista la, nya bɔna fai te teŋa wa sea panhe ka sɔna ya. Wane te ya eta wo ya kelom dɔla kiha la n yele se'em la,
51002021	Da gorɛ ena, da lɛm ena, da kalom ena?
51002022	Yele ana woo ka tare vɔnrɛ ho han dekɛ ba ge ba dela asaala mɛhe n eŋɛ kiha bama pa'alɛ aŋa.
51002023	Kiha ana wa ane wo yam n boe bini la. Se'ere n sɔe la a pa'alɛ nɛreba te ba eta sɛla n kpe'em, te ba pa'alɛ bama n dekɛ ba mɛhe kaanbe bo Yenɛ se'em. Ba sigehe ba mɛhe me, saanha ba iinhe. Ge yelemɛŋɛrɛ, yele ana kan ta'an soŋɛ nɛreba te ba ta'an ba koŋkoma'ahom yooro la.
51003001	Yenɛ vo'e ya me la Krista. Bala tɛn'ɛha ya yelese'a n boe saazuo ha, te Krista zin'an a na'am gɔŋɔ la poan Yenɛ zuɔ nu'o bɔba.
51003002	Bahɛ ya te ya potɛn'ɛra kɔ'ɔn tɛn'ɛha la yelese'a n boe bilam ha la ge dagɛ teŋa wa zuo yɛla la.
51003003	Se'ere n sɔe la, ya daa ki' mɛ ge te ya vom nya bɔna mɛ la Krista Yenɛ zen'en.
51003004	Ya yelemɛŋɛrɛ vom dela Krista. Bala, a han ta wa'ana, yamam me wan lagom taaba la en ge me lagom pɛngɛsɛka te a nyɛ' la.
51003005	Bala, sagom yelese'a n de teŋa wa zuo yɛla te ya iinhe bɔta te ya eta la. Yele ana wa dela yalomtooma, la dɛngerɔ tooma, la asaala mɛŋa suunre n kɔ'ɔn nɔŋɛ a eta yelese'a, la be'em tɛn'ɛhegɔ, la nyika. Se'ere n sɔe la, nyika dela baga kaanbegɔ.
51003006	Yele ana mea zuo, Yenɛ wan namehɛ nɛresɛba n ka nane a nɔɔrɛ la.
51003007	Ya mɛhe me daa bo la bɔŋkaŋa mea taaba poan. Ya suunre me daa nɔŋɛ la teŋa wa zuo yɛla ma'an.
51003008	Ge nananawa, la dela ya zagahɛ yele ana wa n boe ya suunre poan wa. Yele ana wa dela sunsunyiim, la dɛngerɔ etegɔ, la be'em tɛn'ɛhegɔ. La ya zagahɛ ya toora nɛreba ge me tɔgɔra tɔgɔyooro.
51003009	Da parona ya bɔ'ɔra taaba. Se'ere n sɔe la, ya bahɛ nɛrekɛka la a etegɔ la mɛ.
51003010	Nananawa, de ya nɛrepaalehe. Yenɛ se'em n naam ya la tare la ya mɛhe naanɛ la bahera ya daarɛ woo te ya dɛna nɛrepaalehe. A ete dena wa te a bahɛ mɛ te ya mina enŋa Yenɛ.
51003011	Bɔŋkana taaba poan, yamam sɛba n de Greekdoma la yamam sɛba n de Yudoma, la yamam sɛba n ŋma' la sɛba n ka ŋma', la yamam sɛba n de nɛrekanreba la yamam sɛba n dagɛ nɛrekanreba, la yamam sɛba n de yamehe la yamam sɛba n dagɛ yamehe. Bana woo dagɛ ninmɔ'ɔrɛ la fiin me. La dela Krista ma'an n de sɛla woo zan'an zan'an, ge me bɔna sɛla woo poan.
51003012	Yamam n de Yenɛ nɛreba. A nɔŋɛ ya mɛ ge loe ya te ya dɛna a mɛŋa nɛreba. Bala, tara nɛreba ninbɔn'ɔn, ge tara nɔŋerɛ, ge sirihe ya mɛhe, ge bɔ'ɔra nɛreba na'ahegɔ, ge me tara sugure bɔ'ɔra nɛreba.
51003013	De ya sɛba n wan soŋora taaba ge dita sugure bɔ'ɔra taaba ya han ne ta tara yele la taaba. La dela ya dita sugure bɔ'ɔra taaba wo Na'ayenɛ n dite sugure bɔ'ɔra ya se'em la.
51003014	Ge yelese'ere n nya ge te ya eŋɛ pa'ahɛ zan'an zan'an dela nɔŋerɛ. Ya han tara nɔŋerɛ, ya wan lagom eta yele ana wa woo la nɔyenɛ la.
51003015	Bahɛ ya te sunma'ahom sebo te Krista bo ya la sɛla n wan pa'ala ya ya potɛn'ɛra poan. Te la dela sunma'ahom bɔna poan te Yenɛ daa yi' ya na te ya lagom dɛna iŋyeŋɔ. Ge bo Yenɛ fara.
51003016	Bahɛ te Krista yetɔgom la bɔna ya suunre poan. Yetɔgom la wan bahɛ te ya tare yam sebo woo gee bahɛ te ya wan pa'ala taaba sɛla te la sona te ya eta. Yoone ya pɛnka yooma, Yenɛ baaŋa la na'ahegɔ yooma pɛngera Na'ayenɛ ya suunre poan.
51003017	Ge sɛla woo te ya yete ya eŋɛ yetɔgom poan bii tooma poan, ya eŋɛ dɛ la Na'ayenɛ Yesu paŋa poan. Ge yamam me tara Yesu pɛngera to Sɔ Yenɛ.
51003018	Pɔgɔba, nana ba sereba nɔya. Denɛ n de sɛla te ya sona te ya eta wo yan de sɛba n dole Yesu sore la.
51003019	Sereba me nɔŋɛ ya pɔgɔba ge da ete ya ba sɛla n ka ane soŋa.
51003020	Kɔma me nana ba dɔgɔreba daarɛ woo, te bala n ete Na'ayenɛ suunre nyɛlom.
51003021	La ka sone te sɔdoma la eta sɛla n ka ane soŋa bɔ'ɔra ba kɔma. Se'ere n sɔe la, ba han eta ba bala, ba kan tara potɛn'sonɛ.
51003022	Yamehe, la nana ya doma yelese'ere woo poan. La ka sone te ya ne nyɛ' ba gee nya pin'ilom tona. Bala, te sɛba n sɔe ya la yete ya de nɛresomdoma. Ge la tona la ya suunre zan'an la yan bo'ore Na'ayenɛ na'ahegɔ la zuo.
51003023	Eta ya sɛla woo la ya suunre zan'an wo ya ete dɛ bɔ'ɔra la Na'ayenɛ ge dagɛ nɛreba la.
51003024	Mina ya te Na'ayenɛ wan yɔ' ya. A wan yɔ' ya sɛla te a dekɛ biŋe bo a nɛreba la. Se'ere n sɔe la, Krista n seren de Na'ayenɛ se'em te ya tona bɔ'ɔra la.
51003025	Ge se'em n tone sɛla n dagɛ ma'an, Yenɛ me yete a behɛ la n tone sɛla n dagɛ ma'an la yɔ' en. Se'ere n sɔe la, a yete a gankɛ nɛra woo la boyena.
51004001	Sɛba n tare yamehe, eta ba sɛla n de yelemɛŋɛrɛ la sɛla n ane soŋa. Se'ere n sɔe la, yamam mɛhe me mi' te ya tare daana saazuo ha mɛ.
51004002	De ya sɛba n wan sohore ya Yenɛ daarɛ woo ge me tare ya ya mɛhe soŋa soŋa wo yan sohore la, ge pɛngera Yenɛ la.
51004003	Ya han soha bala, ya me lagom soha Yenɛ bo to sore te to mɔɔlɛ a yetɔgom la te nɛreba ka mina la bo ba. Yetɔgom sebo zuo te mam bɔna pakadeen wa la.
51004004	sohɛ ya te Yenɛ bahɛ mam te n ta'an mɔɔlɛ dɛ te nɛreba bɔkɛ soŋa soŋa wo mam bote de se'em la.
51004005	Tare ya yam etegɔ eta bɔ'ɔra sɛba n ka sakɛ bo Yesu la. Yan nyɛ' yɔseko woo, dekɛ ya de tom soŋa soŋa.
51004006	Ya yetɔgom daarɛ woo ana soŋa ge eta nɛreba suunre me nyɛlom. La se'em woo han soke ya se'ere ya bɔŋa poan, ya lebehe en sɛla n de ma'an.
51004007	Ge to sɔɔnsoŋa Tikikus wan yele ya sɛla woo yɛhera n yele. A dela tontona n de birikina ge te tomam la enŋa lagom dɛna yamehe tona Na'ayenɛ tooma.
51004008	Bala n sɔe te n tona en na te a han wa'ana yele ya ton an se'em la se'em, ya wan tara popeelom.
51004009	A me kene me na la Onesimus. Enŋa me dela to sɔɔnsoŋa ge me lagom dɛna ya lagom la nɛra ayema. Bama bayi' la wan yele ya sɛla woo n ete kalom.
51004010	Aristarkus se'em n lagom bɔna la mam pakadeen wa la po'ohere ya na. Mark se'em n de Barnabas sɔɔn la me po'ohere ya na. Ba pon yele ya sɛla te ya wan eŋɛ yɛhera a yele. Bala, a nya han wa'ana, ya to'e en soŋa soŋa.
51004011	Yosua se'em te ba me yi'ira Yustus la me po'ohere ya na. Nɛrebana batan' wa te n yete ba po'ohere ya na wa n de sɛba ma'an n de Yudoma sakɛ bo Yesu. Bama n lagom la mam tona bɔ'ɔra nɛreba yɛhera Yenɛ sɔ'ɔlom la poan. Ba daa dela sɛba n soŋɛ mam.
51004012	Epapras se'em n lagom dɛna ya lagom la nɛra ayema la me po'ohere ya na. A me dela Yesu Krista yameŋa. Daarɛ woo a kɔ'ɔn po'oha mɛ sohora Yenɛ te a bahɛ ya te ya sɛ' ze'ele soŋa soŋa enŋa Yenɛ yɛla la poan. Ya me mina dɛ ge me wan kɔ'ɔn tee ya potɛn'ɛra zan'an zan'an nana a nɔɔrɛ.
51004013	Mam mɛŋa wa nyɛ' en te a dɛna la se'em n tone ya zuo la nɛresɛba n boe Laodisea la Hierapolis teŋhe poan la.
51004014	Luke se'em n de teba soŋa la la Demas me po'ohere ya na.
51004015	Yele to sɔɔnrɔ la n boe Laodisea teŋa poan la te tomam po'ohere ba na. Yele Nimpa se'em n de pɔka la te lagaŋseko n dole Yesu sore lagaha a yire po'oha la te to me po'ohere en na.
51004016	Ya han kaanlɛ gɔŋɔ wa ba'ahɛ, ya behɛ soŋa soŋa te ba me kaanlɛ kɔ bo lagaŋseko n me dole Yesu sore bɔna Laodisea teŋa poan la. Laodisea teŋa nɛreba la me han bo ya ba gɔŋɔ la na, ya mam me kaanlɛ kɔ ya zen'en la.
51004017	Yele Arkipus te mam yete a behɛ soŋa soŋa ge ba'ahɛ toonse'ere te Na'ayenɛ bo en te a tom la.
51004018	Ge mam mɛŋa Paul n golehɛ dena wa: N golehɛ yeti mam Paul po'ohere ya na. Da tamɛ ya n yele wo mam boe pakadeen wa la. Zo'ohogɔ bɔna la ya.
52001001	Mam Paul la Silas la Timoti n golehɛ gɔŋɔ wa. To golehɛ bɔ'ɔra la yamam lagaŋseko n de to Sɔ Yenɛ la to Na'ayenɛ Yesu Krista nɛreba bɔna Tesalonika teŋa poan la. Yenɛ wan eŋɛ ya som, ge bahɛ te ya tara sunma'ahom.
52001002	To bo'ore Yenɛ fara ya zuo daarɛ woo. To me tɛnre ya yele to po'ohegɔ poan daarɛ woo.
52001003	Se'ere n sɔe la, to Sɔ Yenɛ zen'en, to tɛnre yan tone se'em yɛhera ya sakerɛ la poan. To kelom tɛnra ya nɔŋerɛ la n bahɛ te ya tom se'em ge me kelom sɛ' ze'ele kaŋkaŋɛ yɛhera yan sakɛ se'em gura ya potɛn'ɛra poan bo Na'ayenɛ Yesu Krista la.
52001004	To sɔɔnrɔ, to mi' te Yenɛ nɔŋɛ ya mɛ ge loe ya te ya dɛna a nɛreba.
52001005	Te ton daa wa'ana mɔɔlɛ yelesoma la, to daa ka mɔɔlɛ dɛ la yetɔgom ma'an. Ge, to daa mɔɔlɛ dɛ mɛ la paŋa la Yenɛ Sea la poan ge me daa bahɛ te ya baŋɛ soŋa soŋa te de dela yelemɛŋɛrɛ. Ya mi' bɔŋsɛka taaba te to daa bɔna ton daa boe la ya la. To daa boe bala la yamam som zuo.
52001006	Ya daa tɔgɔhɛ tomam la Na'ayenɛ n daa boe se'em la. Ge te la yan daa pon nyɛ' namehegɔ la, ya daa sin ge kelom to'e yelesoma la mɛ. Ya daa to'e de mɛ la popeelom sebo te Yenɛ Sea bahera te nɛreba tara la.
52001007	Dene poan, yamam daa de nɛresɛba te sɛba woo n sakɛ bo Yesu bɔna Makedonia la Greek tenhen la wan beha tɔgɔha.
52001008	Te yan mɔɔlɛ yelesoma la se'em yɛhera Na'ayenɛ yele la ka yehe mɛ bo Makedonia la Greek teŋhe nɛreba ma'an. Ge, yan nam Yenɛ se'em me yehe la bɔbɔre woo. Bala, yelese'ere ka le bɔna de'a tomam tɔgɛ yɛhera dena wa yele.
52001009	Se'ere n sɔe la, nɛrebama mɛŋa tɔgɛ yɛhera ton daa wa'ana behɛ ya te ya to'e to soŋa soŋa se'em. Ba le kelom tɔgɛ yan daa zagahɛ baga kaanbegɔ ge gee ton sakɛ bo Yenɛ se'em, la yan daa yeti ya tona bɔ'ɔra Yenɛ se'em n vɔe ge me dɛna yelemɛŋɛrɛdaana se'em.
52001010	Le yɛ'ɛha, ba daa kelom yele yan daa gure te Yenɛ Dayɔa ze'ele saazuo wa'an na se'em. A Dayɔa la dela Yesu se'em te a bahɛ en te a le vo'e ge la n daa pon ki' la. Enŋa n yeti a fan' tɔ bahɛ namehe seko n yeti ko wa'an nɛreba zen'en na yɛhera la Na'ayenɛ sunsunyiim la.
52002001	Ge n sɔɔnrɔ, ya mɛhe mi' te ton daa wa'ana behɛ ya la daa ka bahɛ yoo.
52002002	Ya le kelom mina ban daa pon tom tɔ sɛla n ka ane soŋa se'em ge me daa to' tɔ Filipi teŋa se'em. Yele ana wa woo daa eŋɛ mɛ ge te to daa nya wa'an Tesalonika teŋa poan na la. Ge bala zan'an, to Yenɛ daa soŋɛ tɔ te to daa mɔɔlɛ a yelesoma bo ya. To daa mɔɔlɛ bo ya ge ka gangɛ la daanseko woo te to daa nyɛ' la.
52002003	Ge yelese'ere te to yɛta ya wa dagɛ la yelese'ere te tuure bɔna bini, bii eteseko n dagɛ ma'an, bii de dɛna la se'ere te to bɔta te to tara pan'aha nɛreba.
52002004	Dene n de se'em la dela Yenɛ n bote se'em la te tomam tɔgɔra daarɛ woo. Se'ere n sɔe la, enŋa n loe tomam ge dekɛ a yetɔgom la eŋɛ to nu'uhen. Bala, tomam ka zegere to eŋɛ la sɛla n wan eŋɛ nɛresaaleba suunre nyɛlom. Ge, to eŋɛ Yenɛ suunre nyɛlom. Enŋa me n mi' to potɛn'ɛra n tɛn'ɛhɛ se'em.
52002005	Ya mi' soŋa soŋa te ton daa wa'ana la, to daa ka tare la nɔmalehom ma'an la to ta'an pan'ahɛ ya. To me daa dagɛ sɛba n nyigere ge yenzuo daa tɔgɔra mɛ te ya da baŋɛ te to de bala. Ge Yenɛ ze'ele to poore mɛ yɛhera yele ana wa.
52002006	To me daa ka zegere te yamam n pɛngɛ tɔ bii nɛresɛba pɛngɛ tɔ. To daa ta'an yele ne ya sɛla te to bɔta ya zen'en ton de Krista tontoneba la zuo.
52002007	Ge ton daa boe la ya la, to daa tare to mɛhe mɛ soŋa soŋa wo ma n tare a mɛŋa soŋa soŋa behera a kɔma se'em la.
52002008	Ge ton daa nɔŋɛ ya la zuo te to daa ka eŋɛ to potɛn'ɛrɛ te to mɔɔlɛ Yenɛ yelesoma la ma'an bo ya. Ge, to daa lagom maahom mɛ te to dekɛ to vom tehɛ ya zuo. Se'ere n sɔe la, to daa nɔŋɛ ya mɛ.
52002009	Yelemɛŋɛrɛ to sɔɔnrɔ, ya mi soŋa soŋa ton daa tone ka gɔ'ɔra se'em te to beha to mɛhe. To daa tone wontɛɛŋa la yu'uŋɔ zan'an. To daa ete bala te ton mɔɔlɛ Yenɛ yelesoma bɔ'ɔra ya la, to da tara daaŋɔ bɔ'ɔra se'em.
52002010	Ge ya mɛhe nyɛ' la ya nini ton daa boe bɔŋsɛka taaba la yamam sɛba n dole Yesu sore la. Na'ayenɛ me ze'ele to pooren dena mea poan mɛ. Dɛngerɔ bii ŋmɛlema bii tuure daa ka boe eteseko te to daa eta bɔ'ɔra ya la poan.
52002011	Ya mi te to daa ete la sɛla n de ma'an bɔ'ɔra nɛra woo wo sɔ n ete se'em bɔ'ɔra a kɔma la.
52002012	To daa soŋɛ ya ge me kan'an ya ge me daa kɔ'ɔn yɛta ya la ninmɔ'ɔrɛ te ya bɔna bɔŋsɛka taaba n wan eŋɛ Yenɛ suunre nyɛlom. Enŋa n yele ya te ya lagom bɔna zen'an te a sɔna behera ge nyɛta pɛnka la.
52002013	Yelese'ere zuo te to pɛngera Yenɛ daarɛ woo dela ton daa wa'ana mɔɔlɛ Na'ayenɛ yetɔgom la bo ya la, ya daa kelehe de soŋa soŋa ge me to'e de. Yan daa kelehe la ya daa mi te de dagɛ la asaala yetɔgom, ge de daa seren kɔ'ɔn dɛna la Yenɛ yelehom. Se'ere n sɔe la, Yenɛ tone mɛ la ya sɛba n sakɛ bo en la.
52002014	Te yamam n sɔɔnrɔ, yelese'a te ya nyɛta wa dela yelese'a te lagaŋseto n dole Yenɛ sore n bo Krista Yesu bɔna Yudea teŋa poan la daa nyɛ'. Namehe se'ere taaba te ya mɛŋa teŋa nɛreba namehe ya wa dela boyena mea me te Yudoma la me daa namehe ba.
52002015	La dela Yudoma bama n bala n daa ko Na'ayenɛ Yesu la nɔtɔgɔheba ge namehe tɔ wa. Bala, Yenɛ ka tare popeelom la ba. Ba me le dɛna la nɛra woo diŋdaana.
52002016	Ba zegere te ba gu' to te to da ta'an mɔɔlɛ yelesoma la n faanrɛ nɛreba baha la bo sɛba n dagɛ Yudoma. Yele dena wa te ba eŋɛ wa dela be'em te ba eŋɛ pa'ahɛ be'em toonse'a te ba eta daarɛ woo la. Bala nananawa, ba wan nyɛ' namehegɔ Yenɛ zen'en.
52002017	Ge han dɛna tomam n sɔɔnrɔ, ton daa bahɛ ya dabeha fiin wa la, la daa dagɛ la to daa tamɛ la ya yele to potɛn'ɛra poan. La yenzuo daa de'a la to ka nyɛte taaba la nini. To nyuunre mea bala bahɛ tɔ te to zegera mɛ to to le nyɛ' ya yɛ'ɛha.
52002018	To bote te to lebena behɛ ya yɛ'ɛha. Mam Paul daa zegere mɛ te n lebe na. Ge, Dima la daa ka bo to sore.
52002019	Ge sera la dela yamam ge dagɛ sɛba me ha te tomam tara to suunre poan gura ge tara popeelom. La dela yamam te to wan nyɛ' sore ŋmɛ' to nyɔn'ɔnrɔ to Na'ayenɛ Yesu nɛŋan a han ta lebena. Se'ere n sɔe la, to nyaŋɛ ya.
52002020	Yelemɛŋɛrɛ, la dela yamam te to zɛnkera to mɛŋa ge tara popeelom.
52003001	Depooren, ton daa behɛ te to kan ze'a go'ona bala la, to daa eŋɛ to potɛn'ɛrɛ te to yee to ma'an Atens teŋa poan.
52003002	To tom to sɔɔn Timoti se'em te tomam la enŋa mɔɔla Krista yelesoma la te a wa'ana la a soŋɛ ya te ya sɛ' ze'ele soŋa soŋa ya sakerɛ Yesu sore dɔlɔga la poan.
52003003	Te ton en bala na te a soŋɛ ya te se'em ya poan kan le vihe lebe pooren namehegɔ la zuo. Ya mɛhe me mi' te namehe kona taaba dela Na'ayenɛ n bote ba namehe tɔ bala.
52003004	Bala, ton daa nan boe la ya la, to daa pon te'ele yele ya te nɛreba wan namehe tɔ. Te yan daa nyɛ' la, bala mea n bala daa eŋɛ tɔ la.
52003005	Bala n sɔe, te n tom Timoti na la. N daa behɛ te n kan ze'a go'ona. Bala, te n tom en na te a behɛ ya dɔlɔga Yesu sore la poan ane wane. N paleŋa daa ɛngera te daanse'ere Sagona la wan pan'ahɛ ya te ya bɔta te ya tom be'em. Te ton namehe to mɛŋa tom toonse'a la bahɛ yoo.
52003006	Ge nananawa, Timoti la ze'ele ya zen'en lebena. N paɛ na la, a yele to yelese'a n ane soŋa yɛhera ya nam Yesu se'em la yan tare nɔŋerɛ se'em. A me le yele to te daarɛ woo yan tɔgɔre yelesoma yɛhera to yele se'em. A yele to te ya kɔ'ɔn bɔta te ya nyɛ' tɔ se'em la, bala mea me te tomam me kɔ'ɔn bɔta te nyɛ' ya.
52003007	Bala, to sɔɔnrɔ, ya sakerɛ Yesu sore dɔlɔga la poan soŋɛ tɔ yɛhera daanseto la namehe seto te to nyɛ' wa.
52003008	Se'ere n sɔe la, yamam han sɛ' ze'ele soŋa soŋa Na'ayenɛ sore dɔlɔga la poan, tomam me yi' seren vɔe.
52003009	Nananawa to bo'ore Yenɛ fara la popeelom sebo te to tara a nɛŋan doohe yamam zuo wa.
52003010	To sohore en wontɛɛŋa la yu'uŋɔ to suunre poan te a bahɛ tɔ te to nyɛ' ya la to nini. To han nyɛ' ya bala, to me ta'an soŋɛ ya la sɛla n dela ya tara ya sakerɛ Yesu sore dɔlɔga la poan.
52003011	To Sɔ Yenɛ a mɛŋa la to Na'ayenɛ Yesu wan naam sore bo to te to wa'ana behɛ ya.
52003012	Na'ayenɛ wan bahɛ te ya malom tara nɔŋerɛ bɔ'ɔra taaba la nɛra woo. Ya wan tara nɔŋerɛ la bala wo tomam n tare dɛ se'em bɔ'ɔra ya wa.
52003013	A wan bahɛ te ya sɛ' ze'ele soŋa soŋa ya sakerɛ la poan. Ka tara gbelerege ge dɛna toolom nɛreba to Sɔ Yenɛ nɛŋan. Se'em ma'an te to Na'ayenɛ Yesu han ta lɛbera na la sɛba woo n boe la en la.
52004001	Dene poan to sɔɔnrɔ, ya zamehe bɔŋa sɛka n tegere Yenɛ nini la tomam zen'en, bɔŋa kaŋa taaba n bala te ya bɔna wa. Te nananawa, Na'ayenɛ Yesu yu'urɛ poan, to sohore ya mɛ ge yɛta ya la ninmɔ'ɔrɛ te ya malom tom sɛla n gane bala.
52004002	Ge ya mɛŋa mi' Na'ayenɛ Yesu paŋa poan to daa yele ya te eta sɛla la.
52004003	Yenɛ n bote ya eŋɛ se'em n wana, te ya bɔna bo enŋa ma'an ge me da tona yalomtooma la fiin me.
52004004	Yamam boraahe dela ya mina te ya han yeti ya di' pɔgɔba, ya eŋɛ dɛ mɛ la na'ahegɔ ge te yalomtooma da bɔna bini.
52004005	Da ete ya pɔgɔdire la ge te ya potɛn'ɛra zan'an kɔ'ɔn tɛn'ɛha la yalomtooma ma'an. Te nɛresɛba n zagahɛ Yenɛ la n ete bala. Dene poan, da ete ya wo bama n ete se'em la.
52004006	Dene zuo, la ka dela boraa se'em tom a boraa tadaana sɛla n ka ane soŋa bii a fan' en. To pon te'ele yele ya la ninmɔ'ɔrɛ te Na'ayenɛ wan namehɛ sɛbadoma n tone wana wa.
52004007	Ge Yenɛ ka yele to te to tona la yalomtooma, ge a yele to te to bɔna bo la enŋa ma'an.
52004008	Bala, se'em woo n zagahɛ pa'ale kona wa ka zagahɛ la asaala. Ge, a daana zagahɛ la Yenɛ se'em n bo'ore ya a Sea la.
52004009	Ge nananawa, la ka dene te to golehɛ gɔŋɔ bo ya yɛhera yan wan tara nɔŋerɛ bo ya sɔɔnrɔ se'em. Se'ere n sɔe la, Yenɛ mɛŋa pon pa'alɛ ya te ya tara nɔŋerɛ bɔ'ɔra taaba se'em.
52004010	Te etekoŋɔ mɛŋa n bala, te ya eŋɛ bo to sɔɔnrɔ la woo n boe Makedonia teŋa poan la. Dene poan to sɔɔnrɔ, to sohore ya mɛ te ya malom eŋɛ sɛla n gane bala.
52004011	Kpeŋe ya mɛŋa la ya tara ya mɛhe soŋa soŋa ya bɔŋa poan ge de ya sɛba n wan beha la ya mɛŋa yɛla ge wan tona diiha ya mɛhe, wo ton daa pon yele ya se'em la.
52004012	La wan dɛna la etekona poan te nɛresɛba n ka sakɛ bo Yesu la wan ta'an bo ya na'ahegɔ. Bala me wan bahɛ ya te ya kan kɔ'ɔn gura la nɛra se'em bo ya sɛla n dela ya tara.
52004013	To sɔɔnrɔ, to bote ya baŋɛ yelemɛŋɛrɛ la mɛ yɛhera nɛresɛba n ki' la. Bala n wan bahɛ ya te ya kan tara sunsagaŋɔ wo nɛresɛba n ka tare ba potɛn'ɛra poan gura sɛla la.
52004014	To sakɛ ya te Yesu daa ki' mɛ ge le vo'e a kum la poan. Bala to sakɛ ya te Yenɛ wan bahɛ te nɛresɛba n daa sakɛ bo Yesu ge ki' la wan vo'e bɔna la Yesu.
52004015	Ge Na'ayenɛ mɛŋa yelehom te yele ya wa, te sɛba n wan vɔna ta paɛ daanse'ere daarɛ te Na'ayenɛ lɛbera na la kan ta tole sɛba n diŋɛ ki' la yia.
52004016	De daarɛ mea la, Na'ayenɛ wan bo a nɔɔrɛ, ge te Yenɛ soŋora se'em n de zuodaana la me wan mɔɔla na, ge te ba me pɛɛbera Yenɛ tentanɛ. Yele ana wa woo han ta eta, Na'ayenɛ mɛŋa me nya wan ze'ele saazuo sige na. Ge sɛba n daa sakɛ bo Krista ge ki' la n wan ta vo'e ba kum poan yia.
52004017	Ba han vo'e ba kum la poan bala, Yenɛ wan bahɛ tomam sɛba n vo'e ta paɛ bala ma'an la me nya wan lagom la ba zom saŋgbana zuo ha ta to'ohɛ Na'ayenɛ, to nya wan bɔna la Na'ayenɛ la wuuha.
52004018	Dene poan, dekɛ ya yetɔgɔbɔna wa la ya tɔgɛ soŋɛ taaba.
52005001	N sɔɔnrɔ, ge han de'a se'em ma'an bii daanse'ere daarɛ te yele ana wan eŋɛ, to ka le nɔŋɛ to golehɛ bo ya yɛhera a yɛla.
52005002	Se'ere n sɔe la, yamam mɛhe mi' soŋa soŋa te Na'ayenɛ daarɛ wan wa'ana la ana me wo nayiga n me ne ta wa'an yu'uŋɔ na se'em la.
52005003	Te nɛreba han ne ta yɛta yeti, Daaŋɔ ka boe, sɛla woo bo la soŋa soŋa. Ba han ne ta yɛta wana, bilam bilam te ba ne ta nyɛ' sagaŋɔ ba zen'en. Ba kan nyaŋɛ le'ehɛ de poan. Ba namehegɔ la an me wo pɔka n ne virigera te la wona en se'em la.
52005004	Ge, han de'a yamam n sɔɔnrɔ, yamam ka tone likatooma. Bala, daanse'ere daarɛ te to Daana lɛbera na la kan ta'an din'i ya wo nayiga n ne wa'ana te la din'i nɛreba se'em la.
52005005	Ge yamam zan'an dela nɛɛhom la nɛreba. Ge te daanse'ere daarɛ te to Daana lɛbera na la me dela ya dabaherɛ. Bala, yamam la tomam dagɛ sɛba n tone yu'uŋɔ bii likatooma la.
52005006	Dene poan, da bahɛ ya te to gan' ya ginha wo nɛresɛba n ete se'em la. Bahɛ ya te to maahom ya mɛ ge tara to mɛhe soŋa soŋa.
52005007	Te la ne de'a la yu'uŋɔ te nɛreba gan'an ginhera. La ne dɛna la yu'uŋɔ te nɛreba nyuura daam bugura.
52005008	Ge tomam n de nɛɛhom nɛreba la tara to mɛhe soŋa soŋa. Dekɛ ya nɔŋerɛ la naŋa yɛ' wo kuto fuseko te ba ne yɛ' pin' nyɔn'ɔn bɔba ma'an la. Ge dekɛ faanrɛ vuge wo zabere sapibire la.
52005009	Te Na'ayenɛ ka loe to mɛ te a namehɛ tɔ mɛ. Ge a loe to te Na'ayenɛ Yesu Krista paŋa poan to tara faanrɛ.
52005010	Ge Yesu daa ki' bo to te a han ta lebena, te to han pon ki' mɛ bii to vo'e mɛ te ta'an lagom bɔna la en.
52005011	Bala, yele dena wa zuo, de ya sɛba n wan kpemehe ya ge soŋora taaba wo yan pon eta se'em wa.
52005012	Ge to sɔɔnrɔ, to sohore ya mɛ te ya bɔ'ɔra sɛba n de zuodoma tona la ya la na'ahegɔ. Ba dela sɛba te Na'ayenɛ loe te ba soŋora ya ge kan'ana ya.
52005013	Bo'ore ya ba na'ahegɔ ge tare ya nɔŋerɛ bɔ'ɔra ba toonse'ere te ba tona bɔ'ɔra ya la zuo. De ya sɛba n wan tara sunma'ahom la taaba.
52005014	To sɔɔnrɔ, to yeti ya mɛ la ninmɔ'ɔrɛ te ya kan'an nɛresɛba n ka bote ba tom tontonɛ la. Ya soŋɛ sɛba te dabeem tara la ge me kelom soŋɛ sɛba n nan ka sɛ' ze'ele soŋa soŋa Yesu sore dɔlɔga la poan la. Ya mɛhe me dɛna sɛba n wan tara sugure la nɛra woo.
52005015	Behɛ ya soŋa soŋa te se'em da dekɛ be'em yɔ be'em. Ge de ya sɛba n wan kɔ'ɔn bɔta te daarɛ woo ya tona sɛla n ane soŋa bɔ'ɔra taaba la nɛra woo.
52005016	De ya sɛba n wan tara popeelom daarɛ woo,
52005017	ge me sohora Yenɛ daarɛ woo,
52005018	pɛngerɛ ya Yenɛ yelese'ere woo poan. Te dena wa n de sɛla te Yenɛ bɔta te ya eta Yesu Krista yu'urɛ poan.
52005019	Da gu'ure ya Yenɛ Sea la n bote a bahɛ ya te ya eta se'em la.
52005020	Da zagahe ya pa'aleseko n ze'ele Yenɛ zen'en na.
52005021	Ya han wom yelese'ere woo, magahɛ ya de behɛ dene ane se'em. La ya tara sɛla n ane soŋa la,
52005022	ge zagahɛ ya yelese'ere woo n de be'em.
52005023	Yenɛ se'em n bahɛ te to tara sunma'ahom la wan bahɛ ya te ya bɔna bo la enŋa ma'an sɛla woo poan. A wan bahɛ te ya sɛɛhe la ya suunre, la ya iinhe kan ta tara tuure la fiin me to Na'ayenɛ Yesu Krista lebega daarɛ.
52005024	Te se'emdaana n yi' ya la wan eŋɛ dɛ bo ya. Se'ere n sɔe la a dela birikina.
52005025	To sɔɔnrɔ, sohore ya Yenɛ bɔ'ɔra tɔ.
52005026	Po'ohɛ ya to sɔɔnrɔ la woo n boe bilam la soŋa soŋa.
52005027	Ge n yeti ya mɛ la ninmɔ'ɔrɛ te Na'ayenɛ paŋa poan, ya kaanlɛ gɔŋɔ wa bo to sɔɔnrɔ la woo n boe bilam la.
52005028	Na'ayenɛ Yesu Krista zo'ohogɔ bɔna la ya.
53001001	Mam Paul, la Silas, la Timoti n golehɛ gɔŋɔ wa. To golehɛ bɔ'ɔra la yamam lagaŋseko n de to Sɔ Yenɛ la Na'ayenɛ Yesu Krista nɛreba bɔna Tesalonika teŋa poan la.
53001002	To Sɔ Yenɛ la Na'ayenɛ Yesu Krista wan eŋɛ ya som ge bo ya sunma'ahom.
53001003	To sɔɔnrɔ, daarɛ woo to po'ohɛ Yenɛ la sɛla te a eŋɛ bo ya la zuo. La me de ma'an te to eŋɛ bala. Se'ere n sɔe la, ya kɔ'ɔn nam Yesu pa'ahɛ mɛ ge te yan tare nɔŋerɛ bɔ'ɔra taaba me malom gana bala.
53001004	Bala n sɔe, te tomam mɛhe ŋmɛ'ɛra to nyɔn'ɔnrɔ la lagaŋseto n de Yenɛ nɛreba ya zuo. To ŋmɛ'ɛre bala la ban zɛrɛgɛ ya ge te ya nyɛta namehe seto ge zina ge kelom ŋmebera ge nam Yesu la zuo.
53001005	Te dena wa n pa'alɛ soŋa soŋa te Yenɛ gankerɛ la dela ma'an. Yenɛ Sɔ'ɔlom la zuo te ya nyɛta namehegɔ la. Bala, yan ŋmibe la zuo te ya wan nara te ya bɔna bini.
53001006	Ge Yenɛ wan eŋɛ sɛla n de ma'an. A wan namehɛ nɛresɛba n bahɛ te ya nyɛ' namehegɔ wa.
53001007	A wan bahɛ te yamam sɛba n nyɛ' namehegɔ la la tomam me nyɛ' vo'ohogo. A wan eŋɛ dena wa la daanse'ere daarɛ te Na'ayenɛ Yesu wan ta nɛɛ saazuo ha sigera na la. A ta sigera me na la Na'ayenɛ soŋoreba sɛba n tare paŋa la,
53001008	la bugum peelom. A han wa'an bala na, a wan namehɛ nɛresɛba n zagahɛ Yenɛ la la sɛba n ka nane yelesoma la yɛhera enŋa to Na'ayenɛ Yesu yɛla la.
53001009	De daarɛ, ba wan nyɛ' namehe seko n ka tare ba'ahegɔ, ba kan bɔna Na'ayenɛ zen'en, ge me kan nyɛ' a paŋsɛka n tare pɛnka la.
53001010	A han wa'an de daarɛ na, a wan to'e pɛnka la na'ahegɔ sɛba n sakɛ bo en zen'en. Yamam me wan lagom la nɛresɛba n pɛngere en ge na'aha en la poan. Se'ere n sɔe la, ya sakɛ bo yetɔgom la te to tɔgɛ bo ya la.
53001011	Te la dena mea zuo n sɔe, te to po'oha bɔ'ɔra ya daarɛ woo la. To sohore to Sɔ Yenɛ te a bahɛ ya te ya bɔna enŋa n yi' ya na te ya bɔna se'em la. A paŋa poan, a wan bahɛ te ya tɛn'ɛha la sɛla n de yelesoma ge bahɛ te ya sakerɛ Yesu sore dɔlɔga la poan kɔ'ɔn bɔna bala soŋa soŋa.
53001012	Etekona wa poan te ya wan ta'an bahɛ te to Na'ayenɛ Yesu nyɛ' pɛnka ge te enŋa me bahɛ te ya nyɛ' pɛnka. Dena wa wan eŋɛ yɛhera la to Yenɛ la Na'ayenɛ Yesu Krista som la poan.
53002001	Ge sɛla te n yeti n yele kalam wa dela to Na'ayenɛ Yesu Krista lebega daarɛ la na, la ton wan ta lagom la en se'em la yele. N sɔɔnrɔ, n sohore ya mɛ,
53002002	te ya da bahɛ ya te yele dena wa ba daana ya ge te ya tara potɛn'ɛra ayi' ayi' tɛn'ɛha te Na'ayenɛ daarɛ la paɛ. Daanse'ere la dela nɛra se'em me n solone sɛla n wa wa'an pooren na bii se'em n me eere tɔgɔra bala. La kelom ta'an dɛna se'em n yele, te tomam golehɛ yele dena wa eŋɛ gɔŋɔ poan.
53002003	Bala, da bahɛ ya te nɛra se'em pan'ahɛ ya la fiin me. Te Yesu kan lebe de daarɛ la na han dagana la nɛresɛba n tuluge zabera la Na'ayenɛ la n ta zabɛ ba'ahɛ ge te ba zuodaana se'em n de Be'emdaana te la pon dɛna te a nyɛ' namehegɔ la n me ta nɛɛ na.
53002004	Be'emdaana wa wan dekɛ a mɛŋa te enŋa gane sɛla woo te nɛreba po'oha bɔ'ɔra ge dekɛ te la dɛna ba baga. A wan keŋɛ Yenɛ Yire la ta zin'an bini ge yeti enŋa n de Yenɛ.
53002005	Ge ya tɛnre te mam n daa nan boe la ya la, n daa pon yɛta ya yele ana wa woo mɛ?
53002006	Ge bala zan'an, yele deyena n boe gu'ura te yele dena wa kan eŋɛ nananawa. Ya me pon mina se'ere te de dɛna. De daarɛ mea han kɔ'ɔn paɛ, be'emdaana la wan nɛɛ na.
53002007	Ge be'emdaana tooma la n daa ka nɛɛ yeŋa la nya pon kɔ'ɔn tona mɛ nananawa. Ge, sɛla n yete de eŋɛ la kan ta'an eŋɛ han dagana la Yenɛ n ta bahɛ se'emdaana n gu'ure de te de da ta'an eŋɛ la yehe bini.
53002008	Bilam te be'emdaana la nya wan nɛɛ na. A han nɛɛ bala, Na'ayenɛ Yesu wan vo'ohe sabego a nɔɔrɛn ko' en. Ge a nɛɛhom la de daarɛ la me sagom en.
53002009	Ge be'emdaana la yete a wa'an me na la Dima la paŋa poan. A wan eŋɛ yelekerehe tooma la yelenyalema n dagɛ yelemɛŋɛrɛ.
53002010	A wan ton be'emtooma yema yema pan'ahɛ sɛba n ye'ehe sagom la poan. Ba ye'ehe sagom la poan la dela ba zagahɛ mɛ te ba kan nɔŋɛ yelese'a n de yelemɛŋɛrɛ wan ta'an fan' ba bahɛ la.
53002011	Te dena me zuo te Yenɛ bahɛ te Sagona la paŋa tona la ba te ba ta'an sakɛ bo sɛla n de ponpɔrɔŋɔ.
53002012	Dene de se'ere la dela sɛba woo n ka sakɛ bo yelemɛŋɛrɛ la ge ton bɔta la be'emtooma la wan nyɛ' namehegɔ.
53002013	Ge la dela to po'oha Yenɛ daarɛ woo bɔ'ɔra yamam to sɔɔnrɔ sɛba te Na'ayenɛ nɔŋɛ wa. Te Yenɛ daa loe ya pin'ileŋɔ na te ya nyɛ' faanrɛ. La dela a Sea la n bahɛ ya te ya bɔna bɔ'ɔra enŋa Yenɛ ma'an la la ya sakerɛ yelemɛŋɛrɛ la poan, n wan bahɛ ya te ya nyɛ' faanrɛ la.
53002014	Ge Yenɛ daa yi' ya dena wa poan, te yelesoma la te to mɔɔlɛ bo ya la poan, ya wan lagom nyɛ' pɛngɛsɛka te to Na'ayenɛ Yesu Krista nyɛta la.
53002015	Bala, to sɔɔnrɔ wa, sɛ' ya ze'ele mɛ soŋa soŋa ge bahɛ ya te yetɔgɔse'a n de yelemɛŋɛrɛ te to daa pa'alɛ ya la bɔna ya suunre poan. To daa tɔgɛ yetɔgɔ'ana wa mɛ bo ya ge kelom golehɛ a eŋɛ gɔŋɔ poan bo ya pa'ahɛ.
53002016	Yenɛ n de se'em to n nɔŋɛ tɔ ge te a som zuo te a bahɛ tɔ te to sɛ' ze'ele soŋa soŋa gura ton sakɛ bo sɛla to suunre poan la. To Na'ayenɛ Yesu Krista a mɛŋa la to Sɔ Yenɛ wan soŋɛ ya ge,
53002017	bo ya paŋa te ya tona daarɛ woo ge yɛta sɛla n ane soŋa.
53003001	Dene poan n sɔɔnrɔ wa, ba'ahegɔ poan, po'ohere ya bɔ'ɔra tɔ te Na'ayenɛ Yelesoma la kɔ'ɔn kelom yeregera paara bɔbɔre woo ge te nɛreba me pɛngera dɛ wo dene daa an se'em bo yamam me la.
53003002	Kelom po'ohere ya bɔ'ɔra Na'ayenɛ te a da bahɛ te sɛba n tuluge zabera la en, la nɛresɛba n tone be'em ta'an eŋɛ tɔ sɛla. Se'ere n sɔe la, dagɛ nɛra woo n sakɛ bo Yelesoma la.
53003003	Ge Na'ayenɛ n de birikina, ge wan bahɛ ya te ya sɛ' ze'ele soŋa soŋa te Sagona la da daan ya.
53003004	Na'ayenɛ bahɛ tɔ te to sakɛ to sunya poan te la dela yelemɛŋɛrɛ te ya wan kelom kɔ'ɔn eta sɛla te to yɛta ya la.
53003005	Na'ayenɛ wan bahɛ ya te ya mina Yenɛ nɔŋerɛ n an se'em ya suunre poan ge me ta'ana din'inha suunre wo Krista n daa din'inhe se'em la.
53003006	Ge to sɔɔnrɔ, Na'ayenɛ Yesu Krista paŋa poan, to bo'ore ya nɔdena wa, te ya da dekɛ ya mɛhe lagom la sɔɔn sɛba n de zinyangarɛdoma ge me ka bɔta ba dɔla sɛla te to yele ba la.
53003007	Ge yamam mɛhe mi' soŋa soŋa te la dela ya eta yelese'a te tomam daa eta la. To daa dagɛ zinyangarɛdoma ton daa boe la ya la.
53003008	To daa ka dite nɛra dia ge ka yɔɔra. To daa ton eŋɛ se'em dela to daa tone mɛ ka gɔ'ɔra. Wontɛɛŋa la yu'uŋɔ zan'an, to kɔ'ɔn tona la bala te to da ta'an dekɛ to mɛŋa delom ya se'em.
53003009	Ge ton daa ete wana wa daa dagɛ la to daa kan ta'an ne yele ne ya sɛla la sɛla te to bɔta. Ge, to daa ton eta bala te to dɛna la sɛba te ya wan beha tɔgɔha.
53003010	Ton daa bo la ya la, to daa yele ya yeti, Nɛra se'em n ka bote a tooma a dagɛ ba bo en dia.
53003011	Ge se'ere zuo n sɔe te to yɛta dena wa dela to wom te ya sɛba dela zinyangarɛdoma ka bɔta te ya tom tontonɛ. Ge, ya ton bɔta la ya tara nɛhe kɛn'ɛha nɛreba basɛba yɛla poan.
53003012	Dene poan, Na'ayenɛ Yesu Krista paŋa poan, to yete nɛrebana wa la ninmɔ'ɔrɛ te ba behɛ ba zuto soŋa soŋa. Ba lebe ta bɔna baanlam ge tona diiha ba mɛhe.
53003013	Ge la han dɛna la yamam n sɔɔnrɔ wa, da taregɛ ya ya etesoŋɔ te ya eta la.
53003014	Ge daanse'ere nɛra se'em boe ya poan kan nana yetɔgom sebo te to golehɛ eŋɛ gɔŋɔ poan bo ya na wa. La han de'a bala, de ya sɛba n wan tara ya mɛhe soŋa soŋa la en ge da tare ya se'ere te ya eŋɛ la en. Te bala te valom wan nyɔkɛ en la n ete se'em la.
53003015	Ge da eŋɛ ya en wo a dela ya diŋdaana la, ge ton kan'an ya en wo ya sɔɔn la.
53003016	Na'ayenɛ mɛŋa se'em n bahere te nɛreba tara sunma'ahom la wan bahɛ ya te ya tara sunma'ahom daarɛ woo sɛla woo poan. Na'ayenɛ wan bɔna la ya zan'an.
53003017	Mam mɛŋa nu'o n golehere wana wa, mam Paul mɛŋa n po'ohere ya na. Mam n ne ba'ahɛ n gɔŋɔ se'em n bala.
53003018	To Na'ayenɛ Yesu Krista wan eŋɛ ya zan'an som.
54001001	Mam Paul se'em te Yenɛ loe te n dɛna Krista Yesu tontoneba la ayema n golehɛ gɔŋɔ wa. Mam n golehere kɔ la dela Yesu te to nam la n yeti n golehɛ.
54001002	N golehɛ bɔ'ɔra hon Timoti. Hon nam Krista la zuo, ho ane wo mam mɛŋa dayɔa la. Yenɛ n de to Sɔ la la Krista Yesu se'em n de to Na'ayenɛ la wan eŋɛ hɔ soŋa ge zɔ' ho ninbɔn'ɔn ge bo ho sunma'ahom.
54001003	N le yɛta hɔ la mam daa ye' Makedonia teŋa poan ge daa yele ho te ho eŋɛ se'em la. Yee Epesus teŋa poan la ho yele nɛresɛba n pa'ale ponpɔrɔŋɔ pa'alegɔ te ba go'e bala.
54001004	Yele ba te ba da tɛn'ɛha sɔlema la yaabdoma yɛla n ka tare ba'ahegɔ te nɛrebama taaba han eta wana ba ŋmɛ'ɛre la nɔkpe'ene ge me dagɛ la ton nam Yenɛ se'em la.
54001005	Sɛla n sɔe te n yeti ho eŋɛ wana wa dela, la bahɛ te basɛba nɔŋɛ Yenɛ la ba suunre zan'an, la sunpeele ge nam Yenɛ soŋa.
54001006	Ge nɛrebana basɛba ka eŋɛ wana, ge tɔgɔra la sɛla n ka tare vɔnrɛ.
54001007	Ba mɛhe potɛn'ɛra bote la ba pa'alɛ Moses Pa'alegɔ la, ge ba mɛhe ka bɔkɛ ban yeti sɛla la. Ba me ka bɔkɛ yelese'a te ba tɔgɔra la.
54001008	To mi' te la ane soŋa, nɛra han dekɛ pa'alegɔ la tom ma'an,
54001009	te a han mi' te Yenɛ ka eŋɛ pa'alegɔ la bo la tontɔɔdoma. Ge te a eŋɛ pa'alegɔ bo nɛre wuruba la sɛba n ka zote Yenɛ la be'emdoma la sɛba n ka po'ohere Yenɛ la sɛba n koore ba sɔdoma bii ba madoma, la nɛrekooreba la
54001010	sɛba n tone kabonhe tooma la boraahe n gan' la taaba la sɛba n zuunre nɛreba nyɔgera la sɛba n parone la sɛba n ne pɔ' te ba eŋɛ sɛla ge ka eta la. Pa'alegɔ la me eŋɛ bo la sɛba woo n ka dɔla a.
54001011	Pa'alegɔ la yelesoma la sakɛ bo taaba te Yenɛ n tare popeelom ge tɔ'ɔha pɛnka la te enŋa n bo mam te mɔɔla.
54001012	N po'ohɛ to Daana Krista Yesu en baŋɛ te a wan sakɛ te mam pa'alɛ nɛreba. Enŋa me bo mam paŋa te n ta'an ton tooma la.
54001013	Mam mɛŋa daa de se'em n tɔgɔre la tɔgɔbe'ero a yele ge nameha a nɛreba ge toora en. Ge te Yenɛ daa zɔ n ninbɔn'ɔn mɛ, man daa ka baŋɛ mam ete sɛla la me daa ka sakɛ bo en.
54001014	Te Na'ayenɛ la ka'ɛ zo'ohogɔ kantɛ la bahɛ mam zuo, ge bo mam nɔŋerɛ la naŋa Krista Yesu poan.
54001015	Yele dena wa dela ya sakɛ bo ge le sona te ya to'e de nu'uhe seyi': Krista Yesu daa wa'an teŋa wa zuo na te a fan' la nɛresɛba n ton be'em bahɛ. Nɛrebama woo poan, mam n tom be'em gaŋɛ!
54001016	Yenɛ daa zɔ n ninbɔn'ɔn te Krista Yesu pa'alɛ te a din'inhe suunre bɔ'ɔra nɛreba. En din'inhe suunre se'ere taaba bo mam se'emdaana n ton toonbe'ero gana nɛra woo la pa'alɛ te a wan din'inhe suunre me bo nɛresɛba n wan nam en ge bo ba vom sebo n ka ba'ahegɔ Yenɛ zen'en.
54001017	Na'ahe ya Naba la wuuha ge pɛngere en wuuha se'em n behe tɔ daarɛ woo la, a ka kiire, nɛreba me ka nyɛte en. Enŋa ma'an n de Yenɛ la! Taarɛ.
54001018	Timoti, ho an wo mam bia la. N dekɛ yele dena wa eŋɛ ho nu'uhen, ge n tɛnra nɛreba n daa tɔgɛ ho yele se'em la bahɛ te ho wan ta'an zabɛ zabɛ sonɛ la.
54001019	Hon eŋɛ dena, ho wan gin' naŋa la kaŋkaŋe ge eta sɛla te ho mina te la de ma'an. Nɛreba basɛba zagahɛ mɛ ka eta ge yare sakɛ bo ponpɔrɔŋɔ pa'alegɔ la.
54001020	Himenaeus la Alekzander lagom bɔna nɛrebama taaba poan mɛ. N dekɛ nɛrebama bayi' wa bo Dima te ba zamehɛ la ba da tɔgɔra tɔgɔbe'ero yɛhera Yenɛ yele.
54002001	Yia poan, sokere la sohoga la to Yenɛ fara bɔ'ɔra nɛra woo.
54002002	Ba sohora Yenɛ bɔ'ɔra nadoma la nɛrekanreba. Bala te to wan bɔna baanlam ge tara sunma'ahom, wo tomam n ete sɛla n de ma'an ge ana soŋa bɔ'ɔra Yenɛ.
54002003	Sɛla n sɔe te to sohora Yenɛ bɔ'ɔra nɛra woo la dela la ane la soŋa ge me bahera te Yenɛ to Faanra la tara popeelom.
54002004	Se'ere n sɔe la, a bote a fan' nɛra woo bahɛ ge bɔta te nɛra woo baŋɛ yelemɛŋɛrɛ la.
54002005	Yenɛ dela deyena ma'an, la nɛra ayena se'em n boe Yenɛ la nɛreba teŋasoka sugun na ba. Enŋa de nɛra se'em n de Krista Yesu.
54002006	A dekɛ a mɛŋa yɔ to'e nɛra woo. Dena pa'alɛ nɛra woo te se'em ma'an te Yenɛ bɔta te a fan' nɛra woo bahɛ la paɛ ya.
54002007	A daa loe mam te n dɛna tontona ta'an dekɛ yele dena wa tɔgɛ. Mam yeti la yelemɛŋɛrɛ n ka parone. A loe mam te n pa'alɛ la sɛba n dagɛ Yudoma la yelemɛŋɛrɛ la sera pa'alegɔ.
54002008	Bala mam bote ya lagaŋɔ zen'enhe la woo te boraahe sohora Yenɛ ba zɛnga ba toolom nu'uhen saazuo po'oha Yenɛ ge ka tara sunsunyiim la nɔkpema.
54002009	Mam bote ya lagaŋɔ zen'enhe woo pɔgɔhe yɛɛra la lɔgɔseto n wan pin' ba soŋa. Ba tara yam ge da pan'an na zuto bii ba yɛɛra sanlema bii kugasaalehe bii lɔgɔseto da'a n tɔe te ba pa'alɛ ba mɛhe.
54002010	Ge ba etesoŋɔ la pa'ala te ba dole la Yenɛ.
54002011	La dela pɔka zamehɛ la a sina ge sigehe ba mɛhe.
54002012	Mam ka sakɛ te pɔka pa'ala boraahe, bii a tara paŋa beha ba. A ton sina.
54002013	Se'ere n sɔe bala la dela, Yenɛ maalɛ la Adam yia ge nya maalɛ Eve pooren.
54002014	Sɛla n le sɔna la dela, sagona daa ka pan'ahɛ Adam ge a pan'ahɛ la pɔka la. Bala, pɔka la zagahɛ sɛla te Yenɛ daa yele la yia.
54002015	Pɔgɔhe wan nyɛ' faanrɛ la ba kɔma dɔgom poan, ban nana Na'ayenɛ ge nɔŋɛ nɛreba ge sakɛ bɔna la Na'ayenɛ ge ka pa'ala ba mɛhe.
54003001	Yelehom deyema n boe sona te to sakɛ: se'em han bɔta te a dɛna lagaŋɔ kpɛ'ɛma, a bote la toonsonɛ.
54003002	Kpɛ'ɛma la da eŋɛ sɛla to nɛreba zɛrɛgɛ en, a tara pɔgɔyeŋɔ, a dɛna nɛremama, a tana a mɛŋa nyɔkera, a tara zuo, a tɔ'ɔha saama, a pa'ala nɛreba soŋa.
54003003	A da nyuura daam zɔ'ɔra bii a dɛna zabzabera, a ana baanlam, a da nɔŋɛ ligiri.
54003004	La dela a tana beha a mea yire soŋa, a bahɛ te a kɔma nana en ge bɔ'ɔra na'ahegɔ.
54003005	Nɛra han ka ta'an beha a mɛŋa yire a kan ta'an behɛ Yenɛ lagaŋɔ.
54003006	A da dɛna se'em n nan doohe Yesu sore te la ka yue. Se'ere n sɔe la, la han dɛna bala, a wan pa'alɛ a mɛŋa. La han dɛna bala, Yenɛ wan gankɛ en wo n daa gankɛ sagona la.
54003007	Le yɛ'ɛha, kpɛ'ɛma la dela a eta eteseko te nɛresɛba n ka dole Yesu sore la tɔgɛ tɔgɔsomɔ a yele. A han ka eta bala, ba wan zɛrɛgɛ en te a sige sagona la bɛnregɔ poan.
54003008	Lagaŋɔ poan soŋoreba la bɔŋa soŋa, ba dɛna seradoma, ba da nyuura daam zɔ'ɔra ge me da bɛna la ligiri.
54003009	Ba gorɛ sera pa'alegɔ la te Yenɛ yele la eta sɛla te ba mina te la de ma'an.
54003010	Ba behɛ ba vom yia ge nya loe ba. Ba han ka tara se'ere, ba dɛna soŋoreba.
54003011	Ba pɔgɔba me la bɔŋa soŋa, da tɔgɔra tɔgɔbe'ero yɛhera nɛreba yele, da tara kɔre la sɛla woo ge me dɛna birikindoma.
54003012	Lagaŋɔ soŋoreba tara pɔgɔyeŋɔ ma'an. Ba beha ba kɔma la ba yiya lɔgɔrɔ soŋa.
54003013	Soŋoreba han tona soŋa, nɛreba wan bo ba na'ahegɔ. Bala, te ba wan tana tɔgɔra yɛhera ban gorɛ Krista Yesu yele se'em ge te dabeem ka tara ba.
54003014	Mam golehɛ gɔŋɔ wa bo wa, n tɛn'ɛhe te la kan yuue ge wa'an ho zen'en na.
54003015	Ge n han yuue, gɔŋɔ la wan bahɛ te ho mina Yenɛ lagaŋɔ nɛreba la n sontii ba tara ba mɛhe se'em dole Yenɛ se'em n vɔe wa. Lagaŋɔ la n de yelemɛŋɛrɛ la daantɔlɔga la.
54003016	La dela sera te dena dela ninmɔ'ɔrɛ pa'alegɔ te Yenɛ dekɛ bo te ge pa'ala tɔ, to wan bɔna sera sore la poan se'em: Ba daa dɔgɛ Krista te a dɛna la asaala, te Yenɛ Sea la pa'alɛ te a dela yelemɛŋɛrɛ nɛra. Yenɛ soŋoreba daa nyɛ' en. Nɛreba daa tɔgɛ a yele bo teŋa wa woo nɛreba. Nɛreba daa nam en teŋa wa poan ge te Yenɛ daa tare en zom saazuo ha.
54004001	Yenɛ Sea la daa yeti la ken na te nɛreba basɛba wan bahɛ sera pa'alegɔ la ge sakɛ bo ponpɔrɔŋɔ la bonbɛ'ɛhe pa'alegɔ.
54004002	Ponpɔrɔŋdoma wan pa'ala ponpɔrɔŋɔ pa'alegɔ ge te ba zuto ka zɛɛra.
54004003	Nɛrebana wa yeti nɛreba da dita pɔgɔhe ge ba kiha diihi sese'ehe te Yenɛ maalɛ te sɛba n nam en ge baŋɛ yelemɛŋɛrɛ wan to'e ka ge bo Yenɛ fara.
54004004	Le yɛ'ɛha, sɛla woo te Yenɛ maalɛ ane soŋa. Bala te nɛra da zagahɛ sɛla, ban to'e ge bo Yenɛ fara la zuo.
54004005	La dela dia te Na'ayenɛ n kan' bo la ge te ba po'oha la zuo.
54004006	Ya dekɛ dena wa pa'alɛ ya sɔɔnrɔ la te bala te ya wan eta etesoŋɔ bɔ'ɔra Krista Yesu. Yelese'a to to gorɛ la nu'uhen seyi' wa la dela sera pa'alegɔ yelehom la pa'alegɔ soŋa te ya daa dɔla.
54004007	Ge da dekɛ ya yetɔgɔyoore eŋɛ sɛla. Zamehɛ ya ya mɛhe la bɔŋa Yenɛ sore poan.
54004008	Se'ere n sɔe la, nɛra han zameha a iŋa sɛla etegɔ, a wan nyɛ' de yɔɔrɔ fiin, ge a han bɔna Yenɛ sore poan, a wan nyɛ' yɔɔrɔ zina la beere.
54004009	Sɛla te n nan yele wa dela yetɔgom sebo n de to nam ge nara to to'e la nu'uhe seyi'.
54004010	Dena zuo te to kpeŋe to mɛhe la toonkpɛ'ɛma. Se'ere n sɔe la, to mi' te Yenɛ n vɔe ge dɛna nɛra woo Faanra. A wan bo to yɔɔrɔ pon sɔna sɛba n nam Krista la.
54004011	Yele ba ge pa'alɛ ba dena wa.
54004012	Da bahɛ te nɛra behe ho yoo te ho de bonbilipaalega zuo. Pa'ale ba ban wan tara ba mɛhe se'em ge bɔ'ɔra ho na'ahegɔ. Tɔgɔra tɔgɔsoma, tara ho mɛŋa soŋa, nɔŋɛ nɛreba, nam Yenɛ ge da tara dɛngerɔ.
54004013	Kan'anla Yenɛ gɔŋɔ la bɔ'ɔra nɛreba la ge kan'ana ba ge pa'ala ba gura te n wa'ana.
54004014	Da zagahɛ sɛla te Yenɛ dekɛ bo ho te ho eŋɛ la te ban daa tɔgɛ te keendoma daa dekɛ ba nu'uhe pagela ho zuo la.
54004015	Ton'ana dela ho tom. Dekɛ ho potɛn'ɛrɛ eŋɛ la poan te nɛreba nyɛ' te ho ete la te de tɔla nɛŋa.
54004016	Behɛ la ho mɛŋa la ho pa'alegɔ la soŋa soŋa. Eta bala wuuha. Se'ere n sɔe la, ho han eta bala ho wan fan' ho mɛŋa ge le fan' sɛba n kelehe ho la bahɛ.
54005001	Da tanha boraa yan'ahe ge kan'ana ba wo ba dela ho sɔdoma la. Kan'ana bodibinpaalehe wo ba dela ho yebehe la ho keendoma la.
54005002	Kan'ana pɔgɔyan'ahe wo ba dela ho madoma la. Kan'ana pɔgɔsa'ara wo ba dela ho tanpa la potɛn'ɛrɛ n ka tare dɛngerɔ.
54005003	Bo'ore ya pɔkɔnpa sɛba n boe ba ma'an la na'ahegɔ ge beha ba.
54005004	Ge pɔkɔɔnrɛ han tara kɔma, bii yaahe, kɔma la beha ba te la dɛna ba po'ohegɔ la tone. Wana te ba wan tee yɔ ba sɔdoma la ba madoma la te Yenɛ poorɛ pɛɛra.
54005005	Pɔkɔnse'ere n boe a ma'an mi' te Yenɛ wan soŋɛ en, a daarɛ woo po'ohɛ Yenɛ wontɛɛŋa la yu'uŋɔ sɔkera en sɛla woo yele.
54005006	Ge pɔkɔnse'ere n vɔe nyɛlom ma'an zuo, a ki' mɛ n bala ge vɔna la.
54005007	Yele kɔma bii yaahe te ba eta dena te nɛra da ta'an zɛrɛgɛ ya.
54005008	Se'em han ka beha a mɛŋa nɛreba, yele woo sɛba n boe a yire poan la, a zagahe sera pa'alegɔ la te to gorɛ la mɛ. A ete be'em gana se'em n ka nam Krista.
54005009	Da dekɛ ya pɔkɔɔnrɛ se'ere yu'urɛ pa'ahɛ pɔkɔpa kan'alɛ la poan han dagana la a gaŋɛ la yuum pihiyoobe, ge kɔ'ɔn ele la boraa yeŋɔ
54005010	te nɛreba me mina te a daa ton toonsoma, behɛ a kɔma soŋa, bo'ore Yenɛ nɛreba ko'om ge soŋora sɛba n boe daaŋɔ poan. A da dɛna se'em n tare zenyagarɛ la toonsoma woo.
54005011	Da golehɛ ya pɔkɔnbibihe yu'ura. Se'ere n sɔe la, ba potɛn'ɛra han ta lebe boraahe bɔba kekeko, ba bote te ba ele, ba ne zagahɛ Krista.
54005012	Ba han ka eŋɛ sɛla te ba yeti ba eŋɛ bo Krista ge ele, ba tuure mɛ.
54005013	Ba kan ton toonɛ ge ba eere lɔ'ɔha la yiya. Ba zamehe la yelebibihe tɔgɔre la yelese'a n dagɛ ba tɔgɛ.
54005014	Bala, mam bote te pɔkɔnbibihe ɛɛla dɔgɔra kɔma ge beha ba yiya. Ba da eŋɛ sɛla n wan bahɛ te to diŋdoma beha to yoo.
54005015	Sɛla n sɔe te to mam yɛta wana wa dela pɔkɔnbibihe pon ŋmɛrege mɛ dɔla Dima la.
54005016	Pɔgɔsɛka n dole Yesu sore ge te pɔkɔnpa bɔna a yire, la dela a beha ba. Te ba da kɔ'ɔn delom lagaŋɔ la, ge te lagaŋɔ la nyaŋɛ behera pɔkɔnsɛba n seren de ba ma'an la.
54005017	Bɔ'ɔra kpɛ'ɛndoma basɛba n ta'an beha soŋa na'ahegɔ la yɔɔrɛ pa'aha. Kpeŋe ya mɛhe te ya soŋe bama basɛba n tɔgɔre ge pa'ala Krista yɛla la gana ba zan'an.
54005018	Yenɛ gɔŋɔ la n tɔgɛ lana wa yeti, Da lo' lɔlega nɔɔrɛ ge tara ka tɔɔra ki. La le yeti, Tontona sontii a to'e a yɔɔrɛ.
54005019	Nɛra wa'ana yeti kpɛ'ɛma eŋɛ la be'em, da kelehe en, han dagana ba dela bayi' bii batan' n wa'ana tɔgɔra sɛla en eŋɛ la.
54005020	Kpɛ'ɛma han tom be'em, bahɛ ya te sɛba woo n dole Yesu la bɔna bini ge te ya kan'an en, te bala te dabeem wan kɛn' kpɛ'ɛndoma basɛba la te ba da tom be'em.
54005021	Mam ze' la Yenɛ la Krista Yesu la Yenɛ soŋoreba sɛba te a loe la nɛŋan yɛta hɔ te ho eta sɛla te n yɛta la ge da bɔgɔha eta sɛla bɔ'ɔra.
54005022	Da kanbelɛ dekɛ ho nu'o pagalɛ boraa kayema zuo pa'alɛ te a dɛna kpɛ'ɛma. Ho han eŋɛ bala kalam ge te a tom be'em ho nu'o boe bini.
54005023	Da le nyuura ko'om ma'an. Nyuura daam fiin wa la ho tebera ho poorɛ la n daane ho daarɛ woo la.
54005024	Nɛreba basɛba toonbe'ero ka lile te ba ne namehe ba. Te basɛba me toonbe'ero lile te nɛreba ka mina ge la wan lilige te nɛreba baŋɛ.
54005025	Le yɛ'ɛha, nɛreba basɛba ne tom som te nɛreba ne baŋɛ n eŋɛ sɛla, te nɛreba basɛba me ne tom som baanlam ge te ba ne ta baŋɛ n eŋɛ sɛla la.
54006001	Da'aba woo baŋɛ te la dela ba bɔ'ɔra sɛba n sɔe ba la na'ahegɔ sɛla woo poan. Bala te nɛra kan ta'an to' Yenɛ yu'urɛ la to pa'alegɔ la.
54006002	Da'aba woo tona bɔ'ɔra daana n nam Krista, la dela a bɔ'ɔra en na'ahegɔ ge da yeti ya de sɔɔnrɔ zuo. Ba tona bɔ'ɔra ba soŋa soŋa. Se'ere n sɔe la, sɛba te ba tona bɔ'ɔra te ba nyɛta yɔɔrɔ la dela sɛba n nam Krista te nɔŋɛ ba. Pa'alɛ nɛreba dena wa ge kan'ana ba te ba eta la.
54006003	Se'em han pa'ala sɛla te la bɔna la yema ge ka sakɛ bo to Daana Yesu Krista yelehom la bii lan dela to bɔna pa'alegɔ la Yenɛ sore poan se'em,
54006004	a tɛn'ɛhe te a mi' mɛ ge ka mina sɛla. A ne bɔta te a sɔgɔha la yelese'a n dagɛ ninmɔ'ɔrɛ ge ŋmɛ'ɛra nɔkpe'ene yɛla a se'a me. Te nɛresɛba n kelehe la nyuuna ge bɔta zaba ge toora nɛreba ge tɛn'ɛha te nɛreba tone la be'em.
54006005	Ge nɛreba n ka tare potɛn'soma la pa'alɛ sɛla n dagɛ yelemɛŋɛrɛ zabera. Ba tɛn'ɛhe te ban tone Yenɛ tooma la daanse'ere ba wan nyɛ' ligiri.
54006006	Bala, ho han bɔna Na'ayenɛ sore poan la popeelom, ho wan nyɛ' yɔɔrɔ.
54006007	Se'ere n sɔe to ka tare sɛla wa'an teŋa wa zuo na bala to kan ta'an dekɛ sɛla ka poan.
54006008	Bala, to han tara dia la futo, to wan tara popeelom.
54006009	Ge nɛreba basɛba bote te ba tara mɛ, bala me n ne ta'ahɛ te pan'abe'ero kena na la bɛnregɔ nyɔgɛ ba. Ba ne eŋɛ la gɔɔnɛ bɔta sɛla n wan bahɛ te la woŋɛ ba ge sagom ba ba'ahɛ,
54006010	Be'em woo ne eŋɛ nɛreba ba han bɔta te ba nyɛ' ligiri. Ligiri zuo, te nɛreba basɛba ne bahɛ sera pa'alegɔ te tomam gorɛ la nya bahɛ te daaŋɔ kekeko bɔna ba mɛhe zen'en.
54006011	Ge hon mɛŋa, wo hon de se'em n tone bɔ'ɔra Yenɛ la, da eta dena wa. Tɛn'ɛha tontɔɔ vom ma'an. Bɔna Yesu sore poan, nam Yenɛ, nɔŋɛ nɛreba, ge din'inhe suunre ge da bɔta gbiri gbiri.
54006012	Kpeŋe ho mɛŋa la ho zabɛ zabe sonɛ ge bɔna hon gorɛ sera pa'alegɔ la poan. Tɛnra hon daa ze'ele nɛreba zen'en yele se'em la, ban daa yi' ho keŋɛ vom sebo n ka ba'ahegɔ Yenɛ zen'en la.
54006013	Mam ze' la Yenɛ se'em n bo'ore sɛla woo vom la la Krista Yesu se'em n daa ze'ele Pontius Pilate nɛŋan tɔgɛ sera yɛla la a nɛŋa yɛta kɔ te la ane soŋa,
54006014	te ho nana sɛla te ba yele ho la, ge dɛna birikina gura to Na'ayenɛ Yesu Krista kene na.
54006015	Yenɛ wan bahɛ te a wa'ana la se'em ma'an te la nara te a wa'ana. Yenɛ enŋa n bala te nɛreba pɛngera la ge te a sɔna sɛla woo la, to baha te a poorɛ pɛɛra ge te a beha tɔ la. Enŋa n de naba gana nadoma la kpɛma woo.
54006016	Enŋa ma'an n ka kiiri. A bo la nɛɛhom sebo te nɛra ka ta'an paɛ bini. Nɛra ka tabelɛ nyɛ' en bii wan nyɛ' en. Nɛreba na'aha en ge te a beha tɔ wuuha. Taarɛ.
54006017	Yele bontateba teŋa wa zuo te ba da pa'ala ba mɛhe ge behɛ nam ba tarega la. Se'ere n sɔe la, nɛra kan ta'an baŋɛ n wan tara ba yue se'em. Ba ton nam Yenɛ. Enŋa n de se'em n bo'ore to sɛla woo te to tɔ'ɔha a zen'en nyɛta nyɛlom la poan.
54006018	Ba tona som, bala dela ba tona toonsoma kekeko. Ba bɔ'ɔra nɛreba ge tɔnrɛ nɛreba sɛla te ba tara.
54006019	Bala te ba wan dekɛ toolom lɔgɔrɔ tona biŋe bo ba mɛhe te la wan ta ana soŋa se'em ma'an ha bo ba. Ba sontii ba eŋɛ dena ta'an nyɛ' vom sebo n ka ba'ahegɔ Yenɛ zen'en la. Bala n de vom.
54006020	Hon Timoti, beha sɛla te Yenɛ dekɛ bo ho la. Da tɔgɔra wo nɛresɛba n ka dole Yenɛ n tɔgɔre se'em la. Zagahɛ pa'aleseko te ba parom yi'ira yam la.
54006021	Sɛla n sɔe te n yɛta dena wa dela nɛreba basɛba yeti bama tare yam te la bahɛ pa'aleseko te tomam gorɛ la mɛ. Yenɛ zo'ohogɔ bɔna la ya zan'an.
55001001	Mam Paul se'em te Yenɛ loe te n dɛna Krista Yesu tontoneba la ayema la n golehɛ gɔŋɔ wa. Yenɛ daa tom mam te n mɔɔlɛ la vom sebo n ka tare ba'ahegɔ a zen'en la te tomam sɛba n bo la Krista Yesu tara de bo nɛreba.
55001002	N golehɛ bɔ'ɔra la n dayɔsoŋa Timoti. To Sɔ Yenɛ la to Daana Yesu Krista wan eŋɛ hɔ som ge zɔ' hɔ ninbɔn'ɔn, ge bo ho sunma'ahom.
55001003	N bo'ore Yenɛ fara wo to yaabdoma n po'ohere en se'em la. N me mi soŋa soŋa te mam po'ohɛ se'em la dela yelemɛŋɛrɛ. N po'ohere en wontɛɛŋa la yu'uŋɔ zan'an bɔ'ɔra nɛreba, n kɔ'ɔn tɛnra ho yele la bala me po'oha bɔ'ɔra hɔ.
55001004	N tɛnre hon daa kele la. Bala, te n bɔta te n nyɛ' hɔ, te bala te n wan tara popeelom.
55001005	N me le kelom po'ohɛ Yenɛ. Se'ere n sɔe la, n tɛnre hon nam en se'em. Yia ho mayaaba Lois la ho ma' Eunise seren nam Yesu ge te mam me mina soŋa soŋa te ho nam en la bala mea.
55001006	Dene poan, n bote n tɛɛn ho mɛ te ho tona toonse'ere te Yenɛ daa bo ho, mam n daa dekɛ nu'uhen pagalɛ ho zuo la ninmɔ'ɔrɛ la.
55001007	Te Yenɛ Sea la te a bo to la ka bahɛ mɛ te dabeem n tara tɔ. Ge, a Sea la ton bo to la paŋa ge bahɛ te to nɔŋɛ Yenɛ la nɛreba, ge me bahɛ tɔ te to tara to mɛhe soŋa soŋa.
55001008	Bala, da bahɛ te valom tara hɔ la tɔgɔsebo te to tɔgɔra bɔ'ɔra nɛreba yɛhera to Daana yele la. Da bahɛ te valom me le tara hɔ la mam, bii la ban pon nyɔkɛ mam pagɛ te n tone Yesu tooma la zuo wa. Ge ton da gangɛ ho lagom namehɛ la mam yelesoma la zuo yɛhera Yenɛ n bo ho paŋsɛka te ho tom la.
55001009	La dela Yenɛ n fan' to bahɛ te to dɛna a mɛŋa nɛreba. Dena wa dagɛ la te tom la sɛla zuo n sɔe te to dɛna a mɛŋa nɛreba la. Ge, la dela a mɛŋa n bote se'em, la a som zuo. A eŋɛ tɔ som yɛhera la n bahɛ te Krista Yesu wa'an na ki' bo to te yelebe'ero la zuo la. A daa pon eŋɛ dena wa mɛ ge baŋɛ naam teŋa wa zuo.
55001010	Te nananawa, Yenɛ n bahɛ te to Faanra Krista Yesu la, la pa'alɛ soŋa soŋa te a eŋɛ tɔ som. Enŋa zuo dabeem ka tara nɛreba la ba ki'. Yenɛ me le yele sera sera te to han kɛleha yelesoma la yɛhera Krista Yesu yele ge eta yelesoma la n bote to eta se'em la, to wan tara vom sebo n ka tare ba'ahegɔ a zen'en la.
55001011	Yenɛ loe mam te n dɛna se'em n wan mɔɔla ge pa'ala yelesoma la bɔ'ɔra nɛreba.
55001012	Te la de'a la dena wa zuo te n nyɛta namehe sena wa. Ge, bala mea zan'an valom ka tare mam. Se'ere n sɔe la, mam mi se'em te n nam la. Mam me mi' soŋa soŋa te a wan gura sɛla te a dekɛ eŋɛ n nu'uhen soŋa soŋa ta paɛ teŋa wa ba'ahegɔ daarɛ la.
55001013	Bahɛ te yelese'a n de yelemɛŋɛrɛ te n daa pa'alɛ hɔ la bɔna ho suunren. Te yele aŋa n de yelese'a te ho wan beha dɔla. Kelom nam Yesu bala ge tara nɔŋerɛ wo tomam sɛba n boe la Krista Yesu n ane se'em la.
55001014	Tara yelese'a te Yesu dekɛ bo ho la soŋa soŋa. Yenɛ Sea la n boe la to la wan soŋɛ hɔ te ho tara a soŋa soŋa.
55001015	Ho mi' te nɛresɛba woo n dole Yesu sore bɔna Asia teŋa daa bahɛ mam mɛ. Ge, Pigelus la Hermogenes lagom bahɛ mam mɛ.
55001016	Ge Na'ayenɛ wan zɔ' ninbɔn'ɔn bo Onesiporus yiredoma. Se'ere n sɔe la, yɛla zo'e zo'e te a soŋɛ mam. Valom daa ka tare en la ban daa nyɔkɛ mam eŋɛ pakadeen la.
55001017	Ge n daa kɔ'ɔn paɛ Arom teŋa poan na la, a daa pin'ilom mɛ ɛɛra mam wa nyɛ' mam.
55001018	Na'ayenɛ wan bahɛ te Na'ayenɛ zɔ a ninbɔn'ɔn teŋa wa ba'ahegɔ daarɛ la. Ho me mi' soŋa soŋa n daa soŋɛ mam yɛla zo'e zo'e Epesus teŋa se'em.
55002001	Ge hon n dayɔsoŋa Timoti, sɛ' ze'ele mɛ soŋa soŋa la Yenɛ zo'ohogɔ te bɔna Krista Yesu zen'en.
55002002	Mam n daa tɔgɛ yetɔgom sebo bo ho nɛreba zo'e zo'e nɛŋa te ba daa mina te dela yelemɛŋɛrɛ la, ho me behɛ sɛba n de yelemɛŋɛrɛdoma, la ho pa'alɛ ba te bama me pa'alɛ sɛba me.
55002003	Te hon me denɛ la ho lagom nyɛ' namehegɔ wo ho dela pɛɛntɛɛnra ka tara dabeem zabera bɔ'ɔra Yesu Krista la.
55002004	Te pɛɛntɛɛnra la bote a eta la sɛla n wan eŋɛ a zuodaana suunre nyɛlom. Bala, a ka tɔgɔhe se'em n dagɛ pɛɛntɛɛnra la bɔŋa n ane se'em.
55002005	Ge se'em n zote zoa kan di' nɛŋa a han ka eta sɛba n behere zoa la n yele en se'em la.
55002006	Kaara se'em n kɔɔre n de se'em n wan di' a va'am la dia yia kɛ'a han paɛ.
55002007	Bala, tɛn'ɛhɛ la ho behɛ yelese'a woo te n tɔgɔra bɔ'ɔra ho wa. Ge Na'ayenɛ wan bahɛ te ho bɔkɛ yɛla la vɔnrɛ n de se'em.
55002008	Tɛnra mam n daa mɔɔlɛ Yelesoma la bo ho la. N daa mɔɔlɛ yɛhera la Yesu Krista se'em n daa vo'e a kum poan la, ge me dɛna Naba David yaaŋa la.
55002009	Se'ere n sɔe la, mam mɔɔlɛ yelesoma la zuo te n nyɛ' namehegɔ wa. Ge ba ba' mam la banhe wo nɛra se'em n sagom yele la. Ge, ba kan ta'an ba' Yenɛ yetɔgom la banhe.
55002010	Te dena mea zuo te mam ŋmebera namehe seko woo poan nɛresɛba te Yenɛ loe la zuo. Bala te ba me wan nyɛ' faanrɛ Yesu Krista zen'en ge te ba wan lagom la en behera wuuha a sɔ'ɔlom la poan.
55002011	Yele dena wa dela yelemɛŋɛrɛ, To han ki la en to wan lagom ta ki la en.
55002012	Ge te ton me n le ŋmebera namehe seko woo poan te to nyɛ' la, to me wan lagom la en sɔna behera a sɔ'ɔlom la poan. Ge, to han yeti to ka mi' en, enŋa me wan yeti a ka mi' to.
55002013	Ge to mam han dagana birikindoma, enŋa dela birikina. Se'ere n sɔe la, a kan ta'an pa'ahɛ a mɛŋa.
55002014	Kpeŋe ho mɛŋa la ho pa'alɛ ho nɛreba la te ba da tamɛ sɛla te n tɔgɛ bo ho wa. Kan'an ba Na'ayenɛ nɛŋa te ba da ŋmɛ'ɛra nɔkpe'ene yetɔgom poan. Se'ere n sɔe la, ba han ŋmɛ'ɛra nɔkpe'ene, la dela yoo. Ge, la wan sagom sɛba n bote ba kelehe la te ba kan le kelehe yɛ'ɛha.
55002015	Kpeŋe ho mɛŋa la ho dɛna nɛra se'em taaba te Yenɛ wan bɔta. Ana wo tontona se'em n ka zote valom la sɛla te a tona la. De'a se'em n wan pa'ala nɛreba yelemɛŋɛrɛ yetɔgom la ge te tuure ka bɔna bini.
55002016	Da dekɛ ho mɛŋa lagom la nɛresɛba n tɔgɔre sɛla n ka nare la. Se'ere n sɔe la, nɛrebana wa maan baha mɛ te nɛreba ka eta sɛla te Yenɛ bɔta ba te ba eta la.
55002017	Nɛrebana wa pa'alegɔ sagone nɛra mɛ wo ban'an n nyɔkɛ nɛra sagona n se'em la. Ge, nɛreba ba yi' Himenaeus la Piletus dela ba nɛreba. Ba me pa'ale la nɛrebama n pa'ale se'em mea.
55002018	Ba ka pa'ale nɛreba Yenɛ yetɔgom sebo n de yelemɛŋɛrɛ la. Ba yeti nɛreba te Yenɛ pon bahɛ te nɛresɛba n ki' la vo'e ba kum poan. Dena wa me dagɛ sera.
55002019	Ge bala zan'an, Yenɛ yetɔgom la kelom dɛna la yelemɛŋɛrɛ. Yetɔgom la ane me wo ɛnberɛ se'ere n sɛ' kaŋkaŋɛ n tare paŋa la zuo. Ge te ba golehɛ eŋɛ ka zuo te, Na'ayenɛ wan pa'alɛ sɛba n de a nɛreba. Ge, nɛra se'em n yele te Na'ayenɛ yu'urɛ ka sontii a bahɛ be'em.
55002020	La dagɛ la sanlema la sanlenpeela laahe ma'an n boe yikantɛ poan. Ge, yɔgɔrɔ dogorɔ la dɔrɔlɔgɔrɔ lagom bɔna bini mɛ. Te ninmɔ'ɔrɛ tooma dabaherɛ han ne ta paɛ, ba ne dekɛ la sanlema la, la sanlenpeela dogorɔ la tona. Ge, yelese'a n dagɛ ninmɔ'ɔrɛ la, ba ne dekɛ la yɔgɔrɔ dogorɔ la dɔrɔlɔgɔrɔ la tona.
55002021	Nɛra sɛba n yehe ba mɛhe be'em poan ane wo sanlema la sanlenpeela dɔgɔrɔ la. Ba wan dɛna la toolom lɔgɔrɔ. Se'ere n sɔe la ba bɔkɛ la ba mɛhe ba tɔka bo Daana la, ba maahom ba mɛhe gura toonsonɛ woo.
55002022	Te dena wa n de bala la zuo, yehe ho mɛŋa la ho da tona yelese'a n ka ane soŋa te bonbilipaalehe nɔŋɛ ba eta la. Ge, ton kɔ'ɔn eta la sɛla n de ma'an. Sakɛ bo pa'aleseko n de yelemɛŋɛrɛ la ge nɔŋɛ Yenɛ la nɛreba me. Dene ya boyena la nɛresɛba n sohore to Daana te a soŋɛ ba ge me dɛna yelemɛŋɛrɛdoma la.
55002023	Da ŋmɛ'ɛre ya nɔkpene la yetɔgɔyoorodoma la yampɔ'ɔredoma, ho mi te ba ka nyuunre gangara la taaba.
55002024	Ge la ka sontii se'em n tone bɔ'ɔra Na'ayenɛ gangara la nɛreba. Ge, a daana sontii a eta sɛla n ane soŋa bɔ'ɔra nɛra woo. La sontii a de'a se'em n pa'alɛ soŋa soŋa ge me da ihegera suunre tɔtɔ tɔtɔ la nɛreba.
55002025	La sontii a sirihe a mea teŋa la a pa'alɛ nɛresɛba n ka sakere bɔ'ɔra en la te ba bɔkɛ. A han eta bala, daanse'ere Yenɛ wan bahɛ te ba tee sɛla te ba tɛn'ɛha ba potɛn'ya poan la. Bala, te ba wan sakɛ bo Yenɛ yetɔgom sebo n de yelemɛŋɛrɛ la.
55002026	Bala, te ba potɛn'ya wan lebe na te ba le'ehɛ Sagona bɛnreka la. Te Sagona la daa pan'ahɛ ba mɛ te a ta'an bahɛ ba te ba eta sɛla te eŋɛ bɔta.
55003001	Ge n bote n tɛɛn ho mɛ te ho mina dena wa te teŋa ba'ahegɔ dabeha la han ta pɔnra, la wan kpe'em bo nɛreba.
55003002	Se'ere n sɔe la, toonbe'erodoma wan nɔŋɛ la ba mɛhe la ligiri ma'an. Ba wan ŋmɛ'ɛra ba nyɔn'ɔnrɔ ge toora nɛreba, ka nana ba dɔgɔreba, bii ba tara popeelom la sɛla te nɛra se'em bo ba, ka zɔta Na'ayenɛ.
55003003	Le yɛ'ɛha, ba ka tare nɛra giinle, ba parone mɛ bɔ'ɔra nɛreba, dɛna zabzabereba, ba ka nɔŋɛ som.
55003004	Ba ŋma'anre la nɛreba ge me tona pototooma ge me kɔ'ɔn pa'ala ba mɛhe. Ba nɔŋɛ la ba pɛngera ba mɛhe gana ba nɔŋɛ Yenɛ.
55003005	Ba parom te bama po'ohere Yenɛ mɛ, ge ba ka bote ba bɔna bɔŋsɛka taaba te Yenɛ yetɔgom yete ba bɔna la. Bala, da dekɛ ho mea lagom la nɛrebana wa.
55003006	Se'ere n sɔe la, nɛrebana taaba, la nananawa ne tɔgɛ la ma'ma' bo nɛreba te ba bahɛ ba te ba kɛn' ba yiya poan. Ba han kɛn' bala, ba ne pan'ahɛ la pɔgɔse'ehe n ka tare yam te ba sakɛ bo sɛla te ba yele ba la. Dena poan, pɔgɔse'ehe wa tom la be'em. Ba ete la yɛla kekeko n dagɛ ma'an te ba sunya kɔ'ɔn bɔta te ba eta la.
55003007	Daarɛ woo pɔgɔhe wa zegere mɛ te ba zamehɛ, ge bala zan'an, ba ka ta'an baŋɛ sɛla n de ma'an.
55003008	Magahɛ wo Yanes la Yambres n yuun kɔ'ɔn ka sakɛ bo sɛla te Moses yele la, bala mea te nɛrebana me ka sakɛ bo Yenɛ yetɔgom sebo n de yelemɛŋɛrɛ la. Nɛrebana wa ka tare potɛn'sonɛ ge me ka nam Yenɛ.
55003009	Ge bala zan'an, ba kan nyaŋɛ sɛla te ba eta la. Se'ere n sɔe la, nɛreba wan nyɛ' la ba nini soŋa soŋa te nɛrebana taaba dela gɔɔnɔ, wo nɛresɛba me n yuun pon nyɛ' la ba nini soŋa soŋa te Yanes la Yambres dela gɔɔnɔ se'em.
55003010	Ge han de'a hon, ho mea pon mina soŋa soŋa yɛhera sɛla te mam daa pa'ala la, la mam n daa tare n mea soŋa soŋa se'em, ho le mina mam n daa kpeŋe n mea te n eŋɛ se'em. Ho nyɛ mam daa nam Yenɛ se'em ge daa din'inha suunre se'em, ge me daa nɔŋɛ nɛreba se'em. Ho le kelom mina mam daa nyɛ' namehegɔ ge ŋmibe se'em.
55003011	Nɛreba daa bahɛ mam te n nyɛ' namehegɔ Antiok la Ikonium la Listra tenhen poan. Ge, ban daa namehɛ mam bala la, n daa kɔ'ɔn ŋmɛ'ɛra mɛ. Daanse'ere daarɛ woo te ba ne namehɛ mam, Na'ayenɛ n ne fan' mam bahɛ.
55003012	Yelemɛŋɛrɛ, sɛba woo n bote ba bɔna wo Yenɛ n bote ba bɔna se'em, ban bo la Krista Yesu la zuo la, ba nameherɛ ba mɛ.
55003013	Ge toonbe'erodoma la nɛresɛba n dole pan'aha nɛreba wan malom gaŋɛ bala. Dene mea, ponpɔrɔŋdoma wan pan'ahɛ nɛreba basɛba me. Hon se'em n kelehe ba, ba wan pan'ahɛ hɔ.
55003014	Ge bala mea zan'an, hon mea sontii ho kelom sakɛ bo sɛla to ho zamehɛ te la yele ho te la wan seren eŋɛ la. Se'ere n sɔe la, ho mi' te hon zamehere sɛba zen'en la dela sɛba n pa'alɛ sɛla n de yelemɛŋɛrɛ.
55003015	Le yɛ'ɛha me, hon daa de bia tole na yehe zina, ho daa pon mina Toolom Golehegɔ la mɛ. La dela golokona wa poan te ho wan nyɛ' Yenɛ n ete se'em faanra nɛreba bahera ba han sakɛ bo Krista Yesu.
55003016	Ge la dela Yenɛ n daa bahɛ te nɛreba golehɛ a yetɔgom la woo. Bo dela yetɔgom sebo n an soŋa wan ta'an pa'alɛ tɔ sɛla n de yelemɛŋɛrɛ. Bo me le bahɛ tɔ, te to mina sɛla te to eŋɛ te la de'a tuure. Le yɛ'ɛha bo pa'alɛ tɔ te to tɛɛra sɛla n dagɛ ma'an eta sɛla n de ma'an, ge pa'ala tɔ te to eta sɛla n de ma'an.
55003017	Bala, te nɛra se'em n dole Yenɛ wan eŋɛ sɛla n de a eŋɛ. A daana maahom a mea gura la a eŋɛ sɛla woo n ane soŋa.
55004001	Bala Timoti, n ze' la Yenɛ la Krista Yesu nɛŋan wa, se'em n wan wa'ana gankɛ sɛba n vɔe la sɛba n pon ki la, enŋa n yeti a wa'ana dɛna naba sɔna la a kan'ana hɔ la ninmɔ'ɔrɛ yeti,
55004002	Mɔɔla yelehom la saŋa woo. Tara sugure la hon pa'ale la, tɔgɔra kan'ana, ge tɔgɔra tɛɛra, ge kpɛmeha nɛreba la.
55004003	Se'ere n sɔe te mam yɛta hɔ te ho eta yele ana wa dela dabaherɛ kena te nɛreba kan ta bɔta te ba kɛleha pa'aleseko n ane soŋa. Ban wan ton eŋɛ se'em dela dena wa, ba mɛhe wan tare nɛreba zo'e zo'e na te ba pa'ala ba. Nɛrebana wa me yeti ba pa'alɛ ba la sɛla te nɛreba la mɛhe bɔta te ba kelehe.
55004004	Bala, ba ka bote ba kɛleha sɛla n de yelemɛŋɛrɛ, ge ba ton bɔta la ba kɛleha la sɔlema.
55004005	Dene zuo, n kan'ane ho mɛ yɛ'ɛha te ho tara ho mea soŋa soŋa. Ho han nyɛ' namehegɔ, ŋmibe. Mɔɔlɛ Yelesoma ge eta sɛla woo n sone te ho eŋɛ wo hon de se'em n tone bɔ'ɔra Yenɛ.
55004006	Ge han dɛna mam, la an me wo ba dekɛ mam mɛ ko' la. Dena wa vɔnrɛ dela dabaherɛ la paɛ ya te n keŋɛ Yenɛ zen'en.
55004007	Ge han dɛna mam, mam ton n tooma soŋa. Mam zɔ n zoa la. Mam gorɛ mam nam Yesu se'em.
55004008	De daarɛ la, Na'ayenɛ se'em n gankere yelemɛŋɛrɛ gankerɛ la han ta gankera nɛreba, wan bo mam tontɔɔ vom muŋa la, ge dagɛ mam ma'an, ge nɛresɛba zan'an n gure en la nɔŋerɛ la.
55004009	Kpeŋe ho mɛŋa la ho da yuue ge wa'an n zen'en na.
55004010	Se'ere n sɔe la, Demas bahɛ mam ge keŋɛ la Tesalonika teŋa poan. A bote a nyɛ' la teŋa wa zuo lɔgɔrɔ nananawa gana Yesu n wan ta lebena ge bo en sɛla la. Kreskens me keŋɛ la Galatia teŋa poan ge te Titus keŋɛ Dalmatia teŋa poan.
55004011	Luke n de se'em ma'an n yee n zen'en de'a sɛba woo n daa soŋore mam la. Bala, ho han yɛ'ɛha na, ho tare Mark wa'ana te a dela se'em n wan ta'an soŋɛ mam.
55004012	Se'ere n sɔe la, n tom Tikikus la Epesus teŋa poan.
55004013	Ho me han yɛ'ɛha na, ho tare fuo la te n daa bahɛ Karpus zen'en Troas teŋa poan la na. Ho me lagom tare n gɔnɔ la na, la gɔŋseto n kilom la, la seto n de koyena koyena la.
55004014	Ge Alekzander se'em n tare kuto maala lɔgɔrɔ la eŋɛ mam la be'em. Bala, Na'ayenɛ wan namehɛ en la sɛla te a eŋɛ la.
55004015	Mina ho mɛŋa la en. Se'ere n sɔe la, a daa mɔ'ɛ la nini gu'ura yelehom la te to daa mɔɔla la.
55004016	Mam n daa pɔhɛ keŋɛ zen'an te ba dita yetɔgom te n tɔgɛ n yetɔgom la, nɛnɛra daa ka wa'an na te a soŋɛ mam, ge ba zan'an daa bahɛ mam la n ma'an. N me tɛn'ɛhe te Yenɛ wan di' suguru bo ba la ban daa bahɛ mam n ma'an la.
55004017	Ge bala zan'an, Na'ayenɛ daa bo la mam ge daa bo mam paŋa te n daa mɔɔlɛ yelesoma la bini. Nɛresɛba woo n daa yehe teŋhe kekeko poan na ge daa bɔna bini la daa wom dɛ. Ge te Na'ayenɛ daa le fan' mam bahɛ yelese'a n de ninmɔ'ɔrɛ wo nɛra te gbegenɛ yeti a obe te ba fan' en bahɛ se'em la.
55004018	Dene poan, mam mi' soŋa soŋa te Na'ayenɛ wan kelom faanra mam baha te n da ta'an tona sɛla n de be'em. A me wan tara mam soŋa soŋa keŋɛ saazuo ha zen'an te a sɔna behera la. Bala, bahɛ ya te to pɛngɛ en wuuha. Taarɛ.
55004019	Po'ohɛ Prisila, la Akuila, la Onesiporus yiredoma bo mam.
55004020	Erastus yee la Korint teŋa poan. N me daa bahɛ te Tropimus yee la Miletus teŋa poan. Se'ere n sɔe la, a daa bɛn'ɛnrɛ mɛ.
55004021	Kpeŋe ho mea la ho wa'an n zen'en na ge te sabebego dabeha la baŋɛ paɛ. Eubulus, la Pudens, la Linus, la Klaudia, la sɛba zo'e zo'e n dole Yesu sore la po'ohere ho na.
55004022	Timoti, Na'ayenɛ wan soŋɛ hɔ ho bɔŋa poan. Yenɛ zo'ohogɔ bɔna la ya.
56001001	Mam Paul se'em n de Yenɛ yameŋa gee me de'a Yesu Krista tontoneba la ayema la n golehɛ gɔŋɔ wa. Yenɛ daa loe mam mɛ, tom te n ta yele a nɛresɛba te a loe la yɛhera ba sakerɛ Yesu sore dɔlɔga la poan. La n me bahɛ ba te ba baŋɛ yelemɛŋɛrɛ la yɛhera Yenɛ yele.
56001002	Sɛla n de ninmɔ'ɔrɛ yia te to tara vom sebo n ka tare ba'ahegɔ Yenɛ zen'en dela ton sakɛ sɛla to sunya poan gura la. Yenɛ se'em n dagɛ ponpɔrɔma la biŋe a nɔɔrɛ te a wan bahɛ te to tara vom wa. A daa eŋɛ dena wa mɛ gee daa baŋɛ naam teŋa wa zuo.
56001003	Te lan daa ta paɛ daanse'ere daarɛ te a bɔta la, a daa bahɛ te nɛreba mina yele dena wa te nɛnɛra daa nan ka mina la yɛhera a yele. A me daa dekɛ yele la eŋɛ la mam nu'uhen. Te Yenɛ se'em n de to Faanra la n daa bo ɔ nɔɔrɛ te n mɔɔlɛ dɛ.
56001004	N golehɛ gɔŋɔ wa bɔ'ɔra la hon Titus se'em n de yelemɛŋɛrɛ dayɔa te mam la hon lagom tara sakerɛ deyena Yesu sore dɔlɔga la poan la. To Sɔ Yenɛ la to Faanra Krista Yesu wan eŋɛ ho som gee bahɛ te ho tara sunma'ahom.
56001005	Ge Titus, n daa bahɛ hɔ Krete teŋa te ho leen maale yelese'a n nare la soŋa soŋa. Ho me le doohe teŋhe la ho loohe nɛresɛba n bo lagaŋseto woo n dole Yesu sore la te bama de'a zuodoma. Tɛnra mam n bo ho nɔɔrɛ se'em yɛhera hon wan loe zuodoma la se'em la.
56001006	Se'em n yete a de'a zuodaana sontii a da tara tuure. A sontii a tara pɔgɔyeŋɔ ma'an, gee te a kɔma me de'a sɛba n sakɛ bo Yesu, ge te nɛreba mina te a kɔma la dagɛ kɔmyaalehe, bii ba ka nana se'em.
56001007	Te a daana n tone bɔ'ɔra Yenɛ la zuo, la ka sone te enŋa zuodaana la tara tuure. La ka sontii a zɛnkera a mea saazuo bii a suunre ihegera tɔtɔ tɔtɔ. A me ka sontii a de'a daambugura bii a bɔta zaba bii a de'a se'em n nyigere ligiri zuo.
56001008	La sontii a de'a se'em n wan tɔ'ɔha saama soŋa soŋa gee me nɔŋɛ sɛla n an soŋa. La sontii a tara a mea soŋa soŋa gee me de'a tontɔɔdaana. A de'a se'em n wan bɔna bo Yenɛ ma'an gee me de'a se'em n bo'ore a mea na'ahegɔ.
56001009	La sontii a gorɛ yelesoma la te nɛreba wan ta'an nam la wo ban pa'alɛ dɛ se'em la kaŋkaŋɛ. Bala, te a wan ta'an soŋɛ nɛreba te ba baŋɛ yelemɛŋɛrɛ pa'alegɔ la gee me bahɛ te nɛreba nyɛ' nɛresɛba n pa'ale sɛla n dagɛ yelemɛŋɛrɛ la tuure n de se'ere.
56001010	Ge nɛreba kekeko dela sɛba n zaberɛ la ba zuodoma zo'e zo'e gee pan'aha nɛreba basɛba la yetɔgɔyooro. Nɛresɛba n ete dena wa dela nɛresɛba n dole Yudoma etegɔ la.
56001011	La me nare te ho go'e ba te ba da tɔgɔra bala. Se'ere n sɔe la, pa'aleseko te ba pa'ala la, tare la daaŋɔ kena nɛreba la la ba yiredoma woo zen'en na. Ba ete be'emtooma ana wa la ligiri zuo.
56001012	Ge la daa dela Krete teŋa mea nɛra se'em n de ba mɛhe nɔtɔgɔhadoma la ayema n daa yeti, Krete teŋa nɛreba parone mɛ daarɛ woo gee me eta sɛla n pon ka pa'ala te ba de nɛresaaleba. Ba me le de'a la ponya'andoma ma'an ka tona sɛsɛla.
56001013	Nɔtɔgɔha la n yele se'em la dela yelemɛŋɛrɛ. Bala, la sontii ho kan'an ba soŋa soŋa. Te bala te ba wan sɛ' ze'ele soŋa soŋa ba sakerɛ Yesu sore dɔlɔga la poan.
56001014	La me wan le kelom bahɛ ba te ba kan sakɛ bo Yudoma sɔlema la kihise'a te nɛresaaleba sɛba n zagahɛ yelemɛŋɛrɛ la yɛta te nɛreba eta la.
56001015	Sɛla woo n ka tare dɛngerɔ ane soŋa bo sɛba n ka tare dɛngerɔ. Sɛla woo dela dɛngerɔ bo sɛba n ganlom ge ka nam la. Se'ere n sɔe la, ba ganlom mɛ ba tɛn'ɛhegɔ poan.
56001016	Ba dekɛ ba mɛhe te bama mi' Yenɛ, ge ban ete se'em la pa'ale te ba ka mi' en. Yenɛ ka tare popeelom la ba. Ge ba me ka mi' Yenɛ. Te la dela dena wa n bahɛ ba te ba ka nara te ba eŋɛ sɛla n ane soŋa.
56002001	Ge la han dɛna hon, la dela ho pa'ala sɛla n de yelemɛŋɛrɛ pa'alegɔ.
56002002	Pa'ala boraa se'ehe n de bonkɛgehe la te ba tara ba mɛhe soŋa soŋa gee bɔ'ɔra ba mɛhe na'ahegɔ gee me tara potɛn'sonɛ. Ba de'a sɛba n wan sɛ' ze'ele soŋa soŋa ba sakerɛ Yesu sore dɔlɔga la poan. Ba tara nɔŋerɛ ge me ŋmebera.
56002003	Bala mea me, ho pa'alɛ pɔgɔse'ehe n de bonkɛgehe te ba bɔna wo pɔgɔse'ehe n boe bo Yenɛ ma'an n sontii ba bɔna se'em la. Ba da dɔla zuunra nɛreba nya'anzum bii de'a daamnyuureba. La dela ba pa'ala sɛla n an soŋa.
56002004	Te dena wa n wan bahɛ te ba ta'an pa'alɛ pɔgɔbibihe la me woo te ba nɔŋɛ ba sereba la ba kɔma,
56002005	ge dɛna sɛba n wan tara ba mɛhe soŋa soŋa ge kan eta sɛla n de dɛngerɔ, ge me wan dɛna pɔgɔsonhe ba sereba yiya poan nana ba. Etekona wa n wan ta'an bahɛ te nɛra se'em kan ta'an tɔgɛ sɛla n ka an soŋa yɛhera Yenɛ yetɔgom la.
56002006	Dene mea le yɛ'ɛha, yele bodibinpaalehe la la ninmɔ'ɔrɛ te ba tara ba mɛhe soŋa soŋa.
56002007	Ge hon mɛŋa me sontii ho eta sɛla woo n ane soŋa la ho pa'alɛ sɛba me te ba behɛ tɔgɔhe. De'a se'em n wan eta sɛla n de yelemɛŋɛrɛ ge me mɔ'ɛ nini ho pa'alegɔ la poan.
56002008	Tɔgɔra yetɔgom sebo n ane soŋa te se'em kan ta'an yete ho tue ya. Te bala te vi' wan nyɔkɛ ho diŋdoma yɛhera ba kan nyɛ' sɔrɔɔ seko te ba wan ta'an tɔgɛ sɛla n ka an soŋa yɛhera to yɛla.
56002009	Ge ya mɛhe sontii ba nana ba doma ge eta sɛla woo n wan eŋɛ ba doma la sunya nyɛlom. Te la ka sontii ba doma la ne tɔgɛ sɛla,
56002010	te ba me tɔgɔra lebeha bii ba zuunra ba lɔgɔrɔ. Ge ba wan ton eta se'em dela la sontii ba eta sɛla n wan pa'alɛ te daarɛ woo ba dela nɛresoma ge me dɛna sɛba te ba wan ta'an nam. Te la wan bahɛ te nɛreba pɛngɛ Yenɛ se'em n de to Faanra la.
56002011	Na'ayenɛ lilige a zo'ohogɔ la mɛ te nɛreba woo nyɛ faanrɛ.
56002012	Zo'ohogɔ kona wa pa'alɛ to te to da bɔna wo nɛresɛba n ka sakɛ bo en n boe se'em la. Le yɛ'ɛha, to da bɔta a diŋdoma lɔgɔrɔ. La le pa'alɛ tɔ te to tara to mɛhe soŋa soŋa to bɔŋa poan ge me dɛna yelemɛŋɛrɛdoma ge bɔna bɔŋsɛka n an soŋa teŋa wa zuo wo nɛresɛba n sakɛ bo en la.
56002013	To me gura ninmɔ'ɔrɛ dabaherɛ la te to sakɛ to sunya poan gura la. De daarɛ mea wan dɛna popeelom dabaherɛ. To Faanra Yesu Krista se'em n de Yenɛ gane zan'an wan nɛɛ na la pɛnka.
56002014	A daa dekɛ a mɛŋa tihɛ mɛ te ba ko' en tomam zuo. A daa eŋɛ bala te a fan' to bahɛ mɛ to yelebe'ero poan ge bahɛ tɔ te to dɛ'a lagaŋyeŋɔ dɔla enŋa ma'an ge me kɔ'ɔn bɔta la to tona sɛla n ane soŋa.
56002015	Dene poan, yele ana wa n de yelese'a te ho sona te ho pa'ala nɛreba. Soŋora nɛresɛba n kelehe ho yetɔgom la ge me kan'ana sɛba me n ka ete sɛla n an soŋa. Eta dena wa wo nɛra se'em n tare sore te a eta bala la. Da bahɛ te nɛra se'em behɛ ho yoo.
56003001	Da bahɛ te ho nɛreba la tamɛ te ba sontii ba eta sɛla te zuodoma sɛba n sɔe teŋa la behera la yele te ba eta la. Ba nana ba ge me kɔ'ɔn bɔta la ba eta yelese'ere woo n ane soŋa.
56003002	Yele ba te ba da tɔgɔra sɛla n ka an soŋa bɔ'ɔra nɛreba. Ge ba ton tara sunma'ahom la ba ge dɛna zɔtɔ la ba ge me eta sɛla n de na'ahegɔ etegɔ daarɛ woo bɔ'ɔra nɛra woo.
56003003	Se'ere n sɔe la, tomam mɛhe me n daa nan ka sakɛ bo Yesu la, to daa ane me wo bama n an se'em la. To daa tone gɔɔntooma ge ka nana ge me daa ka dɔla yelemɛŋɛrɛ sore la. To daa dela yamehe bo yelese'a n ka an soŋa bo to gee me daa bɔta sɛla woo n ete to sunya nyɛlom yema yema. To daa boe be'em bɔŋa poan gee me daa bɔta sɛla n dagɛ to denɛ. Le yɛ'ɛha me to daa yaɛ nɛresɛba n daa yaɛ tɔ.
56003004	Ge Na'ayenɛ se'em n de to faanra wa daa fan' tɔ bahɛ to yelebe'ero poan yɛhera la a etesoŋɔ la la a nɔŋerɛ la te a tara bɔ'ɔra nɛreba la.
56003005	N daa fan' to bahɛ la daa dagɛ la tom mam mɛhe daa eŋɛ la sɛla n an soŋa zuo. Ge, la dela a mɛŋa n zote ninbɔn'ɔn bɔ'ɔra nɛreba la zuo te a fan' to bahɛ yɛhera Sea la tooma poan. A Sea la tooma la dela a duuhe la to yelebe'ero bahɛ ge te to ana wo ba malom dɔgɛ tomam mɛ ge te to dɛna nɛrepaalehe.
56003006	Ge Yenɛ daa bahɛ te a Sea la daa bɔna la tɔ yɛhera la to Faanra Yesu Krista poan.
56003007	A daa eŋɛ bala te a zo'ohogɔ zuo to wan dɛna tontɔɔdoma enŋa Yenɛ nɛŋa ge me wan tara vom sebo n ka tare ba'ahegɔ te to sakɛ to suunre poan gura la a zen'en.
56003008	Dene poan, mam yele se'em wa dela yelemɛŋɛrɛ. Bala n bote ho dekɛ yetɔgɔbɔna wa mɛ la ninmɔ'ɔrɛ. Te bala te sɛba n nam Yenɛ la wan dekɛ dɛ te la dɛna ba toonɛ te ba kɔ'ɔn eta yelese'a n ane soŋa. Yele ana wa dela yelese'a n ane soŋa ge me soŋora nɛra woo.
56003009	Yehe ho mɛŋa nɔkpe'enyooro poan bii ho nɔŋɛ ho tuura sɔyaabdoma yu'ura, bii ho gan'angera ge zabera yɛhera pa'alegɔ la yele. Bana wa dela yoo gee me ka tara vɔnrɛ.
56003010	Nɛra se'em n bote a tare yelehego kena na, tɔgɛ la ninmɔ'ɔrɛ sugumnɔɔren boyi' bo en. Te a han sina gee kelom eta bala, da tara sɛla te ho eŋɛ la en yɛ'ɛha.
56003011	Ho mɛŋa mi' te nɛra han ana bala, a dela se'em n de ŋmɛlema nɛra ge te a be'emtooma la me pa'alɛ te a ka ete sɛla n de yelemɛŋɛrɛ.
56003012	Ge n han tom Artemas bii Tikikus ho zen'en na, hon me kpeŋe ho mɛŋa ge wa'an n zen'en Nikopolis teŋa na. Se'ere n sɔe la, n eŋɛ n potɛn'ɛrɛ te n bɔna la bini ɔɔrɔ dabeha la.
56003013	Kpeŋe ho mɛŋa ge soŋɛ Zenas se'em n daa pon tabelɛ pa'ala Moses pa'alegɔ la la Apolos te ba keŋɛ ba kene mea. Soŋɛ ba te ba nyɛ' sɛla woo n sontii ba tara.
56003014	La sontii to nɛreba zamehɛ tona toonsoma daarɛ woo. Bala te ba wan tara sɛla woo te ba bɔta. Han dagana bala, ba wan bɔna bɔŋsɛka n ka tare vɔnrɛ.
56003015	Sɛba woo n boe la mam la po'ohere ho na. Po'ohɛ to zɔdoma sɛba n me lagom sakɛ bo Yesu wo tomam me n sakɛ se'em la bo to. Yenɛ zo'ohogɔ bɔna la ya zan'an.
57001001	Mam Paul se'em te ba pagɛ Yesu Krista zuo la la to sɔɔn Timoti n golehɛ gɔŋɔ wa. To golehɛ bɔ'ɔra la hom to zɔ' Filemon la tomam n lagom tona toyene la.
57001002	To me lagom goleha bɔ'ɔra lagaŋseko lagone ho yire poan po'oha Na'ayenɛ la, la to tanya Appia la Arkipus se'em la tomam n lagom tona toyene la.
57001003	To Sɔ' Na'ayenɛ la to Daana Yesu Krista wan eŋɛ ya som ge bahɛ ya te ya tara sunma'ahom.
57001004	N sɔɔn Filemon, n han ne ta po'oha Na'ayenɛ, n tɛnre ho yele la bala po'oha bɔ'ɔra hɔ.
57001005	Se'ere n sɔe la, n wom hon tare nɔŋerɛ se'em bo Na'ayenɛ nɛreba ge me nam to Daana Yesu se'em.
57001006	N po'ohere daarɛ woo yeti lagaŋɔ seko te to tara la taaba wan bɔkɛ kan'somɔ sebo woo te to tara Yesu Krista poan la.
57001007	N sɔɔn soŋɔ, hon tare nɔŋerɛ se'em la bahɛ mam te n poorɛ pee mɛ ge me soŋɛ mam. Ho eŋɛ Na'ayenɛ nɛreba la woo suunre nyɛlom mɛ.
57001008	Dene poan, n ta'an kan zɔne hɔ dabeem ge yele ne ho sɛla te ho sona te ho eŋɛ wo mam de ho keema Yesu Krista sore dɔlɔga la poan la.
57001009	Ge nɔŋerɛ zuo, n ton sohora ho mɛ. Ge la mam n pon de'a bonkɛka wa te ba pagɛ mam enŋa Yesu Krista zuo wa, n sine ge kelom sohora ho mɛ.
57001010	Bala, n sohora ho yehera n bia to sakerɛ Yesu sore dɔlɔga la poan. Se'ere n sɔe, mam n boe pakadeen la, n bia Onesimus nam Yesu ge me dola en.
57001011	Yia saŋa la, a daa nan ka tare soŋorɛ bo ho. Ge nananawa a nya tare soŋorɛ bo hon la mam mɛ.
57001012	Dene poan, n dekɛ Onesimus se'em te n nɔŋɛ n suunren wa le ta'aha ho na.
57001013	N bote ne te n bahɛ en te a yee bɔna n zen'en wo mam boe pakadeen yelesoma la zuo la. A han yee ne bala a wan sɔe ne hon zen'en soŋora mam.
57001014	Ge dene de se'ere la, n ka bote n pɛnregɛ hɔ te ho soŋɛ mam. Mam wa ton bɔta se'em dela hon han bɔta te ho eŋɛ ba la, la bo la ho mɛŋa zen'en. Bala, n kan eŋɛ sɛla han dagana la hon sakɛ de zuo.
57001015	Ge la ta'an dɛna te, Onesimus daa zɔ' ho zen'en ta bɔna ha la dabeha fiin wa, te hon me han le to'e en, a kɔ'ɔn bɔna la ho Yesu sore dɔlɔga la poan la wuuha.
57001016	Te nananawa, a ka le kɔ'ɔn dɛna la yameŋa ge a gane se'em n de yameŋa te a dela to sɔɔn. Bala, n bote en mɛ la hon me bɔta en gana bala wo n de yameŋa la ho sɔɔn to Daana la poan la.
57001017	Dene poan, ho han dekɛ mam te mam dɛna ho tadaana, ye to'e en soŋa soŋa ho zen'en wo hon wan to'e ne mam soŋa soŋa se'em la.
57001018	Yelese'ere woo te a tue ho bii ho sanse'ere te a tara dekɛ dɛ te de dɛna mam sanɛ.
57001019	Mam mea Paul n dekɛ n nu'o golehɛ kalam wa: mam Paul wan lebehe yɔ' hɔ. Ge hon me mina te ho tare mam sanɛ. Se'ere n sɔe la, mam n soŋɛ hɔ te ho sakɛ bo Yesu.
57001020	Bala, n tadaana, n bene ho mɛ te ho soŋɛ mam dena wa poan. To Daana Yesu zuo, soŋɛ mam te n poorɛ pee wo ho tadaana Yesu Krista sore dɔlɔga poan la.
57001021	Mam mi' soŋa soŋa te ho wan eŋɛ sɛla te n goleha la sohora ho wa. Ge ho wan eŋɛ sɛla n gane bala.
57001022	Ge yelese'ere n ge dela ho behɛ deo biŋe mam. Se'ere n sɔe la, mam tɛn'ɛhɛ soŋa soŋa te Na'ayenɛ wan wom ya po'ohegɔ la ge bahɛ mam te n le bɔna la ya yɛ'ɛha.
57001023	Epapras se'em n lagom bɔna la mam pakadeen Yesu Krista zuo la po'ohere ho na.
57001024	Mark la Aristarkus, la Demas, la Luke me po'ohere ho na. Mam la bama lagom tona mɛ.
57001025	To Daana Yesu Krista wan eŋɛ ya zan'an som.
58001001	Yuuma yuuma ha la, Na'ayenɛ yuun tare la a nɔtɔgɔheba tɔgɔra tomam sɔyaabdoma yɛla zo'e zo'e saŋhe yema yema.
58001002	Ge nananawa a tare la a Dayɔa la tɔgɔra bɔ'ɔra tɔ. Na'ayenɛ bahɛ te a Dayɔa la naam sɛla woo n boe teŋa wa la saazuo. La dela Dayɔkana mea, te Na'ayenɛ loe te a ta sɔna sɛla woo ba'ahegɔ poan.
58001003	La dela enŋa n bahɛ te to mina Na'ayenɛ nɛɛhom n ane se'em. A me le kɔ'ɔn tara la Na'ayenɛ wɔnɛ. La dela a paŋa poan te n yele se'em la bahɛ sɛla woo n boe teŋa wa la saazuo. Te n daa ta bahɛ te Na'ayenɛ bahɛ nɛreba be'em ba'ahɛ la, a nya daa ta zin'an la Na'ayenɛ N Gane Zan'an la zuɔ nu'o saazuo ha.
58001004	Na'ayenɛ n daa bo a Dayɔa yu'urɛ te de gana Yenɛ soŋoreba la. Bala mea, te a bahɛ te a Dayɔa la gana ba.
58001005	Se'ere n sɔe la, Na'ayenɛ daa ka yele a soŋoreba la ayena me wo n yuun yele a dayɔa se'em la te, Zina wa ho dela mam Dayɔa te mam dɛna ho Sɔ'. A me daa pon ka yele yɛhera ba ayema me poan te, N wan dɛna ka sɔ, te ka me dɛna n dayɔa.
58001006	Ge Na'ayenɛ n daa mahone te a tom a dayɔdeeŋa sɛka n de dayɔyia nɛra woo poan teŋa wa zuo na la, a daa yeti, Na'ayenɛ soŋoreba la woo wan nyeena a zuo.
58001007	Ge n daa tɔgɔra yɛhere a soŋoreba la, a daa yeti, A bahɛ te sabeeo n dɛna a soŋoreba te bugum peelom dɛna a yamehe,
58001008	ge han de'a a Dayɔa la yeti, Yenɛ, ho na'am la boe la bala ka tara ba'ahegɔ. Ho na'am doore la dela narehom doore.
58001009	Ho nɔŋɛ la tontɔɔtooma, ge yaɛ pototooma. Bala zuo te Yenɛ n de ho Yenɛ la son ho la nyeema kaam te ho gana ho taaba la.
58001010	Na'ayenɛ yuun kelom yeti, Pin'ileŋɔ poan na la, hom biŋe teŋparɛ wa ɛnberɛ, te saazuo wa dɛna hom mɛŋa nu'o toonɛ.
58001011	Ba wan mɛlom ge te hom bɔna. Ba wan aanhom wo fuo.
58001012	Ho wan teehom ba wo futo la, ge te ba kelom aanhom.
58001013	Le yɛ'ɛha me, Na'ayenɛ daa ka yele a soŋoreba la la ayema me te, Zin'ire n zuɔ nu'o wa na gura te n bahɛ te ho diŋdoma lebege ho tagatɛ.
58001014	Dene poan, bane n nya de Na'ayenɛ soŋoreba la? Ba dela sɛba n ka tare nɛresaala iŋnaanɛ ge tona bɔ'ɔra Na'ayenɛ. Bama te a tom ba te ba wa'ana soŋɛ nɛresɛba n bote ba nyɛ' faanrɛ.
58002001	Bala la to malom gorɛ yelemɛŋɛrɛ yɛla la kaŋkaŋɛ te ton daa wom la, la to da yehe de poan.
58002002	Ge yetɔgom la te Yenɛ soŋoreba daa tɔgɛ bo to sɔyaabdoma la daa seren dela yelemɛŋɛrɛ. Bala, nɛra se'em n ka dole de, bii a ka nam de me, pon nyɛ' namehe seko n nare te a nyɛ'.
58002003	Te la nya han de'a bala, to wan eŋɛ la wane ta'an ta le'ehɛ, to han ka yu'ɛ toberɛ kelehe yelese'ere n de ninmɔ'ɔrɛ yɛhera faanrɛ yele wa? Ge to Daana daa pon mɔɔlɛ mɛ yɛhera faanrɛ yele wa te sɛba n wom la daa pa'alɛ tɔ soŋa soŋa te la dela yelemɛŋɛrɛ.
58002004	Na'ayenɛ me pa'ahɛ ba zuo pa'alɛ soŋa soŋa te de dela yelemɛŋɛrɛ. A pa'alɛ dena wa yɛhera la n daa eŋɛ yelekerehe la yelenyalema tooma yema yema la. A me daa bo sɛba n nam en la tooma yema yema yɛhera a Sea la poan. A daa eŋɛ dena wa yɛhera la a mɛŋa potɛn'ɛrɛ n bote se'em.
58002005	Na'ayenɛ n daa dekɛ teŋsɛka n yeti ka bɔna bo nɛra se'em te a sɔna behera la, a daa ka loe a soŋoreba bo ba.
58002006	Ge zen'an kayema tɔgɔra yele dena wa yele. La yeti, Asaala dela bene te ho tɛn'ɛha a yele? Nɛresaala dela bem te a yele pakɛ hom?
58002007	Ho naam en te ho a taga la ho soŋoreba la poorɛ, te ho dekɛ ho soŋa, la na'ahegɔ muŋa vuge en.
58002008	Ho dekɛ sɛla woo eŋɛ la a nu'uhen. La yeti Na'ayenɛ dekɛ sɛla woo eŋɛ la a nu'uhen, ge sɛla ka boe te asaala ka sɔna behera. Nananawa, to ka nyɛ' te sɛla woo bo la a nu'uhen,
58002009	ge tomam nyɛte Yesu se'em te Na'ayenɛ daa bahɛ en te a taga la soŋoreba la poorɛ. Ge nananawa to nyɛ' te dekɛ a soŋa la na'ahegɔ muŋa vuge en, doohe la n ki la zuo. Yenɛ zo'ohegɔ la zuo, Yesu ki bo to waabe.
58002010	La dela ma'an te Na'ayenɛ se'em n naane ge behera sɛla woo n boe la, bahɛ te Yesu namehegɔ poan te a nara te a seren dɛna dayɔɔhe zo'e zo'e faanrɛ te ba lagom nyɛ' pɛngɛsɛka taaba te a nyɛta la.
58002011	La dela Yesu n duuhere nɛreba be'em bɔ'ɔra ba te ba dɛna toolom nɛreba. Bala, te enŋa la sɛba n de toolom nɛreba la lagom tara Sɔ' ayena. Bala n sɔe, te Yesu wan ta ze'ele Na'ayenɛ nɛŋa yi' ba a sɔɔnrɔ.
58002012	A yeti, Mam wan tɔgɛ ho yu'urɛ wa bo n mɛŋa sɔɔnrɔ, la n yizuodoma mam wan ze'ele nɛreba lagaŋɔ teŋasoka pɛngɛ ho.
58002013	A daa le yeti, Mam wan delom en. Le yɛ'ɛha me, a yeti, Behɛ, mam n wana la kɔmsɛba te Na'ayenɛ bo mam.
58002014	Bala, kɔma la te a yi'ira ba yeti a kɔma la dela nɛresaaleba n dɔgɛ ba. Bala, la me dela boyena te Yesu mɛŋa ana wo bama n an se'em la. A daa ane bala, te a han ki', a wan ta'an sagom sagona se'em n tare sɛla n bahere te nɛreba kiira paŋa la.
58002015	Te a fan' nɛresɛba n daa wɔne te ba dela yamehe ban dɔgɛ ba daarɛ na la bahɛ. Se'ere n sɔe la, ba daa tare la dabeem la sɛla n wan ta eŋɛ ba han ki'.
58002016	Dena wa pa'alɛ te la dagɛ Yenɛ soŋoreba te a soŋɛ. Ge la ton de'a la Abraham yaahe te a soŋɛ.
58002017	Bala, la daa sontii a sɔɔnrɔ la n an se'em woo la, enŋa mea me ana bala. Bala te a wan ta'an dɛna ba malema nɛŋadaana n de birikina la ninbɔn'zɔta tona bɔ'ɔra Na'ayenɛ duuhe nɛreba be'em bo ba la.
58002018	Le yɛ'ɛha, Yesu wan ta'an soŋɛ sɛba n nyɛte makerɛ. Se'ere n sɔe la enŋa mɛŋa me daa nyɛ' makerɛ la namehegɔ.
58003001	Dene poan, n sɔɔnrɔ sɛba n dole Yesu sore te Na'ayenɛ me yi' ya na wa, tɛn'ɛhɛ ya soŋa soŋa yɛhera Yesu yele. Enŋa te Na'ayenɛ tom na te a dɛna malema nɛŋadaana.
58003002	Moses n yuun de birikina tona Na'ayenɛ yire la poan se'em la. Bala mea n bala te Yesu me dɛna birikina nare te Na'ayenɛ loe en te a tom a tooma la.
58003003	Se'em n mɛ' yire, nɛreba pɛngere en gana yire la mea. Dene mea, Yesu me nare a tare pɛnka gana Moses.
58003004	La dela yelemɛŋɛrɛ te nɛra n mɛte yire. Ge, Na'ayenɛ n de mɛta sɛla woo poan.
58003005	Moses yuun de birikina mɛ tona a Yenɛ yire zan'an la poan wo yameŋa la ta yele nɛreba yelese'a te Na'ayenɛ yeti a wan eŋɛ pooren la.
58003006	Ge Yesu Krista de birikina behere Na'ayenɛ yire poan la mɛ wo dayɔa la. To han sɛ' ze'ele soŋa soŋa ge me tara to potɛn'ɛra poan te sɛla te to sakɛ bo la dela sera, to dela Na'ayenɛ yire la.
58003007	Dene poan wo Na'ayenɛ Sea la yeti, Zina ho han wom a konkore,
58003008	da kanbɛ ya sunya wo yamam yuun kpere toba makɛ Yenɛ pɔgɔtia la poan ha la.
58003009	Zen'en te ya sɔdoma ta magahɛ mam behɛ ge pon nyɛ mam eŋɛ sɛla la. Yuuma pihinaahe
58003010	te mam suunre yehe la buuri kaŋa saŋa la. Mam yuun yeti, ba dela nɛreba te ba sunya bɔta bɔrɔgerɛ, te ba ka mina mam sɔrɔtɔ la.
58003011	Bala te mam pɔ' la sunsunyiim yeti, ba kan kɛn' mam vo'ohogo la poan.
58003012	Bala, n sɔɔnrɔ sɛba n dole Yesu sore wa, tare ya ya mɛhe soŋa soŋa te se'em ya poan da tara potɛn'se'ere n ba tɛn'ɛha be'em yɛla te a ka bɔta te a bire poore bo Yenɛ.
58003013	Ge ton de ya sɛba n wan kan'ana taaba daarɛ woo wo ban yele se'em la te, Zina. Bala, te be'em da pan'ahɛ ya se'em te a toba le kpa' la Na'ayenɛ yelehom.
58003014	Ge to han sɛ' ze'ele soŋa soŋa gura ba'ahegɔ ge me tara to potɛn'ɛra poan te ton sakɛ se'em la dela yelemɛŋɛrɛ wo ton daa pon sakɛ bo en yia saŋa la, tomam me la lagom tara tɔntɛ yɛhera sɛla te Krista eŋɛ la.
58003015	Yenɛ gɔŋɔ la yeti, Zina ho han wom a konkore, da kanbɛ ya sunya wo yamam yuun kpere toba makɛ Yenɛ pɔgɔtia la poan ha la.
58003016	Te nɛrebana n yuun wom Na'ayenɛ yelehom ge ŋmɛregɛ zabera la en la? Ba yuun dela nɛresɛba woo te Moses yuun tare ba yehe Egipt teŋa poan la.
58003017	Ge te nɛrebana te Na'ayenɛ sunsunya yuun daa nyie la ba yuun pihinaahe la? La yuun dela nɛresɛba te ba yuun bɔna mɔɔ ha te ba tom be'em ki' gan'an bini ha la.
58003018	Ge nɛrebana yɛ'ɛha te Na'ayenɛ yuun kɔ'ɔn biŋe a nɔɔrɛ yeti ba ne yuun kan nyɛ' vo'ohogo la? La yuun da dela sɛba n yuun ŋmɛregɛ zabera la en la.
58003019	To nyɛ' te ba daa seren ka kɛn' teŋa la poan. Se'ere n sɔe la, ba daa ka sakɛ bo Na'ayenɛ.
58004001	Ge nananawa Na'ayenɛ biŋe a nɔɔrɛ la bo la tomam te to ta'an kɛn' nyɛ' vo'ohogo la. Dene poan, bahɛ ya te to behɛ ha ya to mɛhe soŋa soŋa te to se'em da yehe ge ka nyaŋɛ nyɛ' vo'ohoseko te a biŋe a nɔɔrɛ bo to la.
58004002	Te to wom yelesoma la wo bama me n yuun wom dɛ se'em la. Ge bama yuun ka nyɛ' yelesonɛ yɛhera de poan. Se'ere n sɔe la bama n yuun wom dela ba yuun ka sakɛ bo de.
58004003	Bala, tomam sɛba n nya sakɛ bo yelesoma la n de sɛba n wan nyɛ' vo'ohoseko te Na'ayenɛ yuun biŋe nɔɔrɛ bo la wo n yuun yelese'em la. Na'ayenɛ yuun yeti, Mam pɔ' la sunsunyiim te ba kan kɛn' mam vo'ohogo poan. Ge bala ma'an la Na'ayenɛ yuun pon naam teŋa wa zuo ba'ahɛ mɛ.
58004004	Ge zen'an kayema Yenɛ gɔŋɔ la poan tɔgɔra yɛhera dabahese'ere n de yopɔe dabaherɛ yele. La yeti, Bala dabeha ayopɔe daarɛ la a vo'ohe a tooma la woo poan mɛ.
58004005	Ba kelom tɔgɛ yele dena wa me yɛ'ɛha te, Ba kan kɛn' mam vo'ohogo poan.
58004006	Te nɛreba basɛba boe te Na'ayenɛ bahɛ ba te ba nyɛ' vo'ohogo la. Ge sɛba n yuun wom yelesoma yia la yuun ka nyaŋɛ nyɛ' vo'ohogo la. Se'ere n sɔe la, ba yuun ka nam sɛla te Na'ayenɛ yɛta ba la.
58004007	Na'ayenɛ yuun yele a nɛreba te dabaherɛ kena te ba wan ta sɔna te ba nana en. De dela Zina, ge David yuun golehɛ dena wa eŋɛ Yenɛ gɔŋɔ la poan te la yue mɛ yeti, Zina ho han wom a konkore, da kanbɛ ya sunya.
58004008	Yosua yuun ka bo nɛreba la vo'ohoseko te Na'ayenɛ yuun biŋe a nɔɔrɛ te a bo ba la. A yuun han pon bo ne ba, Na'ayenɛ kan tɔgɛ ne pooren le yɛ'ɛha yɛhera daan denɛ.
58004009	Ge dene de se'em la, dabaherɛ kelom bɔna ha bo Na'ayenɛ nɛreba te ba nyɛ' vo'ohogo a mɛŋa tooma poan.
58004010	Ge se'em n kɛn' bini nyɛ' vo'ohogo la wan nyɛ' vo'ohogo a tooma poan wo Na'ayenɛ n yuun nyɛ' vo'ohogo a mɛŋa tooma poan se'em la.
58004011	Dene poan, bahɛ ya te to kpeŋe ya to mɛhe la to nyɛ' vo'ohokona wa. Te to han nyɛ' ko bala, to se'em kan lebe pooren wo bama n yuun lebe pooren se'em la. La yuun dela bama n ka nam sɛla te Na'ayenɛ yɛta ba la zuo te ba yuun lebe pooren la.
58004012	Se'ere n sɔe Na'ayenɛ yetɔgom vɔe mɛ, ge tɛɛnha nɛreba potɛn'ɛra. Bo tare paŋa mɛ dita gana so'a n tare nɔya ayi' kɛ'ɛra paara kɔnberɛ se'em la. Bala te Na'ayenɛ yetɔgom la me mina nɛra etegɔ la a suunre n tɛn'ɛre se'em. Asaala etegɔ la a suunre n tɛn'ɛhere sɛla la, Na'ayenɛ yetɔgom me behere la bilam pa'ala hon de se'em taaba.
58004013	Ge sɛla ka boe wan ta'an sogɛ Na'ayenɛ nɛŋa. A nyɛte ba zan'an mɛ la a nini. Te la de'a la enŋa Na'ayenɛ zen'en te tomam zan'an ta sona te to yele en sɛla te to eŋɛ.
58004014	Dene poan, ton tare malema nɛŋadaana to zen'en se'em n kɔ'ɔn keŋɛ paɛ Na'ayenɛ nɛŋa, Na'ayenɛ Dayɔa Yesu, bahɛ ya te to sɛ' ya ze'ele mɛ kaŋkaŋɛ yɛhera sɛla te to sakɛ bo la.
58004015	Te to malema nɛŋadaana wa dagɛ se'em n ka zote to ninbɔn'ɔn yɛhera to tɔrɔgɔ poan. Se'ere n sɔe la a daa nyɛ makere wo tomam nyɛte makere se'em la ge a ka tom be'em la fiin me.
58004016	Dene poan, da zote ya dabeem ge wa'an ya Na'ayenɛ zo'ohogɔ zen'en la na. Te bilam te to han ta bɔta soŋorɛ, a zo'ohogɔ la a ninbɔn'zɔrɛ la wan soŋɛ tɔ.
58005001	Malema nɛŋadaana woo yɛhere la nɛresaaleba poan. Ba loe en bala, te a sɔe ba zuo tone bɔ'ɔra Na'ayenɛ. Enŋa n wan tara bo'olom bɔ'ɔra Na'ayenɛ ge koora dunhe bɔ'ɔra en nɛreba yelebe'ero la zuo.
58005002	Enŋa mɛŋa me ne ta pɔ'ɛ tɔrɔgɔ yelese'ere poan mɛ. Te la de'a la dena mea zuo n sɔe te a tana sirihe a mɛŋa tona la nɛresɛba me n ne ka ta mina sɛla ge ne tue yelese'ere poan la.
58005003	Bala, a han yeti a ko' dunhe bo Na'ayenɛ, a ka koore bɔ'ɔra la nɛreba la yelebe'ero ma'an zuo ge a lagom koora bɔ'ɔra a mea yelebe'ero zuo mɛ.
58005004	Ge la dagɛ la nɛra mea n ne kɔ'ɔn behɛ loe a mɛŋa te enŋa nare a dɛna malema nɛŋadaana la. La dela Na'ayenɛ n bote nɛra te a dɛna malema nɛŋadaana te a dɛna wo n yuun bote Aron dɛna se'em la.
58005005	Te la de'a la boyena mea n bala te Krista daa ka kɔ'ɔn loe a mea te enŋa nare a de'a malema nɛŋadaana la. Ge, la dela Na'ayenɛ n daa ton loe en ge yele en te, Zina wa ho dela mam Dayɔa te mam mɛ dɛna ho Sɔ.
58005006	Na'ayenɛ daa le yele zen'an kayema a gɔŋɔ la poan yeti, Ho dela malemadaana ka tara ba'ahegɔ wo Melkizedek la.
58005007	Ge Yesu n daa nan bo teŋa wa zuo la, a daa sohɛ Na'ayenɛ se'em fan' en bahɛ te a kan ki'. A daa kaahɛ mɛ la nintam dena wa poan. Te en sirihe a mɛŋa ge nana Na'ayenɛ la zuo, te Na'ayenɛ kelehe en.
58005008	En pon dɛna Na'ayenɛ Dayɔa la, ge a sin ge kelom mina a nana n de sɛla mɛ la namehe seko woo poan te a daa nyɛ' la.
58005009	Te n daa ta nyaŋɛ sɛla woo zan'an zan'an yɛhera a namehegɔ la poan la, la dela ma'an te enŋa Yesu poan te sɛba woo n nane a nɔɔrɛ la wan tara vom sebo n ka tare ba'ahegɔ Na'ayenɛ zen'en la.
58005010	Se'ere n sɔe la, Na'ayenɛ daa pon bahɛ en mɛ te a dɛna la malema nɛŋadaana wo Melkizedek n yuun de se'em la.
58005011	Ge yɛla zo'e zo'e boe te to wan tɔgɛ yɛhera sɛla te n yɛta ya wa. Ge la kpe'emɛ la n tɔgɛ bo ya te ya bɔkɛ, ya ka bɔkerɛ dɛ tɔtɔ la zuo.
58005012	Ge la paɛ ne se'em wa sone te yamam me dene sɛba n wan pa'ale ne nɛresɛba me. Ge, bala mea zan'an, ya kelom bɔta la se'em te a pa'ala ya yelese'a n sontii te nɛra baŋɛ yia Na'ayenɛ yelehom la poan. Ya bɔkerɛ Na'ayenɛ yelehom poan ane wo se'em n seke a dita sagabɔ ge te a kelom mɔgɔra bin'ihom wo bilia la.
58005013	Te se'em n kelom mɔgɔra bin'ihom ma'an won te a dela bilia ka mina sɛla n de ma'an la sɛla n dagɛ ma'an.
58005014	Ge se'em me n sege sagabɔ dia dela bonkotɛ. Nɛra ena daana zamehɛ soŋa soŋa mina yɛleha sɛla n an soŋa la sɛla n de be'em.
58006001	Dene poan, da bahɛ ya te to ana wo kɔma kelom zameha yelese'a te to pon sone te to zaŋɛ ne. To pon zamehe ya yɛhera to sakerɛ Na'ayenɛ yelehom la poan ge da kɔ'ɔn tɛn'ɛha te yelesoma n wan ta'an fan' tɔ bahɛ,
58006002	la pa'aleseko n tɔgɔre yɛhera ko'om soa yɛla la, ban ne dekɛ nu'uhe pagalɛ nɛreba zuto se'em, la nɛreba n wan vo'e ba kum poan se'em, la teŋa ba'ahegɔ daarɛ la Yenɛ n ta yeti a gankɛ nɛreba se'em.
58006003	Ge nananawa, Na'ayenɛ paŋa poan, to wan teregɛ tole nɛŋa.
58006004	Ge nɛresɛba n pon dɔla Yesu sore kan ta'an lebe na pin'ilom dɔla dɛ, ban tabelɛ pon nyɛ' Na'ayenɛ nɛɛhom la mɛ ge mɛ to'e faanrɛ, la ban to'e Na'ayenɛ Sea,
58006005	la mina te Na'ayenɛ yelehom la ane soŋa, ge me mina ba potɛn'ya poan soŋa soŋa sɛla n wan eŋɛ teŋa ba'ahegɔ daarɛ la.
58006006	Te ba han mina dena wa woo ge sina ge kelom lebe pooren, ba wan le eŋɛ la wane ta'an le lebe dɔla Yesu? Ba kan le nyaŋɛ. Se'ere n sɔe la, la wan ana wo ba le maan kpa'ara Na'ayenɛ Dayɔa la punpuuredɔɔ zuo la me yɛ'ɛha la ge me le tara vi' kɛn'ɛhe en nɛrekooŋɔ poan.
58006007	Nɛra se'em n zo'ore Yesu sore dɔlɔga la poan, Na'ayenɛ wan kan' kan'somɔ bo en wo saa magaha niira va'am ge va'am dia la wan maalɛ te a daana nyɛ' yɔɔrɔ de poan.
58006008	Ge va'am la han ka wom disoŋa ge ton yehe mɛ la gɔn'ɔhe la mɔɔrɔ ma'an, va'amdaana la wan nyɔ' kɔ la bugum.
58006009	N sɔɔnrɔ wa, la ton pon tɔgɔra wana wa, mam mi' soŋa soŋa te yetɔgɔbɔna wa ka lagom tɔgɔra bɔ'ɔra la yamam me. To mi' te ya nyɛ' faanrɛ.
58006010	Ge Na'ayenɛ yelemɛŋɛrɛdaana ge a mi' te ya daa soŋɛ ya sɔɔnrɔ ge kelom soŋora ba yan eŋɛ dena wa pa'alɛ mɛ te ya nɔŋɛ ba la Na'ayenɛ zuo.
58006011	Dene poan to kɔ'ɔn bɔta to suunre poan te ya zan'an kpeŋe ya mɛhe ge sɛ' ze'ele soŋa soŋa gura ba'ahegɔ. Bala, te ya wan nyɛ' sɛla te ya sakɛ ya sunya poan gura la wan de'a sera.
58006012	To ka bote ya dɛna zinyangarɛdoma. Ge, to bote ya toon ana wo nɛresɛba n sakɛ bo Yesu ge din'inhe suunre se'em la. Yamam ane bala la zuo te ya wan nyɛ' sɛla te Na'ayenɛ biŋe a nɔɔrɛ te a eŋɛ la.
58006013	Na'ayenɛ n yuun da biŋe a nɔɔrɛ bo Abraham la, a yuun pɔ' mɛ te a wan seren eŋɛ sɛla te a biŋe a nɔɔrɛ te a eŋɛ la. A yuun pɔ' a mɛŋa yu'urɛ poan, se'em n ka boe gana enŋa mɛŋa la zuo.
58006014	A yuun yeti, N wan kan' som bahɛ ho zuo te ho wi'ɛ zo'e.
58006015	Abraham n yuun din'inhe suunre la zuo te a yuun da nyɛ' sɛla te Na'ayenɛ yuun da biŋe a nɔɔrɛ te a eŋɛ la.
58006016	Nɛra han yeti a pɔ' pɔtɛ, a ne dekɛ la se'em n gane en yu'urɛ pɔ'. Ge te la nya dela pɔtɛ la n pa'alɛ soŋa soŋa te n yele se'em la seren dela bala, ge me ne bahɛ te nɛreba ka le tare nɔkpe'ene.
58006017	Na'ayenɛ yuun bote a pa'alɛ Abraham yaahe te a biŋe a nɔɔrɛ bo ba te a wan eŋɛ sɛla te a yeti a eŋɛ la te ba baŋɛ soŋa soŋa te a kan tee de. Bala n sɔe, te a yuun da pɔ' pɔtɛ de poan bo Abraham la.
58006018	Na'ayenɛ eŋɛ yele ana ayi' wa te a kan ta'an tee ayema ba poan te a pa'alɛ te enŋa n yele se'em la dagɛ ponpɔrɔŋɔ. Bala, te tosɛba n nyɛ' faanrɛ a zen'en la wan nyɛ' soŋorɛ ta sɛ' ze'ele soŋa soŋa yɛhera ton sakɛ to sunya poan gura sɛla la.
58006019	Ton sakɛ sɛla to suunre poan gura la kan malom tee. De kɔ'ɔn bahɛ tɔ te to paɛ Na'ayenɛ zen'en wo malema daandoma keema la n kɛn' Saraa la poan.
58006020	Te zen'kana wa poan, Yesu pon diŋɛ to yia kɛn' bini mɛ tomam zuo. Enŋa nya dela malemadaana ka tara ba'ahegɔ wo Melkizedek la.
58007001	Salem naba Melkizedek yuun dɛna malemadaana tona bɔ'ɔra Na'ayenɛ Gane Zan'an la. Te Abraham n yuun ze'ele zabe se'ere te a nyaŋɛ nadoma la ge lɛbera, te Melkizedek to'ohɛ en kan' kan'somɔ bo en mɛ.
58007002	Te Abraham yuun yehe la pia porogerɛ bo'olom sɛla woo te a to'ohe nadoma la zen'en la bo en. Melkizedek vɔnrɛ yia dela tontɔɔ naba ge Salem naba vɔnrɛ dela sunma'ahom naba.
58007003	Zen'an ka boe pa'ala te a sɔ' dela ena, bii a ma' dela ena bii a sɔyaaba dela ena. Zen'an me ka le bɔna pa'ala ban dɔgɛ en daanse'ere daarɛ bii pa'ala daanse'ere daarɛ te a ki'. A ane wo Na'ayenɛ Dayɔa ge en de malemadaana wuuha.
58007004	Dene poan, behɛ ya en yuun de nɛrekantɛ se'em. Abraham n yuun de Israel teŋa nɛreba sɔyaaba. Ge bala zan'an, a yuun kelom yehe la pia porogerɛ bo'olom sɛla woo te a yuun nyɛ' zaberɛ la poan bo en.
58007005	Levidoma sɛba n de malemadoma la to'ohe pia porogerɛ bo'olom Israel nɛreba zen'en mɛ pa'alegɔ la zuo. Te bama mɛhe me la dɛna Abraham yaahe.
58007006	Melkizedek ka yehe la Levi, ge bala mea zan'an, a yuun to'e pia porogerɛ bo'olom mɛ Abraham zen'en ge kan' kan'somɔ bo en se'em te Na'ayenɛ yuun biŋe a nɔɔrɛ bo en la.
58007007	La dela yelemɛŋɛrɛ te nɛra se'em n kan' kan'somɔ bo nɛra se'em me, n de se'em n gane se'em te a kan' bo la.
58007008	La han dɛna malemadoma n to'ohe pia porogerɛ bo'olom la, ba wan ba'ahom ki'. Ge la han dɛna Melkizedek n yuun to'ohe pia porogerɛ bo'olom la mɛ, enŋa vɔe mɛ.
58007009	Ge Abraham n yuun yɔ' Melkizedek pia porogerɛ bo'olom la, Levi n de a yaaŋa la me yɔ mɛ.
58007010	Se'ere n sɔe la, ba na ka dɔgɛ Levi ge a boe la a yaaba Abraham iŋa poan ge te a to'ohɛ Melkizedek.
58007011	La dela Levi yizuo poan te pa'alegɔ la yuun paara Israel nɛreba. Ge nɛra ka de tontɔɔdaana yɛhera la n dole Levi malema tooma la zuo. Bala n sɔe te la nara te malemadaana la ana wo Melkizedek ge dagɛ Aron wa'ana.
58007012	Te malema tooma la han tee, pa'alegɔ la me ne tee mɛ.
58007013	Se'em te yele ana wa tɔgɔra yɛhera a yele wa yehe la yizuo deyema me na. Nɛra la ayena me a yizuo la poan daa ka wa'ana tona malema tooma la kaanbegɔ daka zen'an.
58007014	Ge to mi' soŋa soŋa te ba dogɛ to Daana la Yuda yizuo poan, ge Moses yuun daa pon ka porɛ Yuda yizuo yele n yuun ta tɔgɔra yɛhera malema yɛla la.
58007015	Yetɔgom la te to tɔgɔra wa nɛreba nya malom mina de mɛ soŋa soŋa la malemadaana se'em n ane wo Melkizedek wa'an na.
58007016	A dagɛ malemadaana wo bama n yuun de malemadoma ban yehe Levi yizuo poan la zuo. A de malemadaana yɛhera la paŋsɛka n vɔe te sɛla ka bɔna wan ta'an sagom ka.
58007017	Yenɛ gɔŋɔ la yeti, Ho dela malemadaana n ka tara ba'ahegɔ wo Melkizedek la.
58007018	Ge yelekɛka n yuun boe wonse'eren ha la nan ka seke. Se'ere n sɔe la de kan ta'an soŋɛ nɛreba nananawa ge me ka tara vɔnrɛ.
58007019	Pa'alegɔ la yuun ka ta'an bahɛ te nɛra se'em de'a yelemɛŋɛrɛdaana. Ge Yenɛ nya dekɛ la yelepaalega la yelese'a n gane bala te to sakɛ to suunre poan gura la te a behɛ te to ta'an lɛm en.
58007020	Le pa'ahɛ yɛ'ɛha, Yenɛ me pɔ' pɔtɛ mɛ dena mea poan, ge a ka pɔ' pɔtɛ dena wa bo Levi yizuo malemadoma la.
58007021	Yesu de malemadaana yɛhera Yenɛ n pɔ' pɔtɛ yele te, Na'ayenɛ pɔ mɛ, a me kan loke a nɔɔrɛ la. Ho dela malemadaana ka tara ba'ahegɔ.
58007022	Te la dela pɔdena wa zuo te Yesu de se'em bahɛ te to mina soŋa soŋa te Na'ayenɛ n biŋe a nɔɔrɛ se'em bo to la nyana n yuun segɛ se'em ba la.
58007023	Le yɛ'ɛha, malemadoma kekeko bo wonse'ere ha mɛ. Ban da kiire te sɛba sɔe tona la n yuun sɔe te ba zo'e bala la.
58007024	Ge Yesu kɔ'ɔn vɔe mɛ wuuha ge me toona a malemadaana tooma wuuha la.
58007025	Dene poan, nananawa kɔ'ɔn yɛ'ɛha, a tare paŋsɛka te a wan ta'an fan' nɛresɛba n wan doohe enŋa zen'en paɛ Yenɛ zen'en. Se'ere n sɔe la, a dela se'em n vɔe wuuha sohora Yenɛ bɔ'ɔra ba.
58007026	Bala, Yesu n nya de malema nɛŋadaana soŋora tɔ. A dela fa'a. A ka tare tuure bii be'em. A daa yehe a mɛŋa toonse'a te be'emdoma tona teŋa wa zuo mɛ la. Ge a me dela se'em n boe Yenɛ zen'en saazuo ha.
58007027	A ka ane wo malemadoma bana la n ane se'em la. A ka nare a koora dunhe daarɛ woo bɔ'ɔra a mɛŋa be'em zuo yia ge me nya bo nɛresɛba me be'em n bo la. A daa ki' la kiyeŋɔ ma'an ge ki'kana me n ba'ahɛ koa zan'an zan'an.
58007028	Pa'alegɔ la yuun bo sore te ba lɔɔra la saaleba n de be'emdoma la te ba dɛna malema nɛŋadoma. Ge dena wa pooren la, Yenɛ pɔ' pɔtɛ loe a Dayɔsɛka n de fa'a bɔna wuuha.
58008001	Ge sɛla woo te to tɔgɔra la dela dena wa: Yesu se'em te to tara te a dɛna to malema nɛŋadaana wa, n de se'em n zin' Naba Yenɛ la zuɔ nu'o a na'am gɔŋɔ la poan saazuo ha.
58008002	Enŋa n de se'em n tone toolom zen'an la poan, yelemɛŋɛrɛ sogorɛ la te Na'ayenɛ tin' ge dagɛ nɛresaala.
58008003	Malema nɛŋadoma woo tara bo'olom la kaanbegɔ bɔ'ɔra Yenɛ. Bala, dene mea me tare sɛla te a me bo.
58008004	Ge a daa han boe ne la teŋa wa zuo, a daa kan ta'an dene malemadaana. Se'ere n sɔe la, malemadoma la pon bɔna teŋa wa zuo tara bo'olom bɔ'ɔra Yenɛ wo pa'alegɔ la n yeti ba eta se'em la.
58008005	Ge ba tooma la toolom zen'an poan ane wo yilinyiliŋɔ te te ba tɔgɔha saazuo ha wo Moses n yuun yeti a tin' sogorɛ la. Na'ayenɛ yuun kan' en te, Behɛ soŋa maalɛ ba wo mam n pa'alɛ ho se'em zoore wa zuo wa.
58008006	Nananawa Yesu tooma la gane ba tooma la. Se'ere n sɔe la, nɔbiŋpaalega la a biŋe nɔɔrɛ yɛhera yelese'a la gane yelese'a te nɔbiŋkɛka la ba pon biŋe nɔɔrɛ yɛhera la.
58008007	Ge yia pɔtɛ la yuun han ka tare ne la tuure, la ye ka le nare ne te to tara boyi' pɔtɛ.
58008008	Yenɛ yuun nyɛ te nɛreba nya tare tuure. Bala te a yele ba te, Na'ayenɛ la yeti ya, Saŋa kene na te n wan biŋe nɔbiŋpaalega la Israel la Yuda yiredoma.
58008009	De kan ana wo nɔbiŋere se'ere te n yuum biŋe la ba sɔyaabdoma saŋsɛka te mam yuum tare ba ze'ele Mizraim teŋa poan yehe na la n mɛŋa nu'o la. Ba ganlom yuum kɔ nɔbiŋere la bahɛ ge mam ka kelehɛ ba. Na'ayenɛ yele se'em n bala.
58008010	Na'ayenɛ yeti, Saŋsɛka te n tɔgɔra wa han ta paɛ, nɔbiŋere paalɛ la te n wan biŋe la Israeldoma n wana. N wan golehɛ n pa'alegɔ la eŋɛ la ba sunya la ba potɛn'ɛra poan. N wan dɛna ba Yenɛ te bama me dɛna mam nɛreba.
58008011	Nɛra kan le pa'alɛ a tadaana bii a sɔɔn yeti baŋɛ Na'ayenɛ. Se'ere n sɔe nɛra woo wan baŋɛ mam, pɔhera bonbila ta paara bonkotɛ.
58008012	N wan bahɛ ba pototooma la woo bo ba ge ka le tɛnra ba be'em la boyenɛ me.
58008013	Ge nɔbiŋpaalega wa te a tɔgɔra wa pa'alɛ mɛ soŋa soŋa te Na'ayenɛ dekɛ yia pɔtɛ la te de de'a bonkɛka. Bala, sɛla nya han ta de'a bonkɛka ge ka tare toonɛ, ka le bɔna.
58009001	Ge yia nɔbiŋere la yuun tare la malema bo nɛreba n dɔla po'oha Na'ayenɛ se'em zɛn'sɛka te nɛresaala mɛŋa dekɛ a nu'uhen tom te ba kɛn'ɛra po'oha.
58009002	Ba yuun tin' sogorɛ te butolela ze'elego la tebole la boroboro sebo te ba tara bɔ'ɔra Na'ayenɛ boe la pooren deo la. Pooren la dela toolom zen'an.
58009003	Bɔseko me n yuun me tama yi'i nɛŋa ge la yu'urɛ dela Saraa.
58009004	Bɔkona wa poan, ba yuun tare la sanlema ko'ɛnka daka la nɔbiŋere daka te sanlema pin' a zan'an. Sɛla la n yuun da boe daka la poan yuun dela sanlema dokɔ te manna bɔna bini la Aron dɔɔ se'ere te Na'ayenɛ yuun bahɛ te vɔnpaala yuun puhe bini la kuguse'a te Na'ayenɛ yuun dekɛ a pa'alegɔ golehɛ bo Moses la.
58009005	Ge daka la zuo la, kelompagehedoma la yuun yeregɛ mɛ pin' be'em duuhego liŋa. Ge nananawa, to kan nyaŋɛ tɔgɛ yelehe yele ana wa woo yema yema.
58009006	Te ban yuun ne han ta maahom sɛla woo ba'ahɛ, malemadoma la yuun ne kɛn' la pooren bɔseko te ba kɛn'ɛre yia la daarɛ woo tona ba tooma.
58009007	Ge malema nɛŋadaana la ma'an n yuun de se'em n kɛn'ɛra Saraa poan ha la yuunɛ yuunɛ. A yuun ne dekɛ ziim bona wa bo Na'ayenɛ a mɛŋa yelebe'ero la nɛreba la yelebe'seto te ba eŋɛ ge ka mina la zuo.
58009008	Na'ayenɛ Sea la pa'alɛ soŋa soŋa yɛhera maahom kona wa te Sogorɛ kɛka la n nan kelom ze'a la, fole ka boe yɛ'a kɛn'ɛra toolom zen'an la poan ha la.
58009009	Yelese'a woo n yuun ete la wone la sɛla n pa'alɛ tɔ nananawa. Dena wa vɔnrɛ dela bo'olom la dunhe te ba yuun tara koora bɔ'ɔra Na'ayenɛ la kan ta'an tee sɛba n po'ohere la potɛn'ya te ba dɛna yelemɛŋɛrɛdoma.
58009010	Ba koa la yuun dela diihom la daam la dɛngerɔ duuhego yɛla ma'an. Yele ana dagɛ sɛla n tone soŋora nɛra suunre poan ha ge a tona la bala gura te Na'ayenɛ ta tee sɛla woo.
58009011	Krista n wa'ana dɛna malema nɛŋadaana la bɔ'ɔra yelese'a n ana soŋa bɔna kalam wa. Ge Sogorɛ te a kɛn'ɛra la gana ge me le de'a yelemɛŋɛrɛ zen'an, zen'an te nɛresaala ka tin'. Dena wa vɔnrɛ dela ka ka lagom dɛna teŋa wa zuo denɛ.
58009012	N daa kɛn' Saraa la, a daa ka tare boohe la lɔlepaalehe ziim te a ko' bo Na'ayenɛ wo malemadaana n yuun eta se'em la. Ge a daa ton de'a la a mea ziim n kae la zuo te to tara vom sebo n ka tare ba'ahegɔ.
58009013	Boohe la lɔlehe ziim la tampegelom gaam taaba miihe nɛresɛba han ton dɛngerɔtooma la te ba yuun yuun ne pee ba dɛngerɔ,
58009014	behɛ ya Krista ziim n tom se'em bo to n gana bala. Na'ayenɛ Sea la poan a daa dekɛ a mɛŋa tehe mɛ te ba ko' en. A me daa ka tuure la fiin me a zen'en. A ziim la bahɛ te to potɛn'ɛra ana soŋa te to tona bɔ'ɔra na'ahegɔ bo Na'ayenɛ se'em n vɔe wa.
58009015	Dene mea zuo, Krista n de se'em n ze'ele tona nɔbiŋpaalega wa tooma. Bala, nɛresɛba te Na'ayenɛ yi' la wan nyɛ' kan'somɔ la te a biŋe a nɔɔrɛ te a bo la wuuha. Se'ere n sɔe la, Yesu n ki' la fan' nɛrebana bahɛ te ba ka le tona be'em sebo te ba daa nan tona yia nɔbiŋere saŋa la.
58009016	Ge nɛra ta'an bo a nɔɔrɛ te a han ki', se'em vaɛ a lɔgɔrɔ ge se'em n yete a vaɛ a lɔgɔrɔ han ka pa'alɛ soŋa soŋa te a seren ki' mɛ,
58009017	a kan ta'an loe yelese'ere tom de poan. Se'ere n sɔe la, a han nan ka ki' ge kelom vɔna mɛ, n yele se'em la dela yoo.
58009018	Bala n sɔe te ziim me yuun bahɛ te yia nɔbiŋere la yuun pɔhɛ tona.
58009019	Yia poan, Moses n yuun yele nɛreba la pa'alegɔ la woo n boe Yenɛ gɔŋɔ poan la, a nya dekɛ la lɔlepaalehe ziim la ko'om la kɔnberɔ mɔlɔ la nyunhunyuŋa miihe gɔŋɔ la la nɛreba la woo,
58009020	ge yeti, Ziim wa dela Na'ayenɛ nɔbiŋere la te a biŋe la ya la, maanɛ.
58009021	A yuun me dekɛ ziim miihe Sogorɛ la lɔgɔseto woo te ba yuun da tara kaanbɛ la.
58009022	Pa'alegɔ la yele te ba duuhe sɛla woo ziim la poan. Ba yuun ne han ka ko' dunhe te ziim yehe, Na'ayenɛ me ka bahere ba be'em bɔ'ɔra ba.
58009023	Te teŋa wa zuo yelese'a dela saazuo yelese'a nyɛlom nyɛlom te la nare te ba pee ba la kaanbegɔ poan. Ge, la doohe te saazuo yelese'a la wan tara duuhugo gana bala.
58009024	Krista daa ka keŋɛ kɛn' toolom zen'an la te asaala maalɛ la. Ge a kɛn' yelemɛŋɛrɛ toolom zen'an n bɔna saazuo ha. Ge a daa keŋɛ la saazuo mɛŋa ha te a sɔe to na'ma bɔna Na'ayenɛ nɛŋa.
58009025	Malema nɛŋadaana la kɛn'ɛre toolom zen'an la poan la dunhe ziim la bɔ'ɔra Na'ayenɛ yuuma woo. Ge Krista daa ka kɛn' bɔ'ɔra a mɛŋa Na'ayenɛ yuuma woo.
58009026	A daa han yete ne te a eta bala, a wan nyɛ' ne namehegɔ teŋa wa zuo naaŋɔ na yehe zina. Ge nananawa a ton daa wa'an la boyena na bo nɛra woo te a dekɛ la a mɛŋa bo boyena te a ki' zan'an zan'an te a dige be'emtooma.
58009027	Te nɛra woo kiire la boyena te Na'ayenɛ nya gankere en.
58009028	Bala, Krista me daa dekɛ a mɛŋa bo Na'ayenɛ te a ki' boyema zan'an zan'an la ta'an dekɛ nɛra woo be'em ze' a mɛŋa. Ge a wan le lebe na. Te a lebekaŋa poan na a ka ye'ehe na te a dekɛ la be'em bahɛ, ge a yeti a fan' la sɛba n gura en la bahɛ.
58010001	Pa'alegɔ la yɛla ana wo yilinyiliŋɔ yɛlasoma la n wan wa'an pooren na la. Se'ere n sɔe dunhe koa mea n bala te ba koora yuunɛ yuunɛ wuuha kan bahɛ te nɛresɛba n kene Na'ayenɛ zen'en na la duhuru nɛreba be'em.
58010002	Ge dunhe koa la han seren duhuru ne nɛresɛba la be'em, ba me kan le koora ko'sɛka woo te ba koora la. Se'ere n sɔe la ka le boe ne ba potɛn'ɛra poan tɛɛnha ba te ba tom be'em.
58010003	Ge dene de se'ere dela dunhe koa la tɛɛnhe nɛreba la mɛ ba yelebe'ero yuunɛ yuunɛ.
58010004	Se'ere n sɔe la, lɔlehe la boohe ziim kan ta'an bahɛ nɛra be'em bo en.
58010005	Dene mea zuo, te Krista n daa ta yeti a wa'an teŋa wa zuo na la, a daa yeti, Hom ka bote kaanbegɔ la bo'olom, ge ho maahom la iŋa bo mam.
58010006	Ho ka tare popeelom la nyɔ'an bo'olom la be'em bo'olom.
58010007	Te mam yeti, Mam n wana. Ba golehɛ mam yele eŋɛ gɔŋɔ la poan mɛ. Mam Yenɛ wa, mam wa'ana te n tom ho sunboolom la.
58010008	Behɛ ya, Krista daa yele, ho ka bote ge me ka tara popeelom la kaanbegɔ la bo'olom bii nyɔ'an bo'olom la be'em bo'olom. Ge pa'alegɔ la kelom yele dena wa mɛ.
58010009	Te a nya daa yele te, mam n wana, mam wan tom ho sunboolom la. Bala, Na'ayenɛ ka le ɛɛra yuuma yuuma dunhe koa la te ba yuun da koora la ge nya dekɛ la Krista n bo a mɛŋa te n ki' la te la sɔe dunhe koa.
58010010	Yesu Krista daa eŋɛ Na'ayenɛ sunboolom la, dekɛ a mɛŋa iŋa bo boyena zan'an, bahɛ te to de Na'ayenɛ toolom nɛreba.
58010011	Yudoma malema daandoma woo la tone ba tooma la daarɛ woo ge koora ko'kaŋa mea ge ka gɔ'ɔra. Ge ko'kana kan ta'an bahɛ nɛra be'em bo en.
58010012	Ge han dɛna Krista, a daa dekɛ la a mɛŋa bo boyena te ba ko' en nɛreba yelebe'ero zuo saŋa wuuha te nya daa zin'ire la Na'ayenɛ zuɔ nu'o.
58010013	A zin' la bilam mea gura Na'ayenɛ ta nyaŋɛ a diŋdoma bo en.
58010014	Ko'yeŋɔ mea ma'an poan te sɛba te a bahɛ ba dɛna Na'ayenɛ toolom nɛreba kɔ'ɔn dɛna la yelemɛŋɛrɛdoma wuuha.
58010015	Na'ayenɛ Sea la me tɔgɛ po'e tomam yele dena wa mɛ. Yia, Sea la daa yeti,
58010016	Nɔbiŋse'ere taaba te n wan biŋe la n nɛreba Israeldoma n wana; N wan golehɛ n pa'alegɔ la eŋɛ la ba sunya, la ba potɛn'ɛra poan. Ge kan le tɛnra ba be'em la la boyenɛ me.
58010017	A me daa le kelom yeti, N kan le tɛnra ba be'em la la boyena me.
58010018	Bala, Na'ayenɛ han diŋɛ bahɛ ba be'em wa bo nɛreba, ba ka le sona te ba ko' dunhe ba be'em zuo.
58010019	Dene poan, n sɔɔnrɔ wa, Yesu n ki' la zuo, sore boe bo to te to kɛn' toolom zen'an la poan.
58010020	Ge Yesu nya yu'ɛ sore paalega bo to bo'ore nɛreba vom n ka tare ba'ahegɔ la. A doohe la tanse'ere te ba dekɛ yule bɔ'ɔ nɔɔrɛ la. Dena wa vɔnrɛ dela a dekɛ la a mɛŋa vom tihɛ ta'an yɔ'ɛ sore kana wa bo to.
58010021	Ton tare malemadaana n gane zan'an sɔna Na'ayenɛ yire la behera,
58010022	bahɛ te to lɛm Na'ayenɛ la to suunre zan'an zan'an ge ton nam en la zuo, to mi' soŋa soŋa te a wan to'e to. Se'ere n sɔe a mi'ihe to sunya bahɛ te sɛla ka bɔna ba poan tɛn'ɛha be'em tɛn'ɛhegɔ ge pee to iinhe la ko'somɔ.
58010023	Dene poan, bahɛ ya te to sɛ' ze'ele kaŋkaŋɛ yɛhera sɛla te to sakɛ to sunya poan gura. Se'ere n sɔe la, Na'ayenɛ dela se'em te ho wan ta'an delom te a wan seren eŋɛ sɛla te a biŋe a nɔɔrɛ te a eŋɛ la.
58010024	Bahɛ ya te to tɛnra taaba yele, ete dena wa la to soŋora taaba, tara nɔŋerɛ ge me eta sɛla n an soŋa.
58010025	Da bahɛ te to tare ya eteseko te nɛreba basɛba tara ka bɔta ba lagom na la taaba la, ge ton bahɛ ya te to soŋora taaba maan pa'aha te ya nyɛ' te dabahese'ere te to Daana Yesu lɛbera na la pɔnre.
58010026	Ton diŋɛ wom yelemɛŋɛrɛ wo to han mina ge kelom tona be'em, kaanbegɔ seko ka boe n wan bahɛ to yelebe'ero la bo to.
58010027	Ge sɛla gee bo to dela to palehe ɛngera la Na'ayenɛ gankerɛ, la bugum sebo n yeti la sagom nɛresɛba n zaberɛ la en la.
58010028	Ge se'em n ka nane Moses pa'alegɔ te ba gankɛ nyɛ' en te a tara tuure ge te nɛreba bayi' bii batan' lagom yeti la dela bala, ba wan ko' en ge kan zɔ' en ninbɔn'ɔn.
58010029	Dena wa han de'a bala, ya tɛn'ɛhe te bene namehegɔ taaba te nɛra se'em n kɛɛte Na'ayenɛ Dayɔa la nara ta a nyɛ'? A daana behere te Yesu ziim la n de Na'ayenɛ pɔtɛ bahɛ en te a dɛna Na'ayenɛ toolom nɛra la yoo. A toore Na'ayenɛ Sea la n ete tɔ som la mɛ.
58010030	Ge tomam mi' Na'ayenɛ se'em n yele te, Mam dela lɛta, n wan lerege. A mɛ le yeti, Na'ayenɛ wan gankɛ a nɛreba.
58010031	La dela yele n tare dabeem te ho tue Na'ayenɛ se'em n vɔe wa.
58010032	Tɛnra ya lan da ane se'em bo ya yia saŋa la. Dabeha aŋa poan ya daa nyɛ' Na'ayenɛ nɛɛhom la ge le nyɛ' namehegɔ ge ya daa sine ge kelom sɛ' ze'ele mɛ kaŋkaŋɛ.
58010033	Dabahese'a daa ne bɔna te ba kɛɛta ya nɛrekooŋɔ poan ge eta ya sɛla n ka ane soŋa. Te dabahese'a me daa ne bɔna te ya ka gangɛ ya lagom ze'ele po'e sɛbadoma me te ba eta ba sɛla te ba eŋɛ yamam la.
58010034	Ya daa me de sɛba n tare ninbɔn'ɔn bɔ'ɔra sɛba n boe pakadeen la zuo. Ba me daa han ne fan' ya lɔgɔrɔ, la ne ka daana ya, ge ya ne ton tara la popeelom. Se'ere n sɔe la, ya mi' te ya tara la sɛla n gane bala wan bɔna wuuha.
58010035	Dene poan, da dekɛ ya sɛla te ya nam Na'ayenɛ bahɛ ge kelom sɛ' ya ze'ele kaŋkaŋɛ. Te bala te ya wan nyɛ' yɔɔrɔ.
58010036	Bala ya din'inhe suunre te ya wan ta'an tona Na'ayenɛ sunboolom te ya wan to'e sɛla te Na'ayenɛ biŋe a nɔɔrɛ bo ya la.
58010037	Ge Yenɛ gɔŋɔ la yeti, Ge yeen gura ge la wan tom a wan ba'ahom wa'ana la kan yuue.
58010038	Tontɔɔdoma wan vɔna la ba sakerɛ poan. Ge ba se'em han lebe pooren n ka tare popeelom la a daana.
58010039	Ge tomam dagɛ nɛresɛba n vihe lebe poore bɔrege ge to ton dɛna la sɛba n sakɛ ge wan nyɛ' faanrɛ.
58011001	Ton nam Yenɛ la zuo te to mina soŋa soŋa te sɛla te to sakɛ to suunre poan gura wan seren eŋɛ. To mi' la dela yelemɛŋɛrɛ bii to pon kan ta'an nyɛ' dɛ la to nini wa.
58011002	To sɔyaabdoma n yuun nam Yenɛ me zuo te a bahɛ ba te ba baŋɛ te a tare popeelom la ba.
58011003	Ton nam se'em la zuo te to bɔkɛ te Yenɛ yele la yelehom naam sɛla woo n boe teŋa wa zuo la saazuo ha la te a dekɛ sɛla n ka nyɛte la nini naam sɛla n nyɛte la nini wa.
58011004	Abel n yuun da nam Yenɛ me zuo te a bo Yenɛ bo'olom te bo nyana Kain bo'olom la. Abel n nam bala mea zuo te Yenɛ dekɛ en te a de'a tontɔɔdaana. Bala, Abel n pon ki' wa, ge a yetɔgom kelom bɔna mɛ bo to, en yuun nam Yenɛ la zuo.
58011005	Enok me yuun nam Yenɛ me zuo, a bahɛ en te a zom saazuo ha ge ka ki'. Nɛreba yuun da ka nyɛ' en, Yenɛ n yuun da bahɛ en te a zom la zuo. En ka zom saazuo la, Yenɛ bahɛ en ta mi te en eŋɛ Yenɛ suunre nyɛlom mɛ.
58011006	Nɛra me ka boe wan ta'an eŋɛ Yenɛ suunre nyɛlom a han ka nam Yenɛ. Se'ere n sɔe la, nɛra se'em woo n ye' Yenɛ zen'en, sontii a nam en te a dela se'em n boe ge sɛba me n eere en la, a wan bahɛ ba te ba nyɛ' en.
58011007	Noah me yuun nam Yenɛ, Yenɛ n kan'aŋɔ yɛhera sɛla n wan eŋɛ pooren te enŋa kan ta'an nyɛ' la a nini bala ma'an ha la. A sakɛ la Yenɛ nɔɔrɛ kpa' ɔɔnrɔŋkantɛ te enŋa la a nɛreba yuun kɛn' bini nyɛ' faanrɛ. A nam Yenɛ la zuo te a yeti teŋa wa zuo nɛreba tue mɛ ge a nam la zuo Yenɛ dekɛ enŋa Noah te a dela tontɔɔdaana.
58011008	Abraham yuun nam Yenɛ nɔɔrɛ te a keŋɛ teŋsɛka te Yenɛ biŋe a nɔɔrɛ te a bo en la, bahɛ a mea teŋa mɛ ge yehe yɛ'a zen'an te a ka mina.
58011009	A nam Yenɛ la zuo te a yuun bɔna teŋsɛka te Yenɛ biŋe a nɔɔrɛ te a bo en la wo saana n boe teŋa poan se'em la. Enŋa la Isaak la Yakob kɛn' sogora ge Yenɛ me yuun biŋe la nɔdenɛ mɛŋa me bo ba zan'an.
58011010	Abraham ka mɛ' yire bo a mɛŋa. Se'ere n sɔe a gura la a ta kɛn' teŋsɛka te Yenɛ mɛŋa sɔɔn dɛ ge biŋe ɛnberɛ ge mɛ' dɛ la.
58011011	Abraham n yuun nam Yenɛ me zuo n sɔe te a korogɛ paɛ paɛ ge te a pɔga Sarah me gaŋɛ dɔgom ge te Yenɛ kelom bahɛ te a dɔgɛ bia. A nam Yenɛ te sɛla te enŋa Yenɛ biŋe a nɔɔrɛ te a eŋɛ la, a wan seren eŋɛ dɛ.
58011012	Bala, la dela boraa yan'aŋa n yuun korogɛ gaŋɛ dɔgom wa n sɔe te yaahe zo'e zo'e bɔna. A yaahe la zo'e me wo ŋmarebibihe n boe saŋgbana poan la kolaa kantɛ tentɔnbin'ihegɔ n zone se'em la.
58011013	Nɛrebana wa zan'an yuun kelom nam Yenɛ la bala ta paɛ se'em ma'an te ba ki' la. Ba ka to'e sɛla te Yenɛ biŋe a nɔɔrɛ te a bo la. Ge, ba nyɛ' dɛ la zanzaarɛ ha ge te la daa eŋɛ ba sunya nyɛlom. Ba me daa mi' te ba dela saama ge me ka tara ba yito'ore teŋa wa zuo.
58011014	Nɛresɛba n tɔgɔre yele ana taaba pa'alɛ mɛ soŋa soŋa te ba eere la teŋsɛka te ba wan ta yi'ira ba mɛŋa teŋa.
58011015	Ban me yuun tɛn'ɛha teŋsɛka te ba bahɛ bini la yele, sore boe te ba lebe.
58011016	Ge lan de se'em la, ba yuun da ton ɛɛra la teŋsɛka n ane soŋa nyana. Ka me dela teŋsɛka n boe saazuo ha. Bala, valom ka tare Yenɛ te a bahɛ te ba yi'ira en ba Yenɛ. Se'ere n sɔe la, a maahom teŋa bo ba.
58011017	Abraham n yuun nam Yenɛ la zuo te Yenɛ makɛ en behɛ ge te a sakɛ dekɛ a dayɔa Isaak kaanbe la. Yenɛ biŋe a nɔɔrɛ te Abraham nyɛ yaahe zo'e zo'e, ge te a dekɛ a dayɔa bo Yenɛ.
58011018	Yenɛ yele en yeti, Ho yaahe wan Isaak poan na.
58011019	A yuun sakɛ te Yenɛ tare paŋa wan ta'an bahɛ te Isaak vo'e a kum poan. Bala, Abraham zen'en, Yenɛ daa wone te a bahɛ te Isaak le vo'e a kum poan me n bala.
58011020	Isaak yuun nam Yenɛ me zuo te a daa kan' kan'somɔ bo Yakob la Esau sɛla te ba wan nyɛ' pooren.
58011021	Yakob me yuun nam Yenɛ me zuo n sɔe, te a kan' kan'somɔ bo Yosef dayɔɔhe la woo ge din' a doore na'ahe Yenɛ ge ki'.
58011022	Yosef me yuun nam Yenɛ me zuo n sɔe, te n daa pɔnre te a ki' la, a tɔgɛ Israel teŋa nɛreba n wan yehe Egipt teŋa poan se'em mɛ, bo ba yetɔgom te enŋa han ka ta bɔna ba eŋɛ en se'em.
58011023	Moses dɔgɔreba yuun nam Yenɛ me n sɔe, te ban daa dɔgɛ en la, ba dekɛ en mɛ sogɛ ŋmarehe setan'. Se'ere n sɔe la, ba behɛ te a som mɛ ge bama me ka tare dabeem la naba la n bo a nɔɔrɛ la se'em la.
58011024	Moses yuun me nam Yenɛ mɛ n sɔe te ta de'a bonkotɛ la, a ka sakɛ te nɛreba yi'ira en Faro pɔyɔa bia,
58011025	en bote la a lagom nameha la Yenɛ nɛreba nyana a nyɛta lɔgɔtonɔ woo n tara be'em poan ge me ka bɔna wuuha.
58011026	Egipt teŋa yuun kɛɛta Moses la n dole Krista la zuo. Ge bala zan'an, a bote a namehɛ bala nyana a tara lɔgɔseto woo n boe Egipt teŋa poan la. Se'ere n sɔe la, a behera la sɛla te Na'ayenɛ wan bo pooren.
58011027	Moses n nam Yenɛ zuo te a yuun bahɛ Egipt teŋa poan. Dabeem ka tare en la naba la n ete sunsunya la. A kɔ'ɔn din'inhe suunre, a mi' Yenɛ se'em te ba ka nyɛta la nini la boe la en mɛ la zuo.
58011028	A nam Yenɛ me zuo n sɔe te a bahɛ te ba eŋɛ Azootole Daarɛ la, bo nɔɔrɛ te ba dekɛ ziim la miihe ba kolehe. Te Yenɛ soŋora da ko' Israel teŋa dayɔkeendoma wo en koore Egipt teŋa nɛreba dayɔkeendoma se'em la.
58011029	Israel nɛreba n yuun nam Yenɛ n sɔe te ba keŋɛ yakɛ Mɔgɔ Mɔlega la wo teŋkɛ'ɛŋa la. Ge Egipt teŋa nɛreba me n teregɛ dɔla ba poore te bama me yakɛ la, ko'om la di ba mɛ.
58011030	La kelom dela Israel teŋa nɛreba n yuun nam Yenɛ n sɔe te ba keŋɛ kae Yeriko teŋa dangɔɔma dabeha ayopɔe te a lo' la.
58011031	Ge Arahab se'em n de yiyɛa la yuun nam Yenɛ me n sɔe te a to'e nɛresɛba te ba tom te ba keŋɛ Yeriko teŋa poan ta le'ehɛ behɛ ka an se'em la, a yire poan soŋa soŋa. Bala n sɔe, te ba ka lagom ko' en ban da koore nɛresɛba n ka nane Yenɛ la.
58011032	Te yɛla kekeko kelom bɔna te n wan tɔgɛ ne. Ge nɛŋa ka boe bɔ'ɔ te n tɔgɛ yɛhera Gideon la Barak la Samson la Yepta la David la Samuel la nɔtɔgɔheba yɛla.
58011033	Bama woo yuun nam Yenɛ mɛ ge ta'an eŋɛ sɛla woo te ba eŋɛ la. Ba basɛba zabɛ nyaŋɛ teŋse'ehe woo te ba zabɛ la, eŋɛ la sɛla n de ma'an, to'e sɛla te Yenɛ biŋe a nɔɔrɛ bo ba la, tare gbegema paŋa te ba ka ya'ara nɔɔrɛ.
58011034	Ba me yuun kiinhere bugum peelom, zɔ' nɛresɛba n zegere te ba ko' ba la so'ahe zen'en, ka tare panhe ge lebege tara panhe, de panhedoma zaberɛ zen'enhe zabera ge ba nyaŋera teŋse'ehe n dagɛ la ba teŋhe.
58011035	Pɔgɔse'ehe me to'e ba nɛresɛba n yuun ki' ge Yenɛ bahɛ te ba le vo'e. Ge nɛreba basɛba me yuun sakɛ ba namehe ba te ba ta ki' nyana ba zagahɛ Yenɛ ge nyɛ' vo'ohom.
58011036	Nɛreba yuun la'are basɛba mɛ ge ŋmɛ'ɛra ba. Ba me lo' basɛba me tare ba ta eŋɛ pakadeen.
58011037	Ba yuun lobe ba la kuga ko' ge dekɛ sokantɛ ne poregɛ se'em sugumnɔɔren boyi'. Sɛba me ba dekɛ la so'ahe lo' ba ko'. Ba ne yɛ' la piihe la boohe gana ɛɛra kaara dɛna nahadoma, ge te ba nameha ba ge eta ba sɛla n ka soŋa.
58011038	Ba yuun eere mɛ wo ba dela saama ɛɛra mɔɔ ha la zɔya zuto la. Ba gan' la tanhe yogoro poan la yogoseto n bo teŋa. Teŋa wa zuo ka ane soŋa bo ba te ba bɔna.
58011039	Yenɛ yuun yele nɛrebana wa te a tare popeelom la ba la ban nam en la zuo. Ge bala zan'an, ba ka to'e sɛla te Yenɛ yuun biŋe a nɔɔrɛ bo ba la.
58011040	Ge Yenɛ le tɛn'ɛhɛ la yelese'ere n gane bala te a eŋɛ bo to. Yenɛ potɛn'ɛrɛ dela ba wan lagom mɛ la tomam te a bahɛ to zan'an lagom dɛna tontɔɔdoma sɛba n ta nare te to to'e sɛla te a biŋe a nɔɔrɛ bo la.
58012001	Dene poan, to nyɛ' te nɛreba zo'e zo'e pon bɔna bahɛ te to mina te la sontii to nam Na'ayenɛ n yele se'em la. Bala dena wa zuo, bahɛ te to ana wo nɛreba n zote zoa la ge bahɛ yelese'a woo n wan gu' to la be'em n bobe to kaŋkaŋɛ la. Ge, ton bahɛ ya te to zɔ' ya to zɔsɛka te Na'ayenɛ yele to zɔ' la ge da go'e ya zoa.
58012002	Bahɛ ya te to potɛn'ɛra kɔ'ɔn tɛn'ɛhe ya la Yesu yele ma'an. Enŋa n de se'em te to nam pin'ileŋɔ poan na tare yɛ'a ba'ahegɔ poan. A daa ka le vihe lebe pooren punpuuredɔɔ la zuo. A ka tɛn'ɛhe valom yele n daa ta yeti a ki' punpuuredɔɔ zuo la. Se'ere n sɔe la, a mi' te a wan ta tara popeelom pooren. Te nananawa a zin' la Na'ayenɛ na'am gɔŋɔ la zuɔ nu'o.
58012003	Behɛ ya en daa nyɛ' yelese'a a bɔŋa poan, yelebe'erodoma n tom en sɛla n ka an soŋa, ge a daa ŋmibe de poan mɛ. Bala, yamam mɛhe da tɛn'ɛhe ya boyi' boyi' te ya bɔta te ya vihe lebe ta bɔna bɔŋsɛka taaba te ya daa bɔna la.
58012004	Te yan nan zaberɛ la yelese'a n de be'em wa. Ya nan ka zabɛ paɛ zɛn'sɛka n de ya ki' de poan.
58012005	Mam ka tɛn'ɛhɛ ya tamɛ yetɔgom sebo te Na'ayenɛ daa tɔgɛ bo ya te a soŋɛ ya wo a kɔma la. A daa yeti, N bia, da zagaha Na'ayenɛ tobedɔnlegerɛ, bii ho suunre sagom la Yenɛ tanhega.
58012006	Se'ere n sɔe la, Yenɛ tanhere la en nɔŋɛ sɛba, wo sɔ n tanhere a dayɔsɛka te a nɔŋɛ se'em la.
58012007	Ya han nyɛ' namehegɔ, ŋmibe ya de poan ge dekɛ dɛ te de ana wo sɔ n dɔnlegɛ ya toberɛ la. Se'ere n sɔe la, ya han nyɛta namehegɔ la pa'alɛ mɛ te Na'ayenɛ ete ya mɛ wo a kɔma la. Ge bia boe ihege te a sɔ nan ka tabelɛ dɔnlegɛ a toberɛ?
58012008	Ge Na'ayenɛ han ka dɔnlegɛ ya toba wo sɔ n dɔnlehe a kɔma se'em la, la ye pa'alɛ te yamam dagɛ a kɔma sera sera ge ka mi' ya sɔ n yehe zen'en na.
58012009	La han dɛna te teŋa wa sɔdoma, ba dɔnlehe to toba ge te to kelom bɔ'ɔra ba. Dena wa han de'a bala, wane wane te la sona te to dekɛ to mɛhe zan'an zan'an bo to Sɔ se'em n boe saazuo ha te a ta bo to vom sebo n ka tare ba'ahegɔ?
58012010	Te to teŋa wa zuo sɔdoma n dɔnlehe to toba, la ka kan'anle dabeha ban tɛn'ɛhɛ de bala te de de'a ma'an. Ge Na'ayenɛ han dɔnlegɛ to toba, a eŋɛ dɛ la to som zuo, te to wan lagom tara a toolom bɔŋa la taaba la zuo.
58012011	Ba han dɔnlegɛ to toba, bala ma'an poan la, to ka tare popeelom ge to tare la sunsagaŋɔ. Ge pooren, sɛba n baŋɛ te la de ma'an te ban dɔnlehɛ to toba n ne dela sɛba n tare sunma'ahom ge dɛna tontɔɔdoma.
58012012	Dene poan, kpemehe ya ya nu'uhen la n banle la ya duma la n kɔ'ɔhe la.
58012013	Te nɛra na'arɛ deyema han ka bara ge te a kena sɔrɔɔ seko n de tontɔɔ ana soŋa, a na'arɛ la kan daan en. Ge, de wan ton eŋɛ la som. Bala, yamam me sontii ya bɔna bɔŋsɛka n ane wo bala mea.
58012014	Kpeŋe ya mɛhe la ya tara sunma'ahom la nɛra woo ge me bɔna bo Na'ayenɛ ma'an. Se'ere n sɔe la, nɛra han ka bɔna bo Na'ayenɛ ma'an wan ta'an nyɛ' en.
58012015	Tara ya mɛhe soŋa soŋa te se'em ya poan koŋe a to'e som sebo te Na'ayenɛ eta bɔ'ɔra tɔ wa poan. Se'em ya poan han ka to'e som ge eŋɛ la saganɔ, enŋa daana wan ana wo mɔseko n ka soŋa lagom yehe la ki' te i ka zɔ'ɔra soŋa soŋa ge sagaŋɔ na se'em la.
58012016	Le kelom tare ya ya mɛhe soŋa soŋa te se'em ya poan da tona yalomtooma bii a ka bɔna bɔŋsɛka taaba n ete to Daana suunre nyɛlom wo Esau n yuun dekɛ n dene dayɔkeema ge wan to'e ne sɛla la tee dia di'.
58012017	Ge yelemɛŋɛrɛ, ya mi' te a yuun bote a sɔ kan' kan'somɔ bo en. Ge, a yuun zagahɛ en. Se'ere n sɔe la, sɔrɔɔ ka le bɔna bo en te a ta'an tee sɛla te a diŋe enŋɛ la bii la n yuun pon kɛla la nintam bɔta dela.
58012018	Yamam ka wa'an zoore la te nɛreba wan ta'an kalom te dita la bugum peelom te la lebege lika la se'em ka ta'an nyɛta a nɛŋa, ge te sabeeo kantɛ lɔbera,
58012019	te pɛɛbera tentana vɔɔla, te Na'ayenɛ tɔgɛ zoore la zuo ha na ge te nɛreba belom mɛ te ba ka bote ba le wom yelese'ere le pa'ahɛ.
58012020	Se'ere n sɔe la, Na'ayenɛ n yuun bo ba a nɔɔrɛ la se'em la yuun kpe'em bo ba mɛ, yeti, Duŋa han kalom zoore la lobe ya en la kuga ko'.
58012021	Ge zen'an la yuun da ba tara la dabeem te Moses yuun yeti, Te dabeem kɛn' mam.
58012022	Ge, yamam nya ton wa'an la zen'an kayema na, Zion Zoore na. De dela Na'ayenɛ se'em n vɔe wa teŋa la saazuo ha Yerusalem zen'an la Na'ayenɛ soŋoreba tuha tuha bɔna la popeelom la na.
58012023	Ya wa'an zɛn'sɛka te sɛba n dole Yesu sore lagahɛ na. Bama n de Na'ayenɛ kɔma la a golehɛ ba yu'ura saazuo me ha. Ya wa'an Na'ayenɛ se'em n gankere nɛra woo la zen'en me na la tontɔɔ nɛreba zen'en na te Na'ayenɛ bahɛ ba te ba nya kɔ'ɔn dɛna yelemɛŋɛrɛdoma wuuha.
58012024	Ya me le kelom wa'an la Yesu se'em n bo'ore to nɔbiŋpaalega la zen'en na, ge le kelom wa'an ziim sebo te ba miihe bo te bo pa'ala tɔ yelese'a n gana Abel kaanbegɔ ziim la n pa'alɛ tɔ yelese'a.
58012025	Bala, tara ya mɛhe soŋa soŋa te ya han ta wom Na'ayenɛ yelehom, ya da li' toba la a. Te nɛresɛba n yuun zagahɛ ka kelehe Na'ayenɛ n tɔgɛ a yetɔgom teŋa wa zuo la ka ta'an le'ehɛ, tomam nya wan ton eŋɛ la wane ta'an le'ehɛ to han ka sakɛ kelehe Na'ayenɛ se'em n bo saazuo ha tɔgɔra bɔ'ɔra to na?
58012026	Bala ma'an la a yuun tɔgɛ la yetɔgom ma'an te teŋa yuun miim. Ge nananawa, a biŋe a nɔɔrɛ te, La kan yuue la mam wan le miim teŋparɛ, ge lagom miim saazuo ha.
58012027	Te en yeti ge lagom miim wa pa'alɛ mɛ soŋa soŋa te sɛla woo te Na'ayenɛ naam la wan sagom mɛ ge zongɛ yema yema. Bala, te sɛla n ka lagom miim la wan kelom bɔna ban pon bone se'em la.
58012028	Dene poan, bahɛ te to bo Na'ayenɛ fara. Se'ere n sɔe la, ton boe zen'en te a sɔna behere la kan malom miim. Bala, bahɛ te to tare ya popeelom behɛ ya sɔrɔɔ seko te to wan doohe po'oha Na'ayenɛ la, na'ahegɔ la dabeem te la eta a suunre nyɛlom.
58012029	Se'ere n sɔe la, to Na'ayenɛ la seren dela se'em n sagom lɔgɔrɔ wo bugum n sagom se'em la.
58013001	De pooren, de ya sɛba n wan tara nɔŋerɛ bɔ'ɔra taaba wo sɔɔnrɔ Krista sore dɔlɔga poan la.
58013002	Tɛnre ya la ya tɔ'ɔha saama soŋa soŋa ya yiya poan. Te sɛba eŋɛ bala mɛ ge lagom to'e Na'ayenɛ soŋoreba ba yiya poan ge ka baŋɛ te ba dela bama.
58013003	Da tamɛ ya sɛba te ba nyɔkɛ pagɛ la yele. Tɛnra ba yele wo ba lagom nyɔkɛ yamam me pagɛ la ba me la. Da kelom tamɛ ya sɛba me n nyɛte namehegɔ la. Tɛnre ya ba yele wo yamam me lagom nyɛta la namehe seko te ba nyɛta la.
58013004	Ge nɛra woo sontii a bɔ'ɔra pɔgɔdire la sera ele na'ahegɔ. Sereba la pɔgɔba dɛna birikindoma la taaba. Ge Na'ayenɛ wan namehɛ sɛba n tone yalomdoma la sɛba n tone kabonhe.
58013005	Da ba' kɔ'ɔn tɛn'ɛhe ya la ligiri ma'an yele. Tare ya popeelom la sɛla te ya nyɛ'. Se'ere n sɔe la, Na'ayenɛ yeti, N kan malom bahɛ ho, bii n zagahɛ ho.
58013006	Dene poan, Na'ayenɛ n yele dena wa zuo, to ta'an yeti, Na'ayenɛ n soŋore mam, mam kan zɔta dabeem asaala ete mam la bem?
58013007	Da tamɛ ya kpɛ'ɛndoma n daa tɔgɛ Na'ayenɛ yetɔgom bo ya la yele. Tɛn'ɛhɛ ya behɛ yelese'a te ba daa nyɛ' ba bɔŋa poan ge daa wa ki' la ya tɔgɔhɛ ban daa nam Na'ayenɛ se'em wa.
58013008	Yesu Krista n zam de se'em la dela bala mea zina ge wan kelom dɛna la bala mea wuuha!
58013009	Ge da bahɛ ya te nɛresɛba n pa'ale pa'aleyooro bahɛ ya te ya ka dɔla pa'aleseko n de yelemɛŋɛrɛ wa. Te la an soŋa te to to'e paŋa Na'ayenɛ zen'en yɛhera a som la poan ge dagɛ to to'e de doohe la dia kihiga poan. Ge nɛresɛba n yuun dole dia kiha ana taaba yuun ka nyɛ' soŋore a poan.
58013010	To tara la kaanbegɔ zen'an te malemadoma sɛba n tone Sogorɛ la poan ka tara sore te ba lagom di'.
58013011	Malema nɛŋadaana la ne tare la dunhe ziim wa'an toolom zen'an ge ba duuhe nɛreba be'em la zuo, ge duŋse'ehe te ba kɔrom bala la, ba ne tare ba yehe yeŋa ta nyɔ' ba la bugum.
58013012	Te la dela dene mea zuo te Yesu me daa ki' la yeŋa ge dagɛ teŋa la poan te duuhe nɛreba be'em la a ziim la.
58013013	Dene poan, bahɛ te to lagom yehe ya yeŋa te to ta lagom nyɛ' visebo te a nyɛ' la.
58013014	Se'ere n sɔe la, teŋa ka boe teŋa wa zuo bo to te to bɔna bini wuuha. To kelom behera la teŋsɛka n bo saazuo ha te to ta yete to bɔna bini ba'ahegɔ la.
58013015	Bala, bahɛ te to dekɛ pɛnka te la dɛna kaanbegɔ bo Na'ayenɛ daarɛ woo doohe la Yesu n eŋɛ se'em la. To bo'ore bo'olom bona wa la tomam n yi'ire en Daana la.
58013016	De ya sɛba n wan eta yelesoma ge me soŋora taaba. Se'ere n sɔe la, yele ana wa ane wo kaanbegɔ bo'olom bo Na'ayenɛ te la eŋɛ a suunre nyɛlom la.
58013017	Nana ya kpɛ'ɛndoma ge eta sɛla te ba yele ya te ya eŋɛ. Ba gu'ure ya soŋa soŋa ka vɔ'ɔha te ba mi' te Na'ayenɛ wan ta soke ba yɛhera ban gu'ure se'em. Ya han nana ba, ba na tona ba tooma mea la popeelom ge han dagana bala, ba wan tona la sunsagaŋɔ. Bala me ya kan nyɛ' soŋorɛ de poan.
58013018	Tɛnre ya la ya kɔ'ɔn po'oha bɔ'ɔra tɔ. To mɛhe mi' soŋa soŋa te to ka tɛn'ɛhe potɛn'ɛra ayi' ayi' te to bote to tona sɛla n de ma'an yelese'ere woo poan.
58013019	Ge n bene ya mɛ te ya po'ohɛ te Na'ayenɛ bahɛ mam te n da yuue ge lebe ya zen'en na.
58013020	Na'ayenɛ bahɛ te to Daana Yesu vo'e a kum la poan te magahɛ wo duŋkeensoŋa n behere peehe se'em la, bala mea te enŋa Yesu me de'a to duŋkeense'em n gane zan'an zan'an behera tɔ ge la dela en ki' la zuo te nɔbiŋpaale se'ere n ka tare de malom tee la bɔna wuuha. Na'ayenɛ se'em n bo'ore sunma'ahom la,
58013021	wan bo ya yelese'ere woo n an soŋa te ya nara te ya nyɛ' dɛ la ya ta'an tom a tooma. Yesu Krista poan, a me wan eŋɛ tɔ sɛla n ete a suunre nyɛlom ge Krista wan nyɛ' pɛnka wuuha. Taarɛ.
58013022	Ge n sɔɔnrɔ, n bene ya mɛ te ya ma'ɛn ya mɛŋa ge kelehe n yetɔgom sebo n wan soŋɛ ya wa. Te gɔŋseko te n golehɛ bo ya wa dagɛ gɔŋwoko.
58013023	N bote ya mina te to sɔɔn Timoti yehe pakadeen la na. A han ka yuue ge wa'an na, ge te n ta yɛ'a na te n behɛ ya, n wan doohe la en wa'ana.
58013024	Po'ohɛ ya kpɛ'ɛndoma la woo la Yenɛ nɛreba la woo bo to. Ge to sɔɔnrɔ sɛba n de Italidoma po'ohere ya na.
58013025	Na'ayenɛ wan eŋɛ ya zan'an som.
59001001	Mam Yames n de se'em n tone bɔ'ɔra Na'ayenɛ la to Daana Yesu Krista la. Mam golehɛ gɔŋkona po'oha yamam Yenɛ nɛreba la n yeregɛ bɔna teŋa wa zan'an la.
59001002	N sɔɔnrɔ, ya han nyɛta namehegɔ yema yema, dekɛ ya dɛ te la dɛna zusoŋɔ.
59001003	Se'ere n sɔe la ba han makɛ yan nam Na'ayenɛ se'em la behɛ, la bahɛ te ya tana ŋmibera mɛ.
59001004	Ya han sakɛ din'inhen suunre la, Na'ayenɛ wan bahɛ te ya etegɔ woo de'a etesoŋɔ gee kan koŋe yelesonɛ.
59001005	Ya se'em n ka mi' sɛla n de som bii be'em sohɛ ya Na'ayenɛ, gee a wan pee poorɛ bo ya. Se'ere n sɔe la, enŋa n bo'ore nɛra woo gee ka ganhera.
59001006	Ge ya han sohɛ Na'ayenɛ sɛla, sakɛ ya la ya sunya zan'an gee da tɛn'ɛha boyi' boyi', gee se'em n tɛn'ɛhe boyi' boyi' ane wo ko'mi'inhe n ŋmɛ'ɛra la.
59001007	Nɛra enŋa daana da tɛn'ɛha te a wan nyɛ' sɛla Na'ayenɛ zen'en.
59001008	Se'ere n sɔe la, a tare la potɛn'ɛra ayi', a ka ze'a bɔberɛ yenɛ n ete sɛla woo.
59001009	Bahɛ te n sɔɔn se'em n de naha yele nɛreba te Na'ayenɛ n soŋɛ en.
59001010	Ge te sɔɔn se'em n de bontata yele nɛreba te a ka tare sɛsɛla. Se'ere n sɔe la, bontata la wan ki'
59001011	wo wontɛɛŋa n ne woŋɛ mɔɔ te ko ki' se'em la. Te puru ne zɔngɛ gee te ko soŋa la ne sagom se'em la. Bala, bontata han pon tona a tooma gee la ken na te a wan ta ki'.
59001012	Nɛra han nyɛ' namehegɔ ge dɛna birikina paɛ ba'ahegɔ, a tare popeelom. Enŋa daana n seren de Na'ayenɛ nɛra gee te Na'ayenɛ me wan yɔ' en. Yɔɔrɛ la dela vom sebo n bo saazuo ha te Na'ayenɛ daa yeti a wan dekɛ bo sɛba woo n nɔŋɛ en la.
59001013	Nɛra han bɔta te a tom toonbe'ero, a da yeti la dela Na'ayenɛ n bahɛ en te a yeti a tom toonbe'ero la. Se'ere n sɔe la, Na'ayenɛ ka bote toonbe'ero ge me kan bɔta te a bahɛ te nɛra me tom toonbe'ero.
59001014	Ge la dela nɛra koŋkoma'ahom n ne tare en yɛ'ɛha be'em poan.
59001015	A koŋkoma'ahom la tare la be'em kena na, te be'em la me zɔ'ɔra pa'aha nya tara kum kena na.
59001016	N sɔɔnrɔ, da bahɛ ya te sɛla pan'ahɛ ya.
59001017	Na'ayenɛ se'em n bo saazuo ha la n bo'ore to sɛla woo n ane soŋa te to nyɛta la. Enŋa n maalɛ sɛla woo, a me dagɛ ŋmɛlema Na'ayenɛ.
59001018	La dela Na'ayenɛ mɛŋa sunboolom te a bahɛ te to baŋɛ a yelemɛŋɛrɛ yɛla la te bala te to wan dena a kɔma. A eŋɛ dena wa te to dena sɛba n de yia n wan bɔna sɛla woo te a maalɛ la nɛŋa.
59001019	N sɔɔnrɔ, sɛba te n nɔŋɛ la, baŋɛ ya dena soŋa te nɛra woo kɛleha yetɔgom kalam ge ka zɛɛra yetɔgom me kalam, da eta sunsunya kalam kalam.
59001020	Te sunsunya ka bahɛ te to eta sɛla te Yenɛ bɔta te to eta la.
59001021	Bala, bahɛ ya be'em la woo n bo ya etegɔ poan la gee zagahɛ yelebe'ero la woo n bo ya zen'en la. Sirihe ya mɛhe Yenɛ nɛŋa ge gorɛ a yɛla la te a dekɛ eŋɛ ya potɛn'ɛra poan la. Yeledena n tare paŋa wan ta'an fan' ya bahɛ.
59001022	Ge mini ya dena wa. Da kɔ'ɔn kelehe ya kelehego ma'an ge ete ya sɛla te Na'ayenɛ yɛla la bɔta te ya eta la. Ya han ka eta la, ya pan'ahe la ya mɛhe.
59001023	Nɛra se'em han kɛleha yɛla la ma'an ge ka eta a, a ane wo nɛra se'em n dekɛ beheŋa beha a mea nɛŋa
59001024	ge nya han keŋɛ a tamɛ en ane se'em la.
59001025	Nɛra han kɛleha pa'alegɔ soŋɔ n faanre nɛreba baha la soŋa soŋa ka malom gɔ'ɔra ge han tara a eta ge ka tamena sɛla woo te a wona. Enŋa daana wan tara popeelom la n ete sɛla la.
59001026	Se'em han dekɛ a mɛŋa te a po'ohɛ bɔ'ɔra la Yenɛ ge ka tana a zɛleŋa tara, enŋa daana pan'ahe la a mea gee te a po'ohegɔ la ka tara vɔnrɛ.
59001027	To Sɔ' Na'ayenɛ n bote te nɛreba dɔla en se'em n wana. A bote to soŋora keebehe la pɔkɔnpa sɛba n namehe ge me da bahɛ te teŋa wa woo nɛreba sagom tɔ.
59002001	N sɔɔnrɔ wa n sakɛ bo to Daana Yesu Krista n de na'ahegɔ daana la, da tare ya ninkɔɔre i la nɛreba.
59002002	Magahɛ wo nɛreba bayi' han wa'an ya lagaŋɔ zen'en na te ayema dena bontata tara lɔgɔsonɔ gee te ayema me dena naha ka tara sɛla,
59002003	te ya han po'ohɛ bontata la soŋa soŋa ge bo en zen'soŋa te a zin'ire ge yele naha la te a zin'ire teŋa.
59002004	Ho han eŋɛ bala, ho bahɛ te ayema n gana ayema ge te ho potɛn'ɛrɛ me bɔgɔha nɛreba. Ho han eta bala la ho yelehego la dela potɛn'be'o yelehego.
59002005	N sɔɔnrɔ sɛba te n nɔŋɛ, baŋɛ ya dena wa, nɛreba basɛba ta'an dena nahadoma nananawa ge te Yenɛ loe ba te ba sakɛ bo en la ba sunya zan'an ge yele ba te a wan bo ba yire saazuo ha, ban nɔŋɛ en la zuo.
59002006	Ge te yamam ka na'ahere nahadoma. Ge bane n bala pɛnregera ya kena naba yire. Dagɛ bontateba la?
59002007	Ge bontateba la me n sagone Krista yu'urɛ sonɛ la te nɛreba tara dɛ yi'ira ya la.
59002008	Ba golehe Yenɛ gɔŋɔ la poan yeti, Nɔŋɛ ho tadaana wo hom nɔŋɛ ho mɛŋa se'em la. Ya han seren dɔla pa'alegɔ wa n ze'ele Yenɛ sɔ'ɔlom na la, ya ete soŋa.
59002009	Gee ya han bɔgɔha nɛreba bɔ'ɔra na'ahegɔ, ya tone la be'em. Lana pa'alɛ te ya ganlom la pa'alegɔ la.
59002010	Ho han pon le dɔla pa'alegɔ la woo gee koŋe deyema, ho tue pa'alegɔ la zan'an mɛ.
59002011	La dela Yenɛ n yeti, Da tom kabonhe. Enŋa mea n le yeti, Da ko' nɛra. Bala ho han ka tom kabonhe ge pon ko' nɛra, ho ganlom pa'alegɔ la.
59002012	Bala, da tamɛ ya te Yenɛ wan gankɛ ya behɛ nya ya seren dole a pa'alegɔ la n ka bahɛ te ya tona be'em la bii ya ka dole.
59002013	Nɛra han ka tara a tadaana giinle, Na'ayenɛ han ta gankera, a me kan tara a giinle. Ge nɛra han tara a tadaana giinle, a wan baŋɛ te Na'ayenɛ han ta gankera, a wan tara a giinle gana n wan gankɛ en se'em la.
59002014	N sɔɔnrɔ, nɛra han yeti enŋa sakɛ bo Na'ayenɛ ge ka eta Na'ayenɛ n bote a eta sɛla la, la ka tare vɔnrɛ. A han yeti a sakɛ bo Na'ayenɛ bala, Na'ayenɛ wan fan' en bahɛ? A sakɛ dena kan ta'an fan' en bahɛ.
59002015	Magahɛ wo ya po'ohɛ tadaana n de boraa bii pɔka dena naha bɔta dia bii lɔgɔrɔ wa'an ya zen'en na te ya soŋɛ en
59002016	te ya ayema yele en yeti, Na'ayenɛ wan soŋɛ hɔ bo ho sɛla te ho bɔta la, ge ka bo en, la tare vɔnrɛ?
59002017	Wana wa dela boyena la hon sakɛ bo Na'ayenɛ. Nɛra han yeti enŋa sakɛ bo Na'ayenɛ gee me ka eta sɛla n nare, a sakerɛ la dela yoo.
59002018	Bala, nɛra ayema ta'an yeti, Hon yeti hon sakɛ bo Yesu la ho suunre zan'an ge te etesoŋɔ ka tara yele la, mam me yeti etesoŋɔ n ane soŋa. Etesoŋɔ han kana, nɛra kan baŋɛ te ho sakɛ ya la ho ka sakɛ. Ho etesoŋɔ n wan bahɛ te nɛreba baŋɛ te ho sakɛ ya la ho suunre zan'an.
59002019	Ya sakɛ la ya sunya te Na'ayenɛ deyena ma'an n boe. Ya han mina bala, la ane soŋa. Ge mini ya te ponpan'ahadaana soŋoreba me mi' bala, gee te dabeem tara ba.
59002020	Wane te ya de'a gɔɔnɔ bala? Ya ka mi' te nɛra han yeti enŋa sakɛ bo Na'ayenɛ la a suunre zan'an ge ka eta sɛla n an soŋa, la ka tare vɔnrɛ?
59002021	Tɛnre ya to yaaba Abraham yele. Sɛla n sɔe te Na'ayenɛ yuun dekɛ en yi' yelemɛŋɛrɛ nɛra la dela n yuun yeti a kɔrɔgɛ a dayɔa Isaak bo Na'ayenɛ la zuo.
59002022	Dɛna pa'alɛ te Abraham saŋan la, sakerɛ la etesoŋɔ dole la taaba. A yuun dekɛ la etesoŋɔ pa'ahɛ a sakerɛ poan te la de'a ma'an. N yuun eŋɛ bala la, la yuun pa'alɛ te a seren sakɛ mɛ la a suunre zan'an.
59002023	Bala te sɛla te ba yuun golehɛ Yenɛ gɔŋɔ la poan la yuun eŋɛ sera: Abraham nam Na'ayenɛ te Na'ayenɛ yi' en tontɔɔ nɛra. Bala te nɛreba daa yi'ira en Na'ayenɛ zɔ'.
59002024	Bala, wana pa'alɛ te nɛra etesoŋɔ n bahɛ te Na'ayenɛ yi'ira en yelemɛŋɛrɛ nɛra, ge la dagɛ la n sakɛ bo Na'ayenɛ se'em la ma'an.
59002025	Le tɛnre ya Arahab se'em n yuun de yaloma la yele, te la wone mɛ la Abraham denɛ la. Israel boraahe n yuun keŋɛ a zen'en te a yuun soŋɛ ba pa'alɛ ba sore deyema te ba doohe zɔ' ba diŋdoma la zen'en. N yuun eŋɛ dena wa zuo te Na'ayenɛ yuun dekɛ en yi' yelemɛŋɛrɛ pɔka la.
59002026	Wana wa woo pa'alɛ te nɛra han yeti enŋa sakɛ mɛ ma'an ge ka eta etesoŋɔ, a sakerɛ la dela yoo. La ane wo nɛra vo'ohom n ba'ahɛ te a ki' se'em la.
59003001	N sɔɔnrɔ, da ton bote ya te ya pa'ala. Se'ere n sɔe la, ya mi' te tomam pa'aleba han ka pa'ala nɛreba sɛla n de ma'an, tomam gankerɛ n wan gana zan'an.
59003002	Ge nɛra ka boe ka tuura. Dena wa dela sera. Se'ere n sɔe la, nɛra han bɔna ge ka tuura a yetɔgom poan, a daana ba'ahɛ la nɛra ge tana a mɛŋa tara.
59003003	Behɛ ya yiri. Nɛra han bɔta te a yeho doohe n bote bo doohe zen'an, a ne dekɛ la gariŋenɛ lɛ' bɔ tana bo gɔɔnra.
59003004	Le behɛ ya ɔɔnrɔŋkanra n boe ko'om poan. Sabeeo kantɛ han pon lɔbera ŋmɛ'ɛra ko yɛ'a, nɛra n ne dekɛ vugure mɔna tara ko yɛ'a n bote ko keŋɛ se'em la.
59003005	Wana la nɛra yetɔgom dela boyena. Nɛra zɛleŋa dela bonpeka ge a tare paŋa. Behɛ ya bugum panra n pɔ'ɛ se'em ge ne taɛ nyɔ' gookantɛ.
59003006	Dene poan zɛleŋa tooma an wo bugum la. Be'em ta'an ze'ele zɛleŋa poan taɛ iŋa la zan'an. Wana ane wo bugum la tɔ'ɔra to bɔŋa zan'an, bugum bona wa ze'ele la sagaŋɔ zen'en la na.
59003007	Asaala ta'an malehɛ sɛla woo vɔe bɔna doone la ko'om poan la sɛla woo n ɛngera saazuo. Asaala n malehɛ bana zan'an.
59003008	Ge nɛra kan ta'an malehɛ a zɛleŋa. Zɛleŋa la kɔ'ɔn tara la be'em kena na. Sɛla woo n ze'ele zɛleŋa zen'en na, ane wo yabega n tare kum kena se'em na la.
59003009	Zɛleŋa la te to tara pɛngera to Daana Na'ayenɛ se'em n de to Sɔ la. Zɛleŋa kaŋa mea n bala te to tara toora to taaba sɛba te Na'ayenɛ maalɛ ba te ba ana wo a mɛŋa la.
59003010	Zɛleŋa kaŋa n pɛngere Na'ayenɛ ge le toora nɛra. Bala, n sɔɔnrɔ, la ka nare te to eta wana wa.
59003011	Nɛra wan ta'an ankɛ ko'somɔ la ko'be'ero buleyeŋɔ poan?
59003012	N sɔɔnrɔ, kenkaŋa wan ta'an wom ta'ama, ge te sinsanbega me wom mu'uro? Aai, nɛra kan ta'an ankɛ ko'somɔ bulesɛka n tare yaarom ka poan.
59003013	Nɛra boe ya poan tara yam somɔ ge te a nini yo'ɛ? Enŋa daana sontii a eta etesoŋɔ. A han eŋɛ bala ge sirihe a mea Na'ayenɛ zen'en, wana wa wan pa'alɛ te a seren tare yam somɔ.
59003014	Ge hon se'em n nyuune la nɛreba gee kɔ'ɔn tɛn'ɛha la ho mea ma'an yele, da ihege saazuo ŋmɛ' ho nyɔn'ɔn te hon tare yam somɔ. Ho han eŋɛ bala, ho ka tɔgɔre yelemɛŋɛrɛ.
59003015	Yamsom bona ka ze'ele Na'ayenɛ zen'en na, ge bo ze'ele la saaleba tɛn'ɛyooro zen'en na, la sagona la zen'en na.
59003016	Nɛra han nyuuna la nɛreba ge kɔ'ɔn bɔta te sɛla woo dela enŋa ma'an denɛ, la bahere en te a etegɔ woo de'a la etebe'ero ge te a tooma ka dɔla ma'an.
59003017	Ge yamsomɔ sebo n ze'ele Na'ayenɛ zen'en na la n seren de yamsomɔ. Yamsomɔ bona dela yelemɛŋɛrɛ. Bo tare la sunma'ahom kena na, nɛremama, la sonɔ. Bo bahɛ te nɛreba tara la giinle la taaba gee tona toonsoma. Nɛra se'em n tare yamsomɔ bɔ'ɔra taaba ka tɛn'ɛhe boyi' boyi', ge me ka pan'aha nɛreba.
59003018	Nɛresɛba n tare sunma'ahom ge ka tare sunsunya soŋore nɛreba mɛ te ba tara sunma'ahom ge ka tara sunsunya. Bala te ba nya wan nyɛ' toonsoma ba etegɔ poan.
59004001	Bene n sɔe te ya ŋmɛ'ɛra nɔkpɛ'ɛma ge zabera? Yan bote sɛla n ka ane soŋa la zuo n sɔe te ya zabera la taaba.
59004002	Yan bote lɔgɔseto ge ka nyɛ' la n sɔe te ya bɔta te ya koora nɛreba ge te ya nini tɛnta la nɛreba lɔgɔrɔ. Ya me kan ta'an nyɛ' la. Bala n sɔe, te ya ŋmɛ'ɛra nɔkpɛ'ɛma ge zabera la. Sɛla n sɔe te ya ka tara la dela ya ka belom Na'ayenɛ.
59004003	Ya han belom Na'ayenɛ sɛla ge ka nyɛ' la, yan belom te ya eŋɛ sɛla la n ka ane soŋa. Ya bote la sɛla n peere ya poya ma'an.
59004004	Yalomdoma wa! Ya ka mi' te nɛra han nɔŋɛ teŋa wa lɔgɔrɔ, enŋa la Na'ayenɛ ka som taaba. La dela sera te nɛra han dɔla teŋa wa lɔgɔrɔ la bahɛ te enŋa la Na'ayenɛ dela diŋdoma.
59004005	Na'ayenɛ yele a gɔŋɔ la poan te Sea sɛka te a dekɛ kɛn'ɛhɛ tɔ la yuune mɛ. La dagɛ sera?
59004006	Ge Na'ayenɛ soŋore to. Bala n sɔe la yeti, Na'ayenɛ zagahɛ pa'ale mɛŋa doma ge zo'oha sigehe mɛŋa doma.
59004007	Bala, sirihe ya mɛhe Na'ayenɛ zen'en. Zagahɛ ya sagona la ge a wan zɔ' ge bahɛ ya.
59004008	Vuruge ya lɛm Na'ayenɛ te a me wan vuruge lɛm ya. Pee ya ya nu'uhen ge duuhe ya suunre, birikɔgɔhe wa.
59004009	Bahɛ ya te ya suunre sagom ge te ya fabela ge kɛla ya toonbe'ero la zuo. Bahɛ ya te ya yelɔ'ɔrɔ dɛna kaahega ge te ya popeelom de'a ya fabelegɔ.
59004010	Sirihe ya ya mɛhe teŋa Na'ayenɛ zen'en te a me wan tebege ya saazuo.
59004011	N sɔɔnrɔ, da zɛrɛgerɛ ya taaba. Ho han zɛrɛgerɛ ho sɔɔn bii ho gankɛ en, ho gankerɛ pa'alegɔ la. Ya han gankera pa'alegɔ la, ya ka nana a, ge ya gankere a mɛ.
59004012	Ge Na'ayenɛ ma'an n de se'em n tare paŋa bɔ'ɔra nɛreba pa'alegɔ la ge gankera nɛreba yɛla. Enŋa n tare paŋa tana faanra nɛreba baha ge le tara paŋa sagom na ba. Gee yamam dela bane zɛrɛgera ya taaba.
59004013	Behɛ ya kalam, yamam sɛba n ne yɛta te daanden daarɛ ya wan keŋɛ teŋkana ta zin'ire yuunɛ da' lɔgɔrɔ koohe nyɛ' yɔɔrɔ la.
59004014	Yan tɔgɔre bala la ya mi' sɛla n wan eŋɛ ya? Ya mi' ya vom n ana se'em? Ya vom ana wo zun'uhe n guluge na la, te la han eŋɛ fiin ba mɛlom mɛ.
59004015	La sontii ya ne ton yeti, Na'ayenɛ han soŋɛ tɔ, te to paɛ daan denɛ to wan eŋɛ la bala bii bala.
59004016	Ge ya pa'alɛ la ya mɛhe ge ŋmɛ'ɛra nyɔn'ɔnrɔ la yan bote ya eŋɛ sɛla la. Nyɔ' ŋmɛ' kaŋa taaba dela be'em zen'en na.
59004017	Bala, nɛra han mina sɛla n nare te a eŋɛ ge ka eŋɛ, a ka ton soŋa.
59005001	Bontateba wa, kelehe ya. Pɔhɛ ya fabelegɔ la kaahega. Se'ere n sɔe la, la ken na te ya wan ta nyɛ' namehegɔ.
59005002	Ya tarega la zan'an wan sagom ge te bonmɔgɔla me mɔgɛ ya fusonɔ la.
59005003	Ya sanlema la ya sanlenpeela la di la teŋa zeem. Te teŋa zeem bona wa dela aseradaana bo ya. Bo wan di ya iŋa wo bugum la. Se'ere n sɔe la, ya kelom biŋera lɔgɔrɔ bɔ'ɔra ya mɛhe ba'ahegɔ dabeha wa poan.
59005004	Nɛreba la te ya dekɛ ba te ba tona ya va'am poan la, kele mɛ. La to Daana Na'ayenɛ se'em n sɔe sɛla woo behera la, te a wom. Se'ere n sɔe la, ya dekɛ ba te ba ton bo ya ge te ya ka yɔ' ba.
59005005	Ya dekɛ sɛla woo te ya tara la nya eta la sɛla woo te ya mɛhe bɔta. Ya diihe ya mɛhe kanregera wo dunhe te nɛresɛba ne uuge te ba kanregɛ te ba ko' se'em la.
59005006	Ya gankere ge koora nɛresɛba n tare boorɔ la, ge te ba ka gu'ura ya.
59005007	Bala, n sɔɔnrɔ, din'inhe ya suunre ge la ya gura te to Daana Yesu Krista ta lebena. Behɛ ya kaara n ne din'inhe suunre se'em gura te saa nii te a dia maalɛ se'em la.
59005008	Yamam me din'inhe ya suunre ge sɛ' ze'ele gura. Se'ere n sɔe la, Yesu pɔnre lebega na.
59005009	Da gɔngene ya la taaba yɛla. Ya han eta bala, Na'ayenɛ wan gankɛ ya. A me kɔ'ɔn ze'a la ya zen'en.
59005010	N sɔɔnrɔ, doohe ya nɔtɔgɔheba la n yuun nyɛ' namehegɔ ge yuun din'inhe ba suunre se'em la.
59005011	To mi' te ba yuun nyɛ' namehegɔ kekeko ge daa kelom tara popeelom. Ya le wom Yob n yuun nyɛ' namehegɔ kekeko se'em, ge yuun din'inhe suunre de poan. Te Na'ayenɛ yuun nɔŋɛ ba se'em la n yuun zɔ' ba ninbɔn'ɔn ge yuun le soŋɛ ba se'em.
59005012	N sɔɔnrɔ, sɛla n gane zan'an dena. Da pɔte ya Yenɛ bii teŋa wa zuo, bii sɛla woo n boe teŋa wa zuo. Ya han bɔta te ya yeti, Ɛɛn, yele ya te Ɛɛn, ge ya han le bɔta te ya yeti, Aai, yele ya te Aai, ge da pɔte ya. Ya han pɔta, Na'ayenɛ wan gankɛ ya ge te ya kan di' boorɔ.
59005013	Nɛra han bɔna ya poan ge bɔna yele poan, a daana sontii a belom Na'ayenɛ. Nɛra han bɔna ya poan ge tara popeelom, a daana sontii a yoon yooma pɛngɛ Na'ayenɛ.
59005014	Nɛra han bɔna ya poan te ban'ahe tara en, a daana yi' lagaŋɔ zuodoma te ba wa'ana. Ba han wa'ana, ba sohe Yenɛ bo en ge sɔn' en la kaam.
59005015	Ba han nam Na'ayenɛ ge belom en, a wan bahɛ te nɛra la ban'an bahɛ ge te a ihege. Ban'ara la han tara la be'em, Na'ayenɛ wan di' suguru bo en.
59005016	Bala, yeti ya ya be'em bɔ'ɔra taaba ge belone ya Na'ayenɛ bɔ'ɔra taaba te bala te Na'ayenɛ wan soŋɛ ya ge tebɛ ya. Tontɔɔdaana po'ohegɔ tare la toolom.
59005017	Eliya yuun dela asaala wo tomam n de se'em wa. A yuun sohe Na'ayenɛ la ninmɔ'ɔrɛ te saa ka ni, te saa yuun seren ka ni yuuma atan' la ŋmarehe seyoobe.
59005018	Te a yuun le sohe Na'ayenɛ te saa ni, te ka yuun daa ni, te nɛreba yuun nyɛ' dia.
59005019	N sɔɔnrɔ, nɛra han bɔna ya poan yelegera a mɛŋa Na'ayenɛ sore poan, tare ya en lebe bini.
59005020	Baŋɛ ya dena wa: hon se'em han ton toonbe'ero ge te hon se'em tare en lebe yelemɛŋɛrɛ sore la poan na, a daana wan fan' a sea kum poan bahɛ. A han eŋɛ bala, a wan bahɛ te Na'ayenɛ dekɛ a yelebe'ero kekeko bahɛ, ge Na'ayenɛ wan di' suguru bo en.
60001001	Mam Peter se'em n de Yesu Krista tontoneba la ayema la n golehɛ gɔŋɔ wa. N golehɛ bɔ'ɔra la Na'ayenɛ nɛresɛba te a loe te ba yeregɛ dɛna saama bɔna teŋse'ehe poan la. Teŋse'ehe te ba bɔna la dela teŋse'ehe n boe Pontus, la Galatia, la Kapadosia, la Asia, la Bitinia teŋhe poan.
60001002	To Sɔ' Na'ayenɛ daa loe ya mɛ yɛhera la enŋa mea n daa tɛn'ɛhɛ se'em. A Sea la n daa bahɛ te ya dɛna sɛba n boe bo enŋa Na'ayenɛ ma'an ge me nana Yesu Krista ge te Yesu ziim la me daa duuhe ya be'em la. Na'ayenɛ wan eŋɛ ya som ge bahɛ ya te ya tara sunma'ahom.
60001003	Bahɛ ya te to bo Na'ayenɛ fara se'em n de to Daana Yesu Krista Sɔ wa. Na'ayenɛ n zote to ninbɔn'ɔn la zuo n sɔe te a bahɛ tɔ te to tee to potɛn'ɛra to yelebe'ero poan ka bɔna bɔŋsɛka taaba te to daa bɔna la. To ana bala yɛhera la n bahɛ te Yesu Krista vo'e a kum la poan la. Te dena wa n bahɛ tɔ te to sakɛ to suunre poan gura sɛla n de yelemɛŋɛrɛ.
60001004	Bala, to behere mɛ te daarɛ deyena, to wan ta to'e sɛla te Na'ayenɛ dekɛ biŋe gura a nɛreba la. Wana wa me boe la a zen'en saazuo ha ge gura to. Bilam ha la kan pɔn'ɛn bii la sagom bii la di' teŋa zeem.
60001005	Ba dela ya mam sɛba n sakɛ bo Yesu la denɛ. Na'ayenɛ paŋa me wa gu' ya soŋa soŋa gura vom sebo n ka tare ba'ahegɔ a zen'en te ya yete ya ta tara teŋa ba'ahegɔ daarɛ la.
60001006	Daanse'ere, la sone te ya suunre sagom dabeha fiin wa yan nyɛte namehe seto woo la zuo. Ge bala zan'an, tare ya popeelom la yele dena wa.
60001007	Yele ana wa woo bote la pa'alɛ te ya sakerɛ Yesu sore dɔlɔga la poan la dela yelemɛŋɛrɛ. Sanlema dela sɛla n sagom ne. Ge bala zan'an ba ne dekɛ bo eŋɛ bugum poan te ba behɛ bon wan ana se'em. Dene poan ya sakerɛ Yesu sore dɔlɔga la poan la n nyane sanlema, la sontii Na'ayenɛ makerɛ de behɛ te ya wan ta'an nyaŋɛ ŋmibe de poan. Bala te ya wan nyɛ' pɛnka, la na'ahegɔ, la daanse'ere daarɛ te Yesu Krista ta nɛɛra na la.
60001008	Yan ka nyɛ' Yesu la ya nini wa, ge ya nɔŋɛ en. La yan kelom ka nyɛ' en nananawa, ge ya kelom sakɛ bo en mɛ. Bala, tara ya popeelom n ka tare tɛka.
60001009	Se'ere n sɔe la, ya yeti ya to'e la sɛla te ya sakerɛ Yesu sore dɔlɔga poan la yeti la bahɛ ya te ya nyɛ' la. Ya wan nyɛ' faanrɛ se'em n bala.
60001010	La yuun dela faanrɛ dena wa zuo te nɔtɔgɔheba la yuun ma'ɛn ba mɛhe soŋa soŋa te ba ɛ behɛ de zuo. Te ba yuun ɛ bala la, ba yuun soolom doohe zo'ohogɔ sebo te Na'ayenɛ yeti a bo ya la.
60001011	Ba yuun eere zegera te ba baŋɛ se'em ma'an te dena wan eŋɛ se'em. Te la yuun daa dela bala mea ma'an te Krista Sea la n yuun bo la ba la yuun pa'alɛ ba wo Sea la mea n yuun yele te Krista wan ŋmibe namehe seto woo te a yeti a nyɛ' la, ge la a nya nyɛ' pɛnka pooren.
60001012	Na'ayenɛ yuun nɛɛ pa'alɛ a nɔtɔgɔheba la te ba ka tone bɔ'ɔra la ba mɛhe som zuo. Ge, ba tone la yamam som zuo wo ban yuun tɔgɔre yɛhera yelese'a te ya wom nananawa la. Ya me wom sɛla nananawa la dela yelesoma la te Na'ayenɛ tontoneba mɔɔlɛ bo ya la. La daa dela Na'ayenɛ Sea la n ze'ele a zen'an na la n daa bahɛ ba te ba mɔɔlɛ bo ya la. Yele ana wa dela sɛla te Na'ayenɛ soŋoreba la wan bote ne te ba bɔkɛ.
60001013	Dene poan, da gan' ya ginha. Tare ya ya mɛhe soŋa soŋa ge bahɛ ya te yan sakɛ sɛla gura ya potɛn'ɛre poan la kɔ'ɔn tɛn'ɛha la som sebo te Na'ayenɛ yeti a eŋɛ bo ya daanse'ere daarɛ te Yesu Krista nɛɛra a mɛŋa na la.
60001014	Nane ya Na'ayenɛ ge da le bahɛ ya te ya potɛn'ɛra le tɛn'ɛhɛ ya te ya bɔta te ya bɔna bɔŋsɛka taaba te ya daa nan ka sakɛ bo Yesu gee daa bɔna yia saŋa la,
60001015	ge dene ya toolom nɛreba sɛla woo poan te ya eta wo Na'ayenɛ se'em n yi' ya na la n de fa'a se'em la.
60001016	Ba golehɛ Yenɛ gɔŋɔ la yeti, Dene ya toolomdoma se'ere n sɔe mam Na'ayenɛ ya Yenɛ la dela fa'a.
60001017	Ya han ne soha Na'ayenɛ, ya ne yi' en te ya Sɔ'. Enŋa n me de se'em n gankere nɛra woo boyena yɛhera sɛla te nɛra woo tom. Bala, la sontii ya bɔ'ɔra na'ahegɔ bala gura ya kum.
60001018	Te ya mi' Na'ayenɛ n daa yɔ' yɔse'ere to'e ya bɔŋsɛka taaba n ka tare vɔnrɛ te ya daa tɔgɔhɛ ya sɔyaabdoma bɔna la. Sɛla te a daa dekɛ yɔ' to'e ya bahɛ la daa dagɛ la sɛla n kan bɔna wuuha wo sanlenpeelega bii sanlema.
60001019	La dela toolom kaanbegɔ seko te Yesu Krista yuun dekɛ a ziim kaanbe wo pebila te sɛsɛla ka eŋɛ ka te yuun koora bɔ'ɔra Na'ayenɛ ba yelebe'ero zuo la.
60001020	Na'ayenɛ daa pon loe Yesu mɛ gee baŋɛ naam teŋa wa zuo. Te nananawa, a bahɛ en te a nɛɛ teŋa ba'ahegɔ dabeha wa poan yamam zuo.
60001021	Enŋa Yesu zuo te ya sakɛ bo Na'ayenɛ se'em n daa bahɛ en te a vo'e a kum poan la ge daa bahɛ en te a nyɛ' pɛnka la. Bala, te ya potɛn'ɛra wan kɔ'ɔn bɔna Na'ayenɛ zen'en yɛhera ya sakerɛ Yesu sore dɔlɔga la poan la sɛla te ya sakɛ ya suunre poan gura la.
60001022	Nananawa, ya nya dela yelemɛŋɛrɛdoma yɛhera yan nane yetɔgom sebo n de yelemɛŋɛrɛ la. Ya me nya le baŋɛ te ya tare yelemɛŋɛrɛ nɔŋerɛ bo hon la se'em n lagom sakɛ bo Yesu n ane se'em. Bala, tara ya nɔŋerɛ ya suunre poan bo taaba.
60001023	Te la dela Na'ayenɛ yetɔgom sebo n bahere te nɛreba nyɛta vom ge me bɔna wuuha la n bahɛ te ya dɛna nɛrepaalehe. Ya dela Na'ayenɛ se'em n kɔ'ɔn bɔna wuuha la kɔma.
60001024	Ge ba golehɛ Yenɛ gɔŋɔ la poan yeti, Asaala woo dela mɔɔ te ba soŋa dɛna puuro. Mɔɔrɔ wan ku'ɛ te puuro wan suuɛ.
60001025	Ge Na'ayenɛ yelehom boe la wuuha. Na'ayenɛ yelehom dela yelesoma wa te to mɔɔla bɔ'ɔra ya wa.
60002001	Dene poan, yehe ya mɛhe be'em yelese'ere woo poan. Da me parone ya bii ya pan'ahɛ ya mɛhe te yamam dela sɛla te ya dagana. Ya me da nyuuna bii sagona nɛreba yu'ura.
60002002	Magahɛ wo bilɛɛhe n mɔgɔrɛ bin'ihom se'em daarɛ woo la, bala me, yamam me sontii ya tɔ'ɔha Na'ayenɛ yetɔgom la me daarɛ woo ya suunre poan. Te bala te ya wan zo'e soŋa soŋa ya faanrɛ la poan.
60002003	Ge ba golehɛ Yenɛ gɔŋɔ yeti, ya wa'ana lɛm nyɛ, Na'ayenɛ ane soŋa mɛ.
60002004	Wa'an ya to Daana Yesu se'em n vɔe wa zen'en na. A ane wo kuguse'ere te nɛreba zagahɛ dɛ ge dekɛ dɛ te de ka tare vɔnrɛ la. Ge Na'ayenɛ dekɛ en te a tara vɔnrɛ.
60002005	Yamam me tare vom mɛ. Bala, Na'ayenɛ dekɛ ya mɛ wo kuga mɛ' yire bo a mea la. Bilam te ya wan tona bɔ'ɔra Na'ayenɛ wo toolom malema daandoma n tare kaanbegɔ bo'olom sebo n tegere Na'ayenɛ nini doohe Yesu Krista poan.
60002006	Ba le golehɛ Yenɛ gɔŋɔ la poan yeti, N biŋere la n ɛnberɛ Zion poan. Ɛnberɛ n de kugukɛ'ɛŋa ɛnberɛ. Te hom se'em n dekɛ ho mɛŋa delom dɛ sɛla kan daan hɔ.
60002007	Bala, Krista tare vɔnrɛ bo yamam n sakɛ bo en la mɛ, ge sɛba n ka sakɛ bo en la, kuguse'ere te mɛteba zagahɛ la, n nya denɛ n ta dɛna ɛnberɛ kugure.
60002008	A wan dɛna kugure n lobere nɛreba, dɛna taŋa te nɛreba sɛrɔna luta. Ban lute la dela ban ka nam yelehom la. Na'ayenɛ sunboolom n me n de se'em n bala.
60002009	Ge la han dɛna yamam, ya dela buuri se'ere te Na'ayenɛ loe, ya dela Naba la malemadoma, ya dela toolom teŋa, ya dela Na'ayenɛ mɛŋa nɛreba. A loe ya te ya mɔɔlɛ la enŋa Na'ayenɛ yelekerehe tooma la bo nɛreba. A yi' ya la lika poan te ya wa'an a mɛŋa nɛɛhom sebo n ka tare makerɛ la poan na.
60002010	Te dabeha daa boe ha te ya daa nan dagana Na'ayenɛ nɛreba, ge ya nya dela a nɛreba. Dabeha daa boe ha te ya daa nan ka mina Na'ayenɛ n zote ninbɔn'ɔn bɔ'ɔra nɛreba n ane se'em, ge nananawa, a zɔ' ya ninbɔn'ɔn.
60002011	N zɔdoma wa, n yeti ya mɛ la ninmɔ'ɔrɛ wo saama n keŋɛ ta bɔna teŋa kayema teŋa wa zuo la, yehe ya ya mɛhe koŋkoma'ahom yooro poan. Se'ere n sɔe la, yele ana koore ya mɛ daarɛ woo.
60002012	La sontii ya eta sɛla n ane soŋa sɛba n ka sakɛ bo Yesu la zen'en. Bala, te ba han ta yɛta te ya dela sɛba n tone be'em, ba me wan le nyɛ' te ya tone la sɛla ane soŋa. Bilam, te ba wan pɛngɛ Na'ayenɛ daanse'ere daarɛ te Yesu ta lɛbera na la.
60002013	To Daana Yesu zuo, de ya sɛba n wan nana nɛra se'em woo n de zuodaana sɔna behera. Nane ya nakantɛ la n sɔe zan'an zan'an behera la, bii
60002014	teŋbeheradoma te enŋa nakantɛ la tom ba te ba namehɛ nɛresɛba n tom be'emtooma ge pɛngɛ sɛba me n tone sɛla n ane soŋa la.
60002015	Te Na'ayenɛ n bote se'ere dela dena wa, a bote ya bɔna la bɔŋsɛka taaba n an soŋa. Te bɔŋkaŋa taaba n wan ta'an bahɛ te nɛregɔɔnɔ nɔya la ma'ɛn.
60002016	Boe ne ya yan fai. Da yele ya te lan de bala la, ya ta'an dekɛ bilam poan tona sɛla n de be'em, ge ton bone ya wo ya dela Na'ayenɛ yamehe la.
60002017	Bo'ore ya nɛra woo na'ahegɔ ge me tara nɔŋerɛ bo yamam la sɛba n lagom sakɛ bo Yesu la. Na'ahe ya Na'ayenɛ ge me bo'ore ya nakantɛ la na'ahegɔ.
60002018	Yamam sɛba n de yamehe sontii ya nana ya doma ge bɔ'ɔra ba na'ahegɔ. Da bo'ore ya la sɛba ma'an n ete ya soŋa ge me ka daana ya ma'an na'ahegɔ, ge lagom bo'ore ya sɛba n daane ya la me na'ahegɔ.
60002019	Ya han nyɛ' namehe seko n ka sone te ya namehɛ, ge ŋmibe de poan yan mi' Na'ayenɛ yɛla la zuo, Na'ayenɛ wan kan' kan'somɔ bo ya de poan.
60002020	Ya han tom sɛla n dagɛ ma'an ge te ba ŋmɛ' ya de zuo te ya ŋmibe de, nɛra kan pɛngɛ ya de zuo. Ge ya han ŋmibe namehegɔ poan la yan tom la sɛla n de ma'an la zuo, Na'ayenɛ wan kan' kan'somɔ bo ya de zuo.
60002021	La dela dena wa mea zuo te Na'ayenɛ yi' ya na. Se'ere n sɔe la, Yesu Krista mea me daa namehɛ mɛ yamam zuo te la de'a sɛla te yamam me wan behɛ dɔla. Bala te ya wan tɔgɔha sɛla te a daa eŋɛ la.
60002022	Yesu daa ka tom be'em la fiin me, bii ponpɔrɔŋɔ ze'ele a nɔɔrɛn na.
60002023	Ban daa toore en la, a me daa ka lebehe toora ba. N daa nyɛte namehegɔ la, a daa ka yeti a wan lerege a saanɛ. Ge a daa ton sakɛ la a potɛn'ɛrɛ poan gura la Na'ayenɛ n de tontɔɔ gankera la.
60002024	Yesu Krista daa ki' punpuuredɔɔ zuo te tomam da le ki' to be'em poan. Bala nananawa, la ka le sona te to tona be'em, ge to dɛna yelemɛŋɛrɛdoma. A fuula la poan te Na'ayenɛ tebɛ tɔ.
60002025	Ya daa ane me wo piihe n bɔregɛ la. Ge nananawa, Na'ayenɛ tare ya lebena te ya dɔla Yesu se'em n ane wo duŋkeena n gure ya te sɛla kan daan ya la.
60003001	Bala mea, yamam pɔgɔba me sontii ya nana ya sereba. Bala, te se'em sera han ka sakɛ bo Na'ayenɛ yetɔgom la, a wan sakɛ bo de yɛhera ya etegɔ poan ge dagɛ la ya yetɔgom poan.
60003002	Se'ere n sɔe la, ba wan nyɛ' ya etegɔ de yelemɛŋɛrɛ ge tara na'ahegɔ se'em.
60003003	Hon han dɛna pɔgɔsoŋa la kan dɛna zuo loa bii banhe bii lɔgɔsonɔ n wan bahɛ hɔ te ho behera soŋa.
60003004	Pɔgɔsoŋa behere soŋa la n bo'ore Na'ayenɛ na'ahegɔ a suunre poan ge ana baanlam ge me sakɛ te a nana en la zuo. Dena wa n tare vɔnrɛ Na'ayenɛ nɛŋa.
60003005	Bala, te yuuma yuuma pɔgɔhe la yuun da bɔna bo Na'ayenɛ. Ba yuun nam Na'ayenɛ ge me yuun nana ba sereba.
60003006	Sarah n yuun ane bala la. A yuun nane a sera Abraham mɛ ge yuun yi'ira en te a daana. Te nananawa, ya dela a pɔyɔɔhe ya han eta soŋa, ge me ka zɔta dabeem la sɛla te ya eta.
60003007	Yamam sereba me sontii ya bɔna la ya pɔgɔba yɛhera la yamam mi' ba te ba bɔŋa ana se'em la se'em. Bala, la sontii ya bɔ'ɔra ba na'ahegɔ. Se'ere n sɔe la, ba ka kpe'em wo boraahe n kpe'em se'em la. Na'ayenɛ wan bahɛ te bama la yamam lagom ta tara vom sebo n ka tare ba'ahegɔ a zen'en la. Ya han eta dena wa sɛla kan daana ya sohogɔ.
60003008	Ba'ahegɔ poan, la sontii ya zan'an lagom tara nɔyenɛ la potɛn'yenɛ. Nɔŋɛ ya taaba wo sɔɔnrɔ Yesu sore dɔlɔga la poan la ge me ete ya sɛla n ane soŋa bɔ'ɔra taaba ge sirihe ya ya mɛhe bɔ'ɔra taaba.
60003009	Se'em han eŋɛ ya be'em, da me lebehe ya en be'em. Le yɛ'ɛha, se'em me han kan' kan'be'o bo ya, da lebehe ya kan' kan'be'o me bo en, ge kan' ya kan'somɔ bo en. Se'ere n sɔe la, kan'somɔ dela sɛla te Na'ayenɛ biŋe a nɔɔrɛ te a bo ya n daa yi' ya na la.
60003010	Yenɛ gɔŋɔ la poan yeti, Ya se'em n bote vom, ge bɔta te a di nyɛlom. Da dekɛ ho zɛleŋa tɔgɔra be'em, da dekɛ ho nɔgbanɛ pan'ahɛ.
60003011	Yehe be'em poan, ge tona som. Ɛɛra sunma'ahom, dɔla sunma'ahom.
60003012	Na'ayenɛ nini gan' tontɔɔdoma la zuo mɛ. A toba kelehe ba kaahega woo. Na'ayenɛ zaberɛ mɛ la be'emdoma. A toba kelehe ba kaahega woo.
60003013	Nɛra boe wan ta'an daan ya, ya han kɔ'ɔn bɔta te ya tona sɛla n ana soŋa?
60003014	Ge behɛ ya popeelom sebo te ya wan tara ba han pon namehɛ ya yɛhera ya tom sɛla n de ma'an zuo. Bala, da tare ya dabeem la nɛra se'em ge me da bahɛ ya te la daana ya.
60003015	Bo'ore ya Yesu Krista na'ahegɔ ya suunre poan ge me dekɛ ya en te a dɛna ya Daana. De ya sɛba n wan bɔta daarɛ woo te ya lebehe se'emdaana n soke ya te ya pa'alɛ en te a bɔkɛ sɛla te ya sakɛ ya sunya poan gura la.
60003016	Ge eŋɛ ya dɛ mɛ la na'ahegɔ etegɔ, ge me sirihe ya mɛhe de poan. Da eŋɛ yelese'ere n wan bahɛ te la daana ya potɛn'ɛra. Bala te valom wan nyɔkɛ sɛba n tɔgɔre sɛla n ka soŋa bɔ'ɔra ya yɛhera ya etesoŋɔ Krista sore dɔlɔga la poan la.
60003017	Se'ere n sɔe la, la nyane ya namehɛ etesoŋɔ zuo wo Na'ayenɛ han bɔta de bala gana ba namehɛ ya yɛhera sɛla n dagɛ ma'an te ya tom.
60003018	Te Krista mɛŋa n daa ki' la boyena zan'an zan'an nɛreba yelebe'ero zuo. A daa dela yelemɛŋɛrɛdaana ge sɔe ki' bo nɛresɛba n dagɛ yelemɛŋɛrɛdoma. A daa eŋɛ dena wa te a tare ya lebe la Na'ayenɛ zen'en. La ban n daa pon ko' Yesu la, ge Na'ayenɛ Sea daa bahɛ en te a vo'e mɛ.
60003019	Sea poan a daa keŋɛ ta mɔɔlɛ Na'ayenɛ yɛla bo sɛɛhe sɛba te ba yu' la.
60003020	Sebana dela nɛresɛba n yuun daa ka nane Na'ayenɛ nɔɔrɛ Noah saŋa ha la. Na'ayenɛ yuun din'inhe la suunre gura ba dabahese'a te Noah yuun kpa'ara ɔɔnrɔŋɔ la. Ge te la yuun da dela nɛreba banii la ma'an ɔɔnrɔŋɔ la poan n yuun nyɛ' faanrɛ ko'om la zuo.
60003021	La dela ko'bona wa n wone te la dela sɛla te to yi'ira nananawa ko'om soa. Ko'om soa n faanre ya baha. Gee la dagɛ la sosɛka te nɛra sɔɔra te a dɛngerɔ yehe. Ge la dela nɔɔrɛ te to biŋera bɔ'ɔra Na'ayenɛ te a duuhe to be'em to suunre poan. Bo faanre to baha yɛhera la Yesu Krista n daa vo'e a kum poan la.
60003022	Yesu Krista enŋa n bala n keŋɛ saazuo ha ta zin'an Na'ayenɛ zuɔ nu'o sɔna Na'ayenɛ soŋoreba woo la sɛla woo n boe saazuo ha la paŋa behera.
60004001	Krista daa nyɛ' namehegɔ te la woŋɛ en. Bala, la sontii yamam mɛhe mɛ sɛ' ze'ele kaŋkaŋɛ la ya tɛn'ɛha tɛn'ɛkoŋo mea me. Te n daa nyɛ' namehegɔ la zuo, se'emdaana n nyɛte namehegɔ te la wona en ka dekere a mea tona be'emtooma.
60004002	Dene poan, nananawa yɛ'ɛha, la sontii ya bɔŋa teŋa wa zuo ana wo Na'ayenɛ sunboolom. Ge dagɛ asaala suunre n tɛn'ɛhɛ be'em se'em.
60004003	Wonse'eren ha te ya daa nan ka sakɛ bo Yesu la, ya bɔŋa daa ane wo sɛba n ka sakɛ bo Yesu bɔŋa n ane se'em la. Ya daa dela yalomdoma, koŋkoma'ahom yoorodoma, daamnyuureba, dikanra la baga kaanbegɔ.
60004004	Ge nananawa, la eŋɛ sɛba n ka sakɛ bo Yesu la pakerɛ la ban ka le nyɛ' te ya lagom la ba bɔna bɔŋsɛka n de be'em ge me ka tara vɔnrɛ la. Bala n sɔe, te ba toora ya la.
60004005	Ba wan ta yele Na'ayenɛ se'em n maahom ne te a gankɛ sɛba n vɔe la sɛba n ki' la sɛla te ba eŋɛ.
60004006	Bala n sɔe, te ba daa mɔɔlɛ yelesoma la me bo sɛba n daa ki' la. Ba dela sɛba te Na'ayenɛ gankɛ ba wo n wan gankɛ nɛra woo se'em la. Ba daa mɔɔlɛ yelesoma la bala bo ba te ba sɛɛhe poan, la ba me wan bɔna wo Na'ayenɛ n bo se'em la.
60004007	Ge sɛla woo pɔnre ba'ahegɔ mɛ n bala. Dene poan la sontii ya tara ya mɛhe soŋa soŋa la ya maahom ya mɛhe la ya ta'an soha.
60004008	Sɛla n gane zan'an dela ya nɔŋɛ taaba. Se'ere n sɔe la, nɔŋerɛ zuo te to dita suguru bɔ'ɔra taaba yɛla zo'e zo'e poan.
60004009	To'e ya taaba ya yɛ' poan soŋa soŋa ge da nyɔna de zuo.
60004010	Ya zan'an to'e Na'ayenɛ bo'olom woo n boe boyema la mɛ. Bala, yamam n de sɛba n wan tare Na'ayenɛ bo'olom la n boe yema yema la tona soŋora nɛresɛba me.
60004011	Hon se'em n ta'an mɔɔla Na'ayenɛ yɛla, sontii ho mɔɔla dɛ bɔ'ɔra nɛreba ge hon se'em me n ta'an soŋora sontii ho tara paŋsɛka te Na'ayenɛ bo ho la soŋora nɛreba. Bala, te sɛla woo poan, Na'ayenɛ wan nyɛ' pɛnka yɛhera Yesu Krista se'em n tare na'ahegɔ la paŋa wuuha la zen'en. Taarɛ.
60004012	N zɔ'sonɔ wa, da bahɛ ya te la eŋɛ ya pakerɛ la namehe seto te ya nyɛta la n makere ya behɛ wa. Da dekɛ ya dɛ te de ana wo de dela yeledin'inne n din' ya la.
60004013	Ge ton tare ya popeelom te ya lagom nyɛta la namehe seto te Krista daa nyɛ' la. Bala, te ya wan ta tara popeelom a han ta nɛɛna te ba pɛngera en.
60004014	Ba han toora ya Krista zuo, popeelom boe la zuo mɛ. Se'ere n sɔe la na'ahegɔ Sea la n dela Yenɛ Sea boe ya zuo mɛ.
60004015	Ge ya han nyɛta namehegɔ te la dela ya dela nɛrekooreba zuo, bii nayigehe zuo, bii sɛba n sagom yele zuo, bii tɛn'ɛha nɛreba basɛba yɛla zuo, bala dagɛ ma'an.
60004016	Ge ya han ton nyɛta namehegɔ la yan dole Yesu sore la zuo, da bahɛ ya te valom tara ya de poan. Ge ton ya bo Na'ayenɛ fara te ya dela sɛba n dole Yesu sore.
60004017	Dabaherɛ la paɛ ya te Na'ayenɛ gankɛ nɛreba. A me yeti a gankɛ la a mea nɛreba la yia. Te la han pɔhera tomam sɛba n de a mɛŋa nɛreba la yia, ya tɛn'ɛhe te la wan ana la wane ba'ahegɔ poan bo nɛresɛba n ka sakɛ bo Na'ayenɛ yelesoma la?
60004018	Ge Yenɛ gɔŋɔ la yeti, Ba han leregera tontɔɔdoma teŋa wa zuo, potɔpa la be'emdoma nya wan ana la wane?
60004019	Bala, sɛba n nyɛte namehegɔ Na'ayenɛ sunboolom, sontii ba etesoŋɔ la poan, ba kɔ'ɔn dekɛ ba mɛhe zan'an zan'an bo se'em n naam ba la. Te a dela se'em n ete n biŋe a nɔɔrɛ la se'em daarɛ woo la.
60005001	N kan'ane yamam sɛba n de keema wo mam me n de se'em la. Mam n de se'em n daa nyɛ' la n nini Krista n daa namehegɔ. N me wan lagom ta nyɛ' na'ahegɔ sɛko n wan nɛɛ na la.
60005002	Magahɛ wo duŋkeena n gure piihe se'em la, yamam me dɛna sɛba n wan gura nɛresɛba te Na'ayenɛ dekɛ bo ya la. Behera ya ba soŋa soŋa wo Na'ayenɛ sunboolom. Ge da behera ya ba wo ya ka bote ya behera ba me la. Da tone ya tooma la yɔɔrɔ ma'an zuo, ge ya tona mɛ la ya suunre zan'an zan'an.
60005003	Da ete ya ba wo yamam dela nɛrekanreba la. Ge de ya sɛba n wan ton tona te ba wan behɛ tɔgɔha.
60005004	Te Duŋkeema Nɛŋadaana la han ta nɛɛ na, ya wan to'e na'ahegɔ muŋa n wan bɔna wuuha.
60005005	Dene me, yamam me bonbilipaalehe la sontii ya nana bonkɛgehe la. Ya zan'an sontii ya sirihe ya mɛhe zan'an zan'an la ya tona bɔ'ɔra taaba. Te ba golehɛ Yenɛ gɔŋɔ la yeti, Na'ayenɛ kɛhere sɛba n kɛhere la mɛ ge tara ninbɔn'ɔn bo sirihe mɛŋa doma la.
60005006	Bala, sirihe ya mɛhe ge dekɛ ya mɛhe eŋɛ Na'ayenɛ se'em n gane zan'an nu'uhen. Bala, te a wan zɛnkɛ ya saazuo se'em ma'an te la sona te a zɛnkɛ ya.
60005007	Yele ya en sɛla woo n daane ya. Te a dela se'em n tare ya a potɛn'ɛrɛ poan.
60005008	De ya sɛba n wan maahom ya mɛhe, ge me tara ya mɛhe soŋa soŋa. Te ya diŋdaana se'em n de Sagona la eere kaara mɛ wo gbegenɛ n nyɛ' nɛreba tanha te a ko' se'em la.
60005009	De ya sɛba n wan sɛ' ze'ele soŋa soŋa ya sakerɛ Yesu sore dɔlɔga la poan la ya da sakɛ bo ya Sagona la. Se'ere n sɔe la, ya mɛhe mi' te Yesu dɔlɔba sɛba woo me n boe teŋa wa zuo me nyɛte la namehe seto te yamam me nyɛta wa.
60005010	Ge ya han ta namehɛ wana fiin wa, Na'ayenɛ n de zo'ohogɔ zan'an Yenɛ la ge yi' ya na te ya lagom ta nyɛ' pɛnka wuuha ya bɔŋa Krista poan ge me wan ta bahɛ ya te ya dɛna yelemɛŋɛrɛdoma. A wan ta bahɛ ya te ya sɛ' ze'ele soŋa soŋa ge bo ya paŋa ge me gorɛ ya te sɛla kan ta'an eŋɛ ya.
60005011	Paŋa wan dɛna Yesu denɛ wuuha. Taarɛ.
60005012	Ge gɔŋpeka wa te n golehɛ wa dela Silas se'em te mam mina te a dela to sɔɔn n de birikina la n de n gɔŋgoloha. N bote n soŋɛ ya mɛ te ya sɛ' ze'ele soŋa soŋa doohe la mam yele ya sɛla te n nyɛ' soŋa soŋa dela dena wa dela Na'ayenɛ zo'ohogɔ, sɛ' ya ze'ele ya dɛ poan.
60005013	Ya sɔɔnrɔ sɛba n boe Babilon teŋa poan te Na'ayenɛ loe ba wo n loe yamam me se'em la po'ohere ya na. Mark se'em n wone te a dela n dayɔa la me po'ohere ya na.
60005014	Po'ohɛ ya taaba wo sɔɔnrɔ Yesu sore dɔlɔga la poan la nɔŋerɛ. Na'ayenɛ wan bahɛ te ya sɛba woo n sakɛ bo Yesu Krista la tara sunma'ahom.
61001001	Mam Simon Peter se'em n de yameŋa la Yesu tontoneba la ayema la n golehɛ gɔŋɔ wa. N golehɛ bɔ'ɔra la yamam sɛba sakerɛ Yesu sore dɔlɔga la poan n ka tara makerɛ wo tomam me sakerɛ a sore dɔlɔga la poan n ka tare makerɛ se'em la. De dela ya sakerɛ Na'ayenɛ se'em n de yelemɛŋɛrɛdaana la to faanra Yesu Krista poan.
61001002	Na'ayenɛ wan eŋɛ ya som ge bahɛ te ya tara sunma'ahom yɛhera ya mi'ilom enŋa Na'ayenɛ la to Daana Yesu sore dɔlɔga la poan.
61001003	Ge Na'ayenɛ paŋsɛka n gane zan'an la bahɛ tɔ te to tara sɛla woo n nare to tara la to ta'an bɔna yelemɛŋɛrɛ bɔŋa poan. Dena wa me de bala yɛhera la to mi'ilom se'emdaana n yi' to te to lagom nyɛ' pɛngɛsɛka taaba te a nyɛta la la som sebo taaba te a me tara la.
61001004	La dela dena mea poan te a bo to bo'olom sebo n gane zan'an, gee me ka tara makerɛ la te a biŋe a nɔɔrɛ te a bo to la. A eŋɛ bala te bo'olom la poan, ya wan ta ta'an yehe ya mea yelese'a n boe teŋa wa zuo de'a be'em, ge tara sagaŋɔ kena na la. Ya han yehe ya mea bala, ya wan lagom ana wo enŋɛ mea n an se'em la.
61001005	Dena mea zuo, kpeŋe ya ya mɛhe la ya eta sɛla n ane soŋa pa'ahɛ ya sakerɛ la poan. Ya han eŋɛ bala, dekɛ ya yan mi' Na'ayenɛ se'em la pa'ahɛ ya toonsoma la poan.
61001006	Ya han eŋɛ dene me, de ya sɛba n wan tara ya ya mɛhe soŋa soŋa, ge me ŋmebere ya yelese'ere woo poan. Ya han ŋmebera bala, nya bone ya bɔŋsɛka n de yelemɛŋɛrɛ bɔŋa,
61001007	Ge ete ya sɛla n ane soŋa bɔ'ɔra taaba wo sɔɔnrɔ. Ya han eta bala, la nya sontii ya tare ya nɔŋerɛ ya sunya poan.
61001008	Yele ana wa n de yelese'a n nare ya eta. Ya han eta yele ana wa, la wan bahɛ te ya maan sɛ' ze'ele soŋa soŋa ya mi'ilom to Daana Yesu Krista sore dɔlɔga la poan.
61001009	Ge se'em n ka ete yele ana wa ane wo se'em n fɔ' ka nyɛta a nɛŋa la. A daana ka nyɛte, ge me le tamɛ te Na'ayenɛ pon bahɛ a yelebe'seto te a daa tom yia saŋa la bo en mɛ.
61001010	Dene poan, n sɔɔnrɔ wa, Na'ayenɛ n de se'em n yi' ya ge me loe ya te ya dɛna a nɛreba. Ge la dela yamam te ya teregɛ la ya bɔna bala. Te ya han ana bala, ya kan malom vihe lebe ta bɔna bɔŋsɛka taaba.
61001011	Dena poan, te ya wan ta ta'an bɔna zen'an te to Daana Yesu Krista se'em n de to faanra ta sɔna behera wuuha la.
61001012	Yele ana mea zuo, n wan tɛnra ya daarɛ woo. Mam mi' te ya pon mina a, ge me sɛ' ze'ele soŋa soŋa yɛhera yelemɛŋɛrɛ la te ya sakɛ bo la. Ge bala zan'an, n sine ge kelom tɛnra ya mɛ.
61001013	Mam tɛn'ɛhɛ dɛ te la dela ma'an te n bahɛ ya te ya tɛnra yele ana gura n kum.
61001014	Mam me mi' te la kan yu'ɛ ge te n ki' wo to Daana Yesu Krista n daa pon yele mam la yelemɛŋɛrɛ se'em la.
61001015	Bala, n wan kpeŋe n mea ge golehɛ gɔŋɔ wa bo ya na te ko tɛnra ya yele ana n han pon ta ki'.
61001016	Ge la dagɛ la sɔlema te tomam dekɛ pa'alɛ ya te to Daana Yesu Krista yeti a lebe me na la paŋa. Ge la dela tomam mɛhe nyɛ' la to nini a paŋa la n zone se'em mɛ.
61001017	To daa bo bini nyɛ' to Sɔ' Na'ayenɛ n daa bahɛ te a nyɛ' pɛnka la na'ahegɔ la. To daa le kelom wom Na'ayenɛ se'em n gane zan'an, ge me tara pɛnka n daa ta yi' na la. A daa yi' na yeti, Mam dayɔba'arɛ n wana te mam suunre kɛn'.
61001018	Tomam mɛhe n daa wom yikana wa saazuo ha ton daa boe la Yesu Yenɛ toolom zoore la zuo.
61001019	Bala to mi' soŋa soŋa to suunre poan te nɔtɔgɔheba n mɔɔlɛ yelesoma la se'em la seren dela yelemɛŋɛrɛ. Dene poan, ya sontii ya kpe'eŋe ya mɛhe, ge kelehe de soŋa soŋa. Te, magahɛ wo butolela n nɛɛre lika poan se'em la. Bala me, te Na'ayenɛ yetɔgom la me pa'ala tɔ yelemɛŋɛrɛ zen'en. De me wan ana bala gura te daanse'ere daarɛ te ya wan ta baŋɛ soŋa soŋa ya suunre poan te la dela Yesu n nɛɛre na wo belomŋma'arɛ n nɛɛre se'em la.
61001020	Ge sɛla n gane zan'an te ya wan tɛnra dela dena wa. Te se'em ka boe n wan ta'an tɔgɛ a mɛŋa te nɛreba bɔkɛ yelese'ere te Na'ayenɛ nɔtɔgɔha golehɛ Yenɛ gɔŋɔ la.
61001021	Se'ere n sɔe la, Na'ayenɛ n daa bahɛ te a nɔtɔgɔheba tɔgɛ yetɔgom sebo la dagɛ la sɛla te asaala mɛŋa tɛn'ɛhɛ tɔgɔra. Ge la daa dela Na'ayenɛ Sea la n daa pa'alɛ ba a yetɔgom la, ge daa bahɛ ba te ba mɔɔla dɛ.
61002001	Ge nɔtɔgɔheba sɛba n yuun de ponpɔrɔŋdoma yuun boe mɛ yuuma yuuma ha. Bala, dena mea, nɛresɛba n de ponpɔrɔŋdoma pa'ala nɛreba me wan wa'an bɔna la ya. Ba wan pa'ala ya pa'aleseko n sagom ne nɛreba ge dagana yelemɛŋɛrɛ. Ba me wan zagahɛ to Daana Yesu se'em n ki' bo ba ba yelebe'ero zuo te la nya wona te a da' ba mɛ la. Bala, ba eŋɛ la sɛla n sagom ne ba mɛhe nananawa.
61002002	Ge bala mea zan'an, nɛreba basɛba zo'e zo'e wan lagom eta ponpɔrɔŋdoma la yalomtooma la. Te ban ete yelese'a la zuo, nɛreba wan tɔgɛ sɛla n ka ane soŋa yɛhera yetɔgom sebo n de yelemɛŋɛrɛ la.
61002003	Bala, ponpɔrɔŋdoma wa tɛn'ɛhe la ba mɛhe ma'an yɛla. Ba ete bala la ba ta'an nyɛ' yɔɔrɔ ya zen'en. Ba wan eŋɛ dena wa yɛhera la sɔlema se'a te ba mɛhe tɛn'ɛhɛ yɛta la. Te se'em n yete a yele ba te ba tue mɛ la se'em n me yete a bahɛ ba te ba nyɛ' sagaŋɔ la ka ginhere.
61002004	Ge Na'ayenɛ daa ka bahɛ a soŋoreba sɛba n daa tom be'em la. Ge a daa dige ba bahɛ la namehegɔ zen'an la. Bilam, te ba ba' ba la banhe biŋe lika poan gura daanse'ere daarɛ te Na'ayenɛ yete a gankɛ nɛra woo la.
61002005	Yuuma yuuma nɛreba la n yuun tom be'em la, a yuun da ka bahɛ bama me. Ge a yuun da bahɛ te saa n ni' libe nɛresɛba n yuun ka zote Yenɛ. Sɛba te a yuun fan' bahɛ yuun dela Noah se'em n yuun mɔɔle yelemɛŋɛrɛ yetɔgom la la nɛreba bayopɔe la ma'an.
61002006	Na'ayenɛ me yuun dekɛ bugum sagom Sodom la Gomora teŋhe la ba nɛreba. A yuun daa eŋɛ ba, bala te ba wan dɛna sɛba te nɛreba wan behɛ baŋɛ sɛla la sɛla te a wan eŋɛ sɛba n ka zote Yenɛ.
61002007	A yuun fan' Lot se'em n yuun de nɛresoŋɔ la bahɛ. Nɛresɛba n yuun ka zote Yenɛ la yuun tone la yalomtooma. Ba yalomtooma la yuun daan Lot me.
61002008	Lot nɛresoŋɔ wa yuun bo la ba mɛ ge nyɛta ge wona beere n yelegere woo toonbe'seto te ba tona la. Bala, a suunre yuun sagom mɛ la ba tooma mea.
61002009	Dene poan, to Daana Na'ayenɛ mi' enŋa n ete se'em faanra yelemɛŋɛrɛdoma namehegɔ poan mɛ. A me kelom mina n ete se'em nameha potɔpa ge gura gankerɛ daarɛ la.
61002010	Ge la wan kpe'em bo nɛresɛba n dekɛ ba mɛhe kɔ'ɔn tona la yalomtooma ma'an, ge me zagahɛ Na'ayenɛ nɔɔrɛ la. Ponpɔrɔŋdoma wa n de sɛba n pa'ale nɛreba wa ka zote dabeem gee me ka bɔta ba kelehe yelese'ere la fiin me. Ba me ka bo'ore sɛla woo n boe Na'ayenɛ zen'en saazuo ha na'ahegɔ. Ba ton eta toora ba mɛ.
61002011	Na'ayenɛ soŋoreba la tare paŋa ge me le gana ponpɔrɔŋdoma la n de sɛba n pa'ale nɛreba la. Ge bala mea zan'an, ba ka tɔgɔre toora ponpɔrɔŋdoma wa to Daana Na'ayenɛ nɛŋa te ba eŋɛ la yelese'ere.
61002012	Ge nɛrebana wa n toore sɛla te ba ka bɔkɛ wa ka tɛn'ɛhe wo saaleba la. Ba ane me wo dunhe te ba maahom na te ba kɔrom la. Bala, Na'ayenɛ wan sagom ba wo ban sagom ne dunhe se'em la.
61002013	Na'ayenɛ wan bahɛ ba te ba nyɛ' namehegɔ wo bama n bahɛ te sɛba me nyɛ' namehegɔ se'em la. Ba dekɛ teŋa wa zuo nyɛlom te de dela sɛla woo te ho eta peelome te de kɔ'ɔn dɛna ho potɛn'ɛrɛ n bote se'em. Bala ba dela sɛba n tone vitooma la yelese'a n ka nare ba naɛ la ya lagom dita. Ba han lagom la ya bala, ba kelom bɔna la ba yalom bɔŋa la poan.
61002014	Ba ka bote sɛla pa'ahɛ han dagana la pɔgɔse'ehe n de yalomdoma ma'an. Ba ka malom tɛn'ɛha gɔ'ɔra be'emtooma poan. Nɛra se'em n nan ka sɛ' ze'ele soŋa soŋa Yesu sore la poan, ba ne pan'ahɛ en mɛ te a tona be'em. Ba potɛn'ya zan'an kɔ'ɔn tɛn'ɛha la nyika tɛn'ɛhegɔ ma'an. Bala, ba wan nyɛ' ba namehegɔ.
61002015	Ba zagahɛ yelemɛŋɛrɛ sore la ge ton dɔla la ponpɔrɔŋɔ zen'an la. Ba eŋɛ la eteseko te Bosore dayɔa Balaam se'em n yuun de Na'ayenɛ nɔtɔgɔha yuun eŋɛ la. A yuun da nɔŋɛ la ligiri zuo te a yuun da bɔta ta a tom be'em.
61002016	Ge a mɛŋa boŋa yuun tanhɛ en mɛ a be'em la zuo. Boŋa la yuun tɔgɛ bo en mɛ la asaala konkore go'e en a gɔɔntooma la poan te a yuun yeti a eŋɛ la.
61002017	Nɛrebanadoma wa ane me wo kolehe n kɛɛnhe te ko'om ka bɔna bini la fiin me la. Ba me le ana wo sabebekantɛ n lobere saŋgbana zɛɛra, ge te saa ka bɔna se'em la. Na'ayenɛ maahom la zen'sɛka n de lika te a yeti a namehɛ ba bini.
61002018	Ba zɛnkere la ba mɛhe saazuo, ge me tɔgɔra yetɔgɔyooro. Ba me le eta la yelese'a n de yalomtooma. Ba ete dena wa pan'aha la nɛresɛba n nan zegere te ba yehe ba mɛhe nɛresɛba n tone be'emtooma la zen'en la.
61002019	Ponpɔrɔŋdoma wa biŋe nɔɔrɛ bo nɛreba la te ba wan bahɛ te ba nyɛ' vo'ohogo. Ge bama mɛhe wone te ba dela yamehe bo yelese'a n tare ba yɛ'a sagaŋɔ poan la. Se'ere n sɔe la, nɛra de yameŋa bo la yelese'ere te a dekɛ dɛ te dene n sɔe en behera.
61002020	Ge nɛra se'em han yehe a mɛŋa yelese'a n de be'em teŋa wa zuo yɛhera la a sakerɛ to Daana la to Faanra Yesu Krista sore dɔlɔga la poan, de an soŋa. Ge ba han pan'ahɛ en te a le lebe ta eta yele aŋa mea yɛ'ɛha, ba'ahegɔ poan, a wan nyɛ' yelese'a n wan gana bala.
61002021	La wan yaane bo a daana a han ka mini yelemɛŋɛrɛ yetɔgom gana n mi' de ge sakɛ Na'ayenɛ n bo en a nɔɔrɛ la se'em la ge zagahɛ dɛ.
61002022	Ge sɛla n eŋɛ ba la pa'alɛ mɛ soŋa soŋa te makerɛ wa dela yelemɛŋɛrɛ. Ba makɛ te, Wo baa n lebe ta di ka tiinro. Makerɛ deyema me le yeti, Ho han pee kurikuri te a yehe la se'em me ge a ba'ahom lɛbera ta gan'an ta la santeko ko'om poan.
61003001	Ge n zɔ'sonɔ wa, gɔŋkona wa nya pa'ahɛ la n gɔnɔ toyi' n bala te n golehɛ bo ya wa. N gɔnɔ toyi' mea zan'an la, n kpeŋe n mɛŋa mɛ golehɛ bo ya te ya tɛn'ɛhɛ mɛ soŋa soŋa yɛhera la yelese'a n de yelemɛŋɛrɛ la.
61003002	N bote ya tɛnra la yetɔgom sebo te Na'ayenɛ nɔtɔgɔheba sɛba n yuun boe bo enŋa Na'ayenɛ ma'an yuun tɔgɛ yuuma yuuma ha la. Ya me le kelom tɛnra to Daana la to Faanra Yesu Krista n daa bo a nɔɔrɛ la se'em la. La dela a tontoneba la n tone bɔ'ɔra ya la n daa yele ya a nɔɔrɛ la n de se'em la.
61003003	Ge yia poan, la sontii ya mina te teŋa wa zuo dabeha la han ta pɔnra ba'ahegɔ, nɛreba basɛba wan wa'ana. Ba han wa'an bala na, ba yete ba bɔna la bɔŋsɛka taaba te ba mɛhe potɛn'ɛra tɛn'ɛha bɔta. Ba me wan la'ara ya,
61003004	ge yɛta te, Yesu biŋe a nɔɔrɛ mɛ te enŋa wan lebe na? Te a nya bɛɛ? To sɔyaabdoma pon ki', ge te sɛla nan kelom ka eŋɛ. Sɛla woo kelom ana wo Na'ayenɛ n yuun naam teŋa wa zuo te la yuun pon ana se'em la.
61003005	Ge ba zagahɛ mɛ ka bɔta ba te'ɛn te Na'ayenɛ yuun yele la yelehom ma'an naam saazuo la teŋa wa zuo. Na'ayenɛ yuun naam teŋa wa zuo yɛhera la ko'om poan ge me yuun bahɛ te ko'om kae dɛ bahɛ teŋasoka.
61003006	Gee te la yuun da le dela ko'om te Na'ayenɛ yuun dekɛ sagom teŋa wa zuo. Ko'bona dela ko'om sebo n yuun libe sɛla woo la.
61003007	Ge Na'ayenɛ yelehom bomɔ mea n kelom bala te a maahom na sɛla woo nya boe teŋa wa zuo la saazuo te a ta sagom la bugum. A maahom ne bala gura la daanse'ere daarɛ te a ta gankera nɛresɛba n ka zote Yenɛ la. A han gankɛ ba ba'ahɛ a nya yete a sagom ba mɛ.
61003008	Ge n zɔ'sonɔ wa, da tamɛ ya yele dena wa ma'an wa. De dela to Daana Na'ayenɛ zen'en, dayenɛ la yuun tuhure zan'an dela boyena bo en. Ba bayi' la zan'an ka tare yelehego bo en.
61003009	Ge nɛreba basɛba tɛn'ɛhɛ te to Daana Na'ayenɛ gu'une sɛla te a biŋe a nɔɔrɛ te a eŋɛ la mɛ. Ge a ka gu'une de poan. Ge dene de se'ere dela a ton din'inha la suunre la ya. Se'ere n sɔe la, a ka bote se'em sagom. Ge a bote la nɛra woo tee a potɛn'ɛrɛ a be'emtooma poan.
61003010	Ge daanse'ere daarɛ te to Daana Yesu lɛbera na la yete de ana me wo nayiga kena la. Ge de daarɛ vole wan vɔɔla saazuo ha te saazuo ha la mɛlom. Sɛla woo saŋgbanɛ zuo ha la wan di' la bugum sagom, ge te teŋa wa zuo la sɛla woo n boe bini la me wan mɛlom.
61003011	Dene poan yele ana wa woo n yete a sagom se'em n bala. Te de han de'a bala, ya tɛn'ɛhe te nɛrebama taaba te la sona te yamam dɛna? Ya bɔna, ya vɔna toolom vom, ge kaanbe ya mɛhe bo Yenɛ.
61003012	Wo yan gure Yenɛ dabaherɛ kpeŋe ya ya mɛhe ge bahɛ te de wa'an kalam kalam na. Te daanden daarɛ mea, sɛla woo n boe saŋgbanɛ zuo ha wan di' la bugum sagom ge te sɛla woo n me boe bini ha la, wɔlɔgɔ me wan nyɛlegɛ ba.
61003013	Ge to mam gure la sɛla te Na'ayenɛ biŋe a nɔɔrɛ te a eŋɛ la. Sɛla te a biŋe a nɔɔrɛ te a eŋɛ la dela a yete a maan naam la saazuo paalega la teŋa wa zuo paalega. Bilam te tontɔɔ bɔŋa wan bɔna.
61003014	Dene poan, n zɔ'sonɔ wa, yan gure de daarɛ mea la, kpeŋe ya mɛhe la ya da bɔna dɛngerɔ bɔŋa poan ge me da tara tuure Na'ayenɛ nɛŋa, ge me tara ya sunma'ahom la en.
61003015	To Daana n din'inhe suunre ge ka lebe tɔtɔ tɔtɔ na la dela a bote ya baŋɛ mɛ te a bo nɛreba sore te ba ta'an tee ba potɛn'ɛra ge nyɛ' faanrɛ gee te a baŋɛ lebe na. Te la de'a la boyena mea n bala, te to sɔɔnsoŋa Paul daa tara yam sebo te Na'ayenɛ bo en te a daa golehɛ bo ya.
61003016	A han ta goleha a gɔnɔ la woo yɛhera yele dena wa, a tɔgɔre la yele ana me. Ge yɛla a se'a boe a gɔnɔ la poan te a bɔkerɛ kpeem te nɛreba basɛba yete bama pa'ale la a vɔnrɛ, ge te la me dagana lan bala. Ba ete la Yenɛ gɔŋɔ la zen'en sese'ehe n gee la bala mea. Nɛrebana wa dela sɛba n ka mi' sɛla ge me tara potɛn'ɛra ayi' ayi' la sɛla te ba sakɛ bo. Bala, ba ete la sɛla n yete la sagom ba mɛŋa.
61003017	Ge la han dɛna yamam n zɔdoma wa, yamam pon mina dena wa mɛ. Bala, tare ya ya mɛhe soŋa soŋa te nɛresɛba n dagɛ yelemɛŋɛrɛdoma wa da bahɛ ya te ya tue kan bɔna zen'sɛka te ya nyɛ' faanra wa.
61003018	Ge ton kelom zo'ore ya mɛ yɛhera Na'ayenɛ zo'ohogɔ la a mi'ilom la poan, la ya sakerɛ to Daana la to Faanra Yesu Krista poan. Enŋa Yesu wan nyɛ' pɛnka nananawa ge me wan kelom nyɛta bala wuuha. Taarɛ.
62001001	To pa'alɛ bɔ'ɔra la yamam yɛhera la se'em te ba yi'ira Yelehom sebo n bo'ore vom la. A daa pon bɔna la pin'ileŋɔ na. To daa wom a yetɔgom la ge nyɛ' en la to nini. Yelemɛŋɛrɛ, te nyɛ' en, ge daa bɔna la en.
62001002	N daa wa'an na la, to daa nyɛ' en. Bala n sɔe, te to tɔgɔra a yele wa ge yɛta ya yɛhera la vom sebo n ka tare ba'ahegɔ Na'ayenɛ zen'en la. A daa boe la to Sɔ' Na'ayenɛ zen'an la, ge daa wa'an tomam zen'en na la.
62001003	Tomam nyɛ' ge wom se'ere la, te to yɛta yamam me wa. Bala, te ya wan lagom bɔna la tomam la Sɔ' la a Dayɔa Yesu Krista lagaŋɔ la poan.
62001004	To golehɛ dena wa bɔ'ɔra ya te to tara la popeelom zo'e zo'e.
62001005	Yetɔgom sebo te to wom a Dayɔa la zen'en la n wana te to yɛta ya wa: Yenɛ dela nɛɛhom te lika la fiin wa ka bɔna a poan.
62001006	Tomam nya han yeti te lagom bɔna me la en, ge kelom bɔna lika poan, te tɔgom ye dela ponpɔrɔŋɔ ge te sɛla woo te to eta la dagɛna yelemɛŋɛrɛ.
62001007	Ge to han bɔna nɛɛhom la poan wo n boe nɛɛhom la poan se'em la, te ye tare lagaŋɔ la taaba, te a dayɔa Yesu ziim la duuhe to be'em woo bahɛ.
62001008	To han yeti to ka tare yelebe'ero, to pan'ahe la to mɛhe ge me ka tɔgɔra yelemɛŋɛrɛ.
62001009	Ge to han porɛ to yelebe'ero bo Na'ayenɛ, a wan eŋɛ sɛla te a biŋe a nɔɔrɛ te a eŋɛ la, ge tom sɛla n de ma'an. A wan bahɛ to be'em bo to ge duuhe to bahɛ yelese'a woo te to eŋɛ te a ka ana soŋa la.
62001010	To han yeti to ka tom be'em, to yeti Yenɛ dela ponpɔrɔma, te a yelehom la me ka bɔna to zen'en.
62002001	N kɔma wa, n golehɛ dena wa bɔ'ɔra ya te ya da tom be'em. Ge to se'em han tom be'em, to tare Yesu Krista n de tontɔɔdaana la. Enŋa n de to nu'poŋmɛ'ɛra.
62002002	La dela Yesu Krista kum la zuo te Yenɛ wan ta'an bahɛ to yelebe'ero bo to, dagɛ la tomam ma'an yelebe'ero la, ge asaala woo yelebe'ero.
62002003	To han nana Yenɛ nɔɔrɛ to seren baŋɛ soŋa soŋa te to nam en.
62002004	Ge se'em n yeti enŋa mi' Yenɛ ge ka nana a nɔɔrɛ la, a daana dela ponpɔrɔma, a ka tare yelemɛŋɛrɛ.
62002005	Ge se'em n nane a nɔɔrɛ la, enŋa daana n tare nɔŋerɛ wo Yenɛ n tare nɔŋerɛ se'em la. Wana wa n wan bahɛ te to baŋɛ soŋa soŋa te to boe mɛ la en.
62002006	Te hon se'em n yeti ho boe mɛ la Yenɛ, dela ho kɔ'ɔn bɔna wo Yesu Krista n daa boe se'em la.
62002007	N zɔ'sonɔ wa, la dagɛ la yelepaalɛ te n goleha bɔ'ɔra ya, de dela yelekɛka te ya pon wom pɔhega poan na. Yelekɛka wa dela yelehom la te ya wom la.
62002008	Ge bala mea zan'an, sɛla te n golehera bɔ'ɔra ya te ya dɔla wa dela yelepaalɛ. Se'ere n sɔe, te n golehɛ dena wa dela nɛɛhom la mea pon te'ele nɛɛra ge te lika la tɔla.
62002009	Te se'em n yeti enŋa boe la nɛɛhom la poan ge yaɛ a tadaana kelom bɔna la lika la poan.
62002010	Ge se'em n nɔŋɛ a tadaana boe la nɛɛhom la poan. Bala, yelese'ere ka boe a zen'en n wan bahɛ te a seren tom be'em.
62002011	Ge se'em n yaɛ a tadaana boe la lika la poan, a daana kene la lika la poan, ge ka mina enŋa n kene yɛ'a zen'an. Te enŋa n boe bɔŋkaŋa taaba la zuo n sɔe te a ka mina Yenɛ yelemɛŋɛrɛ la.
62002012	N kɔma wa, se'ere zuo n sɔe, te n golehera bɔ'ɔra ya wa dela Yesu Krista zuo, te Yenɛ bahɛ ya yelebe'ero bo ya.
62002013	N golehere bɔ'ɔra yamam sɔdoma wa. Se'ere n sɔe la, ya mi' se'em n daa pon bɔna pin'ileŋɔ na la. N golehere bɔ'ɔra yamam bonbilipaalehe wa. Se'ere n sɔe la, ya nyaŋɛ se'em n de be'emdaana la.
62002014	N golehere bɔ'ɔra yamam kɔma wa. Se'ere n sɔe la, ya mi' to Sɔ' la. N golehere bɔ'ɔra yamam sɔdoma wa. Se'ere n sɔe la ya mi' se'em n daa pon bɔna pin'ileŋɔ na la. N golehere bɔ'ɔra yamam bonbilipaalehe wa. Se'ere n sɔe la, ya kpe'em mɛ ge te Yenɛ yelehom me bɔna ya poan, ge te ya pon nyaŋɛ be'emdaana la.
62002015	Da nɔŋɛ ya teŋa wa zuo la ka lɔgɔrɔ. Hon se'em han nɔŋɛ ba, ho ka nɔŋɛ to Sɔ.
62002016	Te sɛla woo n de teŋa wa zuo dene dela: potɔpa sunya n bote sɛla, la sɛla te nɛreba nyɛta ge bɔta, la sɛla woo te nɛreba ŋmɛ'ɛra ba nyɔn'ɔnrɔ la a. Yele ana wa ka ze'ele la to Sɔ zen'en na, ge ba ze'ele la a teŋa wa zuo na.
62002017	Teŋa wa, la sɛla woo n boe ka poan te nɛreba nɔŋɛ la wan tole. Ge se'em n ete sɛla te Yenɛ bɔta kɔ'ɔn bɔna mɛ wuuha.
62002018	N kɔma wa, teŋa wa ba'ahegɔ dabaherɛ la pɔnrɛ. Ya daa wom te Krista diŋdaana la wan wa'ana. Te nananawa, Krista diŋdoma la pon bɔna la tɔ. Bala zuo, to mi' te teŋa wa ba'ahegɔ dabaherɛ la pɔnre me n bala.
62002019	Ge nɛrebana wa ka sakɛ bo Yesu. Bala n sɔe, te ba bahɛ tɔ la. Ge ba han sakɛ ne bo ne en, ba wan bone la tɔ. Ge ban bahɛ to la zuo pa'alɛ soŋa soŋa te bama ayema me ka seren sakɛ bo Yesu.
62002020	Yesu Krista pon dekɛ Yenɛ Sea la bo ya. Bala, ya zan'an mi' yelemɛŋɛrɛ la mɛ.
62002021	Ge la dagɛ la ya ka mi' yelemɛŋɛrɛ la me zuo n sɔe te n golehera bɔ'ɔra ya wa. La ton de'a la yan mi' dɛ la zuo. Ya mɛhe me mi' te ponpɔrɔŋɔ ka bo yelemɛŋɛrɛ wa poan.
62002022	Ane nya n de ponpɔrɔma wa? N wan yele ya. A dela se'emdaana n yeti Yesu dagɛ se'em te Yenɛ loe la. Ena wa daana n de Yesu Krista diŋdaana la. A daana dela se'em n zagahɛ to Sɔ' la a Dayɔa la.
62002023	Te hon se'em n zagahɛ Dayɔa la me zagahɛ Sɔ' la mɛ. Ge hon se'em n to'e Dayɔa la me to'e Sɔ' la mɛ.
62002024	Dene poan, bahɛ ya te yan wom yelehom sebo pin'ileŋɔ poan ha la bɔna ya potɛn'ya poan. Te ya han bahɛ te yan wom sɛla pin'ileŋɔ poan ha la bɔna ya potɛn'ya poan, ya wan lagom bɔna la Dayɔa la la a Sɔ' la.
62002025	Te dena te Yesu Krista biŋe a nɔɔrɛ te a eŋɛ bo to la. A yeti a wan bo to vom sebo n ka tare ba'ahegɔ Na'ayenɛ zen'en la.
62002026	N golehere dena wa bɔ'ɔra ya yɛhera la sɛba n zegere te ba pan'ahera ya la.
62002027	Han de'a yamam wa, Yesu Krista pon sɔ' ya la a Sea la. Sea la han bɔna la ya, ya ka le ɛɛra se'em te a pa'alɛ ya sɛla, sɛla te a pa'ala ya la dela yelemɛŋɛrɛ ge dagɛ ponpɔrɔŋɔ. Nane ya Sea la n pa'alɛ ya se'em la ge bone ya la Yesu Krista.
62002028	Te yelemɛŋɛrɛ, n kɔma, bone ya la en. Bala, te to wan sɛ' ze'ele soŋa soŋa ge kan ta le'eha vi' zuo a han ta nɛɛ kena de daarɛ la na.
62002029	Ya mi' te Krista dela tontɔɔdaana. Bala, ya mina te se'em woo n tone sɛla n de ma'an dela Yenɛ bia.
62003001	Behɛ ya to Sɔ' Na'ayenɛ nɔŋerɛ la n zon se'em te a nɔŋɛ tɔ. A nɔŋerɛ la ba zo'e mɛ, te ba yi'ira tɔ a kɔma. Bala, te to me seren de'a wa. Dena zuo, teŋa wa zuo ka mina tomam la. Se'ere n sɔe la ba ka mi Yenɛ mɛŋa la.
62003002	Bala n zɔ'sonɔ wa, nananawa to dela Yenɛ kɔma. Ge to ka baŋɛ soŋa soŋa to wan ana se'em. Ge to mi' te Yesu Krista han ta wa'ana to wan ana wo enŋa n ane se'em la. Se'ere n sɔe la, to wan nyɛ' en wo n ane se'em la.
62003003	Te hon se'em n sakɛ gura dena wa ho suunre poan bo Yesu Krista kan tara dɛngerɔ wo Yesu n ka tare se'em la.
62003004	Ge se'em woo n tom be'em tue pa'alegɔ la mɛ. Se'ere n sɔe la, be'em dela tuure pa'alegɔ la poan.
62003005	Ya mi' te Yesu Krista wa'ana te a bahɛ la nɛreba yelebe'ero bo ba. Ge a mea ka tare yelebe'ero.
62003006	Bala, se'em woo n boe la Krista ka kelom tona be'em, se'em kelom kɔ'ɔn tona be'em nan ka tabelɛ nyɛ' en bii mina en.
62003007	Dene poan n kɔma wa, da bahɛ ya te se'em pan'ahɛ ya. Te hon se'em n tone sɛla n de ma'an dela tontɔɔdaana wo Yesu Krista n de se'em la.
62003008	Ge, hon se'em n kelom kɔ'ɔn tona be'em dela Sagona la nɛra. Se'ere n sɔe la, Sagona la pon ton be'em la pin'ileŋɔ poan ha. Te Na'ayenɛ Dayɔa la daa wa'ana la dena mea wa zuo te a sagom Sagona la tooma.
62003009	Gee hon se'em n de Yenɛ bia ka kelom kɔ'ɔn tona be'em. Se'ere n sɔe la, Yenɛ naane n boe ba poan. Bala, a kan kelom kɔ'ɔn tona be'em.
62003010	Wana wa n yelehe soŋa soŋa pa'ala sɛba n de Na'ayenɛ kɔma la sɛba n de Sagona la kɔma. Te se'em n ka tone sɛla n de ma'an, bii se'em n ka tare nɔŋerɛ bo ho tadaana, dagɛ Yenɛ bia.
62003011	Ge yelehom la te ya wom pin'ileŋɔ poan ha la n wana: te to nɔŋɛ taaba.
62003012	To da ana wo Kain se'em n lagom la be'emdaana la ge daa ko' a yebega Abel la. Te bene zuo n daa sɔe, te a daa ko' a yebega wa? La dela yelese'a te a daa tom la daa dagɛ ma'an, ge a yebega la n daa tom yelese'a la n de ma'an.
62003013	Dene poan, n sɔɔnrɔ wa, da bahɛ ya te la eŋɛ ya pakerɛ teŋa wa zuo han yaɛ ya.
62003014	Te to mi' te to ze'ele la kum poan lebe vom poan na. Ton nɔŋɛ to sɔɔnrɔ la zuo te to baŋɛ dena wa. Hon se'em n ka tare nɔŋerɛ kelom bɔna la kum poan.
62003015	Hon se'em n yaɛ ho tadaana dela nɛrekoora. Ya mi' te nɛrekoora ka tare vom sebo n ka tare ba'ahegɔ Na'ayenɛ zen'en la.
62003016	Wana wa n bahɛ te to mina nɔŋerɛ n de sɛla: Yesu Krista daa wa'ana tee ki' bo to. Tomam me sontii, to ki' bo to sɔɔnrɔ.
62003017	Te nɛra han de'a bontata ge nyɛ' te a tadaana bɔta soŋorɛ te a zagahɛ ka soŋɛ en, a wan eŋɛ la wane ta'an yeti enŋa tare nɔŋerɛ bo Na'ayenɛ a suunre poan?
62003018	Bala, n kɔma wa, da bahɛ ya te to nɔŋerɛ wa yenzuo kɔ'ɔn de'a la nɔɔrɛ ma'an. Ge la de'a yelemɛŋɛrɛ nɔŋerɛ ge eta dɛ yɛhera to tooma poan.
62003019	Te dena wa n wan bahɛ te to baŋɛ te to boe la yelemɛŋɛrɛ zen'en la. Wana te to wan ta'an ze'ele Yenɛ nɛŋa la sunkanberɛ.
62003020	Ge to han tɛn'ɛha te to tom la sɛla n ka ane soŋa, to mi' te Yenɛ gane to tɛn'ɛhegɔ ge mina sɛla woo.
62003021	Bala, n zɔ'sonɔ wa, ton ka tɛn'ɛhere te to tom la sɛla n ka ane soŋa la, to yi sɛ' ze'ele soŋa soŋa Na'ayenɛ nɛŋa.
62003022	Ge a bo'ore to sɛla woo te to sohɛ a zen'en. Se'ere n sɔe la, to nane a nɔɔrɛ la, ge eta sɛla n ete a suunre nyɛlom.
62003023	N yeti to eta sɛla, la sɛla n wana: te to nam a Dayɔa Yesu Krista ge nɔŋɛ taaba wo a Dayɔa la n bo to a nɔɔrɛ la se'em la.
62003024	Hon se'em n nane Yenɛ nɔɔrɛ bo mɛ la en, ge te enŋa me bɔna la hɔ. Te dena wa n bahɛ tɔ te to mina te Na'ayenɛ bo mɛ la tɔ. Se'ere n sɔe te to mina dena wa dela Sea la te a dekɛ bo to la zuo.
62004001	Dene poan n zɔ'sonɔ wa, da kɔ'ɔn nam ya sɛba woo n yeti bama tare Sea la. Ge magahɛ ya ba behɛ nya sea la te ba tara la ze'ele la Na'ayenɛ zen'en na bii la ka ze'ele a zen'en na. Se'ere n sɔe la, nɔtɔgɔha ponpɔrɔŋdoma yerege mɛ bɔna zen'en woo.
62004002	Sɛla n wan bahɛ te ya baŋɛ te la dela Yenɛ Sea, bii la dagɛ Yenɛ Sea dela dena wa: se'em woo n yeti Yesu Krista daa wa'an me na la asaala inŋ naanɛ, enŋa daana n tare Sea la te ka ze'ele Na'ayenɛ zen'en na la.
62004003	Ge se'em n ka sakɛ te dena wa dela yelemɛŋɛrɛ, enŋa daana sea la ka ze'ele Na'ayenɛ zen'en na. Yesu Krista diŋdaana la n tom sea kana na. Ya pon wom te ka wan wa'ana. Te nananawa, kaŋa n bala n pon te'ele bɔna kalam teŋa wa zuo wa.
62004004	N kɔma wa, yamam dela Yenɛ nɛreba. Ya pon nyaŋɛ nɔtɔgɔha ponpɔrɔŋdoma la. Se'ere n sɔe la, Sea sɛka n boe yamam poan la tare paŋa gana Sea sɛka n boe teŋa la zuo la.
62004005	Nɔtɔgɔha ponpɔrɔŋdoma wa tɔgɔre la teŋa wa zuo yɛla. Te teŋa wa zuo nɛreba mɛ kɛlɛha ba. Se'ere n sɔe la ba dela teŋa wa zuo dene.
62004006	Ge tomam dela Yenɛ nɛreba. Se'em n mi' Yenɛ, kelehere tomam mɛ. Ge se'em n dagɛ Yenɛ nɛra ka kelehere to. Te dena wa n bahɛ te to mina yɛhera nɛresɛba n tare Sea n de yelemɛŋɛrɛ, la nɛresɛba n tare sea sɛka n de ponpɔrɔma.
62004007	Bala, n zɔ'sonɔ wa, bahɛ ya te to nɔŋɛ ya taaba. Se'ere n sɔe la, nɔŋerɛ ze'ele la Yenɛ zen'en na. Hon se'em n tare nɔŋerɛ dela Yenɛ bia, ge mina Yenɛ.
62004008	Ge se'em n ka tare nɔŋerɛ ka mi' Yenɛ. Se'ere n sɔe la Yenɛ dela nɔŋerɛ.
62004009	Yenɛ n daa pa'alɛ a nɔŋerɛ se'em n wana: a daa tom a Dayɔyeŋa teŋa wa zuo na. Te enŋa zuo te to wan tara vom.
62004010	Dena wa n de sɛla n de nɔŋerɛ. La dagɛ la tomam nɔŋɛ Yenɛ. Ge la dela enŋa n nɔŋɛ tɔ ge tom a Dayɔa te enŋa zuo te to wan nyɛ' to yelebe'ero suguru.
62004011	N zɔ'sonɔ wa, la han de'a Yenɛ n nɔŋɛ tɔ se'em n wana, la dela tomam mɛ nɔŋɛ taaba wo Yenɛ n nɔŋɛ to se'em la.
62004012	Te nɛra se'em nan ka tabelɛ nyɛ' Yenɛ. Te to han nɔŋɛ taaba, Yenɛ boe la tɔ mɛ, ge te a nɔŋerɛ la bɔna la tɔ zo'e zo'e.
62004013	Wana wa n bahɛ te to baŋɛ soŋa soŋa te to bo mɛ la Yenɛ ge te enŋa me bɔna la tɔ. Se'ere n sɔe la, a bo to a Sea la.
62004014	Tomam mɛhe me nyɛ' ya ge yele nɛreba te to Sɔ' tom a Dayɔa te a de'a la teŋa wa zuo faanra.
62004015	Hon se'em n yeti Yesu dela Yenɛ Dayɔa, Yenɛ boe la ho mɛ te hom me bɔna la en.
62004016	Tomam mɛhe mi' ge nam nɔŋse'ere te Yenɛ tara bɔ'ɔra tɔ la. Te Yenɛ dela nɔŋerɛ. Hon se'em n boe la nɔŋerɛ, bo mɛ la Yenɛ ge te enŋa me bɔna la en.
62004017	Te lan de se'em te to tara nɔŋerɛ wo Yenɛ n tare se'em la dela to ta'an sɛ' ze'ele soŋa soŋa Gankerɛ Daarɛ la. To me wan tara dɛ. Se'ere n sɔe la to bɔŋa teŋa wa zuo dela boyena la Yesu Krista n daa boe se'em la.
62004018	Dabeem ka boe nɔŋerɛ poan, nɔŋerɛ zo'e zo'e sa'ahe la dabeem woo. Bala zuo la nɔŋerɛ ka zo'e dabeem daana zen'en. Se'ere n sɔe la se'em n tare dabeem nyɛte la namehegɔ.
62004019	Tomam tare nɔŋerɛ, Yenɛ n nɔŋɛ to yia la zuo.
62004020	Ge nɛra se'em han parom te enŋa nɔŋɛ Yenɛ ge yaɛ a tadaana, a dela ponpɔrɔma. Se'ere n sɔe la, a kan ta'an yeti enŋa nɔŋɛ Yenɛ se'em te a ka nyɛ' la a nini wa. Ge ton yaɛ a tadaana se'em te a nyɛ' la nini.
62004021	Te Yesu Krista n bo to a nɔse'ere dela se'em woo n nɔŋɛ Yenɛ, dela a nɔŋɛ a tadaana.
62005001	Hon se'em n nam te Yesu dela se'em te Yenɛ loe la dela Yenɛ bia. Te hon se'em n nɔŋɛ Sɔ' la, nɔŋɛ a bia la me mɛ.
62005002	Sɛla n bahɛ te to mina te to nɔŋɛ Yenɛ kɔma, dela tomam nɔŋɛ Yenɛ ge nana a nɔɔrɛ la.
62005003	To nɔŋɛ Yenɛ vɔnrɛ dela to nana a nɔɔrɛ la. A nɔɔrɛ la me te a dekɛ bo to la ka kpe'em bo to.
62005004	Se'ere n sɔe la, se'em woo n de Yenɛ bia ta'an nyaŋɛ teŋa wa zuo yɛla. Te ton nam Yesu la zuo te to tana nyaŋera teŋa wa zuo yɛla la.
62005005	Ge se'em ma'an n wan ta'an nyaŋɛ teŋa zuo yɛla la, dela se'emdaana n nam Yenɛ te Yesu dela a dayɔa.
62005006	Yesu Krista ma'an n doohe ko'om soa la ziim ka'arɛ poan wa'ana. Dagɛ la ko'om la ma'an, ge ziim la ko'om zan'an. La dela Sea la n yele to dena wa. Se'ere n sɔe la Sea la dela yelemɛŋɛrɛdaana.
62005007	La dela aseradoma batan' n yeti to dena wa,
62005008	ge ba dela Yenɛ Sea la ko'om la ziim la. Batan' la me zan'an dela boyena.
62005009	To sakere bɔ'ɔra saaleba n yeti sɛla mɛ. Ge Yenɛ n yeti sɛla la gane saaleba n yeti sɛla la mɛ. Enŋa Yenɛ n yele to a dayɔa wa yele.
62005010	Bala, se'em woo n sakɛ bo Yenɛ Dayɔa la, tare yelehom bona wa mɛ ba suunre. Ge hon se'em n ka sakɛ bo Yenɛ dekɛ en yi' la ponpɔrɔma. Se'ere n sɔe la, a daana ka sakɛ sɛla te Yenɛ yɛta yɛhera a Dayɔa poan la.
62005011	Yelehom la dela Na'ayenɛ bo to vom sebo n ka tare ba'ahegɔ. Vom wa me boe la a Dayɔa la zen'en.
62005012	Te hon se'em n sakɛ bo Dayɔa wa tare vom wa mɛ. Ge hon se'em n ka sakɛ bo Yenɛ Dayɔa wa ka tare vom la.
62005013	Ge n golehere dena wa bɔ'ɔra ya. Te yamam sɛba n sakɛ bo Yenɛ Dayɔa baŋɛ te ya tare vom sebo n ka tare ba'ahegɔ Na'ayenɛ zen'en la.
62005014	To mi' te to han sohɛ sɛla woo a zen'en, to ka zote dabeem a nɛŋa. Sɛla te to sohɛ la han dɛna a sunboolom, a kelehere to.
62005015	Te daanse'ere daarɛ woo te to sohɛ en sɛla, a kelehere to. Te ton mi' te dena wa dela yelemɛŋɛrɛ la, to mi' te a bo'ore to sɛla te to sohɛ a zen'en.
62005016	Se'em han nyɛ' te a tadaana tom be'em ge te be'em la ka tare en yɛ'a kum poan, a daana sohɛ bo Yenɛ te a bo en vom sebo n ka tare ba'ahegɔ a zen'en la. N yele dena wa bo la sɛba yelebe'ero n ka tare ba yɛ'a kum poan la. Ge be'em bosebo bo mɛ tara kum kena na. Te la dagɛ la be'em bɔna wa taaba te n yeti ho sohɛ bo Na'ayenɛ.
62005017	Te sɛla woo te ho tom te la ka ana soŋa dela be'em. Ge be'em bosebo bo mɛ ka tara kum kena na.
62005018	Ge to mi' te Yenɛ kɔma kɔ'ɔn ka tona be'em daarɛ woo. Se'ere n sɔe la, Yenɛ Dayɔa la n behere ba te sɛla ka paara ba ge gura ba te be'emdaana la kan ta'an eŋɛ ba sɛla.
62005019	To mi' te tomam dela Yenɛ dene, la teŋparɛ wa zan'an n pon bɔna be'emdaana la nu'uhen la.
62005020	To mi' te Yenɛ Dayɔa la wa'ana bo to bɔkerɛ, te la to ta'an mina yelemɛŋɛrɛ Yenɛ la. Tomam boe me la yelemɛŋɛrɛ Yenɛ la a dayɔa Yesu Krista. Yenɛ dena wa n de yelemɛŋɛrɛdaana, te vom bona dɛna vom sebo n ka tare ba'ahegɔ la.
62005021	Dene poan n kɔma wa, tara ya ya mɛhe soŋa soŋa, ge da dekɛ ya ya mɛhe bo baga.
63001001	Mam Yon se'em n de keema la, n golehere gɔŋɔ wa bɔ'ɔra pɔgɔsoŋa wa se'em te Yenɛ loe la ka kɔma. Ge la dagɛ la mam ma'an n nɔŋɛ hɔ. Sɛba woo n mi' yelemɛŋɛrɛ la me nɔŋɛ ho mɛ.
63001002	Se'ere n sɔe la to dole la yelemɛŋɛrɛ la ge enŋa me wan bɔna la tɔ daarɛ woo.
63001003	To Sɔ' Yenɛ la a Dayɔa Yesu Krista tare zo'ohogɔ ge zɔ' to ninbɔn'ɔn ge bo to sunma'ahom. Wana wa wan bɔna tomam sɛba n tare nɔŋerɛ la yelemɛŋɛrɛ.
63001004	N poorɛ daa pee ya la mam n daa baŋɛ te ho kɔma basɛba dole yelemɛŋɛrɛ la wo to Sɔ' Na'ayenɛ n bo to a nɔɔrɛ se'em la.
63001005	Bala, n soma, n yeti ho mɛ te ho bahɛ te to nɔŋɛ taaba. Te dena wa dagɛ la yelepaalɛ te n golehɛ bɔ'ɔra ho wa. Te dela nɔse'ere te to pon wom pin'ileŋɔ ha.
63001006	Te nɔŋdena wa te n yɛta wa vɔnrɛ dela to nana a nɔɔrɛ la to bɔŋa poan. Te nɔɔrɛ la te ya zan'an la pon wom pin'ileŋɔ poan ha dela dena wa: ya zan'an bɔna la nɔŋerɛ.
63001007	Ponpɔrɔŋdoma zo'e zo'e yehe yeregɛ teŋa wa zuo zan'an poan mɛ. Nɛresɛba n ka sakɛ te Yesu Krista ka wa'ana wo nɛresaala n ane se'em la. Nɛrebana dela ponpɔrɔŋdoma ge me dɛna Krista diŋdoma.
63001008	Behɛ ya soŋa la ya da bɔ'ɔrege yan tom sɛla zuo la bahɛ ge ya wan ta to'e ya yɔɔrɛ.
63001009	Ge nɛrese'em n ka dole Yesu Krista n pa'alɛ se'em la, ge tara potɛn'ya ayi' ayi', dagɛ Yenɛ nɛra. Ge nɛrese'em n dole a pa'alegɔ la dela to Sɔ' la a Dayɔa la nɛra.
63001010	Bala, se'em han wa'an ya yire na ge ka dɔla la pa'alekona wa, da to'e ya en. Da pon yele ya en te sunma'ahom wan bɔna la en.
63001011	Te nɛrese'em daana n bo nɛra ena wa zaanrɛ lagom de'a la boyena la en tona be'em.
63001012	N tare yɛla zo'e zo'e te n yele ho, ge n kan golehɛ ba eŋɛ gɔŋɔ poan bo ho na. N tɛn'ɛhe te n nyɛ' ho dabeha wa. Te han wa'ana, to wan nyɛ' taaba sɔnhɛ. Bala, te to wan tara popeelom.
63001013	Ge ho soma se'em te Yenɛ loe te a dɔla Yesu sore la kɔma po'ohere ho na.
64001001	Mam Yon se'em n de keema la n golehere gɔŋɔ wa bɔ'ɔra la n zɔ'soŋɔ Gaius se'em te n nɔŋɛ la yelemɛŋɛrɛ poan.
64001002	N zɔ'soŋɔ Gaius, n po'ohere te sɛla woo wan de'a ma'an bo ho. Ge te ho me wan de'a ho mea wo mam baŋɛ te ho dole la Yesu soŋa soŋa la.
64001003	Te n poore daa pee mɛ. Se'ere n sɔe la, to sɔɔnrɔ la basɛba daa paɛ na yele hon birikina la se'em wo hon pon bɔna daarɛ woo la birikina la se'em la.
64001004	Sɛla ka boe bahɛ te mam poorɛ ba'a pee wo mam wom te n kɔma la bo mɛ la yelemɛŋɛrɛ la.
64001005	N zɔ'soŋɔ, ho dela birikina la hon tone se'em bɔ'ɔra to sɔɔnrɔ la, la ban pon daa de'a saama ho zen'en wa.
64001006	Ba yele ho nɔŋerɛ la yele bo lagaŋɔ la n boe kalam la. Kpeŋe ho mɛŋa ge soŋɛ ba soŋse'ere taaba n wan eŋɛ Yenɛ suunre nyɛlom te ba doohe ba sɔrɔɔ mea.
64001007	Se'ere n sɔe la, ba yehe ba sɔrɔɔ mea te ba tom la Yesu Krista yu'urɛ la zuo. Ba me ka to'e soŋse'ere sɛba n dagɛ Yesu dɔlɔba la zen'en.
64001008	Bala tomam sɛba te Yesu pa'ala la n de to soŋɛ ba, te tomam me wan tara se'ere te to tom po'e yelemɛŋɛrɛ la.
64001009	N daa golehɛ gɔŋpeka bo lagaŋɔ la na, ge Diotrepes se'em n nɔŋɛ te a de'a ba zuodaana la ka bote a yu'ɛ toberɛ kelehe mam yele se'em la.
64001010	Bala n han ta wa'ana n wan tara sɛla te a eŋɛ la na. La tɔgɔyooro la te a tɔgɔra to yele la, la ponpɔrɔŋseto te a yɛta la. Ge lana wa ma'an ka seke en. To sɔɔnrɔ la han wa'ana, a kan to'e ba soŋa soŋa, ge a gu' sɛba n bote ba to'e ba ge teregɛ te ba sa'ɛ ba lagaŋɔ la poan.
64001011	Dene poan, n zɔ'sonɔ wa, da eŋɛ ya sɛla n ka ane soŋa, ge eŋɛ ya sɛla n ane soŋa. Ge se'em n tone sɛla n ka tone soŋa nan ka mi' Na'ayenɛ n ane se'em. Te se'em me n tone sɛla n ane soŋa dela Na'ayenɛ nɛra.
64001012	Ge han dɛna Demetrius, nɛra woo tɔgɔre la yelesoma yɛhera a yele. Yelemɛŋɛrɛdoma la me tɔgɔre dena wa mɛ. Tomam me tɔgɔre dena wa me, ge ho mi' te tomam yele sɛla la dela sera.
64001013	N tare yɛla zo'e zo'e te n yele ho, ge n kan bote te n golehɛ ba eŋɛ gɔŋɔ poan bo ho na.
64001014	N tɛn'ɛhe te n nyɛ' ho dabeha wa. Te han wa'ana, to wan nyɛ' taaba sɔnhɛ. Sunma'ahom wan bɔna la hɔ. Ho zɔdoma waabe po'ohere hɔ na. Po'ohɛ to zɔdoma la ayema ayema bo to.
65001001	Mam Yude se'em n de Yesu Krista yameŋa ge dɛna Yames yebega la n golehɛ gɔŋɔ wa. N golehe bɔ'ɔra la sɛba te to Sɔ' Na'ayenɛ yi' ba te ba dɛna nɛreba ge nɔŋɛ ba ge te Yesu Krista gura ba la.
65001002	Na'ayenɛ wan zɔ' ya ninbɔn'ɔn ge bo ya sunma'ahom la nɔŋerɛ.
65001003	N zɔ'sonɔ wa, n daa kpe'eŋere n mɛŋa te n golehɛ bo ya yɛhera la faanrɛ la te Na'ayenɛ bo to la. Ge nananawa n daa le tɛn'ɛhɛ dɛ te la sona te n golehɛ bo ya te ya sɛ' ze'ele soŋa soŋa la zabɛ po'e yetɔgom la te Na'ayenɛ dekɛ zan'an zan'an bo a nɛreba la.
65001004	Se'ere n sɔe la nɛresɛba n ka zote Na'ayenɛ le'ehɛ lagom bɔna la ya. Ba dela sɛba n dole teera yetɔgom sebo n yeti yɛhera Na'ayenɛ zo'ohogɔ la ge ton yɛta te ho ta'an tona yalomtooma. Ba zagahɛ Yesu Krista se'em n de to Daana zan'an zan'an la.
65001005	N bote n tɛɛn ya dena wa mɛ ge la yan pon mina dɛ wa. To Daana n daa pon tare a nɛreba yehe Egipt teŋa poan la, ge a me daa sagom basɛba n daa ka sakɛ bo en la mɛ.
65001006	Ya me mina te Na'ayenɛ soŋoreba basɛba n daa boe ge ka tara be'em ge daa nya lebege tona be'em la. Na'ayenɛ lobe ba bahɛ lika poan wo pakadeen la te ba bɔna bini daarɛ woo gura gankerɛ daarɛ.
65001007	La dela boyena la sɛla n daa eŋɛ Sodom la Gomora la teŋse'ehe n daa lɛm bini la. Ba daa tone be'em la yalomtooma. Ban daa ete dena wa, Na'ayenɛ daa dekɛ la bugum sagom ba. Dena wa dela makerɛ bo nɛresɛba n tone be'em te Na'ayenɛ wan dekɛ ba eŋɛ bugum poan wuuha.
65001008	Te dena mea n bala te nɛrebana wa eta wa. Ba zaanheŋɔ la bahɛ ba te ba tona be'em ba yalomtooma bɔŋa la poan. Ba zagahɛ Na'ayenɛ paŋa la ge toora sɛba n boe Na'ayenɛ Sɔ'ɔlom la poan la.
65001009	Na'ayenɛ soŋoreba Mikael se'em de ba nɛŋadaana la n yuun daa ŋmɛ' nɔkpe'ene la sagona yɛhera la se'em n wan dekɛ Moses iŋa la, a yuun daa ka toore en la kan'be'ero. A daa yeti, Na'ayenɛ wan gankɛ hɔ.
65001010	Ge nɛrebana wa toore la yelese'a te ba ka bɔkɛ. Yelese'a te ba bɔkɛ ane me wo dunhe n ka tare yam se'em la. Te yele ane me wa n koore ba.
65001011	Ba wan nyɛ' namehegɔ mɛ. Ba doohe la sɔrɔɔ seko te Kain daa doohe la. Ligiri zuo te ba dekɛ ba mɛhe tona ŋmɛlematooma wo Balaam n yuun tom se'em la. Ba ŋmɛregɛ zabera la Na'ayenɛ wo Kora la, ba mɛ wan nyɛ sagaŋɔ wo enŋa la.
65001012	Nɛrebana wa han ta lagom bɔna ya lagaŋɔ dia poan, ba dela sɛba n daane. Ba kɔ'ɔn dita mɛ ge la'ara ge bɔta ba diiha la ba mɛhe ma'an. Ba ane me wo saŋgbanɛ n ziire tɔla ge te saaka ni' la. Ba ane me wo tia n ka wone sɛla la, ge te ba vɔn' en la a nyɛga te a ki' ba'ahɛ zan'an zan'an la.
65001013	Ba ane me wo ko'mi'inhe la. Se'ere n sɔe la, nɛreba nyɛ' te ba vi' tooma la wo ban nyɛ' te fulunfuka ko'mi'inhe poan se'em la. Ba ane me wo ŋmarebibihe n ka mi' ban ye zen'an, te Na'ayenɛ wan dekɛ zen'sɛka n de lika te ba bɔna bini wuuha la.
65001014	Enok se'em n yuun de Adam yaaŋa boyopɔe daa pon soolom dena wa mɛ yɛhera ba yele. A daa soolom yeti, Behɛ ya, To Daana Na'ayenɛ wa'ana la a soŋoreba tuha kekeko!
65001015	A han wa'ana, a wan gankɛ la ba woo ge sagom sɛbadoma woo n tone yalomtooma la sɛla woo te ba tona la, la tɔgɔyooro la woo te sɛba n ka zote Na'ayenɛ la tɔgɔra bɔ'ɔra Na'ayenɛ.
65001016	Nɛrebana wa daarɛ woo gan'angere mɛ ge nyɔna taaba. Ba dole la ba mɛhe potɛn'ɛra n bote se'em la. Ba ŋmɛ'ɛre la ba nyɔn'ɔnrɔ pa'ala ba an se'em ge bɛlegera nɛreba te ba ta'an to'e sɛla.
65001017	Ge n zɔdoma wa, tɛnra ya to Daana Yesu Krista tontoneba la n daa yele ya se'em wonse'eren ha la.
65001018	Ba daa yele ya yeti, Dabeha la han ta pɔnra, nɛreba wan wa'ana kɛɛta ge dɛna nɛresɛba n dole ba mɛhe suunre n bote se'em.
65001019	Nɛrebana wa n tare yelehego kena na. Ba kɔ'ɔn tona la ba mɛhe potɛn'ɛra n bote se'em la ge me ka tara Sea la.
65001020	Ge han dɛna yamam, n zɔ'sonɔ wa, kpeŋere ya ya mɛhe la ya kɔ'ɔn zɔ'ɔra la ya nam se'em la poan ge soha Yenɛ Sea la paŋa poan,
65001021	ge bone ya la Na'ayenɛ nɔŋerɛ la ge gure to Daana Yesu Krista te ninbɔn'ɔn la zuo a wan bo to vom sebo n ka tare ba'ahegɔ.
65001022	Tare ya ninbɔn'ɔn bɔ'ɔra sɛbadoma n tɛn'ɛhere boyi' boyi' la,
65001023	la zɛ' ya sɛba yehe bugum la poan la tare ya ninbɔn'ɔn bo sɛba me n tone toonbe'ero. Ge tare ya dabeem yehera ba etegɔ. Da dekɛ ya mɛhe lɛm sɛba n tone be'emtooma la.
65001024	Nananawa, pɛnka bo se'emdaana n gu' ya te ya kan lu' ge wan tare ya paɛ a nɛŋan na soŋa soŋa la popeelom ge te tuure ka bɔna ya poan.
65001025	Ge to Sɔ' Na'ayenɛ deyena ma'an, se'em n de to faanra la to Daana Yesu Krista zuo la, tare pɛnka la na'ahegɔ, la paŋa la kpe'eŋo wo n daa pon tara pin'ileŋɔ poan ha la nananawa la daarɛ woo. Taarɛ.
66001001	Gɔŋkona wa liligere la Yesu Krista yɛla, Yenɛ n bo en yɛla la te a dekɛ pa'alɛ a yamehe sɛla n wan eŋɛ nananawa. A tom la a soŋora te a lilige yɛla ana wa bo a yameŋa Yon.
66001002	Sɛla woo te Yon wom n la wana: Yenɛ yelehom la, la yelemɛŋɛrɛ la te Yesu Krista tɔgɛ la la sɛla woo te a nyɛ' la.
66001003	Popeelom boe sɛbadoma n kaanlɛ gɔŋkona wa n golehɛ yɛta sɛla n wan wa'an pooren na. Popeelom boe sɛbadoma n kelehe yetɔgom sebo te ba mɔɔlɛ wa ge nana sɛla te ba golehe eŋɛ gɔŋɔ wa poan wa la. Se'ere n sɔe la, dabaherɛ la pɔnre te wana wa woo wan eŋɛ.
66001004	Mam Yon n golehere bɔ'ɔra lagaŋɔ toyopɔe la n boe teŋse'ehe n lɛm Asia teŋa poan la. Yenɛ zo'ohogɔ la a sunma'ahom wan bɔna la ya. Yenɛ se'em n boe wa, la se'em n daa pon bɔna, la se'em n wan bɔna wuuha la sɛɛhe seyopɔe la n boe a Sɔ'ɔlom la poan la,
66001005	la Yesu Krista. Enŋa n de se'em n tɔgɔre yelemɛŋɛrɛ ge dɛna yiadaana ta a vo'e a kum poan ge me dɛna nadoma naba teŋa wa zuo. A nɔŋɛ tɔ ge ki' to'e to, to yelebe'ero poan bahɛ.
66001006	A bahɛ tɔ te to dɛna malemadoma buuri bɔna a Sɔ'ɔlom la poan tona bɔ'ɔra a Sɔ' Yenɛ. Pɛnka la paŋa wan bɔna la Yesu Krista daarɛ woo. Taarɛ.
66001007	Behɛ ya Yesu n bala n ze'ele saŋgbana zuo kena na la. Nɛra woo wan nyɛ' en, la sɛba n daa lo' en la kanɛ la wan nyɛ' en. Nɛra woo n boe teŋa wa zuo wan kele a zuo mɛ. Bala n yeti la eŋɛ. Taarɛ.
66001008	Na'ayenɛ to Yenɛ se'em n de Gaŋɛ Zan'an Yenɛ la se'em n boe, la daa pon bɔna, la wan bɔna wuuha wa yeti, Mam n de Pin'ileŋɔ la Ba'ahegɔ.
66001009	Mam Yon n de ya sɔɔn la ayema. Ge me lagom namehera la ya, to bɔŋa Yesu sore la, la a Sɔ'ɔlom la poan, la sundin'inhegɔ. Mam daa mɔɔlɛ la yelesoma la, te ba daa nyɔkɛ mam ta bahɛ Patmos n de teŋpeka bɔna ko'om teŋasoka ha la te n nyɛ namehegɔ.
66001010	Na'ayenɛ daarɛ la, a Sea la daa kɔ'ɔn tona la mam mɛ, ge te n daa wom te nɛra ayema vɔɔla n pooren wo tentanɛ la
66001011	yeti, Golehɛ sɛla te ho nyɛ' wa la ho dekɛ gɔŋɔ la ta bo lagaŋɔ toyopɔe la n boe Epesus la Smirna la Pergamum la Tiatira la Sardis la Piladelpia la Laodisea tenhen poan la.
66001012	Te mam ŋmɛregɛ te n behɛ ane n tɔgɔre bɔ'ɔra mam. Te mam n ŋmɛregɛ, n daa nyɛ' la sanlema butolela ze'elehe bonkanra seyopɔe.
66001013	Te ba teŋasoka, sɛla n daa ze' ana wo asaala yɛ' fuwoko te ko paara a na'ma zan'an la te sanlema sɛganɛ kantɛ lo' a nyɔn'ɔn bɔba la.
66001014	A zuo la a zonto daa pelege mɛ yere yere. Ge te a nini daa nyagera wo bugum la.
66001015	A natala daa nyagere mɛ wo nyɔgom te ba duuhe la bugum la. Te a konkore damena wo ko'om n surugere la paŋa na la.
66001016	A gurɛ la ŋmarebibihe seyopɔe a zuɔ nu'o, te so'a te ka gɛɛrehe seyi' la dita ze'ele a nɔɔrɛ poan yehe na. A nɛŋa la daa nyagere mɛ wo yentule la.
66001017	Te mam n nyɛ' en la, n daa lu' la a nɛŋan wo n ki' me la. Te a dekɛ a zuɔ nu'o pagalɛ mam ge yeti, Da zɔta dabeem. Te mam n de Pin'ileŋɔ la Ba'ahegɔ.
66001018	Mam vɔe mɛ. N daa ki' mɛ, ge behɛ, n vɔe mɛ, bɔna wuuha. Mam n sɔe kum la ke'endoma n boe zen'an la behera.
66001019	Bala, golehɛ yelese'a to ho nyɛ' nananawa la yelese'a n wan eŋɛ pooren.
66001020	Ge ŋmarebibihe seyopɔe la te n zanla n zuɔ nu'o wa la sanlema butolela ze'elehe te ho nyɛ' wa vɔnrɛ dela. Te ŋmarebibihe seyopɔe la dela lagaŋɔ toyopɔe la soŋoreba n bala. Ge te sanlema butolela ze'elehe seyopɔe la me dela lagaŋɔ toyopɔe la.
66002001	Golehɛ la ho bo soŋora se'em n boe lagaŋseko n boe Epesus teŋa poan la. Yetɔgom wa ze'ele la se'emdaana n gorɛ ŋmarebibihe seyopɔe a zuɔ nu'o ge kena kaara sanlema butolela ze'elehe seyopɔe la.
66002002	N mi sɛla te ya eŋɛ. N mi yan tom se'em ge din'inhe suunre se'em. N mi' te ya ka to'ohere sɛba n tone be'em. Ya me ne magahɛ sɛba n yeti bama dela Yesu tontoneba ge dagɛna la behɛ mɛ. Ya nyɛ' te ba dɛna la ponpɔrɔŋdoma.
66002003	Ya din'inhe suunre. Ya namehɛ yɛla mam zuo ge me ka zagahɛ te ya kan dɔla mam.
66002004	Ge yele dena wa te mam tara la ya. De dela ya ka nɔŋɛ mam nananawa wo yan daa nɔŋɛ mam se'em yia la.
66002005	Behɛ ya yan tue se'em! Bala tee ya ya potɛn'ɛra ya yelebe'ero tooma poan gee ete ya wo yan daa ete se'em yia la. Ge ya han ka tee ya potɛn'ɛra ya yelebe'ero tooma poan, n wan wa'ana dekɛ ya butolela n ze' se'em poan la ge te a ka le bɔna zen'kaŋa yɛ'ɛha.
66002006	Ya yelesonɛ dela yamam n yaɛ sɛla te Nikolaitasdoma daa eta la, wo mam n yaɛ a se'em la.
66002007	Se'em n tare toba a kelehe sɛla te Yenɛ Sea la tɔgɔra bɔ'ɔra lagaŋɔ la. Hon se'em n nyaŋɛ sɛ' ze'ele di' nɛŋa, n wan bo en sore te a di' vom tia la n boe Yenɛ va'am la poan la wɔla.
66002008	Golehɛ bo soŋora la n boe lagaŋɔ seko n boe Smirna teŋa poan la. Yetɔgɔbɔna wa ze'ele la se'emdaana n daa ki' ge vo'e la zen'en na.
66002009	N mi' ya daaŋɔ la. N mi' te ya dela nahadoma. Ge yelemɛŋɛrɛ poan, ya dela bontateba. N mi' be'em yetɔgom sebo te sɛba n dekɛ ba mɛhe te bama dela Yudoma ge dagɛna la tɔgɛ bo ya la. Ba dela lagaŋseko n dole Dima la.
66002010	Da tare ya dabeem la namehe seko n wan wa'ana la. Behɛ ya, sagona la wan magahɛ ya yɛhera la ya sɛba te ba wan nyɔkɛ eŋɛ pakadeen. Ya daaŋɔ la wan bɔna dabeha pia ma'an. Bala, kelom nam ya mam la han pon de'a la ya ki', ge n wan bo ya vom sebo n ka tare ba'ahegɔ te la dɛna ya yɔɔrɛ.
66002011	Se'em n tare toba a kelehe sɛla te Yenɛ Sea tɔgɔra bɔ'ɔra lagaŋɔ la. Ge sɛba n nyaŋɛ la yi'i kum la kan paɛ ba.
66002012	Golehɛ bo soŋora la n boe lagaŋɔ seko n boe Pergamum teŋa poan la. Yetɔgɔbɔna wa ze'ele la se'em n tare so'a la te ka gɛɛrehe seyi' la dita la zen'en na.
66002013	N mi' yan boe zen'an. Ya boe zen'an te Dima la sɔna behera la. Ge ya kelom dɔla mam ma'an mɛ. La ban daa ta ko' Antipas n de mam yelemɛŋɛrɛ nɛra, Dima la sɔ'ɔlom poan la.
66002014	Ge yɛla fiin wa te n tara la ya. Ya poan, ya sɛba boe dɔla Balaam pa'alegɔ la. Se'em n daa pa'alɛ Balak te a bahɛ te Israel teŋa nɛreba ton be'em yɛhera la ban di' disɛka te ba kanbɛ baga, ge tom yalomtooma.
66002015	Bala mea, te ya tare nɛreba ya zen'en te ba dɔla Nikolaitasdoma pa'alegɔ la.
66002016	Bala, tee ya potɛn'ɛra ya yelebe'ero tooma poan. Han dagɛna bala, n wan dekɛ so'a la n ze'ele n nɔɔrɛn na la wa'an nananawa na zabɛ la nɛrebama.
66002017	Se'em n tare toba a kelehe sɛla te Yenɛ Sea la tɔgɔra bɔ'ɔra lagaŋɔ la. Sɛba n nyaŋɛ n wan bo ba disɛka n sogɛ. N me wan bo ba ayena ayena kugupeela. Te ba wan golehɛ yu'urɛ paala eŋɛ bini. Nɛnɛra kan baŋɛ sɛla te ba golehɛ eŋɛ bini la han dagɛna la se'emdaana n to'e de ma'an la n wan baŋɛ.
66002018	Golehɛ la ho bo soŋora se'em n boe lagaŋɔ la boe Tiatira teŋa poan la. Yetɔgɔbɔna wa ze'ele la Yenɛ Dayɔa la zen'en na. A nini nyagere mɛ wo bugum la ge te a na'ma nyagera wo nyɔgom te ba suuhe la bugum la.
66002019	N mi' yan ete sɛla la. N mi' ya nɔŋerɛ la, la ya birikina la, la ya tooma la, la ya sundin'inhegɔ la. N mi' te ya tone kekeko nananawa gana yan daa tone se'em yia la.
66002020	Yelese'ere te n tara la ya dela dena wa. Ya to'e Yezebel n de pɔka la, yi'ira a mɛŋa te enŋa dela Yenɛ tontona la, pan'ahɛ Yenɛ yamehe. A pan'ahɛ ba yɛhera la a pa'alegɔ poan, te ba tom yalomtooma ge dita baga dia.
66002021	N bo en sore te a tee a potɛn'ɛrɛ a be'em poan. Ge a ka bote a tee a potɛn'ɛrɛ a yalomtooma la poan.
66002022	Bala, n wan bahɛ te ban'an nyɔkɛ en. Ge n me wan namehɛ sɛba n gan' la en te ba tona kabonhe la. N wan eŋɛ dena wa nananawa, han dagɛna la ba tee la ba potɛn'ɛra toonfɛn'ɛha se'a te ba tom la en la.
66002023	N me wan ko' sɛba n dole en la, te lagaŋɔ la woo baŋɛ, te mam de se'em n mi' asaala potɛn'ɛrɛ la n tɛn'ɛhɛ sɛla. N wan yɛ' ya woo yɛhera la sɛla te ya tom.
66002024	Yamam sɛba n boe Tayatira teŋa poan la, ka doohe be'em pa'ale kona wa. Ya ka zamehɛ sɛla te nɛreba yi'ira Dima ninmɔ'ɔrɛ yɛla la. N yele ya te n kan dekɛ yɛla pa'ahɛ ya.
66002025	Ge ya kelom kɔ'ɔn tona toonsoma ge gura te n ta lebe na.
66002026	Ge se'em woo n nyaŋɛ, ge kelom tona mam n bote se'em ta paɛ ba'ahegɔ, n wan bo en paŋa te a sɔna teŋhe behera.
66002027	Ho wan wɔnregɛ ba la kuto doore, ho wan wɔnre ba burɛ wo yɔgɔrɔ dokɔ la.
66002028	Paŋa sɛka te n bɔ'ɔra ba la ane wo mam to'e paŋsɛka n sɔ zen'en sɔna behera la. N me wan bo ba belomŋma'arɛ.
66002029	Se'em n tare toba a kelehe sɛla te Yenɛ Sea tɔgɔra bɔ'ɔra lagaŋɔ la.
66003001	Golehɛ bo soŋora se'em n boe lagaŋɔ la n boe Sardis teŋa poan la. Yetɔgom wa ze'ele la se'em n tare sɛɛhe seyopɔe la n ze'ele Yenɛ zen'en na la, la ŋmarebibihe seyopɔe la. N mi' te nɛreba tɛn'ɛhɛ te ya vɔe ge ya ki' mɛ.
66003002	Bala, ihege ya mɛ la ya gorɛ sɛla te ya nan tara wa kpe'eŋkpe'eŋo ge te de baŋɛ ki' zan'an zan'an. Te mam baŋɛ ya te sɛla te ya eŋɛ la dagɛ ma'an n Yenɛ nɛŋan.
66003003	Bala tɛnra ban daa pa'alɛ ya se'em la la sɛla te ya daa wom la. Nana ya a, ge tee ya potɛn'ɛra ya yelebe'ero la poan. Ya han ka ihege, n wan wa'an daanse'ere daarɛ te ya ka mina wo nayiga la.
66003004	Ya fiin wa Sardis teŋa poan la futo n ka tare dɛngerɔ. Ya wan yɛ' futo n ane fa'a kena la mam. Se'ere n sɔe la, ya nare bala.
66003005	Sɛba n nyaŋɛ la wan yɛ' futo n ane fa'a wana. N me kan saalom ba yu'ura vom yu'ura gɔŋɔ la poan bahɛ. N wan ze'ele n Sɔ la a soŋoreba nɛŋan yeti ba dela mam nɛreba.
66003006	Se'em n tare toba a kelehe sɛla te Yenɛ Sea yɛta bɔ'ɔra lagaŋɔ la.
66003007	Golehɛ bo soŋora se'em n boe lagaŋɔ la n boe Piladelpia teŋa poan la. Yetɔgɔbɔna wa ze'ele la se'em n de Fa'a la yelemɛŋɛrɛdaana la zen'en na. Enŋa n zanle David kparehega la. A han yu'ɛ koleŋa la, se'em ka boe wan ta'an yo' dɛ. A han le yo', se'em ka boe wan ta'an yu'ɛ.
66003008	N mi' sɛla te ya eta. N mi te ya paŋa ka zo'e, ge ya kelom dɛna la birikindoma bo mam pa'alɛ se'em la. N yu'ɛ koleŋa biŋe ya te se'em kan ta'an yo' ka.
66003009	Ge behɛ ya, ya sɛba boe la Dima la lagaŋɔ la poan ge dɛna ponpɔrɔŋdoma. Ba dekɛ ba mɛhe te bama dela Yudoma. Ge ba dagɛ. N wan bahɛ ba te ba wa'ana dɔnbelɛ teŋa ya nɛŋan. N wan bahɛ te ba baŋɛ te n nɔŋɛ ya.
66003010	Ge yan dole mam nɔɔrɛ din'inhe suunre la zuo, n wan to'e ya bahɛ daanseko n ye teŋa wa zuo woo na la, te ko magahɛ la nɛreba teŋa wa zuo behɛ.
66003011	La kan yuue la mam lebe na. Bala, kelom kɔ'ɔn tone ya sɛla n ane soŋa te se'em da ta'an fan' sɛla te ya to'e la.
66003012	N wan bahɛ te sɛba n nyaŋɛ la dɛna zɛɛnrɛ sɛ' ze'ele Yenɛ Yire la poan, kan malom yehe bini. N wan golehɛ n Yenɛ yu'urɛ la a teŋa la yu'urɛ labelɛ ba. A teŋa la me dela Yerusalem teŋpaalega la. De yeti de ze'ele la n Sɔ' Yenɛ zen'en, saazuo ha sige na. N me wan golehɛ n yu'urɛ paalega la eŋɛ a zuo.
66003013	Se'em n tare toba a kelehe sɛla te Yenɛ Sea yɛta bɔ'ɔra lagaŋɔ la.
66003014	Golehɛ bo soŋora se'em n boe lagaŋɔ la n boe Laodisea teŋa poan la. Yetɔgɔbɔna wa ze'ele la se'emdaana yu'urɛ n de Taarɛ la zen'en na. Enŋa n de yelemɛŋɛrɛdaana ge seren tɔgɔra la sɛla te a nini nyɛ'. Enŋa daa pɔhɛ sɛla woo poan te Yenɛ naam la.
66003015	N mi' ya eŋɛ sɛla. N mi' te ya ka nɔŋɛ mam ge me ka le yaɛ mam. Mam poorɛ wan pee ne ya han nɔŋɛ ne mam bii ya yaɛ mam mɛ.
66003016	Ge yan dagɛ ba se'em la ge tɛn'ɛha boyi' boyi' la zuo, n wan dige ya n nɛŋan.
66003017	Ya yeti te ya dela bontateba tara sɛla woo te ya bɔta. Ge ya ka mi' yan tare ninbɔn'ɔn ge ka mina ya mɛhe n boe zen'an se'em. Ya dela nahadoma, ze'a beele ge de'a fɔɔhe.
66003018	Mam ka'an ne ya te ya da' sanlema mam zen'en. Sanlema sera sera la ya ta'an de'a bontateba. Ya me da' futo n ane fa'a la ya yɛ' pin' ya beele wa n bo'ore ya vi' wa. Ya me le da' tiim la ya sɔn' ya nini la la ya ta'ana nyɛta.
66003019	Mam tanhe ge nameha sɛba te n nɔŋɛ. Bala mɔ'ɛ ya nini la tee ya potɛn'ɛra ya yelebe'ero poan.
66003020	Behɛ ya, mam ze' la koleŋa nɔɔrɛn ŋmɛ'ɛra. Se'em n wom ge yu'ɛ, n wan kɛn' a yire la na, di' la en ge te enŋa me di' la mam.
66003021	Bala, sɛba n nyaŋɛ, n wan bo ba sore te ba zin'ire lɛm mam n na'am gɔŋɔ la zuo. Wo mam n nyaŋɛ se'em nya zin'an lɛm n Sɔ' na'am gɔŋɔ la zuo la.
66003022	Se'em n tare toba a kelehe sɛla te Yenɛ Sea yɛta bɔ'ɔra lagaŋɔ la.
66004001	Yele dena n tole la, n daa behɛ mɛ nyɛ' te koleŋa yu'ɛ saazuo ha. Te nɛra se'em n vole wo tentanɛ, te n pon wom te a tɔgɛ bo mam yeti, Zom kalam na te n pa'alɛ hɔ sɛla n wan eŋɛ pooren.
66004002	Te bilam bilam te Yenɛ Sea la kɔ'ɔn tona la ma. Saazuo ha la, te na'am gɔŋɔ bɔna bini te nɛra zin'an bini.
66004003	Se'em n zin' bini la nɛŋa daa nyagere mɛ wo am la mɔlebagenɛ sanlenkuga la. Gumatia tanhɔ te a wonɛ beheŋa kuga me n daa kae dɛ bahɛ teŋasoka.
66004004	Na'am gɔnɔ pihiyi' la banaahe n kae na'am gɔŋɔ la bahɛ teŋasoka. Kpɛ'ɛndoma pihiyi' la banaahe daa zin' ba zuto. Ba daa yɛ' la futo n ane fa'a ge vuga sanlema muhe.
66004005	Saa n nyagere ge tanhera ge suna na'am gɔŋɔ la poan na. Bugum boyopɔe n daa dite na'am gɔŋɔ la nɛŋan. Bugum boyopɔe la dela Sɛɛhe seyopɔe la n ze'ele Yenɛ zen'en na la.
66004006	Na'am gɔŋɔ la nɛŋan sɛla gan' ana wo ko'kantɛ nyagera wo beheŋa la. Bondoma banaahe n bo teŋasoka kae na'am gɔŋɔ la. Ba nɛhe la ba pɔya zan'an daa tare la nini.
66004007	Bondoma la se'em n de yiadaana la ane me wo gbegenɛ la. Boyi' daana la ane me wo lɔlega la. Batan' daana la tare la nɛŋa te ka ana wo asaala nɛŋa la. Gee te bonaahe daana la ana wo tuguho la.
66004008	Bondoma wa banaahe la ayema woo tare la kelompagehe seyoobe, ge te nini pin' kelompagehe la poan la yeŋa zan'an. Ba yuune mɛ wontɛɛŋa la yu'uŋɔ ka gɔ'ɔra yeti, Fa'a, fa'a, fa'a dela Na'ayenɛ to Yenɛ, Gaŋɛ Zan'an Yenɛ. A dela se'em n daa boe, kelom bɔna, ge wan wa'ana.
66004009	Ge kelompagehedoma banaahe la yuune yuuma n tare pɛnka, la na'ahegɔ, la po'ohegɔ bɔ'ɔra se'emdaana n zin' na'am gɔŋɔ la bɔna wuuha la. Te kelompagehedoma banaahe la han ne ta yuun bala,
66004010	kema pihiyi' la banaahe la ne lu la teŋa na'ahe se'emdaana n zin' na'am gɔŋɔ la poan la bɔna wuuha la. Ba ne vuguhe ba sanlema muhe la mɛ lobe bahɛ na'am gɔŋɔ la nɛŋan ge yeti,
66004011	To Na'ayenɛ la to Yenɛ, ho nare hɔ to'e pɛnka, la na'ahegɔ, la paŋa. Se'ere n sɔe la hon naam sɛla woo. La dela hon sunboolom la zuo te ba bɔna wa.
66005001	N le nyɛ' te se'em n zin' na'am gɔŋɔ la poan la zanla gɔŋɔ a zuɔ nu'o poan. Ganɛ la loga ayi' la zan'an perɛ mɛ la golehegɔ ge te ba dekɛ sɛla n tabɛre tabɛ kɔ zen'enhen seyopɔe.
66005002	Ge te n le nyɛ' Yenɛ soŋora se'em n tare paŋa te a mɔɔla vole kekeko te, Ane n nare te a lakɛ bonɔ bayopɔe la n dekɛ tabɛ ganɛ la ge yu'ɛ kɔ?
66005003	Ge nɛra ka boe saazuo ha bii teŋa ha n wan ta'an yu'ɛ ganɛ la behɛ ko poan.
66005004	N daa kele. Se'ere n sɔe la, nɛra daa ka boe nara te a yu'ɛ ganɛ la la a behɛ ko poan.
66005005	Te kema la ayema yele mam yeti, Da kɛla. Behɛ, Gbegenɛ la n yehe Yuda buuri poan na la, se'em n de David yaaŋa kantɛ la n nyaŋɛ ya. A ta'an lakɛ zen'enhen seyopɔe la ge yu'ɛ ganɛ la.
66005006	Te n le nyɛ' te nɛra ayema ane wo Pebila ze'a na'am gɔŋɔ la teŋasoka. Kelompagehedoma la la kema la n kae ko bahɛ teŋasoka. Pebila la ane me wo ba ko' kɔ mɛ la. Ko tare la ila ayopɔe la nini iyopɔe. Nini iyopɔe la dela sɛɛhe seyopɔe n ze'ele Yenɛ zen'en na la te ba daa tom ba teŋa wa zuo woo la na.
66005007	Te Pebila la paɛ to'e ganɛ la se'em n zin' na'am gɔŋɔ la poan la zuɔ nu'o.
66005008	Te n eŋɛ bala la, kelompagehedoma banaahe la kema pihiyi' la banaahe la lu Pebila la nɛŋan. Bama ayema woo tare la kɔnlɔgɔ la sanlema laahe te digilom perɛ bini me'en. Ba dela Yenɛ nɛreba la sohoga la.
66005009	Ba yoon yoonpaalɛ bo Pebila yeti, Ho nare ho dekɛ ganɛ lakɛ sɛla te ba tabɛ sugumnɔɔren boyopɔe la. Te ba daa ko' ho mɛ, te kum la poan te ho da' buuri woo, la yetɔgom woo, la nɛreba woo, la teŋhe woo bo Yenɛ.
66005010	Ho eŋɛ ba te ba dɛna malemadoma buuri tona bɔ'ɔra Yenɛ, ge wan sɔna teŋa wa zuo behera.
66005011	N le behɛ ge wom Yenɛ soŋoreba kekeko n kɛn tuha, paɛ tuha kɔbehe pia ze'a kae na'am gɔŋɔ la, la kelompagehedoma banaahe la, la kema la,
66005012	ge yoona kekeko te, Pebila la se'em te ba ko' la, la nare te a to'e paŋa, la tarega, la yam, la kpe'eŋo, la na'ahegɔ, la soŋa, la pɛnka.
66005013	N le wom bonvɔa woo n boe saazuo ha, la teŋa wa zuo, la teŋa teŋa ha, la ko'kanra poan, la sɛla woo n boe ba poan konkore te ba yuune yeti, Se'emdaana n zin' na'am gɔŋɔ la poan la, la Pebila la tare pɛnka, la na'ahegɔ, la soŋa, la paŋa wuuha.
66005014	Te kelompagehedoma banaahe la lebehe yeti, Taarɛ. Te kema la lu teŋa na'ahe.
66006001	N nyɛ' te Pebila la lakɛ sɛla bayopɔe n dekɛ tabɛ la ayema yia. Mam n nyɛ' bala la, n me wom kelompagehedoma banaahe la ayema ta nyabera wo saa n ta'anhere la te, Wa'ana.
66006002	Te n behɛ nyɛ' yeho peelega. Se'em n ban' bo la daa zanle la tanhɔ, te ba bo en muŋa. A nya daa dɛna n nyaŋera ban' yeho yɛ'ɛha.
66006003	Te Pebila la le lakɛ sɛla bayopɔe n dekɛ tabɛ ganɛ ayema pa'ahɛ yi'i. Ge te n le wom kelompagehedoma se'em n pa'ahɛ boyi' la ta yeti, Wa'ana.
66006004	Te yeho mɔlega yehe na. Ba bo se'em n daa ban' bo la la paŋa te a sa'ahɛ zaberɛ teŋa wa zuo, la a bahɛ te nɛreba koora taaba. Ba bo en la sokantɛ.
66006005	Te Pebila la le lakɛ sɛla bayopɔe n dekɛ tabɛ ganɛ la pa'ahɛ botan' la. Te n le wom kelompagehedoma, se'em n pa'ahɛ botan' la ta yeti, Wa'ana. Te n behɛ nyɛ yeho sabega. Se'em n ban' bo la tare sɛla te ba makera lɔgɔrɔ a nu'uhe poan.
66006006	Te mam wom konkore n tɔgɔre kelompagehedoma banaahe la zen'en na la yeti, Mui la laa me'en n de dayenɛ yɔɔrɛ. Ge te ki' la laahe setan' me'en n de dayenɛ yɔɔrɛ. Ge, da sagom kaam la, la daam la.
66006007	Te Pebila la le lakɛ sɛla bayopɔe n dekɛ tabɛ ganɛ la pa'ahɛ bonaahe. Te n le wom kelompagehedoma se'em n pa'ahɛ bonaahe la yeti, Wa'ana.
66006008	Te n nyɛ' yeho kɔɔan. Se'em n ban' bo la yu'urɛ daa dela Kum ge te se'em te ba yi'ira zen'sɛka te ke'endoma bɔna la daa dɔla a poore du'a du'a. Ba bo ba paŋa teŋa zuo lɔga anaahe la deyema te ba ko' nɛreba yɛhera zaberɛ poan, la kom poan, la ban'an poan, la goodunhen poan.
66006009	Te Pebila la le lakɛ sɛla bayopɔe n dekɛ tabɛ ganɛ la pa'ahɛ bonuu la. Te n behɛ kaanbegɔ zen'an la teŋa la, nyɛ' te nɛresɛba te ba daa ko' la sɛɛhe Yenɛ yelehom la Yenɛ yɛla la n yete ba bɔna se'em la zuo.
66006010	Ba kaahɛ kekeko yeti, Gaŋɛ Zan'an Daana n de Fa'a la yelemɛŋɛrɛdaana wa, wane ma'an te ho yeti ho gankɛ nɛreba la teŋa wa zuo gee namehɛ ba la ban ko' tɔ la zuo?
66006011	Bama ayema woo to'e la fuwoko n ane fa'a. Ge te ba daa yele ba te ba gura se'em ma'an te Yesu dɔlɔba sɛba te ba wan ko' ba, wo ban daa ko' bama se'em la kanlɛ ta paɛ.
66006012	Te n le nyɛ Pebila la daa le lakɛ sɛla bayopɔe n dekɛ tabɛ ganɛ la n pa'ahɛ boyoobe. Te teŋa miim te yentule la sobe wo fusabelega te ŋmarega lebege mɔlega wo ziim.
66006013	Ŋmarebibihe la me ze'ele la saŋgbanɛ zuo zɔngɛra teŋa wa zuo na. Ba zɔngɛra mɛ wo sabeeo kantɛ n lobe miim tia te kenkama zɔngɛra na la.
66006014	Te saŋgbanɛ la mɛlom wo gɔŋɔ te ba kilom la, ge te zɔya woo la teŋse'ehe te ko'om kae bahɛ teŋasoka la woo daa ka bɔna bini.
66006015	Te nadoma teŋa wa zuo, la sɛba n sɔe nɛreba teŋa wa zuo behera, la pɛɛntɛɛnreba zuodoma la, la bontateba la sɛba n gane zan'an, la nɛreba woo, la yamehe la sɛba n dagɛ yamehe, sogɛ yogoro la tanhe poan.
66006016	Yɛta tanhe la zɔya te lu' ya to zuto na la ya lilom to bahɛ se'emdaana n zin' na'am gɔŋɔ la poan la la sunsunsɛka te Pebila la tara kena na wa.
66006017	Ba sunsunyiim ninmɔ'ɔrɛ dabaherɛ la paɛ, ane n wan ta'an yelese'ere?
66007001	Dena wa n daa tole la, n le nyɛ' te Yenɛ soŋoreba banaahe ze'a teŋa wa zuo lɔga anaahe la poan. Ba gorɛ la sabebego lɔga la poan teŋa wa zuo te bo da ta'an lobe teŋa wa zuo, bii ko'kantɛ la poan, bii tisɛka poan.
66007002	Te n le nyɛ' te Yenɛ soŋora ayema me ze'ele dapɔya bɔba kene mɛ na la Yenɛ Se'em n Vɔe la danlehom. Te Yenɛ soŋora la yi' a soŋoreba taaba banaahe la te Yenɛ bo ba paŋa te ba sagom teŋa wa zuo la ko'kantɛ la kekeko.
66007003	A yeti, Da sagom ya teŋa wa zuo la ko'kantɛ la, la tiihe la nana. Bahɛ ya te to ta daanlɛ enŋa Yenɛ yamehe la gbɛ'ɛra ge te ya nya sagom.
66007004	N wom te nɛresɛba te ba daa daanlɛ te ba de'a Yenɛ nɛreba la kanlɛ n de se'em. La dela tuha kɔbega la tuha pihinaahe la tuha banaahe (144,000) Israel buuri woo ba poan.
66007005	Yuda yizuo dela tuha pia la tuha ayi' (12,000) te ba daanlɛ la. Areuben yizuo dela tuha pia la tuha ayi' (12,000). Gad yizuo dela tuha pia la tuha ayi' (12,000).
66007006	Aser yizuo dela tuha pia la tuha ayi' (12,000). Naptali yizuo dela tuha pia la tuha ayi' (12,000). Manase yizuo dela tuha pia la tuha ayi' (12,000).
66007007	Simeon yizuo dela tuha pia la tuha ayi' (12,000). Levi yizuo dela tuha pia la tuha ayi' (12,000). Isakar yizuo dela tuha pia la tuha ayi' (12,000).
66007008	Zebulun yizuo dela tuha pia la tuha ayi' (12,000). Yosef yizuo dela tuha pia la tuha ayi' (12,000). Ge te Benyamin yizuo me dela tuha pia la tuha ayi' (12,000).
66007009	Yele dena wa n tole la, n behɛ nyɛ' la nɛrekooŋɔ. Se'em ka boe n wan nyaŋɛ kaanlɛ nɛreba la zan'an. Ba yehe la nɛreba woo poan, la buuri woo, la teŋhe woo, la yetɔgom woo poan na. Ba ze' la na'am gɔŋɔ la, la Pebila la nɛŋan yɛ' futo n ane fa'a ge zanla konkɔnrɔgɔ ba nu'uhen poan,
66007010	ge yele kekeko yeti, Tomam Yenɛ, se'em n zin' na'am gɔŋɔ la poan la la Pebila la n wan fan' to bahɛ.
66007011	Te Yenɛ soŋoreba la woo n ze' kae na'am gɔŋɔ la, la kema la, la kelompagehedoma banaahe la, lu na'am gɔŋɔ la nɛŋan na'ahe Na'ayenɛ.
66007012	Ba na'ahe yeti, Taarɛ. Pɛnka la soŋa la yam la fara la na'ahegɔ la paŋa la kpe'eŋo wan bɔna la to Yenɛ wuuha. Taarɛ.
66007013	Te kema la ayema soke mam yeti, Bane n de nɛrebana wa yɛ' futo n ane fa'a wa? Ba yehe la bɛ na?
66007014	Te n lebehe yele en yeti, Naa, mam ka mi'. Hon mi'. Te a le yele mam yeti, Nɛrebana wa dela sɛba n yehe namehegɔ la poan soŋa soŋa na. Ba dekɛ ba fuwogorɔ la pee la Pebila ziim la poan bahɛ te to ana fa'a.
66007015	Bala zuo te ba ze'a Yenɛ na'am gɔŋɔ la nɛŋan, tona bɔ'ɔra en wontɛɛŋa la yu'uŋɔ zan'an Yenɛ Yire la poan. Ge te se'emdaana n zin' na'am gɔŋɔ la poan la wan gu'ura ba.
66007016	Kom la ko'nyuuro ka le malom tara ba bii wontɛɛŋa la tuluga paara ba.
66007017	Se'ere n sɔe la, Pebila la, se'em n bo na'am gɔŋɔ la teŋasoka la wan dɛna ba duŋkeena. Enŋa n wan gu'ura ba keŋɛ bulega sɛka ko'om n bo'ore vom n ka tare ba'ahegɔ Yenɛ zen'en. Ge te Yenɛ wan duuhe ba nintam.
66008001	Pebila la lakɛ sɛla bayopɔe n dekɛ tabɛ pa'ahɛ boyopɔe, voole ka bo saazuo ha te la yue fiin wa.
66008002	Te n nyɛ' Yenɛ soŋoreba bayopɔe la te ba ze'a Yenɛ nɛŋa. Ba bo ba la tentana ayopɔe.
66008003	Te Yenɛ soŋora ayema tara sanlema laa daa wa'an na ze'ele kaanbegɔ zen'an la. Te ba bo en digilom kekeko te a dekɛ pa'ahɛ Yenɛ nɛreba sohoga la poan, nyɔ' ba sanlema daka la poan na'am gɔŋɔ nɛŋan.
66008004	Te zun'uhe yɛhere digilom la dite la poan na. Zun'uhe la lagom mɛ la Yenɛ nɛreba sohogɔ zom ha. Bo ze'ele la soŋora se'em n ze' Yenɛ nɛŋa nu'uhen zom ha.
66008005	Te soŋora la dekɛ sanlema laa la vaɛ bugum la kaanbegɔ zen'an la. N eŋɛ bala la, a nya dekɛ bo mɛ lobe bahɛ teŋa wa zuo na. Saa nyagere, ge damena, ge suna ge te teŋa me miim.
66008006	Te Yenɛ soŋoreba bayopɔe la n tare tentana la maahom na te ba peebe ba.
66008007	Te soŋora se'em n de yiadaana la peebe a tentanɛ la. N peebe bala la, saakuga la bugum n daa lagom la ziim n daa ka'are teŋa wa zuo na. Lɔgɔrɛ deyena lɔga atan' teŋa wa zuo na daa di' bugum. Ta' la tiihe se'ehe la mɔɔrɔ seto n daa boe zen'kana wa daa di' mɛ.
66008008	Te soŋora se'em n pa'ahe boyi' la me peebe a tentanɛ la. N eŋɛ bala la, ba dekɛ sɛla ayema n ane wo zoore kantɛ dita bugum la lobe bahɛ ko'kantɛ poan. Lɔgɔrɛ deyena lɔga atan' ko'kantɛ la poan ko'om n daa lebege ziim.
66008009	Bonvɔɔhe n daa bo zen'kaŋa bɔba la me daa ki' mɛ. Ge te ɔɔnrɔŋseto n bo zen'kaŋa mea la me daa sagom.
66008010	Te soŋora se'em n pa'ahɛ botan' la peebe a tentanɛ la. N peehe bala la, ŋmarebilkantɛ n dite bugum ze'ele la saŋgbanɛ zuo lu' kolaa se'ehe la bɔgɔse'ehe n boe lɔgɔrɛ deyena lɔga botan' la poan la.
66008011	Ŋmarebila la yu'urɛ dela Too. Lɔgɔrɛ deyena ko'om lɔga atan' la poan la lebege de'a la ko'om sebo n tɔe. Nɛreba zo'e zo'e n daa ki' yɛhera la ban daa nyu' ko'om la. Se'ere n sɔe la, ko'om la daa tɔe mɛ.
66008012	Te soŋora se'em n pa'ahɛ bonaahe la peebe a tentanɛ la. N peebe bala, lɔgɔrɛ deyena me lɔga atan' la poan wontɛɛŋa daa sagom mɛ, te lɔgɔrɛ deyena me lɔga atan' la poan ŋmarega daa sagom mɛ, lɔgɔrɛ deyena lɔga atan' la poan ŋmarebibihe daa sagom mɛ. Lɔgɔrɛ deyena lɔga atan' la poan nɛɛhom daa ka boe teŋa wa zuo wontɛɛŋa la yu'uŋɔ.
66008013	Te n le behɛ ge wom te tuguho te a ɛngera saazuo ha. A yeti kekeko yeti, Wae! Wae! La kan ana soŋa bo sɛba woo n boe teŋa wa zuo Yenɛ soŋoreba batan' la han ta peebe ba tentana la.
66009001	Te Yenɛ soŋora se'em n pa'ahɛ bonuu la daa peebe a tentanɛ la. N eŋɛ bala la, n nyɛ' te ŋmarebila ze'ele saŋgbanɛ zuo lu' teŋa wa zuo na. Ba bo en la boko kantɛ la kparehega.
66009002	Te a yu'ɛ boko kantɛ la. N eŋɛ bala la, zun'uhe n yehe na wo mɔɔ te ba nyɔ' zun'uhe la. Boko kantɛ zun'uhe la daa bahɛ te wontɛɛŋa la saŋgbanɛ la sobe mɛ.
66009003	Sonwa'ara ze'ele zun'uhe la poan yehe wa'an teŋa wa zuo. Ba me bo ba paŋa wo naŋhe la.
66009004	Ba yele ba te ba da sagom mɔɔrɔ la la tiihe la bii sɛla woo n yehere zɔ'ɔra. Ba yele ba te ba ta'an sagom nɛresɛba ma'an te ba ka daanlɛ ba gbɛ'ɛra pa'alɛ te ba dela Yenɛ nɛreba.
66009005	Ba ka sakɛ te sonwa'ara la ko' nɛrebana wa. Ge ba namehɛ ba ŋmarehe senuu. Iŋduma sɛka te ba nyɛ' yɛhera la namehe kona wa la ane wo naŋa n dom nɛra te a wɔla se'em la.
66009006	Te ŋmaresene poan la, nɛreba wan ɛɛra te ba ki'. Ge ba kan nyaŋɛ ki'. Ba wan bɔta te ba ki', ge sɛla n wan bahɛ ba te ba ki' kan bɔna.
66009007	Sonwa'ara la ane wo yiri te ba mahona te ba zabɛ zaberɛ la. Ba tare la ba zuto poan bondoma te la ane wo sanlema muhe la. Ba nɛhe ane wo asaala nɛŋa la.
66009008	Ba zonto wogɛ mɛ wo pɔgɔhe zonto la. Ge te ba nyɛna ana wo gbegenɛ nyɛna la.
66009009	Ba dekɛ la bon la ayema n ane wo kuto fuo la pin' ba nyɔn'ɔnrɔ. Ge te ba kelompagehe damena wo yiri kekeko n date toroto vɔɔla yɛ'a te ba zaberɛ la.
66009010	Ba tare zoya ge dona wo naŋhe la. Ba zoya la n tare paŋa la zuo, n wan bahɛ te nɛreba nyɛ' namehegɔ ŋmarehe senuu.
66009011	Ba tare naba te a behera ba. Naba la dela Yenɛ soŋora se'em n sɔe boko kantɛ la behera. A yu'urɛ Yudoma yetɔgom poan dela Abadon ge te Greek yetɔgom poan dɛna Apolion.
66009012	Namehe seko n de yia la tole ya. Ge dene n tole la, namehegɔ sugumnɔɔren boyi' wan wa'ana.
66009013	Te soŋora se'em n pa'ahɛ boyoobe la peebe a tentanɛ la. N eŋɛ bala la, mam wom la konkore ze'ete sanlema kaanbegɔ daka la zen'en n ze' Yenɛ nɛŋan lɔga anaahe la poan yɛhera na.
66009014	Te konkore la yele soŋora se'em n de boyoobe daana la tara tentanɛ la yeti, Lorege Yenɛ soŋoreba banaahe la te ba daa lo' Euprates Kolaa kantɛ la poan la bahɛ.
66009015	Te ba lorege soŋoreba la banaahe la bahɛ. Ba maahene ba gura la wana ma'an wa, te ba ko' lɔgɔrɛ deyena nɛreba woo lɔga atan' la poan teŋa wa zuo.
66009016	Ba yele mam sɛba n ban' yiri zabera zaba la kanlɛ n de se'em. Ba dela tansuga tuha pihiyi' sugumnɔɔren tuhe pia (200,000,000).
66009017	Te mam n behere bon la n daa nɛɛ bo mam la, n daa nyɛ' yiri la la sɛba n ban' ba la. Ba tare la kuto fuseto n pin'inre nyɔn'ɔn bɔba. To daa mɔ'ɛ wo bugum la, ge sobe wo zunkiilom la, ge ana wo dɔnboolom la. Yiri la zuto daa ane me wo gbegema zuto la. Ge te bugum, la zun'uhe, la kuguse'a n dite la bugum daa ze'ele ba nɔya poan yehe na.
66009018	Bugum namehe kona wa, la zun'uhe wa, la kuguse'a n dite la bugum wa daa ze'ele la yiri la nɔya yehe na. Ba daa yehe na ko' la lɔgɔrɛ deyena la nɛreba lɔga atan' la poan.
66009019	Ge yiri la panhen bo la ba nɔya la ba zoya poohen. Ba zoya me ane me wo bonsɛ'doma n tare zuto la, ge te ba tara zose'a te ba tara dona te la wona nɛreba.
66009020	Ge nɛresɛba n gee la ka ki' yɛhera la namehe kona wa la, kelom dɔla la sɛla te ba mɛhe maalɛ la mɛ. Ba ka go'e kaanbegɔ. Ba kelom kaanbera bɔ'ɔra la bonbɛ'ɛhe la bagase'a te ba dekɛ sanlema, la sanlenpeelega, la nyɔgom, la kuga, la dɔɔrɔ maalɛ la. Bana wa ka nyɛte, bii wona, bii ta'an kena.
66009021	Nɛrebana wa daa ka tee ba potɛn'ɛra la ban koore nɛreba la, ge eta tiimtooma la, ge tona yalomtooma la, ge zuunra la.
66010001	Te n le nyɛ' Yenɛ soŋora ayema n tare paŋa la. A ze'ele la saazuo sige na. A ane me wo a yɛ la saŋgbanɛ la te gumatia tanhɔ daa bɔna a zuin. A nɛŋa an wo yentule la ge te a na'ma ana wo bugum peelom.
66010002	A tare la ganpeka yu'ɛ kɔ a nu'o poan. A dekɛ la zuɔ na'arɛ tagalɛ ko'kantɛ poan, ge dekɛ a gɔbega na'arɛ me tagalɛ doone poan,
66010003	ge yi' kekeko te la damɛ wo gbegema n kaahɛ la. N eŋɛ bala la, saadameŋa boyopɔe n sakɛ la konkokanra.
66010004	Te ban daa tɔgɛ la, n maahene te n golehɛ mɛ. Ge mam daa wom la konkore saazuo ha yele mam yeti, Da lilige sɛla te saadameŋa boyopɔe yele la ge da golehɛ dɛ biŋe.
66010005	Te Yenɛ soŋora se'em te n nyɛ' te a ze'a ko'kantɛ la poan la doone poan la, zɛnkɛ a zuɔ nu'o tɔ saazuo ha.
66010006	N daa eŋɛ bala la, a pɔ' la pɔtɛ Yenɛ se'em n boe wuuha la gee naam saazuo ha la sɛla woo n boe bini la, la teŋa wa zuo la sɛla woo n bo bini la, la ko'kantɛ la sɛla woo n bo bini la. Soŋora la yeti, Go'oŋɔ ka le bɔna yɛ'ɛha.
66010007	Ge soŋora se'em n de boyopɔe daana la han ta peebe a tentanɛ la, Yenɛ wan tom ba'ahɛ a yelese'ere te a nan ka lilige la zan'an zan'an. A wan eŋɛ dɛ wo n daa soolom bo a yamehe sɛba n de a nɔtɔgɔheba la.
66010008	Te konkore la te n pon wom saazuo ha la daa le tɔgɛ boe mam te, Kiŋɛ ta to'e ganɛ la n yu'ɛ bɔna soŋora se'em n ze' ko'kantɛ poan la la doone la.
66010009	Te n daa keŋɛ soŋora la zen'en ta yele en te a bo mam ganpeka la. Te a yele mam yeti, Dekɛ kɔ la ho obe. Ko wan lebege mi'ihego ho poorɛ poan. Ge han de'a ho nɔɔrɛ poan, ko zan'anhen mɛ wo seerom la.
66010010	Te n to'e ganpeka la a nu'o poan obe. Mam n obe kɔ la, ko daa zan'anhen n nɔɔrɛ poan wo seerom la. Ge mam n daa ta obe voole ko ba'ahɛ la, ko daa lebege la mi'ihego n poorɛ poan ha.
66010011	Te ba daa yele mam yeti, La sontii ho mɔɔlɛ Yenɛ yɛla yɛhera la tenhen kekeko la nɛreba buuri buuri kekeko, la yetɔgom yema yema kekeko, la nadoma kekeko le yɛ'ɛha.
66011001	Ba bo mam la dibega te ka wɔna la sɛla te ba tara makera la ge yele mam yeti, Ihege la ho dekɛ dibega la, la ho makɛ Yenɛ Yire la kaanbegɔ la zen'en la. Ge la ho kaanlɛ sɛba n sohore Yire la poan la.
66011002	Da lagom magɛ yeŋa zenzaka la. Se'ere n sɔe la, ba dekɛ ba bo la sɛba n dagɛ Yudoma la, te ba sagom toolom teŋa la ŋmarehe pihinaahe la bayi'.
66011003	Bala n wan tom n seradoma bayi' te ba yɛ sunsagaŋɔ futo wa'ana mɔɔlɛ Yenɛ yelehom dabeha tuhure la kɔbehe seyi' la pihiyoobe poan.
66011004	Nɛreba bayi' la ane wo kaam tiihe seyi' la butoleladoma bayi' la n ze' Na'ayenɛ se'em n sɔe nɛra woo teŋa wa zuo la nɛŋan.
66011005	Te se'em n zegere te a tom ba sɛla n ka ane soŋa bugum ne yehe ba nɔya poan na sagom ba. Etekona poan te se'em n zegere te a tom ba sɛla n ka ane soŋa, ba ne ko' en mɛ.
66011006	Ba tare paŋa n wan bahɛ te saa kan ni' dabahese'a te ba mɔɔla Yenɛ yelehom la. Ba me tare paŋa n wan ta'an bahɛ te bɔgɔhe ko'om la n bo bini la lebege ziim. Ba ta'an bahɛ te teŋa wa zuo nyɛ' namehe seko woo daanse'ere daarɛ te ba bɔta.
66011007	Te ba han ta mɔɔlɛ Yenɛ yelehom la ba'ahɛ, bonsɛla se'em n boe boko kantɛ la poan la wan yehena zabɛ la ba. A wan nyaŋɛ ba ge ko' ba.
66011008	A han ko' ba bala, ba iinhe la wan gan'an sore zuo teŋkantɛ sɛka te ba ko ba daana bini la. Teŋa la danlehom yu'urɛ dela Sodom la Egipt.
66011009	Teŋa woo nɛreba, la buuri woo, la yetɔgom sebo woo, la nɛreba yema yema wan beha ba iinhe la dabeha atan' la girigo. Ba me kan sakɛ te ba laɛ ba.
66011010	Nɛreba teŋa wa zuo poorɛ wan pee la nɛrebana wa ba kum la poan. Ba wan de'en de'enɔ ge bo taaba bo'olom. Se'ere n sɔe la, nɔtɔgɔheba bayi' la daa bahɛ te nɛreba teŋa wa zuo n nyɛ' namehegɔ.
66011011	Dabeha atan' la girigo n daa tole la, Yenɛ daa vo'ohe eŋɛ ba te ba vo'e ba kum la poan. Dabeem daa kɛn' sɛba woo n daa nyɛ' bala.
66011012	Te nɔtɔgɔheba bayi' la daa wom te konkore voole saazuo ha yeti, Zom ya kalam na. Te ba daa zom saazuo ha te ba diŋdoma la behera ba.
66011013	Bilam bilam te teŋa la miim paŋa paŋa, te teŋa la poan, lɔgɔrɛ deyena lɔga pia la poan daa sagom. Nɛreba tuha ayopɔe n daa ki' teŋa la miiŋɔ la poan. Dabeem daa kɛn' nɛresɛba n daa gee la, te ba daa pɛngera Yenɛ se'em n boe saazuo ha la paŋa n zone se'em.
66011014	Namehe seko n pa'ahɛ boyi' la tole ya. Ge behɛ, la kan yue la namehe seko n pa'ahɛ botan' la n wa'ana.
66011015	Te Yenɛ soŋora se'em n pa'ahɛ boyopɔe la daa peebe a tentanɛ la. N eŋɛ bala la, konkɔya n tɔgɔre saazuo ha yeti, Behega paŋa nananawa nya dela to Na'ayenɛ la Se'em Te A Loe la nu'uhen. A wan sɔna behera wuuha.
66011016	Te kpɛ'ɛndoma pihiyi' la banaahe la n zin' na'am gɔŋɔ la poan Yenɛ nɛŋan lu teŋa na'aha Yenɛ.
66011017	Ba yeti, Na'ayenɛ to Yenɛ, Gaŋɛ Zan'an Yenɛ, ho dela se'em n boe ge pon bɔna. To bo ho fara la hon dekɛ ho paŋa pin'ilom sɔna behera wa.
66011018	Teŋa wa zuo nɛreba sunsunya n daa nyie la, ho sunsunyiim dabaherɛ la paɛ la. Ge te dabaherɛ la me paɛ te ho gankɛ ke'endoma la. Dabaherɛ la paɛ ya te ho yɔ ho yamehe, sɛba n de ho nɔtɔgɔheba la. Ho me yɔ ho nɛresɛba woo n na'ahere ho, bonkora la bonbibihe zan'an. Dabaherɛ la paɛ ya te ho sagom sɛba n daa sagom teŋa wa zuo la.
66011019	Te Yenɛ Yire la n boe saazuo la daa yu'ɛ mɛ te nɔbiŋere daka la nyɛta na, ge saa daa tanhera, ge nyagera, ge suna, te teŋa miim na, te saakuga kekeko lu' na.
66012001	Yelenyalema n nɛɛ saŋgbanɛ poan ha. Pɔka n daa bo ha te a futo dɛna yentule, te ŋmarega bɔna a natala poan ha. A me vuge la muŋa te ŋmarebibihe pia la bayi' bɔna ko poan.
66012002	Pɔka la pɔnre mɛ te a dɔgɛ. Te a iŋduŋa la la namehe seko te a nyɛta yɛhera la a dɔgom la poan bahɛ te a kaaha mɛ.
66012003	Yelenyalema deyena me n le nɛɛ saŋgbanɛ poan ha. Bonsɛ'kantɛ n de mɔlega n boe ha. A tare la zuto toyopɔe la ila pia te a zuto la daa vuga muŋa muŋa.
66012004	A daa dekɛ la a zuurɛ uue lɔgɔrɛ deyena ŋmarebibihe saŋgbanɛ poan ha lɔga atan' la poan, lobe bahɛ teŋa wa zuo na. A ze' me la pɔka la te ka han kɔ'ɔn dɔgɛ, a obe a bia la.
66012005	Te pɔka la dɔgɛ bodibila. Bodibila wa yeti a dekɛ la kurugo doore sɔna teŋhe woo behera. Ge ba zɛ' en tare en keŋɛ Yenɛ zen'en la a na'am gɔŋɔ la poan.
66012006	Pɔka la me zɔ' keŋɛ la mɔɔ zen'an te Yenɛ daa maalɛ bo en. Dabeha tuhure la kɔbehe seyi' la pihiyoobe te a wan bɔna bini te ba behera en soŋa soŋa.
66012007	Te zaberɛ daa kɔ saazuo ha. Te Yenɛ soŋora Mikael la soŋoreba zabera la bonsɛ'kantɛ la. Te bonsɛ'kantɛ la a soŋoreba la me zabera lɛbeha ha na.
66012008	Ge ba nyaŋɛ bonsɛ'kantɛ la. Ban nyaŋɛ en bala la, ba ka sakɛ te enŋa la a soŋoreba la le bɔna saazuo ha.
66012009	Ba dekɛ bonsɛ'kantɛ la lobe bahɛ mɛ na. Enŋa n de deeme deeme ha bonsɛla la te ba yi'ira en Dima la sagona la enŋa n bala dɔla pan'aha teŋparɛ wa zuo zan'an. Ba dekɛ en mɛ la a soŋoreba la lobe bahɛ teŋa wa zuo na.
66012010	Te n daa wom te konkore vɔɔla saazuo ha yeti, Yenɛ faanrɛ dabaherɛ la nya paɛ ya. Yenɛ nya pa'alɛ a paŋa te a dela naba. Se'em te Yenɛ Loe la nya pa'alɛ a paŋa. Se'ere n sɔe la, ba tɛnbɛ se'emdaana n ne ze'a to Yenɛ nɛŋan wontɛɛŋa la yu'uŋɔ zɛrɛgera sɛba nam Yenɛ la bahɛ na.
66012011	Ba n nyaŋɛ en la Pebila la ziim la poan, la yelemɛŋɛrɛ la te ba mɔɔla la, ba daa ka gangɛ kum.
66012012	Bala, se'em woo n boe saazuo ha, tara ya popeelom. Ge behɛ ya namehe seko te teŋa wa zuo la ko'kantɛ la yeti ba nyɛ'. Se'ere n sɔe la sagona la wa'an ya zen'en na. A sunsunya nyii mɛ. Se'ere n sɔe la, a mi' te a dabaherɛ la ka le gee zo'e te a tom a tooma.
66012013	Te bonsɛ'kantɛ la n daa baŋɛ te ba lobe en bahɛ la teŋa wa zuo na la, a doohe pɔgɔsɛka n dɔgɛ bodibila la na'ma.
66012014	Ba bo pɔka wa la tuguho kelompagehe seyi'. Ba bo ka bala te a ta'an ɛnkɛ keŋɛ a zen'en mɔen. Zen'kaŋa te ba yeti ba behera en saŋa, saŋhe, la saŋa gito te bonsɛ'kantɛ la kan ta'an daan en.
66012015	Te bonsɛ'kantɛ la okɛ ko'om woo kolaa n perɛ la ma' pɔka la ha te bo zɛ' en tare keŋɛ.
66012016	Ge teŋa wa zuo soŋɛ pɔka la. Teŋa wa zuo ya'ɛ la nɔɔrɛ nyu' ko'om la n ze'ele bonsɛ'kantɛ la nɔɔrɛn la zan'an.
66012017	Bonsɛ'kantɛ la sunsunya n nyii pɔka la. Te a nya keŋɛ te a zabɛ la pɔka wa yaahe woo. A yaahe la dela sɛba woo n de birikindoma bo Yenɛ pa'alegɔ la ge gurɛ yelemɛŋɛrɛ la kaŋkaŋɛ te Yesu pa'alɛ la.
66012018	Te bonsɛ'kantɛ la ze'a ko'kantɛ la nɔgbenɛ.
66013001	Te n le nyɛ' te bonsilimasio ze'ele ko'kantɛ la poan dɔɔra na. A tare la ila pia la zuto toyopɔe. A ilɛ woo vuge la muŋa muŋa ge te ba daa golehɛ yu'urɛ se'a woo n toore Yenɛ eŋɛ a zuto la poan.
66013002	Bonsilimasio la te n nyɛ' la ane me wo yeobaa la te a natala me ana wo sanheŋa natala la. A nɔɔrɛ la ane wo gbegenɛ nɔɔrɛ la. Te bonsɛ'kantɛ la dekɛ a mea paŋa, la a na'am gɔŋɔ la, la a sɔ'ɔlom la bo bonsilimasio la.
66013003	Bonsilimasio la zuto la ayema n ane me wo ba ŋmɛ' ko' me la. Ge zen'an te ba ŋmɛ' la bɛn'ɛn ya. La eŋɛ nɛreba teŋa wa zuo woo pakerɛ te ba naha bonsilimasio la.
66013004	Nɛra woo po'ohɛ bonsɛ'kantɛ la mɛ. Se'ere n sɔe la, a bo bonsilimasio la paŋa. Ba me na'aha bonsilimasio la ge yɛta te, Ane n wo bonsilimasio wa? Ane n wan ta'an zabɛ la en?
66013005	Ba bahɛ bonsilimasio la te a pa'ala a mɛŋa ge eta sɛla n toore Yenɛ. Ba me le bahɛ en te a tara paŋa tara tara la ŋmarehe pihinaahe la bayi'.
66013006	Te bonsilimasio la nya pɔhɛ kan'ara kan'be'ero bɔ'ɔra Yenɛ, la Yenɛ yu'urɛ, la zen'an te a bɔna la, la sɛba woo n bo saazuo ha la.
66013007	Ba bahɛ en te a zabɛ la Yenɛ nɛreba ge nyaŋɛ ba. Ba me bo en paŋa te a sɔna behera buuri woo, la tenhen woo la yetɔgom sebo woo, la nɛreba buuri buuri.
66013008	Nɛresɛba woo n boe teŋa wa zuo la, wan na'aha en, han dagɛna la sɛba woo te ba daa golehɛ ba yu'ura eŋɛ vom gɔŋɔ la poan la, ge nya daa baŋɛ naam teŋa wa zuo la n de Pebila dene.
66013009	Se'em n tare toba a kelehe.
66013010	Hon se'em te la dɛna la ba nyaŋɛ ho, tare keŋɛ zen'an kayema, ba wan seren nyaŋɛ hɔ tare keŋɛ. Hon se'em me te la dɛna la ba ko' hɔ la so'a, ba wan seren ko' hɔ la so'a. Dena wa zuo la sontii, Yenɛ nɛreba din'inha suunre ge kelom nam en.
66013011	Te n le nyɛ' bonsilimasio ayema me ze'ele la teŋa wa zuo yɛhera na. A tare la ila ayi' wo Pebila la ge me daa tɔgɔra wo bonsɛ'kantɛ la.
66013012	A to'e la bonsilimasio se'em n de yiadaana la paŋa sɔe tona bɔ'ɔra en. A pɛngerɛ teŋa wa zuo la sɛla woo n bo de poan la te ba na'aha bonsilimasio se'em n de yiadaana. Enŋa te a zuo daa ŋma' ge le bɔn'ɛn la.
66013013	Te bonsilimasio se'em n pa'ahɛ boyi' wa eŋɛ yelenyalema kekeko. A bahɛ te bugum daa ze'ele saazuo ha wa'an teŋa wa zuo na. A eŋɛ dena wa la nɛra woo nini.
66013014	A pan'ahɛ nɛresɛba woo n bo teŋa wa zuo la. A pan'ahɛ ba yɛhera la yelenyalema tooma la te a tom bonsilimasio se'em n de yiadaana la nɛŋa. Bonsilimasio la yele nɛresɛba woo n boe teŋa wa zuo la te ba yagom sɛla wan dɛna pɛnka bo bonsilimasio se'em te ba kɛ' la so'a la, ge te a kelom vɔna la.
66013015	Ba daa bahɛ bonsilimasio se'em n pa'ahɛ boyi' la, te a vo'ohe eŋɛ sɛla te ba yagom la poan la te a ta'an tɔgɔra ge la a ko' sɛba woo n kan na'ahera en la.
66013016	Bonsilimasio la pɛnregɛ nɛra woo, bonkotɛ la bonbila, bontata la naha, yameŋa la se'em n dagɛ yameŋa, te ba daanla ba zuɔ nu'uhen poan la ba gbɛ'ɛra zuto.
66013017	Nɛnɛra ka boe wan ta'an da' bii a koohe sɛla han dagɛna la a tare la danlehom bona wa. Bo me dela bonsilimasio la yu'urɛ bii golehegɔ n pa'ale te la dela a yu'urɛ.
66013018	La sontii ho tɛn'ɛhe soŋa soŋa ge ta'an bɔkɛ dena wa. Hon se'em n tare yam ta'an tɛn'ɛhe baŋɛ bonsilimasio la golehegɔ la vɔnrɛ n de se'em. Se'ere n sɔe la, golehegɔ la dela boraa yu'urɛ. A golehegɔ la dela boyoobe, boyoobe, boyoobe (666).
66014001	Te n le behɛ nyɛ te Pebila la yaga Zion Zoore la zuo ha. Enŋa la nɛreba tuhure kɔbega la tuha pihinaahe la tuha anaahe (144,000) ze' bini ha. Pebila la yu'urɛ la a Sɔ yu'urɛ te ba daa golehɛ eŋɛ nɛreba la gbɛ'ɛra zuto.
66014002	Te n wom te nɛra tɔgɔra saazuo ha. A nyabegɛ wo bɔka ko'om n surugere la paŋa wo saa n tanhɛ la, ge nyabegɛ wo kɔnlɔgɔ ŋmɛ'ɛreba n ŋmɛ'ɛre ba kɔnlɔgɔ la.
66014003	Te nɛreba tuha kɔbega la tuha pihinaahe la tuha anaahe (144,000) la ihege ze'a tɔ na'am gɔŋɔ la, la kelompagehedoma banaahe la, la kemadoma la. Ba yoon la yoonpaalɛ. Nɛnɛra ka ta'an zamehɛ yuun dena wa han dagɛna la bama ma'an. Saaleba woo poan bama ma'an n nyɛ faanre.
66014004	Ba dela boraa se'ehe n tare ba mɛhe soŋa soŋa ge ka gan'anrɛ la pɔgɔhe. Ba dole Pebila la yɛ'a zen'an woo te a yɛ'a. Yenɛ n daa duuhe ba ba yelebe'ero poan te ba dɛna yiadoma bo en la Pebila la.
66014005	Ba nan ka tabelɛ parom ponpɔrɔŋɔ. Ba me ka tare tuure.
66014006	Te n le nyɛ' soŋora ayema me te a ɛngera n zuo ha. A tare la yelesoma la n tɔgɔra yɛhera la vom sebo n ka tare ba'ahegɔ la Yenɛ zen'en la. A yeti a mɔɔlɛ de bo nɛresɛba n boe teŋa wa zuo la, la teŋhe woo, la buuri woo, la yetɔgom sebo woo, la nɛreba buuri buuri woo.
66014007	A yele kekeko yeti, Na'aha ya Yenɛ ge bo ya en pɛnka. Se'ere n sɔe la, dabaherɛ la paɛ ya te a gankɛ nɛresaala. Na'ahera ya se'emdaana n naam saazuo, la teŋa wa zuo, la ko'kantɛ la, la bɔgɔhe la n buule ko'om la.
66014008	Te soŋora se'em n pa'ahɛ boyi' la doohe soŋora yiadaana la poore ge yɛta te, Babilon teŋa gbirige ya! Babilon Teŋkantɛ la gbirige ya! Babilon teŋa bahɛ te teŋa zuo teŋhe nɛreba zan'an nyu' la a yaalega daam la buge.
66014009	Te soŋora se'em n pa'ahɛ botan' la dɔla yia soŋoreba bayi' la ge yɛta yeti, Ya sɛba n na'ahere bonsilimasio la la ban yagom sɛla bo en la, ge to'e danlehom la ya gbe'ere zuo bii ya nu'o poan,
66014010	wan nyɛ' namehegɔ Yenɛ zen'en. Bo me dela sunsunya daam sebo ta a ka'ɛ bo eŋɛ a gankerɛ wama poan ge ka pule bo la ko'om la. Ge sɛba woo n eŋɛ dena wa, bugum la, la kuguse'a n dite la bugum la wan di' ba Yenɛ toolom soŋoreba la Pebila la nɛŋan.
66014011	Zun'uhe la n yehere bugum sebo n dite ba poan la wan zɔna ha wuuha. Sɛba n po'ohere bonsilimasio la la sɛla te ba yagom bo en la kan nyɛ' vo'ohogo wontɛɛŋa la yu'uŋɔ zan'an. Bala mea me, n wan eŋɛ se'em woo n tare danlehom la n de a yu'urɛ la.
66014012	Dena wa dela Yenɛ nɛreba dɛna birikindoma ge gurɛ Yesu kaŋkaŋɛ.
66014013	N le wom konkore n tɔgɔre saazuo ha yeti, Golehɛ yeti yehe zina yɛ'ɛha popeelom wan bɔna sɛba n ki Na'ayenɛ tooma poan. Te Yenɛ Sea la lebehe yeti, La kɔ'ɔn de'a la bala. Ban wan vo'ohe mɛ yɛhera la ba toon kpe'eŋo la poan. Se'ere n sɔe la, Na'ayenɛ kan tamɛ ba ton se'em la.
66014014	Te n le behɛ nyɛ' la saŋgbanɛ peelega, te sɛla zin'an bini wo asaala la. A vuga sanlema muŋa ge zanla kɛreŋa n dite a nu'o poan.
66014015	Te Yenɛ soŋora ayema me yehe Yenɛ Yire la poan na. N yehe bala na la a kaahɛ la kekeko yɛta se'em n zin' saŋgbanɛ la zuo la te, Dekɛ ho kɛɛreŋa la la ho kɛ' dia la. Se'ere n sɔe la, teŋa la bi'e mɛ sekɛ kɛɛa. Dabaherɛ la paɛ ya te ba namehɛ potɔpa teŋa wa zuo.
66014016	Bala, te se'em n zin' saŋgbanɛ zuo la, loboge a kɛɛrega kɛ' teŋa zuo.
66014017	Te n le nyɛ' te Yenɛ soŋora ayema me yehe Yenɛ Yire n bo saazuo la poan. Enŋa me tare la kɛɛreŋa n dite.
66014018	Te soŋora ayema me, se'em n sɔe bugum la behera la daa ze'ele kaanbegɔ zen'an la yehe na, tanhɛ soŋora se'em n tare kɛɛreŋa la n dite la, kekeko yeti, Dekɛ ho kɛɛreŋa la kɛ' wɔla la. Se'ere n sɔe la dia la bi'e ya.
66014019	Bala te soŋora la daa dekɛ a kɛɛreŋa la daa kɛ wɔla, ta ka'ɛ ba eŋɛ tiihe wɔla daam ŋmɛkerɛ zen'an n de Yenɛ sunsunyiim la.
66014020	Te ba daa ŋmɛkɛ wɔla la sɛnka poan ha la, ziim n daa yehe na, ulegɛ gan'an zaan mɛɛla kɔbega la pihinii, ge te bo ko'olom paɛ wo santira anuu.
66015001	Mam le nyɛ yelenyalema a se'a saazuo ha. Soŋoreba bayopɔe n boe bini tara namehegɔ sugumnɔɔren boyopɔe la. Namehekona n de ba'ahegɔ. Se'ere n sɔe la, bama poan te Yenɛ sunsunyiim la wan perɛ.
66015002	Te n le behɛ nyɛ' sɛla ayema n ane wo ko'kantɛ n nyagere wo beheŋa la. Bo lagom mɛ la bugum. N me nyɛ' sɛba n daa nyaŋɛ bonsilimasio la, la sɛla yagom la, la a yu'urɛ la de a danlehom te ba golehɛ dela. Ba ze' la ko'kantɛ la n nyagere wo beheŋa la zanle kɔnlɔ te Yenɛ dekɛ bo ba.
66015003	Ba yuunɛ la Yenɛ yameŋa Moses yuunɛ bɔ'ɔra Pebila la. Ba yuune te, Na'ayenɛ to Yenɛ, Gaŋɛ Zan'an Yenɛ, ho eŋɛ yelenyalema te la eŋɛ nɛra woo pakerɛ. Teŋhe woo naba, ho yɛla dela tontɔɔ la yelemɛŋɛrɛ.
66015004	Na'ayenɛ, nɛra woo zote ho mɛ. Nɛra woo mi' te ho dela se'em n gane zan'an. Hon ma'an n de Fa'a. Teŋa wa zuo nɛreba woo wan wa'an ho nɛŋa na na'aha hɔ. Se'ere n sɔe la, nɛra woo nyɛ' ho tontɔɔtooma la mɛ.
66015005	Dena wa n tole la, n nyɛ' te Yenɛ Yire se'em n de Sogorɛ la yu'ɛ saazuo ha.
66015006	Te Yenɛ soŋoreba bayopɔe, sɛba n tare namehegɔ sugumnɔɔren boyopɔe la daa yehe Yenɛ Yire la poan na. Ba yɛ' la fupeelehe ge dekɛ sanlema sɛganɛ kantɛ lo' ba nyɔn'ɔnrɔ.
66015007	Te kelompagehedoma banaahe la ayema dekɛ sanlema laahe seyopɔe bo soŋoreba bayopɔe la. Laahe la da perɛ mɛ la Yenɛ se'em n bo wuuha la sunsunyiim.
66015008	Zun'uhe n perɛ Yenɛ Yire la yehe Yenɛ soŋa la a paŋa la poan. Nɛnɛra me kan ta'an kɛn' Yenɛ Yire la poan han dagɛna la soŋoreba bayopɔe la n tare namehegɔ sugumnɔɔren boyopɔe la n ta ba'ahɛ.
66016001	Te n le wom konkore n voole Yenɛ Yire la poan, tɔgɔre bɔ'ɔra la Yenɛ soŋoreba bayopɔe la te, Keŋɛ ya ta ka'ɛ laahe seyopɔe la eŋɛ teŋa wa zuo te Yenɛ pa'alɛ a sunsunyiim bo potɔpa la.
66016002	Te soŋora yiadaana la keŋɛ ta ka'ɛ a laa la biŋe teŋa wa zuo. N eŋɛ bala la, nɔrɔkanra ge tara iŋduŋa n daa bo nɛresɛba n tare bonsilimasio danlehom la ge na'aha sɛla la te ba yagom bo bonsilimasio la.
66016003	Te soŋora se'em pa'ahɛ boyi' la me ka'ɛ a laa la eŋɛ ko'kantɛ la poan. Te ko'om la n bo bini la lebehe ana wo nɛra n ki' ziim la. Bonvɔa woo n boe bini ki' mɛ.
66016004	Te soŋora se'em n pa'ahɛ botan' la me ka'ɛ a laa la. A ka'ɛ eŋɛ la kolaahe la bɔgɔhe ko'om poohen. Ko'om la lebehe la ziim.
66016005	Te n wom te soŋora se'em n sɔe ko'om la behera la gee yɛta te, Fa'adaana wa, hon gankere wa dela tontɔɔ. Hom n de se'em n boe ge pon bɔna.
66016006	Te ba ko' Yenɛ nɛreba la a nɔtɔgɔheba te ba ziim daa ka'ɛ na. Bala te ho me bo ba ziim te ba nyu'. Ba to'e la sɛla n nare ba to'e.
66016007	Te n le wom konkore kaanbegɔ zen'an la poan yeti, Ɛɛn, Na'ayenɛ to Yenɛ, Gaŋɛ Zan'an Yenɛ, ho namehegɔ la te ho nameha la kɔ'ɔn dɛna la tontɔɔ la yelemɛŋɛrɛ.
66016008	Te soŋora se'em n pa'ahɛ bonaahe la me ka'ɛ a laa la. A ka'ɛ eŋɛ la yentule te yentule ko' nɛreba la wɔlɔgɔ.
66016009	Yentule wɔlɔgɔ la n di' ba, te ba kan'are la kan'be'ero bɔ'ɔra Yenɛ n tare namehe kona wa paŋa. Ge ba ka tee ba potɛn'ɛra ba yelebe'ero poan ge pɛngɛ Na'ayenɛ paŋa n zo'e se'em.
66016010	Te soŋora se'em n pa'ahɛ bonuu la ka'ɛ a laa la. A me ka'ɛ bonsilimasio la na'am gɔŋɔ la poan, te lika pin' bonsilimasio la sɔ'ɔlom la poan. Te nɛreba ɔbera nyɛna namehegɔ la zuo.
66016011	Ba kan' kan'be'ero bo Yenɛ se'em n boe saazuo ha la yɛhera la ba iŋduŋa la la ba nɔra la zuo. Ge ba ka tee ba potɛn'ɛra ba yelebe'ero tooma la poan.
66016012	Te soŋora se'em n pa'ahɛ boyoobe la daa ka'ɛ laa la. A ka'ɛ eŋɛ la Euprates Kolaa la poan. N eŋɛ bala la, kolaa la zɔ' ku'ɛ mɛ. La zɔ' ku'ɛ te nadoma sɛba n ze'ele dapɔya bɔbɔre la nyɛ' sore tole.
66016013	Te n nyɛ' bonbɛ'ɛhe batan' ane wo lono batan' n ze'ele bonsɛ'kantɛ la bonsilimasio la nɔtɔgɔha ponpɔrɔma la nɔyan na.
66016014	Ba dela bonbɛ'ɛhe sɛba n ete yelekerehe. Bonbɛ'ɛhe setan' wa wan yehe keŋɛ la teŋa woo nadoma zan'an zen'en ta lagahe ba te ba gura to Gaŋɛ Zan'an Yenɛ zabɛ kantɛ la daarɛ la.
66016015	Behɛ, mam ye' mɛ na wo nayiga la. Ge popeelom bo se'emdaana n ka ginhe ge gura a lɔgɔrɔ soŋa soŋa. Bala, te a kan ta ɛɛra beele nɛrekooŋɔ poan la valom!
66016016	Te bonbɛ'ɛhe batan' la lagom nadoma zen'an te a yu'urɛ dɛna Armagedon Hebru yetɔgom poan.
66016017	Te Yenɛ soŋora se'em n pa'ahɛ boyopɔe la ka'ɛ a laa la bahɛ. Te konkore nyabera na'am gɔŋɔ la n boe Yenɛ Yire la poan te, La ba'ahɛ ya.
66016018	Saa damene ge nyagera, ge suna, te teŋa miim. Ban naam asaala daarɛ, teŋa nan ka tabelɛ miim wo wana. Teŋa miim kana wa ba gana la zan'an.
66016019	Teŋa la n daa miim wana wa la bahɛ mɛ te teŋkantɛ la buuri sugumnɔɔren botan'. Ge te teŋse'ehe n boe teŋhe yema yema teŋa wa zuo la sagom mɛ. Yenɛ ka tamɛ Babilon teŋa yele. A bahɛ ba te ba nyu' daam la a ko'wanɛ poan. Bo dela a sunsunyiim.
66016020	Teŋse'ehe woo te ko'om kae bahɛ teŋasoka la mɛlom mɛ. Zɔya la me woo mɛlom mɛ.
66016021	Saakuga kanra ze'ele saŋgbanɛ zuo lu' nɛreba zuto na. Saakuga deyena woo tebegɛ mɛ wo ki botɛre la. Bala, nɛreba kan' kan'be'ero bo Yenɛ yɛhera la saakuga wa n tare namehegɔ wa'ana wa zuo.
66017001	Te Yenɛ soŋoreba bayopɔe la ayema, se'em n tare laahe seyopɔe la wa'an n zen'en na yele mam yeti, Wa'ana te n pa'alɛ hɔ namehe seko taaba te yaloma se'em n gane zan'an la yeti a nyɛ' la. A dela teŋkantɛ la te ba mɛ lɛm kolaahe poohen la.
66017002	Nabadoma teŋa wa zuo tom yalomtooma la nɛreba la n boe bini la la yaloma se'em n gane zan'an wa. Teŋa wa zuo nɛreba buge mɛ la a yalomtooma wo nɛra n buge daam se'em la.
66017003	Te Yenɛ Sea la kɔ'ɔn tona la mam ge te Yenɛ soŋora la tara ma keŋɛ pɔgɔtia poan ha. Pɔgɔtia la poan te n nyɛ' pɔka te a zin'an bonsilimasio n de bonmɔlega zuo. Ba golehɛ la yu'urɛ se'a n toore Yenɛ eŋɛ bonsilimasio wa iŋa woo. A me tare la zuto toyopɔe la ila pia.
66017004	Pɔka la mea yɛ' la fuo n de sabega la mɔlega. A yɛ la sanlema la sanlenkuga la kugasaalehe. A zanle la sanlema ko'wanɛ a nu'o poan. Ko'wanɛ la perɛ mɛ la yelenyalehetooma la yelefɛn'ɛhatooma. Wana wa woo daa yehe la a yalomtooma la poan na.
66017005	Ba daa golehɛ la yu'urɛ eŋɛ a gbe'ere zuo. Ba me ka lilige yu'urɛ wa vɔnrɛ n de se'em. Ba golehɛ yu'urɛ la te, Babilon teŋkantɛ, teŋa wa zuo yaalegɔ la toonfɛn'ɛha zan'an ma'.
66017006	N nyɛ pɔka wa n ko' nɛresɛba n na'ahe Yenɛ kekeko la nɛrebana sɛba n daa mɔɔle Yesu yɛla la. Mam n nyɛ' en bala la, la daa eŋɛ mam pakerɛ zo'e zo'e.
66017007	Te Yenɛ soŋora la soke mam yeti, Wane te la eŋɛ hɔ pakerɛ? N wan lilige pɔka la, la bonsilimasio la vɔnrɛ n de se'em bo ho. Bonsilimasio la, se'em n tare zuto toyopɔe la ila pia te a ban' la.
66017008	Bonsilimasio la te ho nyɛ' la wa daa vɔna mɛ, ge a ka le vɔna. A yeti a ze'ele la boko kantɛ la poan yehe na. A me han yehe bala na, ba wan sagom en. Ge nɛresɛba teŋa wa zuo te ba ka golehɛ ba yuya eŋɛ vom gɔŋɔ la poan gee daa nya baŋɛ naam teŋa wa zuo, han nyɛ' bonsilimasio la, la wan eŋɛ ba pakerɛ. A daa vɔe ge nananawa a ka le vɔna, ge a wan le ta vɔna.
66017009	Dena wa tare la yam la bɔkerɛ kena na. Zuto toyopɔe la dela zɔya ayopɔe. Zɔya aŋa n bala, te pɔka la zin'an a zuo la. Zuto toyopɔe la me le dɛna la nadoma bayopɔe.
66017010	Te banuu pia la poan na'am n ba'ahɛ. Ayena me n nan kelom sɔna behera ge te ayema le me, nan ka wa'ana. Ge a han wa'an, a kan bɔna yue.
66017011	Te bonsilimasio la n daa wa vɔna, ge daa wa le ka bɔna la mɛŋa n de naba se'em n pa'ahɛ nadoma banii. A lagom de'a la nadoma bayopɔe la nɛra ayema. A me ye' la sagaŋɔ poan.
66017012	Ge ila pia la te ho nyɛ' la, dela nadoma pia. Ba me nan ka pɔhɛ sɔna behera nana. Ge ba wan bo ba paŋa te ba sɔna behera wo nadoma. Ba yeti ba naa mɛ la bonsilimasio la sɔna behera dabaherɛ fiin wa ma'an.
66017013	Ba pia la woo lagom tara la potɛn'ɛrɛ deyena. Ba me dekɛ ba paŋa, la ba sɔ'ɔlom bo la bonsilimasio la.
66017014	Ba yeti ba zabɛ mɛ la Pebila la. Ge Pebila la, la sɛba te a yi', la sɛba te a loe la, la sɛba n de birikindoma wan lagom taaba nyaŋɛ ba. Se'ere n sɔe la, Pebila la n de sɛba n de Daandoma la Daana, la Nabadoma Naba.
66017015	Te Yenɛ soŋora la me daa yele ma yeti, Kolaahe la te ho nyɛ' te teŋkantɛ la te yaloma la zin'an bo zuo la dela tenhen, la nɛreba buuri buuri, la buuri yema yema, la yetɔgom buuri buuri.
66017016	Ila pia la, la bonsilimasio la te ho nyɛ' la wan yaɛ yaloma la. Ba wan dekɛ sɛla woo te a tara ge bahɛ en beele. Ba me wan obe a iŋa la ge nyɔ' en la bugum.
66017017	Se'ere n sɔe la, Yenɛ n bahɛ te ba potɛn'ɛra kɔ'ɔn tɛn'ɛha bɔta la ba tom Yenɛ potɛn'ɛrɛ n bote se'em. Ba ete dena wa yɛhera la ban tone la nɔyenɛ ge bɔ'ɔra bonsilimasio la ba paŋa te a sɔna behera la. N yete a sɔna behera la dela boyena la sɛla yuun pon golehɛ eŋɛ Yenɛ gɔŋɔ poan la.
66017018	Ge pɔka la te ho nyɛ' la dela teŋsɛka n gane zan'an la. Teŋkaŋa la n sɔe nadoma teŋa wa zuo behera la.
66018001	Dena wa n tole la, n le nyɛ' la Yenɛ soŋora ayema me. A ze'ele la saazuo ha sigera na tara paŋa. A soŋa bahɛ te teŋa wa zuo n nɛɛ.
66018002	Te a kaahɛ kekeko yeti, Babilon teŋa la n gane zan'an la sagom ya! A sagom ya! A dela zen'sɛka te bonbɛ'ɛhe kɛn'ɛra la zen'sɛka te bonɛngɛdoma sɛba n de bonyaalehe la bonfɛn'ɛha bɔna bini.
66018003	Teŋhe zan'an nɛreba lu' mɛ doohe a yaalegɔ daam la poan. Te teŋhe naba doma tom yaalegɔ tooma la en. Te teŋparɛ wa zuo kɔɔheba doohe a koŋkoma'ahom la n ka ba'ahere la poan panrɛ.
66018004	Te n le wom konkore tɔgɔre saazuo ha yeti, N nɛreba wa, yehe teŋa la poan na, la ya da lagom tom toonbe'ero la teŋa nɛreba la bii ya lagom to'e ba namehegɔ la.
66018005	Te ba toonbe'ero la zoole mɛ ta du saazuo ha. Yenɛ me tɛnre ba pototɛn'ɛhegɔ woo.
66018006	Enŋa ya ba sɛla te ba eŋɛ ya la. Yɔ ya ba sɛla woo te ba eŋɛ la sugumnɔɔren boyi' poan. Pere ya ba wama la la daam kpe'eŋo sugumnɔɔren boyi' wo ban daa eŋɛ se'em bo ya te ya nyu' la.
66018007	Yamam me bahɛ te ba nyɛ' namehegɔ la sunsagaŋɔ. Wo ban daa nyɛ soŋa la panrega se'em la. Se'ere n sɔe a kelom yɛta a mɛŋa yeti, mam zin' la kalam ge me dɛna pɔgɔnaba n dagɛ pɔkɔɔnrɛ. N suunre kan malom sagom.
66018008	A yele ana wa zuo, a wan nyɛ' namehegɔ kekeko daarɛ deyena. De me wan de'a la kum, la sunsagaŋɔ, la kom. Bugum me wan di' en. Se'ere n sɔe la Na'ayenɛ to Yenɛ, se'em n namehɛ en la n gane zan'an.
66018009	Teŋa wa zuo nadoma sɛba n lagom yaale la en ge me lagom bɔna na'am bɔŋa la en, wan kaaha ge fɛngɛnha. Dena wa wan eŋɛ ba, ba han ta nyɛ' te bugum dita en te zun'uhe yɛhera na.
66018010	Ba wan ze'a zen'en n zaan ha. Se'ere n sɔe la, dabeem wan tara ba namehegɔ la te ba nyɛta ge yɛta te, Wae! Wae! Babilon teŋsɛka n gane zan'an wa, la pon ka paɛ dayenɛ ge te ba kɔ'ɔn namehɛ hɔ wana.
66018011	Kɔɔheba woo n bo teŋsehe wo teŋa wa zuo la wan kɛla a zuo. Se'ere n sɔe la, nɛnɛra ka le da'ara ba lɔgɔrɔ la yɛ'ɛha:
66018012	sanlema la sanlenpeelega la sanlenkuga la kugasaalehe la fupeelehe la fusɔbɔlɔ la fusaalehe la fumɔlɔ la lemon tiihe dɔɔsonɔ la sɛla woo te ba dekɛ wɔbɔgɔ nyɛna maalɛ la dɔɔseto ligiri n zo'e la nyɔgom la kuto la kuguponpɔntɔ la
66018013	pɔgɔrɔ la nyɛga la ko'ɛnka la muur la digilom la daam la tiihe kaam la zomsomɔ la ki' la nii la piihe la yiri la toroto la yamehe la nɛreba.
66018014	Te kɔɔheba la yele ba yeti, Ya lɔgɔseto woo te ya daa bɔta la mɛlom ya. Ya tarega la woo la ya na'am bɔŋa la me ka le bɔna yɛ'ɛha. Ya me kan le maan nyɛ' tɔ yɛ'ɛha.
66018015	Kɔɔhɔ sɛba n daa de bontateba yɛhera la ban daa koohe teŋa la poan la wan ze'a zen'an n zaan ha. Se'ere n sɔe la, dabeem n tare ba yɛhera la namehegɔ la te ba nyɛta la. Ba wan kaahɛ
66018016	yɛta te, Wae! Wae! Babilon teŋkantɛ nɛreba wa. Ya daa ne dekɛ la fupeelehe la fumɔlɔ la fumɔlɔ mɛŋka yɛ' ya mɛhe. Ya daa ne me dekɛ la sanlema la sanlenkuga la kugasaalehe la.
66018017	Ge la kan pon yue gee te ya bɔregɛ ya tarega wa woo. Sɛba woo n de zuodoma ɔɔnrɔnɔ la poan la sɛba n tone to to poan la, la sɛba n koohore lɔgɔrɔ to poan la daa ze' la zen'an n zaan ha.
66018018	Ban daa ze' bala ha la nyɛ' te bugum la dite en te zun'uhe yɛhera na la, ge ba kaahɛ mɛ te, Teŋa ka tabelɛ bɔna paɛ wo teŋkantɛ dena wa.
66018019	Ba yele wana ba'ahɛ la, ba vaɛ la tentɔnɔ yɛɛla ba mɛhe ge kaaha yeti, Wae! Wae! Teŋkantɛ dena wa. La dela teŋkana wa te sɛba n mɔne ɔɔnrɔnɔ ko'kantɛ ko'om la poan dɛna bontateba yɛhera ban koohe la bini. Ge te la pon ka yue ge te a bɔregɛ sɛla woo bahɛ.
66018020	Sɛba n boe saazuo ha, tare ya popeelom la a sagaŋɔ la. Yenɛ nɛreba, la Yesu tontoneba, la nɔtɔgɔheba, tara ya popeelom. Se'ere n sɔe la, Yenɛ namehɛ en la n daa eŋɛ ya se'em la.
66018021	Te Yenɛ soŋora n kpe'em dekɛ kugure n kanregɛ zona wo nɛɛrɛ lobe dɛ mɛ bahɛ ko'kantɛ la poan ge yɛta yeti, Babilon wan gbirige mɛ ge sagom ge te ba ka le nyɛ' dɛ yɛ'ɛha.
66018022	Ba kan malom le wom kɔnlɔgɔ ŋmɛ'ɛreba la baambaandoma, la sɛba n peebere taletehe la tentana ho zen'en yɛ'ɛha. Ba me ka le malom nyɛ' tontoneba toonse'ere woo poan ho zen'en yɛ'ɛha. Ya ka le malom wom te ba nɛɛna nɛɛre poan ha.
66018023	Dagɛ la butolela la ayema me bugum n wan laŋɛ ho zen'en. Ho me kelom kan le malom wom te pɔgɔdaana la seradaana yoona ho zen'en. Ho kɔɔheba la n daa de sɛba n gane zan'an teŋa wa woo poan. Ge ho dekɛ ho tiim yooro tooma la pan'ahɛ nɛra woo teŋa wa zuo.
66018024	Ba namehɛ Babilon teŋa wa la ban daa nyɛ' nɔtɔgɔheba, la a nɛreba, la nɛresɛba woo te ba ko' teŋa wa zuo ziim bini la zuo.
66019001	Dena wa n tole la, n wom la sɛla te la vɔɔla wo nɛrekooŋɔ n boe saazuo yɛta yeti, Pɛngɛ ya Yenɛ! Yenɛ n tare faanrɛ la soŋa la paŋa.
66019002	Sɛla woo te a namehɛ la dela tontɔɔ la yelemɛŋɛrɛ. A gankerɛ pɔgɔsɛka n daa sagom teŋa wa zuo la a yalomtooma la. Yenɛ daa namehɛ en la n ko' a yamehe la zuo.
66019003	Ba le kaahɛ kekeko yeti, Pɛngɛ ya Yenɛ! Teŋkantɛ la te bugum la dita la zun'uhe wan zon ha wuuha.
66019004	Te kema pihiyi' la banaahe la la kelompagehedoma banaahe la lu' teŋa. Ba lu' na'aha Yenɛ se'em n zin' na'am gɔŋɔ la poan la ge yɛta yeti, Taarɛ, pɛngɛ ya Yenɛ.
66019005	Te nɛra wa ze'ele na'am gɔŋɔ la poan na yɛta yeti, Pɛngɛ ya Yenɛ sɛba woo n de Yenɛ yamehe, la a nɛreba woo, bonkotɛ la bonbila zan'an bɔ'ɔra en na'ahegɔ la.
66019006	Te n wom te la vɔɔla wo nɛrekooŋɔ n tɔgɔre la ana wo bɔka kɔ'ɔn n surugere la paŋa la ge ana wo saa n damenɛ la. N wom ban tɔgɔre te, Pɛngɛ ya Yenɛ! Te Pɛɛntɛɛnreba Na'ayenɛ to Yenɛ Na'ayenɛ n de naba.
66019007	Bahɛ ya te to de'ene ya ge tara ya popeelom. Bahɛ ya te to pɛngɛ ya a kantɛ la n zom se'em la. Te Pebila pɔgɔdire dabaherɛ la paɛ ya. A pɔka la me maahom a mea gura dɛ.
66019008	Ba bo ka la fupeelehe n an yere yere te a yɛ'. Fuo ane fa'a la dela Yenɛ nɛreba yelemɛŋɛrɛ tooma la.
66019009	Te Yenɛ soŋora la yele mam yeti, Golehɛ dena wa te, Popeelom bo sɛbadoma te ba yi' ba Pebila la pɔgɔdire de'eŋɔ poan la. Te soŋora la daa le yele pa'ahɛ te, Wana wa n de Yenɛ yelemɛŋɛrɛ yelehom la.
66019010	N yele mam wana wa la, n lu' na'mai te n na'ahe en. Ge a yele mam yeti, Da eŋɛ bala. Na'ahe Yenɛ. Te mam me lagom de'a la yameŋa woo, hon la ho sɔɔnrɔ la n de se'em la. Ho sɔɔnrɔ sɛba n gorɛ yelemɛŋɛrɛ la kaŋkaŋɛ te Yesu lilige la. Te yelemɛŋɛrɛ la te Yesu lilige la n bala te nɔtɔgɔheba tɔgɔra la.
66019011	Te n nyɛ' te saazuo ha yu'ɛ. Yepeelega n boe bini ha. Se'em n ban' bo la yu'urɛ daa dela birikina la Yelemɛŋɛrɛ. A namehe mɛ la yelemɛŋɛrɛ ge zabera a zaba.
66019012	A nini an wo bugum peelom la, ge te a vuga sanlema muhe kekeko. A tare yu'urɛ te de golehɛ lama en. Ge nɛnɛra ka boe n mi' de, han dagɛna la a mɛŋa ma'an n mi' de.
66019013	Fuo seko te a yɛ' la daa lerom mɛ la ziim. Yu'urɛ se'ere te ba yi'ira en dela Yenɛ Yelehom.
66019014	Saazuo ha pɛɛntɛɛnreba n ban' yipeelehe ge yɛ' fupeelehe yere yere doohe en.
66019015	So'a n dite n ze'ele a nɔɔrɛ poan yehe na. So'kaŋa te a wan dekɛ zabɛ nyaŋɛ tenhen. A wan wɔnrɛ ba la kuto doore. A wan namehɛ wo Gaŋɛ Zan'an Yenɛ eŋɛ sunsunyiim se'em te a namehɛ ba la.
66019016	Ba golehɛ la yu'urɛ eŋɛ a fuwoko la la a na'arɛ poan. Ba golehɛ te, nadoma Naba la daandoma Daana.
66019017	Te n le nyɛ' Yenɛ soŋora te a ze'a yentule poan. Te a nyabegɛ kekeko yɛta ziiro la woo n ɛngere saazuo la te, Wa'an ya na la ya lagom taaba la ya de'eŋ Yenɛ de'eŋkantɛ wa.
66019018	Wa'an ya na la ya obe nɛra woo iinhe. Ba dela nadoma la kpɛ'ɛndoma la pɛɛntɛɛnreba la yiri la sɛba n ban' yiri la la yamehe la sɛba n ka le de'a yamehe yɛ'ɛha la, bonkotɛ la bonbila.
66019019	Te n nyɛ' bonsilimasio la nadoma teŋa wa zuo, la a pɛɛntɛɛnreba. Ba lagom la taaba te ba zabɛ la se'em n ban' yeho la la a nɛreba la.
66019020	Ba nyɔkɛ bonsilimasio la mɛ. Ba nyɔkɛ en mɛ la nɔtɔgɔha ponpɔrɔŋdoma la, se'em n eŋɛ yelenyalema tooma a nɛŋa la. La dela yelenyalema toon aŋa te a daa dekɛ pan'ahɛ sɛba n daa daanlɛ bonsilimasio danlehom la ge na'ahe sɛla te ba yagom bo bonsilimasio la. Ba dekɛ bonsilimasio la la nɔtɔgɔhɔ ponpɔrɔma la lobe ba la vore bahɛ. Ba lobe ba bahɛ la bugum ko'kantɛ la poan n dite la kuguse'a n dite la bugum la.
66019021	Sosɛka n yehe se'em n ban' yeho la nɔɔrɛ poan na la, ko' ba pɛɛntɛɛnreba la mɛ. Ba daa ko' bala la, ziiro woo daa gɔ' ba iinhe la tegɛ mɛ.
66020001	Te n le nyɛ' Yenɛ soŋora te a ze'ele saazuo ha sigera na. A zanlɛ la a nu'o poan boko kantɛ la kparehega la zɔnrekantɛ.
66020002	A nyɔkɛ la bonsɛ'kantɛ la se'em n de bonsɛ'kɛka la te ba yi'ira Sagona bii Dima la. N nyɔkɛ en la, a lo' en la zɔnrekantɛ la biŋe yuun tuhure.
66020003	Soŋora la n eŋɛ bala la, a nya dekɛ en mɛ lobe eŋɛ boko kantɛ la poan, ge kparɛ en ge bɛ' kɔ. A eŋɛ bala te a da ta'an nyaŋɛ pan'ahɛ nɛreba n boe teŋhe yɛ'ɛha, han dagɛna la yuun tuhure la n ta paɛ. Yuun tuhure la han paɛ, la sontii ba yo'ɛ en bahɛ dabeha fiin wa.
66020004	Te n le nyɛ' na'am gɔnɔ, la sɛba n zin' to poan la. Ba bo ba paŋa te ba gankɛ. N me le nyɛ' sɛba te ba ko' yɛhera la ban mɔɔlɛ yelemɛŋɛrɛ la te Yesu lilige la Yenɛ yelehom la sɛɛhe. Ba n ka tabelɛ na'ahe bonsilimasio la bii sɛla la te ba yagom bo en la. Ba me na ka tabelɛ daanlɛ bonsilimasio la danlehom la eŋɛ ba gbɛ'ɛra zuto bii ba nu'uhen poan. Ba vo'e ba kum la poohen ge lagom la Yesu Krista sɔna behera wo nadoma tara tara la yuun tuhure.
66020005	Dene wa n de yia te nɛreba vo'e ba kum poan. Sɛba n ge la daa ka vo'e ba kum la poohen han dagɛna la yuun tuhure la n da tole.
66020006	Sɛba doma n lagom bɔna la sɛbadoma n de yiadoma te ba vo'e ba kum poan la n dela popeelom la toolom nɛreba. Kum sebo n pa'ahɛ yi' la ka le tara paŋa la ba. Ba wan de'a Yenɛ la Krista malemadoma. Ba wan lagom la en sɔna behera tara tara la yuun tuhure.
66020007	Ge yuun tuhure la ha tole, ba wan yu'ɛ Dima pakadeen la poan bahɛ.
66020008	A han yehe na, a wan keŋɛ ta pan'ahɛ teŋhe n yerege bɔna teŋa wa zuo woo n de Gog la Magog la. Dima wan tare ba zan'an na lagom taaba te ba zabɛ zaberɛ. Ba wan zo'e zona wo ko'kantɛ nɔgbenɛ tentɔnbin'ihegɔ la.
66020009	Te ba yeregɛ teŋa wa zuo kae Yenɛ nɛreba n lagahɛ zen'an la la teŋsɛka te Yenɛ nɔŋɛ la bahɛ teŋasoka. Ge bugum ze'ele saazuo ha na sagom ba.
66020010	Ge te ba dekɛ sagona la, se'em n pan'ahɛ ba la lobe bahɛ bugum ko'kantɛ la la kuguse'a n dite la bugum la poan. Zen'kaŋa te ba pon lobe bonsilimasio la la nɔtɔgɔha ponpɔrɔŋdoma bini la. Bilam, te ba wan nyɛ' namehegɔ wontɛɛŋa la yu'uŋɔ zan'an wuuha.
66020011	Te n le nyɛ' na'am gɔŋɔ n ane fa'a ge kanrege la se'em n zin' ko poan la. Teŋa wa zuo la saazuo ha zɔ' mɛlom a nɛŋan.
66020012	Te n nyɛ' ke'endoma bonkotɛ la bonbila zan'an te ba ze'a na'am gɔŋɔ la nɛŋa. Ba yu'uhɛ gɔnɔ bini mɛ. Ge ba wa yo'ɛ la gɔŋɔ koyema n de vom gɔŋɔ la. Ba gankɛ ke'endoma la yɛhera la sɛla te ba eŋɛ wo lan golehɛ gɔnɔ la poan se'em la.
66020013	Te ko'kantɛ dekɛ sɛba n ki a poan la tehe na, te kum la Ke'enteŋa dekɛ sɛba n ki ba poan la tehe na. Te ba gankɛ ba woo yɛhera la ban eŋɛ se'em.
66020014	Ge te ba nya daa dekɛ kum la Ke'enteŋa la lobe bahɛ bugum ko'kantɛ la poan. Bugum ko'kantɛ wa n de kum sebo n de yi'i la.
66020015	Hon se'em yu'urɛ te ba ka golehɛ eŋɛ vom gɔŋɔ la poan, ba wan lobe ho bahɛ bugum ko'kantɛ la poan.
66021001	Te n daa nyɛ' saazuo paalega la teŋa wa zuo paalega. Yia yia saazuo la teŋa la mɛlom mɛ. Te ko'kantɛ la me mɛlom.
66021002	N nyɛ' toolom teŋa n de Yerusalem teŋpaalega la, n ze'ele la Yenɛ zen'en saazuo ha sigera na, maalɛ ka mea ge maahom wo pɔka n maahom ka mea te a to'ohɛ a sera la.
66021003	Te n wom te konkore tɔgɔra kekeko na'am gɔŋɔ la poan yeti, Yenɛ nya bo mɛ la nɛreba. A wan bɔna la ba ge te bama me wa dɛna a nɛreba. Yenɛ mɛŋa n wan bɔna la ba ge dɛna ba Yenɛ.
66021004	A wan duuhe ba nintam ba nini poan bahɛ. Kum, la sunsagaŋɔ la kɛlega bii iŋduŋa ka maan bɔna. Yelekɛgɛhe la mɛlom ya.
66021005	Te se'em n zin' na'am gɔŋɔ la yeti, Nananawa, n ete sɛla woo te la de'a paalega. A le yele mam yeti, Golehɛ dena wa. Se'ere n sɔe la, yele ana wa dela yelemɛŋɛrɛ ge te ba wan ta'an dɛla a.
66021006	A le yeti, La ba'ahɛ ya. Mam n de Pin'ileŋɔ la Ba'ahegɔ. Te hon se'em te ko'nyuuro tara, n wan bo en vom ko'om la te a nyu' ge kan yɔ sɛsɛla.
66021007	Se'em n sɛ' ze'ele nyaŋɛ, a wan to'e bo mam zen'en. N wan dɛna a Yenɛ ge te enŋa me de'a n dayɔa.
66021008	Ge dabɛbehe la, la sɛba n ka sakɛ bo mam, la toonfɛn'ɛhadoma, la nɛrekooreba, la sɛba n tone yalomtooma, la sɛba n tone tiimtooma, la bagakaanbereba, la ponpɔrɔŋdoma zen'an dela bugum ko'kantɛ la n dite la kuga la. Zen'kaŋa n de yi'i kum la.
66021009	Te Yenɛ soŋoreba bayopɔe la ayema, se'em n daa tare laahe seyopɔe te se perɛ la ba'ahegɔ namehegɔ sugumnɔɔren boyopɔe la daa wa'an n zen'en na yeti, Wa'ana ge n wan pa'alɛ ho pɔka la, Pebila la pɔga la.
66021010	Bilam te Yenɛ Sea la kɔ'ɔn tona la mam, ge te soŋora la tare mam zom zoore kantɛ zuo ha ta pa'alɛ mam toolom teŋa Yerusalem la. Teŋa wa ze'ele la Yenɛ zen'en saazuo ha sigera na,
66021011	ge nyagera la Yenɛ soŋa. Ka nyagere mɛ wo sanlenkuga la, nyagera wo am kuga la.
66021012	Ka dangoone la kanregɛ mɛ ge me de'a dangoonwoko. Ka tare la zanɔya pia la toyi'. Yenɛ soŋoreba pia la bayi' n behere zanɔya wa. Ba golehɛ la Israel buuri pia la bayi' la yuya eŋɛ zanɔya la poohen.
66021013	Zanɔya atan' n boe lɔgɔdeyena woo. Batan' boe dapɔya bɔba, te batan' zuɔ bɔba, te batan' gɔbega bɔba, te batan' bɔna nɛŋan bɔba.
66021014	Teŋa wa dangoone la ɛɛnbere mɛ' yagelɛ la kuga pia la bayi' zuto, te ba golehɛ la Pebila la tontoneba pia la bayi' la yu'ura eŋɛ kuga wa zuto.
66021015	Yenɛ soŋora se'em n daa tɔgɛ bo mam la daa tare la sanlema dibesɛka n makere sɛla n zone se'em. A tara ka te a makɛ la teŋa la la ko zanɔya la, la ko dangoone la n zone se'em.
66021016	Teŋa la dela bonmɔkɔ te ko woko la ko yaleŋa n zone se'em la, ko woko dela mɛɛla tuhure la kɔbehe senaahe. Koyaleŋa la konwogɛ tokɛ se'em ha zone mɛ la konwogɛ se'em la.
66021017	Soŋora la me daa makɛ dangoone la n zone se'em. N daa makɛ dɛ la, dɛ kantɛ dela santira kɔbega la pihinaahe la anaahe. Wo nɛra han nɛ na'ma makɛ.
66021018	Ba dekɛ la am kuga mɛ' dangoone la ge dekɛ sanlema n nyagere wo beheŋa la me mɛ teŋa la mea.
66021019	Ba dekɛ la sanlenkuga tɔka tɔka woo lagom golɛ teŋa la dangoone ɛɛnberɛ la. Kuguse'ere n de yia ɛɛnberɛ la dela am kuga, boyi' la dela kuga poonhogɔ, botan' la dela kugu ponpɔnra, bonaahe la dela beheŋa kuga.
66021020	Bonuu la dela kugu ponpɔnrɔsabelega, boyoobe la dela kugu mɔlebagenɛ, boyopɔe dela peele. Bonii dela kugu zenzengemɔlɔgɔ, bowae' dela kugu mɔlɔdɔɔnrɔ, pia dela kugu dɛnlemadɛntɔ, pia la ayena dela dɛnlemadɛnpoohogɔ, ge te pia la bayi' la me de'a mɔlɔgɔ.
66021021	Nayahe pia la ayi' la dela kugasaalehe kanra pia la ayi'. Nayaŋa woo dela kugasaala deyena te ba dekɛ maalɛ dɛ. Teŋa la poan sɔrɔtɔ kanra la dela sanlema ma'an n nyagera wo beheŋa la.
66021022	N daa ka nyɛ' Yenɛ Yire la teŋa la poan. Se'ere n sɔe la, Na'ayenɛ to Yenɛ n de Gaŋɛ Zan'an Yenɛ la Pebila la n de Yire la.
66021023	Nɛreba teŋa la poan ka tare wontɛɛŋa bii ŋmarega te ba bo en nɛɛhom. Se'ere n sɔe la, Na'ayenɛ soŋa n nɛɛ bini ge te Pebila la me dɛna nɛɛhom.
66021024	Teŋparɛ wa zuo nɛreba woo wan kena a nɛɛhom la poan. Nabadoma woo teŋa wa zuo me wan tare ba tarega wa'an a poan na.
66021025	Ba ka maan yu' teŋa la zanɔya la. Se'ere n sɔe la, yu'uŋɔ kan malom bɔna.
66021026	Teŋhe woo wan tare ba tarega wa'an teŋa la poan na.
66021027	Ge sɛla n de dɛngerɔ, bii se'em n tone toonfɛn'ɛha, bii sɛba n parone kan kɛn' teŋa la poan. Sɛba ma'an n wan kɛn' dɛ, dela sɛba yu'ura te ba golehɛ eŋɛ Pebila vom gɔŋɔ la poan la.
66022001	Yenɛ soŋora la me daa pa'alɛ mam vom ko'om kolaa. Bo nyagere me wo saakuga la. Bo ze'ele la Yenɛ la Pebila la na'am gɔŋɔ la poan na.
66022002	Bo zote la teŋa la poan paalɛ la teŋasoka. Kolaa la yakenɛ woo tare la vom tia la. Ko wone la sugumnɔɔren pia la boyi' yuunɛ, ŋmarega woo ka daa wone mɛ ge te ba tara ko vɔntɔ la me tebera teŋhe la.
66022003	Sɛla te Yenɛ kan' kan'be'ero bo la ayena me ka bo teŋa la poan. Yenɛ la Pebila na'am gɔŋɔ wan bɔna teŋa la poan, ge te a yamehe la me na'aha en.
66022004	Sɛba te ba golehɛ Yenɛ yu'urɛ eŋɛ a gbɛ'ɛra zuto wan nyɛ' a nɛŋan.
66022005	Yu'uŋɔ kan malom bɔna. Ba me kan ɛɛra butoleladoma bii yentule. Se'ere n sɔe la, Na'ayenɛ n de Yenɛ wan dɛna nɛɛhom bo ba, ge te ban wan sɔna behera wo nadoma wuuha.
66022006	Te Yenɛ soŋora la daa yele mam yeti, Sɛla woo te ho golehɛ la dela yelemɛŋɛrɛ ge te ban wan ta'an dɛla a. Na'ayenɛ to Yenɛ se'em n bo'ore a nɔtɔgɔheba la ba sɛɛhe la n tom a soŋora na. Te a pa'alɛ a yamehe la sɛla n ka yuuɛ ge eŋɛ.
66022007	Te Yesu yeti, Behɛ, la kan yuuɛ ge te n wa'an na. Popeelom wan bɔna sɛbadoma n nane Yenɛ nɔtɔgɔha yetɔgom la n boe gɔŋkona wa poan wa.
66022008	Mam Yon wom gee nyɛ' yele ana wa waabe mɛ. Te mam wom ge nyɛ' a ba'ahɛ la, n lu soŋora la nɛŋan te n na'ahe en. Enŋa n pa'alɛ mam yele ana wa la.
66022009	Ge a yele mam yeti, Da eŋɛ bala. Na'aha Yenɛ. Te mam me lagom de'a la yameŋa wo hon la ho tadaandoma, sɛba n de nɔtɔgɔheba la, la sɛba woo n nane yele ana wa n bo gɔŋɔ wa poan la n de se'em la.
66022010	Te soŋora la nya yele mam yeti, Da sogɛ nɔtɔgɔheba yɛla la n bo gɔŋkona wa poan wa. Se'ere n sɔe la, dabaherɛ la pɔnre te yele ana wa woo wan eŋɛ.
66022011	Be'emdaana kelom tona a be'em, te se'em n yaale kelom yaala, se'em n tone som kelom tona ba som, te sɛba n de toolom nɛreba kelom dɛna ba toolom nɛreba.
66022012	Yesu le yeti, Behɛ ya, n kan go'om n ken na. N wan tare n yɔɔrɛ na bo nɛra woo yɛhera la sɛla te a tom.
66022013	Mam n de nɛŋadaana la poorendaana, pin'ileŋɔ la ba'ahegɔ.
66022014	Bala, popeelom wan bɔna la sɛbadoma n pee a futo te to ana fa'a. Ban wan tara sore te ba di' vom tia dia la. Ba me tare sore te ba doohe teŋa la poan zanɔya la poohen.
66022015	Ge nɛreba n boe yeŋa la teŋa la poan la dela sɛba n de toonfɛn'ɛhadoma la, la sɛba n tone tiimtooma, la sɛba n tone yalomtooma, la sɛba n de nɛrekooreba, la sɛba n de baga kaanbereba, la sɛba n de ponpɔrɔŋdoma ba yetɔgom poan bii ba tooma poan.
66022016	Mam Yesu n tom n soŋora te a mɔɔlɛ yele ana wa bo ya sɛba n dole mam sore lagaŋɔ poohen la. Mam dela David yaaŋa. Mam n de belomŋma'arɛ la.
66022017	Te Yenɛ Sea la la Pɔka la yeti, Wa'ana. Se'em woo n wom dena wa me sontii a yeti, Wa'ana, hon se'em te ko'nyuuro tara, wa'an na. Hon se'em me bote wa'an na to'e ko'om sebo n ka lebehe yɔɔra dɛna vom ko'om.
66022018	Mam Yon yeti ya mɛ la ninmɔ'ɔrɛ yeti se'em woo n wom Yenɛ nɔtɔgɔha yelehom la n boe gɔŋkona wa poan la. Te hon se'em n pa'ahɛ yelese'ere yele ana wa poan, Yenɛ me wan pa'ahɛ ho namehegɔ. A wan eŋɛ dena wa yɛhera la namehe seto te n golehɛ eŋɛ gɔŋkona wa.
66022019	Hon me se'em n yehe yelese'ere nɔtɔgɔheba yelehom gɔŋkona wa poan, Yenɛ me wan yehe ho tɔntɛ vom tia dia la ho zen'en. A me wan yehe ho tɔntɛ toolom teŋa. N golehɛ ana wa woo eŋɛ gɔŋkona wa poan mɛ.
66022020	Se'emdaana n tɔgɔre yele ana wa n yeti, La kɔ'ɔn de'a la bala. La kan yuuɛ la mam wan wa'an. Taarɛ. To Daana Yesu, wa'ana.
66022021	To Daana Yesu zo'ohogɔ la wan bɔna la to zan'an.
